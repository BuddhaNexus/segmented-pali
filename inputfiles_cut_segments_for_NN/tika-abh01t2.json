{
  "tika-abh01t2:0.1_0": "1. Cittuppādakaṇḍaṁ",
  "tika-abh01t2:0.2_0": "Tikamātikāpadavaṇṇanā",
  "tika-abh01t2:1_0": "Idāni paṭiññātakathaṁ kātuṁ ‘‘idāni iti me…pe…",
  "tika-abh01t2:1_1": "kathanokāso sampatto’’tiādimāha.",
  "tika-abh01t2:1_2": "Ito paṭṭhāyāti kusaladhammapadato paṭṭhāya.",
  "tika-abh01t2:2_0": "1.Sabbapadehi laddhanāmoti tīsupi padesu vedanāsaddassa vijjamānattā tena laddhanāmo sabbapadehi laddhanāmo hoti.",
  "tika-abh01t2:2_1": "Nanu sukhāya vedanāya sampayuttā dhammāti cattāri padāni,",
  "tika-abh01t2:2_2": "evaṁ sesesupīti dvādasetāni padāni,",
  "tika-abh01t2:2_3": "na tīṇīti vedanāsaddassa padattayāvayavattaṁ sandhāya ‘‘sabbapadehī’’ti vucceyya,",
  "tika-abh01t2:2_4": "na yuttaṁ.",
  "tika-abh01t2:2_5": "‘‘Vedanāyā’’ti hi visuṁ padaṁ na kassaci padassa avayavo hoti,",
  "tika-abh01t2:2_6": "nāpi sukhādipadabhāvaṁ bhajatīti tena laddhanāmo kathaṁ sabbapadehi laddhanāmo siyāti?",
  "tika-abh01t2:2_7": "Adhippetappakāratthagamakassa padasamudāyassa padattā.",
  "tika-abh01t2:2_8": "Pajjati avabujjhīyati etenāti hi padaṁ,",
  "tika-abh01t2:2_9": "‘‘sukhāya vedanāya sampayuttā dhammā’’ti etena ca padasamudāyena yathādhippeto attho samatto viññāyati,",
  "tika-abh01t2:2_10": "tasmā so padasamudāyo ‘‘pada’’nti vuccati.",
  "tika-abh01t2:2_11": "Evaṁ itarepi veditabbā.",
  "tika-abh01t2:2_12": "Tasmā tesaṁ tiṇṇaṁ samudāyānaṁ avayavena laddhanāmo sabbapadehi laddhanāmoti yutto.",
  "tika-abh01t2:3_0": "Ganthato ca atthato cāti ettha hetupadasahetukapadādīhi sambandhattā ganthato ca hetuatthasahetukatthādīhi",
  "tika-abh01t2:3_1": "sambandhattā atthato ca aññamaññasambandho veditabbo.",
  "tika-abh01t2:3_2": "Sahetukahetusampayuttadukā hi hetuduke hetūhi sambandhattā hetudukasambandhā,",
  "tika-abh01t2:3_3": "hetusahetukaduko hetudukasahetukadukasambandho ubhayekapadavasena.",
  "tika-abh01t2:3_4": "Tathā hetuhetusampayuttaduko hetudukahetusampayuttadukasambandho ,",
  "tika-abh01t2:3_5": "nahetusahetukaduko ekadvipadavasena hetudukasahetukadukasambandhoti.",
  "tika-abh01t2:3_6": "Kaṇṇikā viyāti pupphamayakaṇṇikā viya.",
  "tika-abh01t2:3_7": "Ghaṭā viyāti pupphahatthakādīsu pupphādīnaṁ samūho viya.",
  "tika-abh01t2:3_8": "Kaṇṇikāghaṭādīsu hi pupphādīni vaṇṭādīhi aññamaññasambandhāni hontīti tathāsambandhatā etesaṁ dukānaṁ vuttā.",
  "tika-abh01t2:3_9": "Dukasāmaññatoti aññehi hetudukādīhi dukavasena samānabhāvā.",
  "tika-abh01t2:3_10": "Aññehīti sārammaṇadukādīhi.",
  "tika-abh01t2:3_11": "Asaṅgahito padeso yesaṁ atthi,",
  "tika-abh01t2:3_12": "te sappadesā.",
  "tika-abh01t2:3_13": "Yesaṁ pana natthi,",
  "tika-abh01t2:3_14": "te nippadesā.",
  "tika-abh01t2:4_0": "‘‘Kacci nu bhoto kusala’’nti evaṁ pucchitamevatthaṁ pākaṭaṁ katvā pucchituṁ ‘‘kacci bhoto anāmaya’’nti vuttaṁ,",
  "tika-abh01t2:4_1": "tasmā kusalasaddo anāmayattho hoti.",
  "tika-abh01t2:4_2": "Bāhitikasutte (ma. ni.",
  "tika-abh01t2:4_3": "2.361) bhagavato kāyasamācārādayo vaṇṇentena dhammabhaṇḍāgārikena ‘‘yo kho, mahārāja,",
  "tika-abh01t2:4_4": "kāyasamācāro anavajjo’’ti kusalo kāyasamācāro vutto.",
  "tika-abh01t2:4_5": "Na hi bhagavato sukhavipākaṁ kammaṁ atthīti sabbasāvajjarahitā kāyasamācārādayo kusalāti vuttā.",
  "tika-abh01t2:4_6": "Kusalesu dhammesūti ca bodhipakkhiyadhammā ‘‘kusalā’’ti vuttā.",
  "tika-abh01t2:4_7": "Te ca vipassanāmaggaphalasampayuttā na ekantena sukhavipākāyevāti anavajjattho kusalasaddo.",
  "tika-abh01t2:4_8": "Aṅgapaccaṅgānanti kusalasaddayogena bhummatthe sāmivacanaṁ,",
  "tika-abh01t2:4_9": "aṅgapaccaṅgānaṁ vā nāmakiriyāpayojanādīsūti attho.",
  "tika-abh01t2:4_10": "Naccagītassāti ca sāmivacanaṁ bhummatthe,",
  "tika-abh01t2:4_11": "naccagītassa visesesūti vā yojetabbaṁ.",
  "tika-abh01t2:4_12": "Kusalānaṁ dhammānaṁ samādānahetu evamidaṁ puññaṁ pavaḍḍhatīti puññavipākanibbattakakammaṁ ‘‘kusala’’nti vuttaṁ.",
  "tika-abh01t2:4_13": "Dhammā hontīti suññadhammattā sabhāvamattā hontīti attho.",
  "tika-abh01t2:4_14": "Evaṁ dhammesu dhammānupassīti etthāpi suññatattho dhammasaddo daṭṭhabbo.",
  "tika-abh01t2:5_0": "Salayanti…pe…",
  "tika-abh01t2:5_1": "viddhaṁsentīti ettha purimassa purimassa pacchimaṁ pacchimaṁ atthavacanaṁ.",
  "tika-abh01t2:5_2": "Atha vā salanassa atthadīpanāni calanādīni tīṇi tadaṅgappahānādīhi yojetabbāni.",
  "tika-abh01t2:5_3": "Appahīnabhāvena santāne sayamānā akusalā dhammā rāgādiasucisampayogato nānāvidhadukkhahetuto ca kucchitena ākārena sayanti.",
  "tika-abh01t2:5_4": "Ñāṇavippayuttānampi ñāṇaṁ upanissayapaccayo hotīti sabbepi kusalā dhammā kusena ñāṇena pavattetabbāti kusalā.",
  "tika-abh01t2:5_5": "Uppannaṁsānuppannaṁsabhāgesu saṅgahitattā ubhayabhāgagataṁ saṁkilesapakkhaṁ pahānānuppādanehi lunanti sammappadhānadvayaṁ viya.",
  "tika-abh01t2:6_0": "Sattādigāhakānaṁ cittānaṁ gocarā sattādayo viya paññāya upaparikkhiyamānā na nissabhāvā,",
  "tika-abh01t2:6_1": "kintu attano sabhāvaṁ dhārentīti dhammā.",
  "tika-abh01t2:6_2": "Na ca dhāriyamānasabhāvā añño dhammo nāma atthi.",
  "tika-abh01t2:6_3": "Na hi ruppanādīhi aññe rūpādayo,",
  "tika-abh01t2:6_4": "kakkhaḷādīhi ca aññe pathavīādayo dhammā vijjantīti.",
  "tika-abh01t2:6_5": "Aññathā pana avabodhetuṁ na sakkāti nāmavasena viññātāviññāte sabhāvadhamme aññe viya katvā ‘‘attano sabhāvaṁ dhārentī’’ti vuttaṁ.",
  "tika-abh01t2:6_6": "Sappaccayadhammesu visesaṁ dassento ‘‘dhārīyanti vā paccayehī’’ti āha.",
  "tika-abh01t2:6_7": "Dhārīyantīti upadhārīyanti,",
  "tika-abh01t2:6_8": "lakkhīyantīti attho.",
  "tika-abh01t2:7_0": "Akusalāti kusalapaṭisedhanamattaṁ kusalābhāvamattavacanaṁ tadaññamattavacanaṁ vā etaṁ na hoti,",
  "tika-abh01t2:7_1": "kintu tappaṭipakkhavacananti dassetuṁ ‘‘mittapaṭipakkhā amittā viyā’’tiādi vuttaṁ.",
  "tika-abh01t2:7_2": "Tappaṭipakkhavacanatā ca abyākatatatiyarāsivacanena viññāyati.",
  "tika-abh01t2:7_3": "Yadi hi kusalābhāvamattavacanaṁ akusalasaddo,",
  "tika-abh01t2:7_4": "tena na koci dhammo vuttoti abyākatavacaneneva ca tatiyo rāsi vutto na siyā,",
  "tika-abh01t2:7_5": "kusalā ceva dhammā abyākatā cāti dukovāyaṁ āpajjati, na tiko,",
  "tika-abh01t2:7_6": "evañca sati akusalavacanena na koci attho.",
  "tika-abh01t2:7_7": "Atha siyā,",
  "tika-abh01t2:7_8": "‘‘anabyākatā’’ti ca vattabbaṁ siyā kusalānaṁ viya abyākatānañca abhāvamattasambhavā,",
  "tika-abh01t2:7_9": "tasmā abhāvamattavacane abyākatabhāvamattaṁ viya kusalābhāvamattaṁ akusalaṁ na koci rāsīti ‘‘abyākatā’’ti tatiyo rāsi na siyā.",
  "tika-abh01t2:7_10": "Tatiyarāsibhāvena ca abyākatā vuttāti akusalo ca eko rāsīti viññāyati.",
  "tika-abh01t2:7_11": "Tasmā nābhāvavacanatā,",
  "tika-abh01t2:7_12": "sabhāvadhāraṇādiatthena dhammasaddena samānādhikaraṇabhāvato ca akusalasaddassa kusalābhāvamattavacanatā na hoti,",
  "tika-abh01t2:7_13": "nāpi tadaññamattavacanatā tatiyarāsivacanato eva.",
  "tika-abh01t2:7_14": "Yadi hi kusalehi aññe akusalā cetasikehi aññe acetasikā viya,",
  "tika-abh01t2:7_15": "kusalākusalavacanehi sabbesaṁ dhammānaṁ saṅgahitattā asaṅgahitassa tatiyarāsissa abhāvā cetasikaduko",
  "tika-abh01t2:7_16": "viya ayañca duko vattabbo siyā ‘‘kusalā dhammā akusalā dhammā’’ti,",
  "tika-abh01t2:7_17": "na ‘‘abyākatā’’ti tatiyo rāsi vattabbo,",
  "tika-abh01t2:7_18": "vutto ca so,",
  "tika-abh01t2:7_19": "tasmā na tadaññamattavacanaṁ akusalasaddo,",
  "tika-abh01t2:7_20": "pārisesena tappaṭipakkhesu a-kārassa payogadassanato loke ‘‘amittā’’ti sāsane ‘‘alobho’’ti idhāpi tappaṭipakkhavacanatā akusalasaddassa siddhā,",
  "tika-abh01t2:7_21": "tattha niruḷhattā ca na itaravacanatā,",
  "tika-abh01t2:7_22": "tappaṭipakkhabhāvo ca viruddhasabhāvattā tappaheyyabhāvato ca veditabbo,",
  "tika-abh01t2:7_23": "na kusalavināsanato.",
  "tika-abh01t2:7_24": "Na hi kusalā akusalehi pahātabbā,",
  "tika-abh01t2:7_25": "mahābalavatāya pana kusalāyeva payoganipphāditā sadānusayite akusale tadaṅgavikkhambhanasamucchedavasena pajahantīti.",
  "tika-abh01t2:8_0": "Nabyākatāti akathitā.",
  "tika-abh01t2:8_1": "Kathaṁ panete akathitā honti,",
  "tika-abh01t2:8_2": "nanu ‘‘sukhāya vedanāya sampayuttā’’tiādīhi tikadukapadehi cakkhuviññāṇādivacanehi phassādivacanehi ca kathitāti?",
  "tika-abh01t2:8_3": "No na kathitā,",
  "tika-abh01t2:8_4": "tāni pana vacanāni idha anadhippetāni avuttattā ananuvattanato.",
  "tika-abh01t2:8_5": "Na hi ‘‘sukhāya vedanāya sampayuttā dhammā’’tiādiṁ vatvā ‘‘abyākatā’’ti vuttaṁ,",
  "tika-abh01t2:8_6": "tasmā na tāni idha anuvattantīti tabbacanīyabhāvena akathitatā na hoti,",
  "tika-abh01t2:8_7": "kusalākusalavacanāni pana idha vuttattā anuvattantīti tabbacanīyabhāvena akathitatā ñāyatīti ‘‘kusalākusalabhāvena akathitāti attho’’ti āha.",
  "tika-abh01t2:8_8": "Na byākatāti vā avipākā,",
  "tika-abh01t2:8_9": "abyākatavacaneneva ca avipākatthā ñāyanti.",
  "tika-abh01t2:8_10": "Na hi bhagavato vacanaṁ ñāpakasādhanīyaṁ,",
  "tika-abh01t2:8_11": "āsayānusayacariyādikusalena bhagavatā yesaṁ avabodhanatthaṁ dhammā vuttā tesaṁ vacanānantaraṁ tadatthapaṭivedhato,",
  "tika-abh01t2:8_12": "pacchimehi pana yathā tesaṁ avabodhanatthaṁ bhagavatā taṁ taṁ vacanaṁ vuttaṁ,",
  "tika-abh01t2:8_13": "yathā ca tehi tadattho paṭividdho,",
  "tika-abh01t2:8_14": "taṁ sabbaṁ ācariye payirupāsitvā sutvā veditabbaṁ hoti,",
  "tika-abh01t2:8_15": "tasmā kāraṇaṁ avatvā ‘‘kusalākusalabhāvena akathitāti attho’’ti āha.",
  "tika-abh01t2:8_16": "Yo ca vadeyya ‘‘akusalavipākabhāvena akathitattā,",
  "tika-abh01t2:8_17": "kusalā abyākatāti āpajjanti,",
  "tika-abh01t2:8_18": "kusalavipākabhāvena akathitattā akusalāpī’’ti,",
  "tika-abh01t2:8_19": "sopi ‘‘aññāpakasādhanīyavacano bhagavā’’ti nivāretabbo anuvattamānavacanavacanīyabhāvena akathitassa ca abyākatabhāvato.",
  "tika-abh01t2:8_20": "Na hi avipākavacanaṁ vuttaṁ kusalavacanañca avuttaṁ,",
  "tika-abh01t2:8_21": "yato avipākavacanassa adhikatabhāvo kusalassa ca tabbacanīyabhāvena akathitabhāvo siyā,",
  "tika-abh01t2:8_22": "tasmā na kusalānaṁ abyākatatā,",
  "tika-abh01t2:8_23": "evaṁ akusalānañca anabyākatabhāve yojanā kātabbā.",
  "tika-abh01t2:9_0": "Atha vā vi-saddo virodhavacano,",
  "tika-abh01t2:9_1": "ā-saddo abhimukhabhāvappakāsano,",
  "tika-abh01t2:9_2": "tasmā attano paccayehi aññamaññavirodhābhimukhā katā,",
  "tika-abh01t2:9_3": "lakkhaṇavirodhato vināsakavināsitabbato cāti byākatā,",
  "tika-abh01t2:9_4": "kusalākusalā.",
  "tika-abh01t2:9_5": "Na byākatāti abyākatā.",
  "tika-abh01t2:9_6": "Te hi lakkhaṇato kusalākusalā viya viruddhā na honti.",
  "tika-abh01t2:9_7": "Na hi avipākatā dukkhavipākatā viya sukhavipākatāya sukhavipākatā viya ca dukkhavipākatāya sukhadukkhavipākatāhi",
  "tika-abh01t2:9_8": "virujjhatīti nāpi te kiñci pajahanti,",
  "tika-abh01t2:9_9": "na ca te kenaci pahātabbāti ayamettha attanomati.",
  "tika-abh01t2:10_0": "Anavajjasukhavipākalakkhaṇāti ettha natthi etesaṁ avajjanti anavajjā,",
  "tika-abh01t2:10_1": "garahitabbabhāvarahitā niddosāti attho.",
  "tika-abh01t2:10_2": "Tena nesaṁ agarahitabbabhāvaṁ dasseti,",
  "tika-abh01t2:10_3": "na gārayhavirahamattaṁ .",
  "tika-abh01t2:10_4": "Aññepi atthi niddosā abyākatāti anavajjavacanamattena tesampi kusalatāpattidosaṁ disvā taṁ pariharituṁ sukhavipākavacanaṁ āha.",
  "tika-abh01t2:10_5": "Avajjapaṭipakkhā vā idha anavajjāti vuttā,",
  "tika-abh01t2:10_6": "na bāhitikasutte (ma. ni.",
  "tika-abh01t2:10_7": "2.361) viya paṭippassaddhāvajjā virahitāvajjamattā vā,",
  "tika-abh01t2:10_8": "tasmā anavajjavacanena avajjavināsanabhāvo dassito.",
  "tika-abh01t2:10_9": "Abyākatehi pana visiṭṭhaṁ kusalākusalānaṁ sādhāraṇaṁ savipākatālakkhaṇanti tasmiṁ lakkhaṇe visesadassanattaṁ sukhavipākavacanaṁ avoca.",
  "tika-abh01t2:10_10": "Siddho hi purimeneva akusalābyākatehi kusalānaṁ visesoti.",
  "tika-abh01t2:10_11": "Sukho vipāko etesanti sukhavipākā.",
  "tika-abh01t2:10_12": "Tena kusalākusalānaṁ sāmaññe vipākadhammabhāve sukhavipākavipaccanasabhāvaṁ dasseti,",
  "tika-abh01t2:10_13": "na tesaṁ sukhavipākasabbhāvameva.",
  "tika-abh01t2:10_14": "Anavajjā ca te sukhavipākā cāti anavajjasukhavipākā.",
  "tika-abh01t2:10_15": "Kusalā lakkhīyanti etenāti lakkhaṇaṁ,",
  "tika-abh01t2:10_16": "anavajjasukhavipākalakkhaṇaṁ etesanti anavajjasukhavipākalakkhaṇā.",
  "tika-abh01t2:10_17": "Nanu te eva kusalā anavajjasukhavipākā,",
  "tika-abh01t2:10_18": "kathaṁ te sayameva attano lakkhaṇaṁ hontīti?",
  "tika-abh01t2:10_19": "Viññātāviññātasaddatthabhāvena lakkhaṇalakkhitabbabhāvayuttito.",
  "tika-abh01t2:10_20": "Kusalasaddatthavasena hi aviññātā kusalā lakkhitabbā honti,",
  "tika-abh01t2:10_21": "anavajjasukhavipākasaddatthabhāvena viññātā lakkhaṇanti yuttametaṁ.",
  "tika-abh01t2:10_22": "Atha vā lakkhīyatīti lakkhaṇaṁ, sabhāvo.",
  "tika-abh01t2:10_23": "Anavajjasukhavipākā ca te lakkhaṇañcāti anavajjasukhavipākalakkhaṇā,",
  "tika-abh01t2:10_24": "anavajjasukhavipākā hutvā lakkhiyamānā sabhāvā kusalā nāmāti attho.",
  "tika-abh01t2:11_0": "Atha vā anavajjavacanena anavajjattaṁ āha,",
  "tika-abh01t2:11_1": "sukhavipākavacanena sukhavipākattaṁ,",
  "tika-abh01t2:11_2": "tasmā anavajjañca sukhavipāko ca anavajjasukhavipākaṁ,",
  "tika-abh01t2:11_3": "taṁ lakkhaṇaṁ etesaṁ karaṇatthe ca kammatthe ca lakkhaṇasadde sabhāvabhūtanti anavajjasukhavipākalakkhaṇā,",
  "tika-abh01t2:11_4": "anavajjasukhavipākasabhāvena lakkhiyamānā taṁsabhāvavanto ca kusalāti vuttaṁ hoti.",
  "tika-abh01t2:11_5": "Tattha anavajjavacanena pavattisukhataṁ kusalānaṁ dasseti,",
  "tika-abh01t2:11_6": "sukhavipākavacanena vipākasukhataṁ.",
  "tika-abh01t2:11_7": "Purimañhi attano pavattisabhāvavasena lakkhaṇatāvacanaṁ,",
  "tika-abh01t2:11_8": "pacchimaṁ kālantare vipākuppādanasamatthatāyāti.",
  "tika-abh01t2:11_9": "Tathā purimena kusalānaṁ attasuddhiṁ dasseti ,",
  "tika-abh01t2:11_10": "pacchimena visuddhavipākataṁ.",
  "tika-abh01t2:11_11": "Purimena ca kusalaṁ akusalasabhāvato nivatteti,",
  "tika-abh01t2:11_12": "pacchimena abyākatasabhāvato savipākattadīpakattā pacchimassa.",
  "tika-abh01t2:11_13": "Purimena vā vajjapaṭipakkhabhāvadassanato kiccaṭṭhena rasena akusalaviddhaṁsanarasataṁ dīpeti,",
  "tika-abh01t2:11_14": "pacchimena sampattiatthena iṭṭhavipākarasataṁ.",
  "tika-abh01t2:11_15": "Purimena ca upaṭṭhānākāraṭṭhena paccupaṭṭhānena vodānapaccupaṭṭhānataṁ dasseti,",
  "tika-abh01t2:11_16": "pacchimena phalatthena sukhavipākapaccupaṭṭhānataṁ.",
  "tika-abh01t2:11_17": "Purimena ca yonisomanasikāraṁ kusalānaṁ padaṭṭhānaṁ vibhāveti.",
  "tika-abh01t2:11_18": "Tato hi te anavajjā jātāti.",
  "tika-abh01t2:11_19": "Pacchimena kusalānaṁ aññesaṁ padaṭṭhānabhāvaṁ dasseti.",
  "tika-abh01t2:11_20": "Te hi sukhavipākassa kāraṇaṁ hontīti.",
  "tika-abh01t2:11_21": "Ettha ca sukhavipākasadde sukhasaddo iṭṭhapariyāyavacananti daṭṭhabbo.",
  "tika-abh01t2:11_22": "Iṭṭhacatukkhandhavipākā hi kusalā,",
  "tika-abh01t2:11_23": "na sukhavedanāvipākāva.",
  "tika-abh01t2:11_24": "Saṅkhāradukkhopasamasukhavipākatāya ca sambhavo eva natthi.",
  "tika-abh01t2:11_25": "Na hi taṁvipākoti.",
  "tika-abh01t2:11_26": "Yadi pana vipākasaddo phalapariyāyavacanaṁ,",
  "tika-abh01t2:11_27": "nissandavipākena iṭṭharūpenāpi sukhavipākatā yojetabbā.",
  "tika-abh01t2:12_0": "Sāvajjadukkhavipākalakkhaṇāti ettha ca vuttavidhianusārena attho ca yojanā ca yathāsambhavaṁ veditabbā.",
  "tika-abh01t2:12_1": "Vipākārahatā kusalākusalānaṁ lakkhaṇabhāvena vuttā,",
  "tika-abh01t2:12_2": "tabbhāvena akathitā abyākatā avipākārahasabhāvā hontīti āha ‘‘avipākalakkhaṇā abyākatā’’ti.",
  "tika-abh01t2:12_3": "Yatheva hi sukhadukkhavipākārahā sukhadukkhavipākāti evaṁlakkhaṇatā kusalākusalānaṁ vuttā,",
  "tika-abh01t2:12_4": "evamidhāpi avipākārahā avipākāti evaṁlakkhaṇatā abyākatānaṁ vuttā.",
  "tika-abh01t2:12_5": "Tasmā ‘‘ahosi kammaṁ nāhosi kammavipāko na bhavissati kammavipāko natthi kammavipāko,",
  "tika-abh01t2:12_6": "atthi kammaṁ natthi kammavipāko na bhavissati kammavipāko,",
  "tika-abh01t2:12_7": "bhavissati kammaṁ na bhavissati kammavipāko’’ti (paṭi. ma.",
  "tika-abh01t2:12_8": "1.234) evaṁpakārānaṁ kusalākusalānaṁ kusalākusalabhāvānāpatti abyākatabhāvāpatti vā na hoti.",
  "tika-abh01t2:12_9": "Na hi te sukhadukkhavipākārahā na honti vipākadhammattā,",
  "tika-abh01t2:12_10": "avipākārahā vā na honti avipākadhammattābhāvāti.",
  "tika-abh01t2:13_0": "Kusalāti vā dhammāti vātiādīnīti kusaladhammapadāni dve,",
  "tika-abh01t2:13_1": "akusaladhammapadāni dve,",
  "tika-abh01t2:13_2": "abyākatadhammapadāni dveti.",
  "tika-abh01t2:13_3": "Ekatthanānatthānīti visuṁ visuṁ dvinnaṁ dvinnaṁ aññamaññāpekkhaṁ ekatthanānatthataṁ codeti,",
  "tika-abh01t2:13_4": "na channaṁ.",
  "tika-abh01t2:13_5": "Dosamettha vattukāmo codako pucchatīti ñatvā ācariyo āha ‘‘kiñcetthā’’ti.",
  "tika-abh01t2:13_6": "Ettha ekatthanānatthatāyaṁ kiñci vattabbaṁ asamattā te codanā,",
  "tika-abh01t2:13_7": "avasiṭṭhaṁ tāva brūhīti vuttaṁ hoti.",
  "tika-abh01t2:13_8": "Yadi ekatthāni indasakkasaddānaṁ viya saddamatte eva bhedo,",
  "tika-abh01t2:13_9": "evaṁ kusaladhammasaddānaṁ,",
  "tika-abh01t2:13_10": "na attheti.",
  "tika-abh01t2:13_11": "Yathā ‘‘indo sakko’’ti vutte ‘‘indo indo’’ti vuttasadisaṁ hoti,",
  "tika-abh01t2:13_12": "evaṁ ‘‘kusalā dhammā’’ti idaṁ vacanaṁ ‘‘kusalā kusalā’’ti vuttasadisaṁ hoti.",
  "tika-abh01t2:13_13": "Evaṁ itaresupi ‘‘akusalā akusalā’’ti vuttasadisatā ‘‘abyākatā abyākatā’’ti vuttasadisatā ca yojetabbā.",
  "tika-abh01t2:13_14": "Atha nānatthāni,",
  "tika-abh01t2:13_15": "indakuverasaddānaṁ viya saddato atthato ca kusaladhammasaddānaṁ bhedo,",
  "tika-abh01t2:13_16": "tathā akusaladhammasaddādīnanti chahi padehi catūhi padehi ca cha cattāro ca atthā bhinnā vuttāti kusalattikādīnaṁ kusalachakkādibhāvo,",
  "tika-abh01t2:13_17": "hetudukādīnañca hetucatukkādibhāvo āpajjatīti.",
  "tika-abh01t2:14_0": "Nanu tiṇṇaṁ dhammasaddānaṁ tiṇṇaṁ indasaddānaṁ viya rūpābhedā atthābhedoti chakkabhāvo na bhavissati,",
  "tika-abh01t2:14_1": "tasmā evamidaṁ vattabbaṁ siyā ‘‘tikadukānaṁ catukkatikabhāvo āpajjatī’’ti,",
  "tika-abh01t2:14_2": "na vattabbaṁ,",
  "tika-abh01t2:14_3": "tiṇṇaṁ dhammasaddānaṁ ekatthānaṁ tiṇṇaṁ indasaddānaṁ viya vacane payojanābhāvā vuttānaṁ tesaṁ māsasaddānaṁ",
  "tika-abh01t2:14_4": "viya abhinnarūpānañca atthabhedo upapajjatīti,",
  "tika-abh01t2:14_5": "evamapi yathā eko māsasaddo abhinnarūpo kālaṁ aparaṇṇavisesaṁ suvaṇṇamāsañca vadati,",
  "tika-abh01t2:14_6": "evaṁ dhammasaddopi eko bhinne atthe vattumarahatīti kālādīnaṁ māsapadatthatāya viya tabbacanīyabhinnatthānaṁ",
  "tika-abh01t2:14_7": "dhammapadatthatāya abhedoti catukkatikabhāvo eva āpajjatīti,",
  "tika-abh01t2:14_8": "nāpajjati ekassa saddassa jātiguṇakiriyābhinnānaṁ anabhidhānato.",
  "tika-abh01t2:14_9": "Na hi māsa-saddo eko jātibhinnānaṁ kālādīnaṁ antarena sarūpekasesaṁ vācako hoti.",
  "tika-abh01t2:14_10": "Idha ca yadi sarūpekaseso kato siyā,",
  "tika-abh01t2:14_11": "dutiyo tatiyo ca dhamma-saddo na vattabbo siyā,",
  "tika-abh01t2:14_12": "vutto ca so,",
  "tika-abh01t2:14_13": "tasmā kusalādi-saddā viya abhinnakusalādijātīsu rūpasāmaññepi māsa-saddā viya tayo vinivattaaññajātīsu",
  "tika-abh01t2:14_14": "vattamānā tayo dve ca dhamma-saddā āpannāti tikadukānaṁ chakkacatukkabhāvo eva āpajjatīti.",
  "tika-abh01t2:15_0": "Padānañca asambandhoti kusaladhammapadānaṁ aññamaññaṁ tathā akusaladhammapadānaṁ abyākatadhammapadānañca asambandho āpajjatīti attho.",
  "tika-abh01t2:15_1": "Dvinnaṁ dvinnañhi icchito sambandho,",
  "tika-abh01t2:15_2": "na sabbesaṁ channaṁ catunnaṁ vā aññamaññanti.",
  "tika-abh01t2:15_3": "Idaṁ pana kasmā codeti,",
  "tika-abh01t2:15_4": "nanu nānatthatte sati atthantaradassanatthaṁ vuccamānesu dhamma-saddesu kusalākusalābyākata-saddānaṁ viya asambandho vutto yutto evāti?",
  "tika-abh01t2:15_5": "Saccametaṁ,",
  "tika-abh01t2:15_6": "asambandhaṁ pana siddhaṁ katvā purimacodanā katā ‘‘tikadukānaṁ chakkacatukkabhāvo āpajjatī’’ti,",
  "tika-abh01t2:15_7": "idha pana taṁ asambandhaṁ sādhetuṁ idaṁ coditanti veditabbaṁ.",
  "tika-abh01t2:15_8": "Atha vā evamettha yojanā kātabbā –",
  "tika-abh01t2:15_9": "yadi pana chakkacatukkabhāvaṁ na icchasi,",
  "tika-abh01t2:15_10": "padānaṁ sambandhena bhavitabbaṁ yathāvuttanayena,",
  "tika-abh01t2:15_11": "so ca samānavibhattīnaṁ dvinnaṁ dvinnaṁ sambandho ekatthatte sati yujjeyya,",
  "tika-abh01t2:15_12": "tvaṁ pana nānatthataṁ vadasīti padānañca te asambandho āpajjati,",
  "tika-abh01t2:15_13": "neva nāpajjatīti.",
  "tika-abh01t2:15_14": "Niyamanattho ca-saddo.",
  "tika-abh01t2:15_15": "Pubbāpara…pe…",
  "tika-abh01t2:15_16": "nippayojanāni nāma hontīti chakkacatukkabhāvaṁ anicchantassa,",
  "tika-abh01t2:15_17": "nānatthataṁ pana icchantassāti adhippāyo.",
  "tika-abh01t2:15_18": "Avassañca sambandho icchitabbo pubbāparavirodhāpattitoti dassetuṁ ‘‘yāpi cesā’’tiādimāha.",
  "tika-abh01t2:15_19": "Pucchā hi padavipallāsakaraṇena dhammā eva kusalāti kusaladhamma-saddānaṁ idha uddiṭṭhānaṁ ekatthataṁ dīpeti,",
  "tika-abh01t2:15_20": "tava ca nānatthataṁ vadantassa neva hi dhammā kusalāti katvā tāyapi pucchāya virodho āpajjati,",
  "tika-abh01t2:15_21": "vuccati ca tathā sā pucchāti na nānatthatā yujjati.",
  "tika-abh01t2:16_0": "Aparo nayoti ‘‘kusalā dhammā’’tiādīnaṁ dvinnaṁ dvinnaṁ ekatthattameva tiṇṇaṁ dhammasaddānaṁ ekatthanānatthattehi codeti.",
  "tika-abh01t2:16_1": "Tiṇṇaṁ dhammānaṁ ekattātiādimhi yathā tīhi inda-saddehi vuccamānānaṁ indatthānaṁ indabhāvena ekattā tato",
  "tika-abh01t2:16_2": "anaññesaṁ sakkapurindadasahassakkhasaddatthānaṁ ekattaṁ,",
  "tika-abh01t2:16_3": "evaṁ tiṇṇaṁ dhamma-saddatthānaṁ dhammabhāvena ekattā tato anaññesaṁ kusalākusalābyākata-saddatthānaṁ ekattaṁ āpajjatīti attho.",
  "tika-abh01t2:16_4": "Dhammo nāma bhāvoti sabhāvadhāraṇādinā atthena dhammoti vutto,",
  "tika-abh01t2:16_5": "so ca sabhāvasseva hoti,",
  "tika-abh01t2:16_6": "nāsabhāvassāti iminā adhippāyena vadati.",
  "tika-abh01t2:16_7": "Hotu bhāvo,",
  "tika-abh01t2:16_8": "tato kinti?",
  "tika-abh01t2:16_9": "Yadi tiṇṇaṁ dhammasaddānaṁ nānatthatā,",
  "tika-abh01t2:16_10": "tīsu dhammesu yo koci eko dhammo bhāvo,",
  "tika-abh01t2:16_11": "tato anaññaṁ kusalaṁ akusalaṁ abyākataṁ vā ekekameva bhāvo.",
  "tika-abh01t2:16_12": "Bhāvabhūtā pana dhammā aññe dve abhāvā hontīti tehi anaññe kusalādīsu dve ye keci abhāvā.",
  "tika-abh01t2:16_13": "Yopi ca so eko dhammo bhāvoti gahito,",
  "tika-abh01t2:16_14": "sopi samānarūpesu tīsu dhammasaddesu ayameva bhāvattho hotīti niyamassa abhāvā aññassa bhāvatthatte sati",
  "tika-abh01t2:16_15": "abhāvo hotīti tato anaññassapi abhāvattaṁ āpannanti kusalādīnaṁ sabbesampi abhāvattāpatti hoti.",
  "tika-abh01t2:16_16": "Na hi indassa amanussatte tato anaññesaṁ sakkādīnaṁ manussattaṁ atthīti.",
  "tika-abh01t2:17_0": "Nanu evamapi ekassa bhāvattaṁ vinā aññesaṁ abhāvattaṁ na sakkā vattuṁ,",
  "tika-abh01t2:17_1": "tattha ca ekeneva bhāvena bhavitabbanti niyamābhāvato tiṇṇampi bhāvatte siddhe tehi anaññesaṁ kusalādīnampi bhāvattaṁ siddhaṁ hotīti?",
  "tika-abh01t2:17_2": "Na hoti tiṇṇaṁ dhamma-saddānaṁ nānatthabhāvassa anuññātattā.",
  "tika-abh01t2:17_3": "Na hi tiṇṇaṁ bhāvatte nānatthatā atthi,",
  "tika-abh01t2:17_4": "anuññātā ca sā tayāti.",
  "tika-abh01t2:17_5": "Nanu tiṇṇaṁ dhammānaṁ abhāvattepi nānatthatā na siyāti?",
  "tika-abh01t2:17_6": "Mā hotu nānatthatā,",
  "tika-abh01t2:17_7": "tava pana nānatthataṁ paṭijānantassa ‘‘eso doso’’ti vadāmi,",
  "tika-abh01t2:17_8": "na pana mayā nānatthatā ekatthatā vā anuññātāti kuto me virodho siyāti.",
  "tika-abh01t2:17_9": "Atha vā abhāvattaṁ āpannehi dhammehi anaññe kusalādayopi abhāvā eva siyunti idaṁ vacanaṁ aniyamena ye keci dve dhammā abhāvattaṁ āpannā,",
  "tika-abh01t2:17_10": "tehi anaññesaṁ kusalādīsu yesaṁ kesañci dvinnaṁ kusalādīnaṁ abhāvattāpattiṁ sandhāya vuttaṁ ekassa bhāvattā.",
  "tika-abh01t2:17_11": "Yampi vuttaṁ ‘‘tehi ca añño kusalaparopi abhāvo siyā’’ti,",
  "tika-abh01t2:17_12": "taṁ aniyamadassanatthaṁ vuttaṁ,",
  "tika-abh01t2:17_13": "na sabbesaṁ abhāvasādhanatthaṁ.",
  "tika-abh01t2:17_14": "Ayañhi tattha attho akusalaparassa vā abyākataparassa vā dhammassa bhāvatte sati tehi añño kusalaparopi abhāvo siyāti.",
  "tika-abh01t2:18_0": "Sabbametaṁ akāraṇanti ettha kāraṇaṁ nāma yutti.",
  "tika-abh01t2:18_1": "Kusalakusalasaddānaṁ viya ekantaekatthataṁ,",
  "tika-abh01t2:18_2": "kusalarūpacakkhuma-saddānaṁ viya ekantanānatthatañca vikappetvā yāyaṁ punarutti chakkacatukkāpatti asambandhavirodhābhāvāpatti dosāropanayutti vuttā,",
  "tika-abh01t2:18_3": "sabbā sā ayutti,",
  "tika-abh01t2:18_4": "tathā ekatthanānatthatābhāvatoti vuttaṁ hoti.",
  "tika-abh01t2:18_5": "Yā yā anumati yathānumati anumatiyā anumatiyā vohārasiddhito.",
  "tika-abh01t2:18_6": "Anumatiyā anurūpaṁ vā yathānumati,",
  "tika-abh01t2:18_7": "yathā anumati pavattā,",
  "tika-abh01t2:18_8": "tathā tadanurūpaṁ vohārasiddhitoti attho.",
  "tika-abh01t2:18_9": "Anumati hi visesanavisesitabbābhāvato accantamabhinnesu katthaci kiriyāguṇādipariggahavisesena avivaṭasaddatthavivaraṇatthaṁ",
  "tika-abh01t2:18_10": "pavattā yathā ‘‘sakko indo purindado’’ti.",
  "tika-abh01t2:18_11": "Katthaci accantaṁ bhinnesu yathā ‘‘dhavo khadiro palāso ca ānīyantū’’ti.",
  "tika-abh01t2:18_12": "Katthaci visesanavisesitabbabhāvato bhedābhedavantesu seyyathāpi ‘‘nīluppalaṁ paṇḍitapuriso’’ti,",
  "tika-abh01t2:18_13": "tāya tāya anumatiyā tadanurūpañca te te vohārā siddhā.",
  "tika-abh01t2:18_14": "Tasmā ihāpi kusaladhamma-saddānaṁ visesanavisesitabbabhāvato visesatthasāmaññatthapariggahena samāne",
  "tika-abh01t2:18_15": "atthe bhedābhedayutte pavatti anumatāti tāya tāya anumatiyā tadanurūpañca siddho eso vohāro.",
  "tika-abh01t2:18_16": "Tasmā vuttaṁ ‘‘sabbametaṁ akāraṇa’’nti.",
  "tika-abh01t2:19_0": "Attano attano atthavisesaṁ tassa dīpentīti attanā pariggahitaṁ attanā vuccamānaṁ anavajjasukhavipākādikusalādibhāvaṁ",
  "tika-abh01t2:19_1": "dhamma-saddassa dīpenti tadatthassa tabbhāvadīpanavasenāti adhippāyo.",
  "tika-abh01t2:19_2": "Na hi dhamma-saddo kusalādibhāvo hotīti.",
  "tika-abh01t2:19_3": "Imināvāti ‘‘dhamma-saddo pariyattiādīsu dissatī’’tiādinā ‘‘attano sabhāvaṁ dhārentī’’tiādinā ca nayena.",
  "tika-abh01t2:19_4": "So hi sabbattha samāno,",
  "tika-abh01t2:19_5": "na kusala-saddo ārogyādīsu dissatīti ‘‘kucchite salayantī’’tiādiko,",
  "tika-abh01t2:19_6": "so ca visesanayo ‘‘ito paraṁ visesamattameva vakkhāmā’’ti etena apanītoti daṭṭhabbo.",
  "tika-abh01t2:19_7": "Na hi kusalādivisesaṁ gahetvā pavattā sukhāya vedanāya sampayuttātiādayo visesāti.",
  "tika-abh01t2:20_0": "2.Sukhassa ca pahānāti ettha sukhindriyaṁ ‘‘sukha’’nti vuttaṁ,",
  "tika-abh01t2:20_1": "tañca sukhavedanāva hotīti ‘‘sukhavedanāyaṁ dissatī’’ti vuttaṁ,",
  "tika-abh01t2:20_2": "na pana ‘‘tisso imā,",
  "tika-abh01t2:20_3": "bhikkhave,",
  "tika-abh01t2:20_4": "vedanā sukhā vedanā’’tievamādīsu (saṁ. ni.",
  "tika-abh01t2:20_5": "4.249 ādayo) sukha-saddo viya sukhavedanāsaddena samānatthattā.",
  "tika-abh01t2:20_6": "Ayañhi sukhindriyattho sukha-saddo kāyasukhanaṁ kāyānuggahaṁ sātavisesaṁ gahetvā pavatto,",
  "tika-abh01t2:20_7": "na pana sukhā vedanā ‘‘yaṁ kiñci vedanaṁ vedeti sukhaṁ vā (ma. ni. 1.409),",
  "tika-abh01t2:20_8": "yo sukhaṁ dukkhato’’tievamādīsu (saṁ. ni.",
  "tika-abh01t2:20_9": "4.253) sukha-saddo viya sātasāmaññaṁ gahetvā pavattoti.",
  "tika-abh01t2:20_10": "Yasmiṁ sati sukhahetūnaṁ pavatti,",
  "tika-abh01t2:20_11": "taṁ sukhamūlaṁ.",
  "tika-abh01t2:20_12": "Buddhuppāde ca kāmasamatikkamādike virāge ca sati sukhahetūnaṁ puññapassaddhiādīnaṁ pavatti hotīti taṁ ‘‘sukhamūlaṁ sukha’’nti vuttaṁ.",
  "tika-abh01t2:20_13": "Sukhassa ca ārammaṇattā ‘‘rūpaṁ sukha’’nti vuttaṁ.",
  "tika-abh01t2:20_14": "Puññānīti yadidaṁ vacanaṁ,",
  "tika-abh01t2:20_15": "taṁ sukhassa ca adhivacanaṁ iṭṭhavipākassa adhivacanaṁ tadatthassa iṭṭhavipākavipaccanatoti attho.",
  "tika-abh01t2:20_16": "Sukhapaccayānaṁ rūpādīnaṁ iṭṭhānaṁ ṭhānaṁ okāso saggā nandanañcāti ‘‘sukhā saggā sukhaṁ nandana’’nti vuttaṁ.",
  "tika-abh01t2:20_17": "Diṭṭhadhammeti imasmiṁ attabhāve.",
  "tika-abh01t2:20_18": "Sukhavihārāti paṭhamajjhānavihārādī.",
  "tika-abh01t2:20_19": "Nīvaraṇādibyābādharahitattā ‘‘abyābajjhā’’ti vuttā.",
  "tika-abh01t2:20_20": "Sabbasaṅkhāradukkhanibbāpanato taṁnirodhattā vā ‘‘nibbānaṁ sukha’’nti vuttaṁ.",
  "tika-abh01t2:20_21": "Ādi-saddena ‘‘adukkhamasukhaṁ santaṁ,",
  "tika-abh01t2:20_22": "sukhamicceva bhāsita’’nti adukkhamasukhe.",
  "tika-abh01t2:20_23": "‘‘Dvepi mayā, ānanda,",
  "tika-abh01t2:20_24": "vedanā vuttā pariyāyena sukhā vedanā dukkhā vedanā’’ti (saṁ. ni.",
  "tika-abh01t2:20_25": "4.267) sukhopekkhāsu ca iṭṭhāsūti evamādīsu pavatti saṅgahitā.",
  "tika-abh01t2:21_0": "Dukkhavatthūti dukkhassa okāso.",
  "tika-abh01t2:21_1": "Attano paccayehi uppajjamānampi hi taṁ dukkhaṁ jātiādīsu vijjamānesu tabbatthukaṁ hutvā uppajjati.",
  "tika-abh01t2:21_2": "Dukkhapaccayeti dukkhahetumhi,",
  "tika-abh01t2:21_3": "dukkhassa janaketi attho.",
  "tika-abh01t2:21_4": "Dukkhapaccayaṭṭhāneti dukkhajanakakammassa sahāyabhūtānaṁ aniṭṭharūpādipaccayānaṁ ṭhāne.",
  "tika-abh01t2:21_5": "Paccayasaddo hi janake janakasahāye ca pavattatīti.",
  "tika-abh01t2:21_6": "Ādi-saddena ‘‘yadaniccaṁ taṁ dukkha’’ntiādinā (saṁ. ni. 3.15, 45-46,",
  "tika-abh01t2:21_7": "76) saṅkhāradukkhādīsu pavatti daṭṭhabbā.",
  "tika-abh01t2:21_8": "Sampayutte vatthuñca karajakāyaṁ sukhayati laddhassāde anuggahite karotīti sukhā.",
  "tika-abh01t2:21_9": "Sukhāti vedanāsaddamapekkhitvā sukhabhāvamattassa appakāsanena napuṁsakaliṅgatā na katā.",
  "tika-abh01t2:21_10": "Sabhāvato saṅkappato ca yaṁ iṭṭhaṁ,",
  "tika-abh01t2:21_11": "tadanubhavanaṁ iṭṭhākārānubhavanaṁ vā iṭṭhānubhavanaṁ.",
  "tika-abh01t2:22_0": "Samanti avisamaṁ.",
  "tika-abh01t2:22_1": "Samā ekībhāvūpagatā viya yuttā,",
  "tika-abh01t2:22_2": "samaṁ vā saha yuttāti yojetabbaṁ.",
  "tika-abh01t2:22_3": "Ekuppādāti eko samāno uppādo etesanti ekuppādā,",
  "tika-abh01t2:22_4": "samānapaccayehi sahuppattikāti attho.",
  "tika-abh01t2:22_5": "Sahuppattikānaṁ rūpārūpānañca aññamaññasampayuttatā āpajjeyyāti ‘‘ekanirodhā’’ti vuttaṁ,",
  "tika-abh01t2:22_6": "ye samānuppādā samānanirodhā ca,",
  "tika-abh01t2:22_7": "te sampayuttāti rūpārūpānaṁ aññamaññasampayogo nivārito hoti.",
  "tika-abh01t2:22_8": "Evamapi avinibbhogarūpānaṁ aññamaññasampayuttatā āpajjeyyāti ‘‘ekavatthukā’’ti vuttaṁ,",
  "tika-abh01t2:22_9": "ye ekuppādā ekanirodhā ekavatthukā ca,",
  "tika-abh01t2:22_10": "te sampayuttāti.",
  "tika-abh01t2:22_11": "Evamapi avinibbhogarūpesu ekaṁ mahābhūtaṁ sesamahābhūtopādārūpānaṁ nissayapaccayo hotīti tena tāni ekavatthukānīti,",
  "tika-abh01t2:22_12": "cakkhādinissayabhūtāni vā bhūtāni ekaṁ vatthu etesu sannissitanti ekavatthukānīti kappentassa tesaṁ sampayuttatāpatti",
  "tika-abh01t2:22_13": "siyāti tannivāraṇatthaṁ ‘‘ekārammaṇā’’ti vuttaṁ,",
  "tika-abh01t2:22_14": "ye ekuppādā…pe…",
  "tika-abh01t2:22_15": "ekārammaṇā ca honti,",
  "tika-abh01t2:22_16": "te sampayuttāti.",
  "tika-abh01t2:22_17": "Paṭilomato vā ekārammaṇāti vutte ekavīthiyañca pañcaviññāṇasampaṭicchanānaṁ nānāvīthiyaṁ parasantāne",
  "tika-abh01t2:22_18": "ca ekasmiṁ ārammaṇe uppajjamānānaṁ bhinnavatthukānaṁ sampayuttatā āpajjeyyāti ‘‘ekavatthukā’’ti vuttaṁ,",
  "tika-abh01t2:22_19": "ye ekavatthukā hutvā ekārammaṇā,",
  "tika-abh01t2:22_20": "te sampayuttāti.",
  "tika-abh01t2:22_21": "Evamapi sampaṭicchanasantīraṇādīnaṁ sampayuttatā āpajjeyyāti ‘‘ekanirodhā’’ti vuttaṁ,",
  "tika-abh01t2:22_22": "ye ekanirodhā hutvā ekavatthukā ekārammaṇā,",
  "tika-abh01t2:22_23": "te sampayuttāti.",
  "tika-abh01t2:22_24": "Kiṁ pana nānuppādāpi evaṁ tividhalakkhaṇā honti,",
  "tika-abh01t2:22_25": "atha ekuppādā evāti vicāraṇāya ekuppādā eva evaṁ tividhalakkhaṇā hontīti dassanatthaṁ ‘‘ekuppādā’’ti vuttaṁ.",
  "tika-abh01t2:23_0": "3.Vipakkabhāvamāpannānaṁ arūpadhammānanti yathā sālibījādīnaṁ phalāni taṁsadisāni nibbattāni vipakkāni nāma honti,",
  "tika-abh01t2:23_1": "vipākaniruttiñca labhanti,",
  "tika-abh01t2:23_2": "na mūlaṅkurapattakhandhanāḷāni,",
  "tika-abh01t2:23_3": "evaṁ kusalākusalānaṁ phalāni arūpadhammabhāvena sārammaṇabhāvena sukkakaṇhādibhāvena ca taṁsadisāni vipakkabhāvamāpannānīti vipākaniruttiṁ labhanti,",
  "tika-abh01t2:23_4": "na rūpadhammā kammanibbattāpi kammāsadisāti dassetuṁ vuttaṁ.",
  "tika-abh01t2:23_5": "Jātijarāsabhāvāti jāyanajīraṇasabhāvā.",
  "tika-abh01t2:23_6": "Vipākapakatikāti vipaccanapakatikā.",
  "tika-abh01t2:23_7": "Vipaccanasabhāvatā ca anupacchinnāvijjātaṇhāmānasantāne sabyāpāratā,",
  "tika-abh01t2:23_8": "tena abhiññādikusalānaṁ bhāvanāyapahātabbādiakusalānañca vipākānuppādanepi vipākadhammatā siddhā hoti.",
  "tika-abh01t2:23_9": "Vipakkabhāvanti cettha bhāva-saddena sabhāvo eva vutto.",
  "tika-abh01t2:23_10": "Taṁ yathāvuttaṁ vipakkasabhāvaṁ dutiyassa vuttaṁ vipaccanasabhāvañca gahetvā ‘‘ubhayasabhāvapaṭikkhepavasenā’’ti āha.",
  "tika-abh01t2:24_0": "4.Upetena ādinnā upādinnā.",
  "tika-abh01t2:24_1": "Kiṁ pana taṁ upetaṁ,",
  "tika-abh01t2:24_2": "kena ca upetaṁ,",
  "tika-abh01t2:24_3": "kathañca upetaṁ,",
  "tika-abh01t2:24_4": "ke ca tena ādinnāti?",
  "tika-abh01t2:24_5": "Sati ca lokuttarānaṁ kesañci ārammaṇabhāve tannivattanatthaṁ upetasaddasambandhinā upaya-saddena vuccamānāhi",
  "tika-abh01t2:24_6": "catubbidhupādānabhūtāhi taṇhādiṭṭhīhi upetaṁ,",
  "tika-abh01t2:24_7": "tehi ca ārammaṇakaraṇavasena upetaṁ,",
  "tika-abh01t2:24_8": "na samannāgamavasena.",
  "tika-abh01t2:24_9": "Sati ca sabbatebhūmakadhammānaṁ upādānārammaṇatte yehi vipākakaṭattārūpāni amhehi nibbattattā amhākaṁ etāni phalānīti gaṇhantehi viya ādinnāni,",
  "tika-abh01t2:24_10": "tāni tebhūmakakammāni kammabhāvena ekattaṁ upanetvā upetanti idha gahitāni.",
  "tika-abh01t2:24_11": "Tehi ca nibbattāni vipākakaṭattārūpāni upādinnā dhammāti sabbametaṁ dassetuṁ ‘‘ārammaṇakaraṇavasenā’’tiādi vuttaṁ.",
  "tika-abh01t2:24_12": "Ayañca atthanayo yathāsambhavaṁ yojetabbo,",
  "tika-abh01t2:24_13": "na vacanānupubbenāti. Etthāha –",
  "tika-abh01t2:24_14": "yadi ārammaṇakaraṇavasena taṇhādiṭṭhīhi upetena ādinnā upādinnā,",
  "tika-abh01t2:24_15": "sabbatebhūmakadhammā ca taṇhādīnaṁ ārammaṇā honti,",
  "tika-abh01t2:24_16": "na ca upetasaddo kamme eva niruḷho,",
  "tika-abh01t2:24_17": "tena kammasseva gahaṇe kāraṇaṁ natthi,",
  "tika-abh01t2:24_18": "tasmā sabbatebhūmakadhammapaccayuppannānaṁ avijjādihetūhi nibbattānaṁ saṅkhārādiphalānaṁ upādinnattaṁ āpajjati tesampi tehiphalabhāvena gahitattā.",
  "tika-abh01t2:24_19": "Upa-saddena ca upetatāmattaṁ jotitaṁ,",
  "tika-abh01t2:24_20": "na ārammaṇakaraṇaṁ samannāgamanivattakaṁ,",
  "tika-abh01t2:24_21": "ādinna-saddena ca gahitatāmattaṁ vuttaṁ,",
  "tika-abh01t2:24_22": "na kammasamuṭṭhānatāviseso.",
  "tika-abh01t2:24_23": "Tasmā sabbapaccayuppannānaṁ upādinnattaṁ āpajjatīti?",
  "tika-abh01t2:24_24": "Nāpajjati bodhaneyyajjhāsayavasena desanāpavattito.",
  "tika-abh01t2:24_25": "Yesañhi bodhanatthaṁ ‘‘upādinnā’’ti etaṁ vuttaṁ,",
  "tika-abh01t2:24_26": "te teneva vacanena yathāvuttappakāre dhamme bujjhiṁsu,",
  "tika-abh01t2:24_27": "etarahi pana tāvatā bujjhituṁ asakkontena sutvā tadattho veditabboti esā atthavibhāvanā katā ‘‘kammunā’’ti.",
  "tika-abh01t2:25_0": "Ayaṁ pana aparo attho daṭṭhabbo –",
  "tika-abh01t2:25_1": "upa-saddo upetaṁ dīpeti.",
  "tika-abh01t2:25_2": "Ayañhi upa-saddo samāse payujjamāno ‘‘atimālā’’tiādīsu ati-saddo viya atikkamanaṁ sasādhanaṁ upagamanaṁ sasādhanaṁ vadati,",
  "tika-abh01t2:25_3": "upagamanañca upādānaupayo,",
  "tika-abh01t2:25_4": "tena upagataṁ upetaṁ.",
  "tika-abh01t2:25_5": "Kiṁ pana tanti?",
  "tika-abh01t2:25_6": "Yaṁ asati upādāne na hoti,",
  "tika-abh01t2:25_7": "taṁ ‘‘upādānapaccayā bhavo’’ti evaṁ vuttaṁ tebhūmakakammaṁ paccayabhāvena purimajātuppannena upādānena upagatattā ‘‘upeta’’nti vuccati.",
  "tika-abh01t2:25_8": "Na hi koci anupaggamma anicchanto kammaṁ karotīti.",
  "tika-abh01t2:25_9": "Tena upetena kammunā punabbhavassa ādānaṁ hoti.",
  "tika-abh01t2:25_10": "Kammunā hi sāsavena sattā ādiyanti punabbhavaṁ,",
  "tika-abh01t2:25_11": "tasmā ādātabbabhāvena pākaṭo punabbhavo.",
  "tika-abh01t2:25_12": "So ca upapattibhavo tebhūmakavipākakaṭattārūpasaṅgaho ‘‘bhavapaccayā jātī’’ti ettha jātivacane samavaruddhoti upādinnavacanena upapattibhavo vuccati,",
  "tika-abh01t2:25_13": "upapattibhavo ca tebhūmakavipākakaṭattārūpānīti dhātukathāyaṁ pakāsitametaṁ.",
  "tika-abh01t2:25_14": "Tasmā upetena ādinnāti te eva dhammā vuccantīti siddho ayamatthoti.",
  "tika-abh01t2:25_15": "Upādinna-saddassa atthaṁ vatvā taṁ vissajjetvā upādāniya-saddassa visuṁ upādinnasaddānapekkhaṁ atthaṁ vattuṁ ‘‘ārammaṇabhāvaṁ upagantvā’’tiādimāha.",
  "tika-abh01t2:25_16": "Tasmā eva avisesetvā ‘‘upādānassa ārammaṇapaccayabhūtānametaṁ adhivacana’’nti vuttaṁ.",
  "tika-abh01t2:25_17": "Taṁ pana upādāniyaṁ upādinnaṁ anupādinnanti duvidhaṁ.",
  "tika-abh01t2:25_18": "Tasmā taṁ visesanena dassento ‘‘upādinnā ca te upādāniyā cā’’tiādimāha.",
  "tika-abh01t2:26_0": "5.Saṁkilesoti dasa kilesavatthūni vuccanti.",
  "tika-abh01t2:26_1": "Saṁkiliṭṭhāti tehi vibādhitā upatāpitā ca.",
  "tika-abh01t2:26_2": "Te pana yasmā saṁkilesasampayuttā ekuppādādīhi ninnānattā ekībhāvamiva gatā visādīhi viya sappiādayo",
  "tika-abh01t2:26_3": "vidūsitā malīnā vibādhitā upatāpitā ca nāma honti,",
  "tika-abh01t2:26_4": "tasmā āha ‘‘saṁkilesena samannāgatā saṁkiliṭṭhā’’ti.",
  "tika-abh01t2:26_5": "Saṁkilesaṁ arahantīti saṁkilesassa ārammaṇabhāvena taṁ laddhuṁ arahantīti attho.",
  "tika-abh01t2:26_6": "Ārammaṇabhāvānatikkamanatoti etena saṁkilesānatikkamanameva dasseti,",
  "tika-abh01t2:26_7": "vatthayugikasuṅkasālikasaddānaṁ viya saṁkilesika-saddassa pavatti veditabbā.",
  "tika-abh01t2:27_0": "6.",
  "tika-abh01t2:27_1": "Saha vitakkena hontīti vacanaseso yojetabbo avuccamānassapi bhavati-atthassa viññāyamānattā.",
  "tika-abh01t2:27_2": "Mattāti pamāṇavācakaṁ ekaṁ padanti gahetvā ‘‘vicārova mattā etesa’’nti attho vutto.",
  "tika-abh01t2:27_3": "Aññattha avippayogīsu vitakkavicāresu vicārova etesaṁ mattā,",
  "tika-abh01t2:27_4": "tato uddhaṁ vitakkena sampayogaṁ na gacchantīti attho.",
  "tika-abh01t2:27_5": "Ayamaparo attho –",
  "tika-abh01t2:27_6": "matta-saddo visesanivattiattho.",
  "tika-abh01t2:27_7": "Savitakkasavicārā dhammā hi vitakkavisiṭṭhena vicārena savicārā,",
  "tika-abh01t2:27_8": "ete pana vicāramattena vitakkasaṅkhātavisesarahitena,",
  "tika-abh01t2:27_9": "tasmā ‘‘vicāramattā’’ti vuccanti,",
  "tika-abh01t2:27_10": "vicāramattavantoti attho.",
  "tika-abh01t2:27_11": "Vicāramattavacanena avitakkatte siddhe avitakkānaṁ aññesampi atthibhāvajotanatthaṁ avitakkavacanaṁ.",
  "tika-abh01t2:27_12": "Avitakkā hi vicāramattā ca santi avicārā cāti nivattetabbā gahetabbā ca honti,",
  "tika-abh01t2:27_13": "tesu avuccamānesu nivattetabbagahetabbassa adassitattā vicāramattāvaavitakkāti āpajjeyyāti.",
  "tika-abh01t2:27_14": "Visesanavisesitabbabhāvo pana yathākāmaṁ hotīti sāmaññena avitakkabhāvena saha vicāramattatāya dhammavisesanabhāvaṁ",
  "tika-abh01t2:27_15": "dassetuṁ ‘‘avitakkavicāramattā’’ti padānukkamo kato.",
  "tika-abh01t2:28_0": "Atha vā savicārā duvidhā savitakkā avitakkā ca,",
  "tika-abh01t2:28_1": "tesu avitakke nivattetuṁ ādipadaṁ vuttaṁ.",
  "tika-abh01t2:28_2": "Avicārā ca duvidhā savitakkā avitakkā ca,",
  "tika-abh01t2:28_3": "tesu savitakke nivattetuṁ tatiyapadaṁ vuttaṁ.",
  "tika-abh01t2:28_4": "Ye pana dvīhipi nivattitā avitakkā savitakkā ca savicārā avicārā ca,",
  "tika-abh01t2:28_5": "tesu aññataradassanaṁ vā kattabbaṁ siyā ubhayadassanaṁ vā.",
  "tika-abh01t2:28_6": "Ubhayadassane kariyamāne yadi ‘‘savitakkasavicārā’’ti vucceyya,",
  "tika-abh01t2:28_7": "ādipadatthatāva āpajjati.",
  "tika-abh01t2:28_8": "Atha ‘‘avitakkaavicārā’’ti vucceyya,",
  "tika-abh01t2:28_9": "antapadatthatā.",
  "tika-abh01t2:28_10": "Atha pana ‘‘avitakkasavicārā savitakkaavicārā’’ti vucceyya,",
  "tika-abh01t2:28_11": "ajjhattabahiddhānaṁ viya atthantarābhāvo vā saṅkaradoso vā ekasseva savitakkāvitakkatāsavicārāvicāratāvirodho vā āpajjeyya,",
  "tika-abh01t2:28_12": "tasmā aññataradassanena itarampi pakāsetuṁ avitakkavacanena dvippakāresu vattabbesu savitakkaavicāre",
  "tika-abh01t2:28_13": "nivattetvā avitakkasavicāre dassento āha ‘‘avitakkavicāramattā’’ti.",
  "tika-abh01t2:28_14": "Atha vā vitakkābhāvena ete vicāramattā,",
  "tika-abh01t2:28_15": "na vicārato aññassa kassaci dhammassa abhāvāti dassetuṁ avitakkavacanena vicāramattā visesitā.",
  "tika-abh01t2:29_0": "7.Upekkhatīti vedayamānāpi majjhattavedanā sukhākāre dukkhākāre ca udāsinā hotīti attho.",
  "tika-abh01t2:29_1": "Atha vā upetā yuttā sukhadukkhānaṁ aviruddhā ikkhā anubhavanaṁ upekkhā.",
  "tika-abh01t2:29_2": "Visesadassanavasenāti nānattadassanavasena.",
  "tika-abh01t2:29_3": "Yadi hi pītisahagatā eva sukhasahagatā siyuṁ,",
  "tika-abh01t2:29_4": "‘‘pītisahagatā’’ti eteneva siddhattā ‘‘sukhasahagatā’’ti idaṁ na vattabbaṁ siyā,",
  "tika-abh01t2:29_5": "‘‘sukhasahagatā’’ti vā vuccamāne ‘‘pītisahagatā’’ti na vattabbaṁ,",
  "tika-abh01t2:29_6": "tato tikaṁ pūrentena dukkhasahagatapadaṁ vattabbaṁ siyā,",
  "tika-abh01t2:29_7": "evañca sati ‘‘vedanāttiko evāya’’nti vuttavacanaṁ āpajjati,",
  "tika-abh01t2:29_8": "tasmā ‘‘pītisahagatā’’ti vatvā ‘‘sukhasahagatā’’ti vadanto pītivippayuttampi sukhaṁ atthīti tatiyajjhānakāyaviññāṇasampayuttaṁ",
  "tika-abh01t2:29_9": "sukhaṁ sappītikasukhato bhinnaṁ katvā dassetīti adhippāyo.",
  "tika-abh01t2:29_10": "Atha vā pītisukhānaṁ dubbiññeyyanānattānaṁ nānattadassanatthaṁ ayaṁ tiko vutto.",
  "tika-abh01t2:29_11": "‘‘Pītisahagatā’’ti ettha hi sukhekadeso saṅgahito, na pīti.",
  "tika-abh01t2:29_12": "‘‘Sukhasahagatā’’ti ettha pīti saṅgahitā,",
  "tika-abh01t2:29_13": "na sukhaṁ.",
  "tika-abh01t2:29_14": "Pītivippayuttasukhasahagatā ca purimena asaṅgahitā pacchimena saṅgahitāti siddho pītisukhānaṁ visesoti.",
  "tika-abh01t2:30_0": "8.Nibbānaṁ dassanatoti nibbānārammaṇataṁ sandhāyāha.",
  "tika-abh01t2:30_1": "Atha vā dhammacakkhu punappunaṁ nibbattanena bhāvanābhāvaṁ appattaṁ dassanaṁ nāma,",
  "tika-abh01t2:30_2": "dhammacakkhu ca pariññādikiccakaraṇena catusaccadhammadassanaṁ tadatisayo,",
  "tika-abh01t2:30_3": "tasmā natthettha gotrabhussa dassanabhāvāpattīti.",
  "tika-abh01t2:30_4": "Ubhayapaṭikkhepavasenāti dvīhi padehi vuttadhammapaṭikkhepavasena,",
  "tika-abh01t2:30_5": "na pahāyakapaṭikkhepavasena.",
  "tika-abh01t2:30_6": "Tathā hi sati dassanabhāvanāhi añño samucchedavasena pahāyako atthi,",
  "tika-abh01t2:30_7": "tena pahātabbā neva dassanena na bhāvanāya pahātabbāti ayamattho āpajjati,",
  "tika-abh01t2:30_8": "na ca añño pahāyako atthi aññehi vikkhambhitānañca punappavattisabbhāvā,",
  "tika-abh01t2:30_9": "nāpi pahātabbā tatiyapadena saṅgayhanti,",
  "tika-abh01t2:30_10": "kintu appahātabbā evāti.",
  "tika-abh01t2:30_11": "Tasmā pahātabbapadaṁ paccekaṁ yojetvā neva dassanena pahātabbā na bhāvanāya pahātabbāti dassanena bhāvanāya pahātabbehi aññe gahitāti veditabbā.",
  "tika-abh01t2:31_0": "9.Evamatthaṁ aggahetvāti atthāyuttito ca saddāyuttito ca aggahetabbataṁ dasseti.",
  "tika-abh01t2:31_1": "Dassanabhāvanāhi appahātabbahetumattesu hi gayhamānesu ahetukā asaṅgahitāti yathādhippetassa atthassa aparipuṇṇattā atthāyutti,",
  "tika-abh01t2:31_2": "pahātabbasaddassa niccasāpekkhatte ca sati na sambandhīsaddato pahāyakato aññaṁ paṭisedhaṁ apekkhamānassa",
  "tika-abh01t2:31_3": "hetusaddena samāso upapajjatīti saddāyutti ca veditabbā.",
  "tika-abh01t2:31_4": "Evamattho gahetabboti pahātabba-saddaṁ paṭisedhena ayojetvā yesaṁ aññapadatthe samāso,",
  "tika-abh01t2:31_5": "tabbisesanaṁ atthīti idaṁ paṭisedhena yojetvā dassanabhāvanāhi pahātabbo hetu etesaṁ nevatthīti attho gahetabboti vuttaṁ hoti.",
  "tika-abh01t2:31_6": "Evañca sati yathādhippetattho sabbo saṅgahitoti.",
  "tika-abh01t2:31_7": "Atthāyutti mā hotu,",
  "tika-abh01t2:31_8": "saddo pana idhāpi na yutto.",
  "tika-abh01t2:31_9": "Ekantayogīnaṁ atthi-saddameva hi apekkhamānānaṁ ubhinnaṁ pahātabbahetu-saddānaṁ samāso yutto,",
  "tika-abh01t2:31_10": "na paṭisedhaṁ apekkhamānānanti,",
  "tika-abh01t2:31_11": "tasmā gahetabbatthadassanamattaṁ etaṁ kataṁ,",
  "tika-abh01t2:31_12": "saddo pana yathā yujjati,",
  "tika-abh01t2:31_13": "tathā yojetabbo.",
  "tika-abh01t2:31_14": "Evaṁ pana yujjati –",
  "tika-abh01t2:31_15": "pahātabbo hetu etesaṁ atthīti pahātabbahetukā.",
  "tika-abh01t2:31_16": "Kena pahātabboti?",
  "tika-abh01t2:31_17": "Dassanena bhāvanāya ca.",
  "tika-abh01t2:31_18": "Tayidaṁ pahātabbahetukapadaṁ dassanabhāvanāpadehi visuṁ visuṁ yojetvā tehi yuttena ye dassanena pahātabbahetukā neva honti,",
  "tika-abh01t2:31_19": "bhāvanāya pahātabbahetukā ca na hontīti paṭisedhañca visuṁ visuṁ yojetvā te neva dassanena na bhāvanāya pahātabbahetukāti vuccanti.",
  "tika-abh01t2:31_20": "Nevavipākanavipākadhammadhammavacanaṁ viya hi purimapadadvayasaṅgahitadhammapaṭisedhanena tadaññadhammanidassanametaṁ hoti,",
  "tika-abh01t2:31_21": "na ahetukapadaṁ viya hetuvirahappakāsanenāti.",
  "tika-abh01t2:31_22": "Evañca katvā dve paṭisedhā yuttā honti.",
  "tika-abh01t2:32_0": "Hetuyeva hi tesaṁ natthi,",
  "tika-abh01t2:32_1": "yo dassanabhāvanāhi pahātabbo siyāti purimasmiñhi atthe hetūnaṁ dassanabhāvanāhi pahātabbatā paṭikkhittā,",
  "tika-abh01t2:32_2": "paṭikkhepo ca pahātabbāsaṅkāsabbhāve hoti,",
  "tika-abh01t2:32_3": "pahātabbāsaṅkā ca hetumhi sati siyā,",
  "tika-abh01t2:32_4": "tesaṁ pana ahetukānaṁ hetuyeva natthi,",
  "tika-abh01t2:32_5": "yo dassanabhāvanāhi pahātabbo siyā,",
  "tika-abh01t2:32_6": "tadabhāvā pahātabbāsaṅkā natthīti taṁnivāraṇattho paṭikkhepo na sambhavati,",
  "tika-abh01t2:32_7": "tasmā ‘‘nevadassanena na bhāvanāya pahātabbo hetu etesa’’nti evaṁ ahetukānaṁ gahaṇaṁ na bhaveyyāti attho.",
  "tika-abh01t2:32_8": "Atha vā itarathā hi ahetukānaṁ aggahaṇaṁ bhaveyyāti atthassa pākaṭattā na kāraṇasādhanīyo esoti gahetabbatthasseva",
  "tika-abh01t2:32_9": "kāraṇaṁ vadanto ‘‘hetuyeva hi tesaṁ natthī’’tiādimāha.",
  "tika-abh01t2:32_10": "Tesañhi nevadassanena na bhāvanāyapahātabbahetukapadavacanīyānaṁ yo dassanabhāvanāhi pahātabbo siyā,",
  "tika-abh01t2:32_11": "so evaṁpakāro hetu natthi.",
  "tika-abh01t2:32_12": "Te hi anekappakārā sahetukā ahetukā cāti,",
  "tika-abh01t2:32_13": "tasmā nevadassanena na bhāvanāya pahātabbo hetu etesaṁ atthīti ayamattho gahetabboti attho.",
  "tika-abh01t2:33_0": "10.Taṁ ārammaṇaṁ katvāti idaṁ catukiccasādhanavasena ārammaṇakaraṇaṁ sandhāya vuttanti veditabbaṁ.",
  "tika-abh01t2:33_1": "Aññathā gotrabhuphalapaccavekkhaṇādīnampi apacayagāmitā āpajjeyyāti.",
  "tika-abh01t2:33_2": "Atha vā hetubhāvena apacayaṁ nibbānaṁ gacchantīti apacayagāmino.",
  "tika-abh01t2:33_3": "Nibbānassa hi anibbattaniyattepi samudayappahānasamudayanirodhānaṁ adhigamaadhigantabbabhāvato hetuhetuphalabhāvo magganibbānānaṁ yujjati.",
  "tika-abh01t2:33_4": "Yathāha ‘‘dukkhanirodhe ñāṇaṁ atthapaṭisambhidā,",
  "tika-abh01t2:33_5": "dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719).",
  "tika-abh01t2:33_6": "Atthoti hi hetuphalaṁ.",
  "tika-abh01t2:33_7": "Dhammoti hetūti.",
  "tika-abh01t2:33_8": "Purimapacchimānaṁ purime sasampayuttā vuttā,",
  "tika-abh01t2:33_9": "pacchime kevalā.",
  "tika-abh01t2:33_10": "Purime viya pana pacchime atthepi ariyamaggasīsena sabbalokuttarakusalacittuppādā gahetabbā.",
  "tika-abh01t2:33_11": "Dutiye atthavikappe ‘‘ācayaṁ gāmino’’ti vattabbe anunāsikalopo katoti daṭṭhabbo.",
  "tika-abh01t2:33_12": "Ācinantīti vā ācayā,",
  "tika-abh01t2:33_13": "ācayā hutvā gacchanti pavattantītipi attho daṭṭhabbo.",
  "tika-abh01t2:34_0": "11.",
  "tika-abh01t2:34_1": "Satta pana sekkhā sikkhanasīlāti sekkhā,",
  "tika-abh01t2:34_2": "tesaṁ imeti sekkhā,",
  "tika-abh01t2:34_3": "aññāsādhāraṇā maggaphalattayadhammā.",
  "tika-abh01t2:34_4": "Sayameva sikkhantīti sikkhanasīlānametaṁ nidassanaṁ.",
  "tika-abh01t2:34_5": "Ye hi dhammā sikkhanti,",
  "tika-abh01t2:34_6": "te sikkhanasīlā hontīti.",
  "tika-abh01t2:34_7": "Akkharattho pana sikkhā etesaṁ sīlanti sekkhāti.",
  "tika-abh01t2:34_8": "Na sekkhāti yattha sekkhabhāvāsaṅkā atthi,",
  "tika-abh01t2:34_9": "tatthāyaṁ paṭisedhoti lokiyanibbānesu asekkhabhāvānāpatti daṭṭhabbā.",
  "tika-abh01t2:34_10": "Sīlasamādhipaññāsaṅkhātā hi sikkhā attano paṭipakkhakilesehi vippamuttā parisuddhā upakkilesānaṁ ārammaṇabhāvampi",
  "tika-abh01t2:34_11": "anupagamanato etā sikkhāti vattuṁ yuttā aṭṭhasu maggaphalesu vijjanti,",
  "tika-abh01t2:34_12": "tasmā catumaggaheṭṭhimaphalattayadhammā viya arahattaphaladhammāpi tāsu sikkhāsu jātāti ca,",
  "tika-abh01t2:34_13": "taṁsikkhāsamaṅgino arahato itaresaṁ viya sekkhatte sati sekkhassa eteti ca,",
  "tika-abh01t2:34_14": "sikkhā sīlaṁ etesanti ca sekkhāti āsaṅkitabbā siyunti tadāsaṅkānivattanatthaṁ ‘‘asekkhā’’ti yathāvuttasekkhabhāvapaṭisedho kato.",
  "tika-abh01t2:34_15": "Arahattaphale hi pavattamānā sikkhā pariniṭṭhitasikkhākiccattā na sikkhākiccaṁ karonti,",
  "tika-abh01t2:34_16": "kevalaṁ sikkhāphalabhāveneva pavattanti,",
  "tika-abh01t2:34_17": "tasmā tā na sikkhāvacanaṁ arahanti,",
  "tika-abh01t2:34_18": "nāpi taṁsamaṅgino sekkhavacanaṁ,",
  "tika-abh01t2:34_19": "na ca taṁsampayuttā sikkhanasīlāti sikkhāsu jātātiādiatthehi aggaphaladhammā sekkhā na honti,",
  "tika-abh01t2:34_20": "heṭṭhimaphalesu pana sikkhā sakadāgāmimaggavipassanādīnaṁ upanissayabhāvato sikkhākiccaṁ karontīti sikkhāvacanaṁ arahanti,",
  "tika-abh01t2:34_21": "taṁsamaṅgino ca sekkhavacanaṁ,",
  "tika-abh01t2:34_22": "taṁsampayuttā ca sikkhanasīlavuttīti tattha dhammā yathāvuttehi atthehi sekkhā honti eva.",
  "tika-abh01t2:35_0": "Sekkhāti vā apariyositasikkhā dassitā.",
  "tika-abh01t2:35_1": "Anantarameva ‘‘asekkhā’’ti vacanaṁ pariyositasikkhānaṁ dassananti na lokiyanibbānānaṁ asekkhatāpatti.",
  "tika-abh01t2:35_2": "Vuddhippattā vā sekkhāti etasmiṁ atthe sekkhadhammesu eva kesañci vuddhippattānaṁ asekkhatā āpajjati,",
  "tika-abh01t2:35_3": "tena arahattamaggadhammā vuddhippattā ca yathāvuttehi ca atthehi sekkhāti katvā asekkhā āpannāti? Na,",
  "tika-abh01t2:35_4": "taṁsadisesu tabbohārā.",
  "tika-abh01t2:35_5": "Arahattamaggato hi ninnānākaraṇaṁ arahattaphalaṁ ṭhapetvā pariññādikiccakaraṇaṁ vipākabhāvañca,",
  "tika-abh01t2:35_6": "tasmā te eva sekkhā dhammā arahattaphalabhāvaṁ āpannāti sakkā vattuṁ,",
  "tika-abh01t2:35_7": "kusalasukhato ca vipākasukhaṁ santataratāya paṇītataranti vuddhippattā ca te dhammā hontīti asekkhāti vuccantīti.",
  "tika-abh01t2:36_0": "12.",
  "tika-abh01t2:36_1": "Kilesavikkhambhanāsamatthatādīhi parittā.",
  "tika-abh01t2:36_2": "‘‘Kilesa…pe…",
  "tika-abh01t2:36_3": "tāyā’’ti atthattayampi kusalesu yujjati,",
  "tika-abh01t2:36_4": "vipākakiriyesu dīghasantānatāva.",
  "tika-abh01t2:36_5": "Pamāṇakarehi vā oḷārikehi kāmataṇhādīhi paricchinnā parittā.",
  "tika-abh01t2:36_6": "Tehi aparicchinnattā sukhumehi rūpataṇhādīhi paricchinnā pamāṇamahattaṁ gatāti mahaggatā.",
  "tika-abh01t2:36_7": "Aparicchinnā appamāṇā.",
  "tika-abh01t2:37_0": "14.Atappakaṭṭhenāti divasampi paccavekkhiyamānā lokuttaradhammā tittiṁ na janenti samāpajjiyamānāpi phaladhammāti.",
  "tika-abh01t2:38_0": "15.",
  "tika-abh01t2:38_1": "Mātughātādīsu pavattamānāpi hitasukhaṁ icchantāva pavattantīti te dhammā hitasukhāvahā me bhavissantīti āsīsitā honti,",
  "tika-abh01t2:38_2": "tathā asubhāsukhāniccānattesu subhādivipariyāsadaḷhatāya ānantariyakammaniyatamicchādiṭṭhīsu pavatti",
  "tika-abh01t2:38_3": "hotīti te dhammā asubhādīsu subhādiviparītappavattikā honti.",
  "tika-abh01t2:38_4": "Micchāsabhāvāti musāsabhāvā.",
  "tika-abh01t2:38_5": "Anekesu ānantariyesu katesu yaṁ tattha balavaṁ,",
  "tika-abh01t2:38_6": "taṁ vipaccati,",
  "tika-abh01t2:38_7": "na itarānīti ekantavipākajanakatāya niyatatā na sakkā vattunti ‘‘vipākadāne satī’’tiādimāha.",
  "tika-abh01t2:38_8": "Tattha khandhabhedānantaranti cutianantaraṁ.",
  "tika-abh01t2:38_9": "Cuti hi maraṇaniddese (vibha.",
  "tika-abh01t2:38_10": "193) ‘‘khandhānaṁ bhedo’’ti vuttāti.",
  "tika-abh01t2:38_11": "Etena vacanena sati phaladāne cutianantaro eva,",
  "tika-abh01t2:38_12": "na añño etesaṁ phalakāloti phalakālaniyameneva niyatatā vuttā hoti,",
  "tika-abh01t2:38_13": "na phaladānaniyamenāti niyataphalakālānaṁ aññesampi upapajjavedanīyānaṁ diṭṭhadhammavedanīyānampi niyatatā āpajjati,",
  "tika-abh01t2:38_14": "tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā",
  "tika-abh01t2:38_15": "viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā",
  "tika-abh01t2:38_16": "ca pavattīti attano sabhāvena phaladānaniyameneva niyatatā ānantariyatā ca veditabbā.",
  "tika-abh01t2:38_17": "Avassañca niyatasabhāvā ānantariyasabhāvā ca tesaṁ pavattīti sampaṭicchitabbametaṁ aññassa balavato ānantariyassa",
  "tika-abh01t2:38_18": "abhāve cutianantaraṁ ekantena phaladānato.",
  "tika-abh01t2:39_0": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantarameva ekantena phaladānato",
  "tika-abh01t2:39_1": "ānantariyasabhāvā niyatasabhāvā ca pavatti āpajjatīti?",
  "tika-abh01t2:39_2": "Nāpajjati asamānajātikena cetopaṇidhivasena upaghātakena ca nivattetabbavipākattā anantarekantaphaladāyakattābhāvā,",
  "tika-abh01t2:39_3": "na pana ānantariyakānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyakānaṁ avīciphalattā,",
  "tika-abh01t2:39_4": "na ca heṭṭhupapattiṁ icchato sīlavato cetopaṇidhi viya uparūpapattijanakakammaphalaṁ ānantariyakaphalaṁ",
  "tika-abh01t2:39_5": "nivattetuṁ samattho cetopaṇidhi atthi anicchantasseva avīcipātanato,",
  "tika-abh01t2:39_6": "na ca ānantariyakopaghātakaṁ kiñci kammaṁ atthi,",
  "tika-abh01t2:39_7": "tasmā tesaṁyeva anantarekantavipākajanakasabhāvā pavattīti.",
  "tika-abh01t2:40_0": "Anekāni ca ānantariyakāni katāni ekante vipāke sanniyatattā uparatāvipaccanasabhāvāsaṅkattā nicchitāni sabhāvato niyatāneva.",
  "tika-abh01t2:40_1": "Cutianantaraṁ pana phalaṁ anantaraṁ nāma tasmiṁ anantare niyuttāni tannibbattanena anantarakaraṇasīlāni",
  "tika-abh01t2:40_2": "anantarappayojanāni cāti sabhāvato ānantariyakāneva ca honti.",
  "tika-abh01t2:40_3": "Tesu pana samānasabhāvesu ekena vipāke dinne itarāni attanā kattabbassa kiccassa teneva katattā na dutiyaṁ tatiyampi ca paṭisandhiṁ karonti,",
  "tika-abh01t2:40_4": "na samatthatāvighātattāti natthi tesaṁ niyatānantariyatānivattīti.",
  "tika-abh01t2:40_5": "Na hi samānasabhāvaṁ samānasabhāvassa samatthataṁ vihanatīti.",
  "tika-abh01t2:40_6": "Ekassa pana aññānipi upatthambhakāni hontīti daṭṭhabbānīti.",
  "tika-abh01t2:40_7": "Sammā sabhāvāti saccasabhāvā.",
  "tika-abh01t2:41_0": "16.",
  "tika-abh01t2:41_1": "Paripuṇṇamaggakiccattā cattāro ariyamaggāva idha ‘‘maggā’’ti vuttā.",
  "tika-abh01t2:41_2": "Paccayaṭṭhenāti maggapaccayaṭṭhena.",
  "tika-abh01t2:41_3": "Nikkhepakaṇḍepi hi ye maggapaccayaṁ labhanti,",
  "tika-abh01t2:41_4": "na pana sayaṁ maggapaccayabhāvaṁ gacchanti,",
  "tika-abh01t2:41_5": "te maggahetukāti dassetuṁ ‘‘ariyamaggasamaṅgissa maggaṅgāni ṭhapetvā’’tiādi (dha. sa.",
  "tika-abh01t2:41_6": "1039) vuttaṁ.",
  "tika-abh01t2:41_7": "Yo pana tattheva ‘‘ariyamaggasamaṅgissa alobho adoso amoho,",
  "tika-abh01t2:41_8": "ime dhammā maggahetū’’ti ādinayo vutto,",
  "tika-abh01t2:41_9": "taṁ dassetuṁ ‘‘maggasampayuttā vā’’tiādi vuttaṁ.",
  "tika-abh01t2:41_10": "‘‘Ariyamaggasamaṅgissa sammādiṭṭhi maggo ceva hetu cā’’tiādinā pana vuttanayaṁ dassetuṁ ‘‘sammādiṭṭhi saya’’ntiādimāha.",
  "tika-abh01t2:41_11": "Tattha pana asaṅgahitasaṅgaṇhanavasena paṭipāṭiyā tayo nayā vuttā,",
  "tika-abh01t2:41_12": "hetubahutāvasena tatiyo nayo idha dutiyo vutto.",
  "tika-abh01t2:42_0": "Abhibhavitvā pavattanaṭṭhenāti sahajātādhipatipi pubbābhisaṅkhāravasena jeṭṭhakabhāve pavattamāno sahajāte",
  "tika-abh01t2:42_1": "attano vase anuvattayamāno te abhibhavitvā pavattati,",
  "tika-abh01t2:42_2": "ārammaṇādhipatipi tadārammaṇe dhamme tatheva attānaṁ anuvattayamāno te dhamme abhibhavitvā ārammaṇabhāvena pavattati,",
  "tika-abh01t2:42_3": "na paccuppannabhāvena,",
  "tika-abh01t2:42_4": "tasmā adhipatidvayampi saṅgahitanti veditabbaṁ.",
  "tika-abh01t2:42_5": "‘‘Maggo adhipati etesa’’nti ayañca attho nikkhepakaṇḍe udāharaṇavasena āgataṁ atthanayaṁ gahetvā vutto.",
  "tika-abh01t2:42_6": "Yasmā pana paṭṭhāne (paṭṭhā.",
  "tika-abh01t2:42_7": "2.16.11) ‘‘maggādhipatiṁ dhammaṁ paṭicca maggādhipati dhammo uppajjati nādhipatipaccayā,",
  "tika-abh01t2:42_8": "maggādhipatī khandhe paṭicca maggādhipati adhipatī’’ti vuttaṁ,",
  "tika-abh01t2:42_9": "tasmā maggo adhipati maggādhipatīti ayampi attho pāḷiyaṁ sarūpekasesavasena samānasaddatthavasena vā saṅgahitoti veditabbo.",
  "tika-abh01t2:43_0": "17.Anuppannāti etena sabbo uppannabhāvo paṭisiddho,",
  "tika-abh01t2:43_1": "na uppannadhammabhāvo evāti tena uppannā vigatā atītāpi na saṅgahitāti daṭṭhabbā.",
  "tika-abh01t2:43_2": "Yadi hi saṅgahitā siyuṁ,",
  "tika-abh01t2:43_3": "‘‘anuppanno dhammo uppannassa dhammassa anantarapaccayena paccayo’’tievamādi vucceyya,",
  "tika-abh01t2:43_4": "na tu vuttanti.",
  "tika-abh01t2:43_5": "Anāgatāni vipākakaṭattārūpāni atīte anāgate vā kamme purimanipphanne eva uppajjissanti ,",
  "tika-abh01t2:43_6": "nānipphanneti pariniṭṭhitakāraṇekadesāneva honti,",
  "tika-abh01t2:43_7": "tasmā tāni ‘‘avassaṁ uppajjissantīti uppādino dhammā’’ti vuccanti.",
  "tika-abh01t2:44_0": "18.Attano sabhāvanti kakkhaḷaphusanādisabhāvaṁ.",
  "tika-abh01t2:45_0": "20.Evaṁ pavattamānāti evaṁ cakkhādibhāvena phusanādibhāvena ca ekasantatipariyāpannatāvasena pavattamānā.",
  "tika-abh01t2:45_1": "Attānaṁ adhi ajjhattāti adhi-saddo samāsavisaye adhikāratthaṁ pavattiatthañca gahetvā pavattatīti attānaṁ adhikicca uddissa pavattā ajjhattā.",
  "tika-abh01t2:45_2": "Tenāti yassa jhānā vuṭṭhahitvā ajjhattaṁ bahiddhā ajjhattabahiddhā ca suññataṁ āneñjañca manasikaroto",
  "tika-abh01t2:45_3": "ajjhattasuññatādīsu cittaṁ na pakkhandati na pasīdati na santiṭṭhati nādhimuccati,",
  "tika-abh01t2:45_4": "yo ca itiha tattha sampajāno,",
  "tika-abh01t2:45_5": "tena bhikkhunā.",
  "tika-abh01t2:45_6": "Tasmiṁyeva purimasmiṁ samādhinimitteti paṭhamajjhānādisamādhinimitte.",
  "tika-abh01t2:45_7": "Ajjhattamevāti jhānagocare kasiṇādimhi.",
  "tika-abh01t2:45_8": "Cittaṁ saṇṭhapetabbanti paṭhamajjhānādicittaṁ saṇṭhapetabbaṁ.",
  "tika-abh01t2:45_9": "Ajjhattaratoti gocarajjhatte nibbāne rato,",
  "tika-abh01t2:45_10": "samādhigocare kammaṭṭhāne vā rato.",
  "tika-abh01t2:45_11": "‘‘Samāhito eko santusito tamāhu bhikkhu’’nti (dha. pa.",
  "tika-abh01t2:45_12": "362) gāthāseso.",
  "tika-abh01t2:46_0": "Ajjhattaṁ sampasādananti ettha jhānaṁ sakasantatipariyāpannattā ‘‘ajjhatta’’nti vuttanti niyakajjhattattho ajjhatta-saddo hoti.",
  "tika-abh01t2:46_1": "Ajjhattanti sakasantatiniyakaṁ.",
  "tika-abh01t2:46_2": "Ajjhatte bhavā ajjhattikāti niyakajjhattesupi abbhantarā cakkhādayo vuccanti.",
  "tika-abh01t2:46_3": "Ettha pana ajjhattika-saddo cakkhādīsu pavattamāno dassito ,",
  "tika-abh01t2:46_4": "na ajjhattasaddo,",
  "tika-abh01t2:46_5": "atthi ca ajjhattaajjhattikasaddānaṁ bahiddhābāhira-saddānaṁ viya viseso.",
  "tika-abh01t2:46_6": "Ajjhattikasaddo hi saparasantānikesu sabbesu cakkhādīsu rūpādīsu bāhira-saddo viya pavattati,",
  "tika-abh01t2:46_7": "ajjhatta-saddo pana sakasantānikesveva cakkhurūpādīsu tato aññesveva bahiddhā-saddo viya pavattatīti",
  "tika-abh01t2:46_8": "tasmā saddato atthato ca asamānattā na idamettha udāharaṇaṁ yuttanti.",
  "tika-abh01t2:46_9": "Ayaṁ panettha adhippāyo daṭṭhabbo –",
  "tika-abh01t2:46_10": "ajjhatte bhavā ajjhattikāti ayañhi vacanattho.",
  "tika-abh01t2:46_11": "Yañca ajjhatte bhavaṁ,",
  "tika-abh01t2:46_12": "tena ajjhatteneva bhavitabbaṁ,",
  "tika-abh01t2:46_13": "tena taṁvācakassa ajjhatta-saddassa ajjhattika-saddassa ca samānatthatā.",
  "tika-abh01t2:46_14": "Ubhinnampi saddānaṁ samānatthabhāvato ajjhattajjhatte pavattamāne ajjhattika-sadde ajjhatta-saddo tattha pavattoti sakkā vattunti.",
  "tika-abh01t2:47_0": "Ayaṁkho panānanda,",
  "tika-abh01t2:47_1": "vihāroti vihārasuññatāsutte (ma. ni.",
  "tika-abh01t2:47_2": "3.187) saṅgaṇikārāmatāya rūpādiratiyā ca ādīnavaṁ vatvā tappaṭipakkhavihāradassanatthaṁ vuttaṁ.",
  "tika-abh01t2:47_3": "Ajjhattaṁ suññatanti visayabhūtaṁ issariyaṭṭhānabhūtaṁ suññataṁ,",
  "tika-abh01t2:47_4": "suññatāphalasamāpattinti attho.",
  "tika-abh01t2:47_5": "Cittissarā hi buddhā bhagavanto dhammaṁ desentāpi yaṁ muhuttaṁ tuṇhī bhavitabbaṁ hoti,",
  "tika-abh01t2:47_6": "taṁ muhuttaṁ phalasamāpattiṁ samāpajjanti,",
  "tika-abh01t2:47_7": "pageva aññasmiṁ kāle,",
  "tika-abh01t2:47_8": "tasmā sabbatthāpi issariyānaṁ bahulaṁ phalasamāpattiyaṁ issariyassa pavattanato phalasamāpatti ‘‘issariyaṭṭhāna’’nti vuttā.",
  "tika-abh01t2:47_9": "Arahattaphalādhigamena vā tathāgatānaṁ issariyaṁ nibbattaṁ taṁjanakeneva maggenāti taṁ tesaṁ issariyaṭṭhānaṁ.",
  "tika-abh01t2:47_10": "Visayo ca anaññatthabhāvova yathā ‘‘ākāse sakuṇā udake macchā’’ti,",
  "tika-abh01t2:47_11": "buddhā ca aññattha dissamānāpi vivekapabbhāratāya phalasamāpattininnāva,",
  "tika-abh01t2:47_12": "tena tassā tassā kiriyāya anantaraṁ phalasamāpattiyaṁyeva bhavantīti sā tesaṁ visayo,",
  "tika-abh01t2:47_13": "tabbisayatā ca saccakasuttena (ma. ni.",
  "tika-abh01t2:47_14": "1.364 ādayo) dīpetabbā.",
  "tika-abh01t2:48_0": "22.",
  "tika-abh01t2:48_1": "Yesaṁ daṭṭhabbabhāvo atthi,",
  "tika-abh01t2:48_2": "te sanidassanā.",
  "tika-abh01t2:48_3": "Cakkhuviññāṇagocarabhāvova daṭṭhabbabhāvo,",
  "tika-abh01t2:48_4": "tassa rūpāyatanā anaññattepi aññehi dhammehi rūpāyatanaṁ visesetuṁ aññaṁ viya katvā ‘‘saha nidassanenāti sanidassanā’’ti vuttaṁ.",
  "tika-abh01t2:48_5": "Dhammasabhāvasāmaññena hi ekībhūtesu dhammesu yo nānattakaro sabhāvo,",
  "tika-abh01t2:48_6": "so añño viya katvā upacarituṁ yutto .",
  "tika-abh01t2:48_7": "Evañhi atthavisesāvabodho hotīti.",
  "tika-abh01t2:48_8": "Sayañca nissayavasena ca sampattānaṁ asampattānañca paṭimukhabhāvo aññamaññapatanaṁ paṭihananabhāvo,",
  "tika-abh01t2:48_9": "yena byāpārādivikārapaccayantarasahitesu cakkhādīnaṁ visayesu vikāruppatti.",
  "tika-abh01t2:49_0": "Tikamātikāpadavaṇṇanā niṭṭhitā."
}