{
  "iti29:0.1_0": "Itivuttaka 29",
  "iti29:0.2_0": "Dukanipāta",
  "iti29:0.3_0": "Paṭhamavagga",
  "iti29:0.4_0": "Sukhavihārasutta",
  "iti29:1.1_0": "Vuttañhetaṁ bhagavatā vuttamarahatāti me sutaṁ:",
  "iti29:2.1_0": "“Dvīhi, bhikkhave,",
  "iti29:2.1_1": "dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ;",
  "iti29:2.2_0": "kāyassa bhedā paraṁ maraṇā sugati pāṭikaṅkhā.",
  "iti29:2.3_0": "Katamehi dvīhi?",
  "iti29:2.4_0": "Indriyesu guttadvāratāya ca, bhojane mattaññutāya ca.",
  "iti29:2.5_0": "Imehi kho, bhikkhave,",
  "iti29:2.5_1": "dvīhi dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ;",
  "iti29:2.6_0": "kāyassa bhedā paraṁ maraṇā sugati pāṭikaṅkhā”ti.",
  "iti29:2.7_0": "Etamatthaṁ bhagavā avoca.",
  "iti29:2.8_0": "Tatthetaṁ iti vuccati:",
  "iti29:3.1_0": "“Cakkhu sotañca ghānañca,",
  "iti29:3.2_0": "jivhā kāyo tathā mano;",
  "iti29:3.3_0": "Etāni yassa dvārāni,",
  "iti29:3.4_0": "suguttāni ca bhikkhuno.",
  "iti29:4.1_0": "Bhojanamhi ca mattaññū,",
  "iti29:4.2_0": "indriyesu ca saṁvuto;",
  "iti29:4.3_0": "Kāyasukhaṁ cetosukhaṁ,",
  "iti29:4.4_0": "sukhaṁ so adhigacchati.",
  "iti29:5.1_0": "Aḍayhamānena kāyena,",
  "iti29:5.2_0": "Aḍayhamānena cetasā;",
  "iti29:5.3_0": "Divā vā yadi vā rattiṁ,",
  "iti29:5.4_0": "Sukhaṁ viharati tādiso”ti.",
  "iti29:6.1_0": "Ayampi attho vutto bhagavatā, iti me sutanti.",
  "iti29:6.2_0": "Dutiyaṁ."
}