{
  "atk-s0403a15:0_0": "(16) 1. Saddhammavaggo",
  "atk-s0403a15:1_0": "1. Paṭhamasammattaniyāmasuttavaṇṇanā",
  "atk-s0403a15:2_0": "151.",
  "atk-s0403a15:2_1": "Catutthassa paṭhame abhabbo niyāmaṁ okkamituṁ kusalesu dhammesu sammattanti kusalesu dhammesu sammattabhūtaṁ magganiyāmaṁ okkamituṁ abhabbo abhājanaṁ.",
  "atk-s0403a15:2_2": "Kathaṁ paribhotītiādīsu ‘‘kiṁ kathā nāma esā’’ti vadanto kathaṁ paribhoti nāma.",
  "atk-s0403a15:2_3": "‘‘Kiṁ nāmesa katheti,",
  "atk-s0403a15:2_4": "kiṁ ayaṁ jānātī’’ti vadanto kathikaṁ paribhoti nāma.",
  "atk-s0403a15:2_5": "‘‘Mayaṁ kiṁ jānāma,",
  "atk-s0403a15:2_6": "kuto amhākaṁ etaṁ sotuṁ bala’’nti vadanto attānaṁ paribhoti nāma.",
  "atk-s0403a15:2_7": "Vipariyāyena sukkapakkho veditabbo.",
  "atk-s0403a15:3_0": "2. Dutiyasammattaniyāmasuttavaṇṇanā",
  "atk-s0403a15:4_0": "152. Dutiye anaññāte aññātamānīti aviññātasmiṁyeva ‘‘viññātamidaṁ mayā’’ti evaṁmānī.",
  "atk-s0403a15:5_0": "3. Tatiyasammattaniyāmasuttavaṇṇanā",
  "atk-s0403a15:6_0": "153.",
  "atk-s0403a15:6_1": "Tatiye makkhī dhammaṁ suṇātīti makkhī hutvā guṇamakkhanacittena dhammaṁ suṇāti.",
  "atk-s0403a15:6_2": "Upārambhacittoti niggahāropanacitto.",
  "atk-s0403a15:6_3": "Randhagavesīti guṇarandhaṁ guṇacchiddaṁ gavesanto.",
  "atk-s0403a15:7_0": "4. Paṭhamasaddhammasammosasuttavaṇṇanā",
  "atk-s0403a15:8_0": "154.",
  "atk-s0403a15:8_1": "Catutthe na sakkaccaṁ dhammaṁ suṇantīti ohitasotā sukatakārino hutvā na suṇanti .",
  "atk-s0403a15:8_2": "Na pariyāpuṇantīti yathāsutaṁ dhammaṁ vaḷañjantāpi sakkaccaṁ na vaḷañjenti.",
  "atk-s0403a15:8_3": "Pañcamaṁ uttānameva.",
  "atk-s0403a15:9_0": "6. Tatiyasaddhammasammosasuttavaṇṇanā",
  "atk-s0403a15:10_0": "156.",
  "atk-s0403a15:10_1": "Chaṭṭhe appaṭisaraṇoti appatiṭṭho.",
  "atk-s0403a15:10_2": "Ācariyā hi suttantassa paṭisaraṇaṁ nāma,",
  "atk-s0403a15:10_3": "tesaṁ abhāvā appaṭisaraṇo hoti.",
  "atk-s0403a15:10_4": "Sesamettha heṭṭhā vuttanayameva.",
  "atk-s0403a15:11_0": "7. Dukkathāsuttavaṇṇanā",
  "atk-s0403a15:12_0": "157.",
  "atk-s0403a15:12_1": "Sattame puggalaṁ upanidhāyāti taṁ taṁ puggalaṁ upanikkhipitvā,",
  "atk-s0403a15:12_2": "sakkhiṁ katvāti attho.",
  "atk-s0403a15:12_3": "Kacchamānāyāti kathiyamānāya.",
  "atk-s0403a15:12_4": "Sesamettha aṭṭhamañca uttānatthamevāti.",
  "atk-s0403a15:13_0": "9. Udāyīsuttavaṇṇanā",
  "atk-s0403a15:14_0": "159.",
  "atk-s0403a15:14_1": "Navame anupubbiṁ kathaṁ kathessāmīti dānānantaraṁ sīlaṁ,",
  "atk-s0403a15:14_2": "sīlānantaraṁ sagganti evaṁ desanānupubbiṁ kathaṁ vā,",
  "atk-s0403a15:14_3": "yaṁ yaṁ suttapadaṁ vā gāthāpadaṁ vā nikkhittaṁ hoti,",
  "atk-s0403a15:14_4": "tassa tassa anurūpakathaṁ kathessāmīti cittaṁ upaṭṭhapetvā paresaṁ dhammo desetabbo.",
  "atk-s0403a15:14_5": "Pariyāyadassāvīti tassa tassa atthassa taṁ taṁ kāraṇaṁ dassento.",
  "atk-s0403a15:14_6": "Kāraṇañhi idha pariyāyoti vuttaṁ.",
  "atk-s0403a15:14_7": "Anuddayataṁ paṭiccāti ‘‘mahāsambādhappatte satte sambādhato mocessāmī’’ti anukampaṁ āgamma.",
  "atk-s0403a15:14_8": "Na āmisantaroti na āmisahetuko,",
  "atk-s0403a15:14_9": "attano catupaccayalābhaṁ anāsīsantoti attho.",
  "atk-s0403a15:14_10": "Attānañca parañca anupahaccāti attukkaṁsanaparavambhanādivasena attānañca parañca guṇupaghātena anupahantvā.",
  "atk-s0403a15:15_0": "10. Duppaṭivinodayasuttavaṇṇanā",
  "atk-s0403a15:16_0": "160.",
  "atk-s0403a15:16_1": "Dasame duppaṭivinodayāti yāni hassādīni kiccāni nipphādetuṁ ṭhānāni uppannāni honti,",
  "atk-s0403a15:16_2": "tesu matthakaṁ asampattesu antarāyeva dunnīhārā duvikkhambhayā honti.",
  "atk-s0403a15:16_3": "Paṭibhānanti kathetukāmatā vuccati.",
  "atk-s0403a15:16_4": "Imāni pañca duppaṭivinodayāni,",
  "atk-s0403a15:16_5": "na suppaṭivinodayāni.",
  "atk-s0403a15:16_6": "Upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti.",
  "atk-s0403a15:17_0": "Saddhammavaggo paṭhamo."
}