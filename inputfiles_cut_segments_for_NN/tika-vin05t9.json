{
  "tika-vin05t9:0_0": "9. Cīvaravippavāsavinicchayakathā",
  "tika-vin05t9:1_0": "51.Cīvarenavināvāsoti ticīvarādhiṭṭhānena adhiṭṭhitānaṁ tiṇṇaṁ cīvarānaṁ aññatarena vippavāso.",
  "tika-vin05t9:1_1": "Evaṁ adhiṭṭhitesu hi tīsu cīvaresu ekenapi vinā vasituṁ na vaṭṭati,",
  "tika-vin05t9:1_2": "vasantassa saha aruṇuggamanā cīvaraṁ nissaggiyaṁ hoti,",
  "tika-vin05t9:1_3": "tasmā aruṇuggamanasamaye cīvaraṁ aḍḍhateyyaratanappamāṇe hatthapāse katvā vasitabbaṁ.",
  "tika-vin05t9:1_4": "Gāmanivesanaudositaaḍḍamāḷapāsādahammiyanāvāsatthakhettadhaññakaraṇaārāmavihārarukkhamūlaajjhokāsesu pana ayaṁ viseso –",
  "tika-vin05t9:1_5": "sace ekassa rañño gāmabhojakassa vā santako gāmo hoti,",
  "tika-vin05t9:1_6": "yena kenaci pākārena vā vatiyā vā parikhāya vā parikkhitto ca,",
  "tika-vin05t9:1_7": "evarūpe gāme cīvaraṁ nikkhipitvā gāmabbhantare yattha katthaci yathārucitaṭṭhāne aruṇaṁ uṭṭhāpetuṁ vaṭṭati.",
  "tika-vin05t9:1_8": "Sace pana aparikkhitto hoti,",
  "tika-vin05t9:1_9": "evarūpe gāme yasmiṁ ghare cīvaraṁ nikkhittaṁ,",
  "tika-vin05t9:1_10": "tasmiṁ vatthabbaṁ,",
  "tika-vin05t9:1_11": "tassa vā gharassa hatthapāse samantā aḍḍhateyyaratanabbhantare vasitabbaṁ.",
  "tika-vin05t9:1_12": "Taṁ pamāṇaṁ atikkamitvā sacepi iddhimā bhikkhu ākāse aruṇaṁ uṭṭhāpeti,",
  "tika-vin05t9:1_13": "cīvaraṁ nissaggiyameva hoti.",
  "tika-vin05t9:2_0": "Sace nānārājūnaṁ vā bhojakānaṁ vā gāmo hoti vesālīkusinārādisadiso parikkhitto ca,",
  "tika-vin05t9:2_1": "evarūpe gāme yasmiṁ ghare cīvaraṁ nikkhittaṁ,",
  "tika-vin05t9:2_2": "tattha vā vatthabbaṁ,",
  "tika-vin05t9:2_3": "tattha saddasaṅghaṭṭanena vā janasambādhena vā vasituṁ asakkontena sabhāye vā vatthabbaṁ nagaradvāramūle vā.",
  "tika-vin05t9:2_4": "Tatrāpi vasituṁ asakkontena yattha katthaci phāsukaṭṭhāne vasitvā antoaruṇe āgamma tesaṁyeva sabhāyanagaradvāramūlānaṁ hatthapāse vasitabbaṁ.",
  "tika-vin05t9:2_5": "Gharassa pana cīvarassa vā hatthapāse vattabbameva natthi.",
  "tika-vin05t9:3_0": "Sace ghare aṭṭhapetvā “sabhāye ṭhapessāmī”ti sabhāyaṁ gacchanto hatthaṁ pasāretvā “handimaṁ cīvaraṁ ṭhapehī”ti",
  "tika-vin05t9:3_1": "evaṁ nikkhepasukhe hatthapāsagate kismiñci āpaṇe cīvaraṁ nikkhipati,",
  "tika-vin05t9:3_2": "tena purimanayeneva sabhāye vā vatthabbaṁ,",
  "tika-vin05t9:3_3": "dvāramūle vā tesaṁ hatthapāse vā vasitabbaṁ.",
  "tika-vin05t9:4_0": "Sace nagarassa bahūnipi dvārāni honti bahūni ca sabhāyāni,",
  "tika-vin05t9:4_1": "sabbattha vasituṁ na vaṭṭati.",
  "tika-vin05t9:4_2": "Yassā pana vīthiyā cīvaraṁ ṭhapitaṁ,",
  "tika-vin05t9:4_3": "yaṁ tassā sammukhaṭṭhāne sabhāyañca dvārañca,",
  "tika-vin05t9:4_4": "tassa sabhāyassa ca dvārassa ca hatthapāse vasitabbaṁ.",
  "tika-vin05t9:4_5": "Evañhi sati sakkā cīvarassa pavattiṁ jānituṁ.",
  "tika-vin05t9:4_6": "Sabhāyaṁ pana gacchantena yassa āpaṇikassa hatthe nikkhittaṁ,",
  "tika-vin05t9:4_7": "sace so taṁ cīvaraṁ atiharitvā ghare nikkhipati,",
  "tika-vin05t9:4_8": "vīthihatthapāso na rakkhati,",
  "tika-vin05t9:4_9": "gharassa hatthapāse vatthabbaṁ.",
  "tika-vin05t9:4_10": "Sace mahantaṁ gharaṁ hoti dve vīthiyo pharitvā ṭhitaṁ,",
  "tika-vin05t9:4_11": "purato vā pacchato vā hatthapāseyeva aruṇaṁ uṭṭhāpetabbaṁ.",
  "tika-vin05t9:4_12": "Sabhāye nikkhipitvā pana sabhāye vā tassa sammukhe nagaradvāramūle vā tesaṁyeva hatthapāse vā aruṇaṁ uṭṭhāpetabbaṁ.",
  "tika-vin05t9:4_13": "Sace pana gāmo aparikkhitto hoti,",
  "tika-vin05t9:4_14": "yasmiṁ ghare cīvaraṁ nikkhittaṁ,",
  "tika-vin05t9:4_15": "tasmiṁ ghare tassa gharassa vā hatthapāse vatthabbaṁ.",
  "tika-vin05t9:5_0": "Sace ekakulassa santakaṁ nivesanaṁ hoti parikkhittañca nānāgabbhaṁ nānāovarakaṁ,",
  "tika-vin05t9:5_1": "antonivesane cīvaraṁ nikkhipitvā antonivesane vatthabbaṁ.",
  "tika-vin05t9:5_2": "Sace aparikkhittaṁ,",
  "tika-vin05t9:5_3": "yasmiṁ gabbhe cīvaraṁ nikkhittaṁ hoti,",
  "tika-vin05t9:5_4": "tasmiṁ gabbhe vatthabbaṁ gabbhassa hatthapāse vā.",
  "tika-vin05t9:5_5": "Sace nānākulassa nivesanaṁ hoti parikkhittañca nānāgabbhaṁ nānāovarakaṁ,",
  "tika-vin05t9:5_6": "yasmiṁ gabbhe cīvaraṁ nikkhittaṁ hoti,",
  "tika-vin05t9:5_7": "tasmiṁ gabbhe vatthabbaṁ,",
  "tika-vin05t9:5_8": "sabbesaṁ sādhāraṇe gharadvāramūle vā gabbhassa vā gharadvāramūlassa vā hatthapāse.",
  "tika-vin05t9:5_9": "Sace aparikkhittaṁ hoti,",
  "tika-vin05t9:5_10": "yasmiṁ gabbhe cīvaraṁ nikkhittaṁ,",
  "tika-vin05t9:5_11": "tasmiṁ gabbhe vatthabbaṁ gabbhassa vā hatthapāse.",
  "tika-vin05t9:5_12": "Udositaaḍḍamāḷapāsādahammiyesupi nivesane vuttanayeneva vinicchayo veditabbo.",
  "tika-vin05t9:6_0": "Sace ekakulassa nāvā hoti,",
  "tika-vin05t9:6_1": "antonāvāyaṁ cīvaraṁ nikkhipitvā antonāvāyaṁ vatthabbaṁ.",
  "tika-vin05t9:6_2": "Sace nānākulassa nāvā hoti nānāgabbhā nānāovarakā,",
  "tika-vin05t9:6_3": "yasmiṁ ovarake cīvaraṁ nikkhittaṁ hoti,",
  "tika-vin05t9:6_4": "tasmiṁ ovarake vatthabbaṁ ovarakassa hatthapāse vā.",
  "tika-vin05t9:7_0": "Sace ekakulassa sattho hoti,",
  "tika-vin05t9:7_1": "tasmiṁ satthe cīvaraṁ nikkhipitvā purato vā pacchato vā sattabbhantarā na vijahitabbā,",
  "tika-vin05t9:7_2": "passato abbhantaraṁ na vijahitabbaṁ.",
  "tika-vin05t9:7_3": "Ekaṁ abbhantaraṁ aṭṭhavīsatihatthaṁ hoti.",
  "tika-vin05t9:7_4": "Sace nānākulassa sattho hoti,",
  "tika-vin05t9:7_5": "satthe cīvaraṁ nikkhipitvā cīvarassa hatthapāse vasitabbaṁ.",
  "tika-vin05t9:7_6": "Sace sattho gacchanto gāmaṁ vā nadiṁ vā pariyādiyitvā tiṭṭhati,",
  "tika-vin05t9:7_7": "antopaviṭṭhena saddhiṁ ekābaddho hutvā orañca pārañca pharitvā ṭhito hoti,",
  "tika-vin05t9:7_8": "satthaparihāro labbhati.",
  "tika-vin05t9:7_9": "Atha gāme vā nadiyā vā pariyāpanno hoti,",
  "tika-vin05t9:7_10": "gāmaparihāro ceva nadīparihāro ca labbhati.",
  "tika-vin05t9:7_11": "Sace vihārasīmaṁ atikkamitvā tiṭṭhati,",
  "tika-vin05t9:7_12": "antosīmāya ca cīvaraṁ hoti,",
  "tika-vin05t9:7_13": "vihāraṁ gantvā vasitabbaṁ.",
  "tika-vin05t9:7_14": "Sace bahisīmāya cīvaraṁ hoti,",
  "tika-vin05t9:7_15": "satthasamīpeyeva vasitabbaṁ.",
  "tika-vin05t9:7_16": "Sace gacchanto sattho sakaṭe vā bhagge goṇe vā naṭṭhe antarā chijjati,",
  "tika-vin05t9:7_17": "yasmiṁ koṭṭhāse cīvaraṁ nikkhittaṁ,",
  "tika-vin05t9:7_18": "tattha vasitabbaṁ.",
  "tika-vin05t9:8_0": "Sace ekakulassa khettaṁ hoti parikkhittañca,",
  "tika-vin05t9:8_1": "antokhette cīvaraṁ nikkhipitvā antokhette vatthabbaṁ.",
  "tika-vin05t9:8_2": "Sace aparikkhittaṁ hoti,",
  "tika-vin05t9:8_3": "cīvarassa hatthapāse vasitabbaṁ.",
  "tika-vin05t9:8_4": "Sace nānākulassa khettaṁ hoti parikkhittañca,",
  "tika-vin05t9:8_5": "antokhette cīvaraṁ nikkhipitvā dvāramūle vatthabbaṁ dvāramūlassa hatthapāse vā.",
  "tika-vin05t9:8_6": "Sace aparikkhittaṁ hoti,",
  "tika-vin05t9:8_7": "cīvarassa hatthapāse vasitabbaṁ.",
  "tika-vin05t9:9_0": "Sace ekakulassa dhaññakaraṇaṁ hoti parikkhittañca,",
  "tika-vin05t9:9_1": "antodhaññakaraṇe cīvaraṁ nikkhipitvā antodhaññakaraṇe vatthabbaṁ.",
  "tika-vin05t9:9_2": "Sace aparikkhittaṁ hoti,",
  "tika-vin05t9:9_3": "cīvarassa hatthapāse vasitabbaṁ.",
  "tika-vin05t9:9_4": "Sace nānākulassa dhaññakaraṇaṁ hoti parikkhittañca,",
  "tika-vin05t9:9_5": "antodhaññakaraṇe cīvaraṁ nikkhipitvā dvāramūle vā vatthabbaṁ dvāramūlassa vā hatthapāse.",
  "tika-vin05t9:9_6": "Sace aparikkhittaṁ hoti,",
  "tika-vin05t9:9_7": "cīvarassa hatthapāse vasitabbaṁ.",
  "tika-vin05t9:9_8": "Pupphārāmaphalārāmesupi khette vuttanayeneva vinicchayo veditabbo.",
  "tika-vin05t9:10_0": "Sace ekakulassa vihāro hoti parikkhitto ca,",
  "tika-vin05t9:10_1": "antovihāre cīvaraṁ nikkhipitvā antovihāre vatthabbaṁ.",
  "tika-vin05t9:10_2": "Sace aparikkhitto hoti,",
  "tika-vin05t9:10_3": "yasmiṁ vihāre cīvaraṁ nikkhittaṁ,",
  "tika-vin05t9:10_4": "tasmiṁ vatthabbaṁ tassa vihārassa vā hatthapāse.",
  "tika-vin05t9:11_0": "Sace ekakulassa rukkhamūlaṁ hoti,",
  "tika-vin05t9:11_1": "yaṁ majjhanhike kāle samantā chāyā pharati,",
  "tika-vin05t9:11_2": "antochāyāya cīvaraṁ nikkhipitvā antochāyāya vatthabbaṁ.",
  "tika-vin05t9:11_3": "Viraḷasākhassa pana rukkhassa ātapena phuṭṭhokāse ṭhapitaṁ nissaggiyameva hoti,",
  "tika-vin05t9:11_4": "tasmā tādisassa rukkhassa sākhacchāyāya vā khandhacchāyāya vā ṭhapetabbaṁ.",
  "tika-vin05t9:11_5": "Sace sākhāya vā viṭape vā ṭhapeti,",
  "tika-vin05t9:11_6": "upari aññasākhacchāyāya phuṭṭhokāseyeva ṭhapetabbaṁ.",
  "tika-vin05t9:11_7": "Khujjarukkhassa chāyā dūraṁ gacchati,",
  "tika-vin05t9:11_8": "chāyāya gataṭṭhāne ṭhapetuṁ vaṭṭatiyeva.",
  "tika-vin05t9:11_9": "Sace nānākulassa rukkhamūlaṁ hoti,",
  "tika-vin05t9:11_10": "cīvarassa hatthapāse vasitabbaṁ.",
  "tika-vin05t9:12_0": "Ajjhokāse pana agāmake araññe cīvaraṁ ṭhapetvā tassa samantā sattabbhantare vasitabbaṁ.",
  "tika-vin05t9:12_1": "Agāmakaṁ nāma araññaṁ viñjhāṭavīādīsu vā samuddamajjhe vā macchabandhānaṁ agamanapathe dīpakesu labbhati.",
  "tika-vin05t9:12_2": "Tādise araññe majjhe ṭhitassa samantā sattabbhantaraparicchedo,",
  "tika-vin05t9:12_3": "vinibbedhena cuddasa honti.",
  "tika-vin05t9:12_4": "Majjhe nisinno puratthimāya vā pacchimāya vā disāya pariyante ṭhapitacīvaraṁ rakkhati.",
  "tika-vin05t9:12_5": "Sace pana aruṇuggamanasamaye kesaggamattampi puratthimaṁ disaṁ gacchati,",
  "tika-vin05t9:12_6": "pacchimāya disāya cīvaraṁ nissaggiyaṁ hoti.",
  "tika-vin05t9:12_7": "Esa nayo itarasmiṁ.",
  "tika-vin05t9:12_8": "Nissaggiyaṁ pana cīvaraṁ anissajjitvā paribhuñjanto dukkaṭaṁ āpajjati.",
  "tika-vin05t9:13_0": "52.",
  "tika-vin05t9:13_1": "Sace padhāniko bhikkhu sabbarattiṁ padhānamanuyuñjitvā paccūsasamaye “nahāyissāmī”ti tīṇi cīvarāni tīre ṭhapetvā nadiṁ otarati,",
  "tika-vin05t9:13_2": "nahāyantasseva cassa aruṇaṁ uṭṭhahati,",
  "tika-vin05t9:13_3": "kiṁ kātabbaṁ?",
  "tika-vin05t9:13_4": "So hi yadi uttaritvā cīvaraṁ nivāseti,",
  "tika-vin05t9:13_5": "nissaggiyaṁ cīvaraṁ,",
  "tika-vin05t9:13_6": "anissajjitvā paribhuñjanapaccayā dukkaṭaṁ āpajjati.",
  "tika-vin05t9:13_7": "Atha naggo gacchati,",
  "tika-vin05t9:13_8": "evampi dukkaṭaṁ āpajjatīti?",
  "tika-vin05t9:13_9": "Nāpajjati.",
  "tika-vin05t9:13_10": "So hi yāva aññaṁ bhikkhuṁ disvā vinayakammaṁ na karoti,",
  "tika-vin05t9:13_11": "tāva tesaṁ cīvarānaṁ aparibhogārahattā naṭṭhacīvaraṭṭhāne ṭhito hoti,",
  "tika-vin05t9:13_12": "naṭṭhacīvarassa ca akappiyaṁ nāma natthi,",
  "tika-vin05t9:13_13": "tasmā ekaṁ nivāsetvā dve hatthena gahetvā vihāraṁ gantvā vinayakammaṁ kātabbaṁ.",
  "tika-vin05t9:13_14": "Sace dūre vihāro hoti,",
  "tika-vin05t9:13_15": "antarāmagge manussā sañcaranti,",
  "tika-vin05t9:13_16": "ekaṁ nivāsetvā ekaṁ pārupitvā ekaṁ aṁsakūṭe ṭhapetvā gantabbaṁ.",
  "tika-vin05t9:13_17": "Sace vihāre sabhāgaṁ bhikkhuṁ na passati,",
  "tika-vin05t9:13_18": "bhikkhācāraṁ gatā honti,",
  "tika-vin05t9:13_19": "saṅghāṭiṁ bahigāme ṭhapetvā santaruttarena āsanasālaṁ gantvā vinayakammaṁ kātabbaṁ.",
  "tika-vin05t9:13_20": "Sace bahigāme corabhayaṁ hoti,",
  "tika-vin05t9:13_21": "pārupitvā gantabbaṁ.",
  "tika-vin05t9:13_22": "Sace āsanasālā sambādhā hoti,",
  "tika-vin05t9:13_23": "janākiṇṇā na sakkā ekamante cīvaraṁ apanetvā vinayakammaṁ kātuṁ,",
  "tika-vin05t9:13_24": "ekaṁ bhikkhuṁ ādāya bahigāmaṁ gantvā vinayakammaṁ katvā cīvarāni paribhuñjitabbāni.",
  "tika-vin05t9:14_0": "Sace therā bhikkhū daharānaṁ hatthe pattacīvaraṁ datvā maggaṁ gacchantā pacchimayāme sayitukāmā honti,",
  "tika-vin05t9:14_1": "attano attano cīvaraṁ hatthapāse katvāva sayitabbaṁ.",
  "tika-vin05t9:14_2": "Sace gacchantānaṁyeva asampattesu daharesu aruṇaṁ uggacchati,",
  "tika-vin05t9:14_3": "cīvaraṁ nissaggiyaṁ hoti,",
  "tika-vin05t9:14_4": "nissayo pana na paṭippassambhati.",
  "tika-vin05t9:14_5": "Daharānampi purato gacchantānaṁ theresu asampattesu eseva nayo.",
  "tika-vin05t9:14_6": "Maggaṁ virajjhitvā araññe aññamaññaṁ apassantesupi eseva nayo.",
  "tika-vin05t9:14_7": "Sace pana daharā “mayaṁ, bhante,",
  "tika-vin05t9:14_8": "muhuttaṁ sayitvā asukasmiṁ nāma okāse tumhe sampāpuṇissāmā”ti vatvā yāva aruṇuggamanā sayanti,",
  "tika-vin05t9:14_9": "cīvarañca nissaggiyaṁ hoti,",
  "tika-vin05t9:14_10": "nissayo ca paṭippassambhati.",
  "tika-vin05t9:14_11": "Dahare uyyojetvā theresu sayantesupi eseva nayo.",
  "tika-vin05t9:14_12": "Dvedhāpathaṁ disvā therā “ayaṁ maggo”,",
  "tika-vin05t9:14_13": "daharā “ayaṁ maggo”ti vatvā aññamaññassa vacanaṁ aggahetvā gatā,",
  "tika-vin05t9:14_14": "saha aruṇassa uggamanā cīvarāni ca nissaggiyāni honti,",
  "tika-vin05t9:14_15": "nissayo ca paṭippassambhati.",
  "tika-vin05t9:14_16": "Sace daharā maggato okkamma “antoaruṇeyeva nivattissāmā”ti bhesajjatthāya gāmaṁ pavisitvā āgacchanti,",
  "tika-vin05t9:14_17": "asampattānaṁyeva ca nesaṁ aruṇo uggacchati,",
  "tika-vin05t9:14_18": "cīvarāni nissaggiyāni honti,",
  "tika-vin05t9:14_19": "nissayo pana na paṭippassambhati.",
  "tika-vin05t9:14_20": "Sace pana dhenubhayena vā sunakhabhayena vā muhuttaṁ ṭhatvā “gamissāmā”ti ṭhatvā vā nisīditvā vā gacchanti,",
  "tika-vin05t9:14_21": "antarā aruṇe uggate cīvarāni ca nissaggiyāni honti,",
  "tika-vin05t9:14_22": "nissayo ca paṭippassambhati.",
  "tika-vin05t9:15_0": "Sace “antoaruṇeyeva āgamissāmā”ti antosīmāyaṁ gāmaṁ paviṭṭhānaṁ antarā aruṇo uggacchati,",
  "tika-vin05t9:15_1": "neva cīvarāni nissaggiyāni honti,",
  "tika-vin05t9:15_2": "na nissayo paṭippassambhati.",
  "tika-vin05t9:15_3": "Sace pana “vibhāyatu tāvā”ti nisīdanti,",
  "tika-vin05t9:15_4": "aruṇe uggate na cīvarāni nissaggiyāni honti,",
  "tika-vin05t9:15_5": "nissayo pana paṭippassambhati.",
  "tika-vin05t9:15_6": "Sace yepi “antoaruṇeyeva āgamissāmā”ti sāmantavihāraṁ dhammassavanatthāya saussāhā gacchanti,",
  "tika-vin05t9:15_7": "antarāmaggeyeva ca nesaṁ aruṇo uggacchati,",
  "tika-vin05t9:15_8": "cīvarāni nissaggiyāni honti,",
  "tika-vin05t9:15_9": "nissayo pana na paṭippassambhati.",
  "tika-vin05t9:15_10": "Sace dhammagāravena “yāvapariyosānaṁ sutvāva gamissāmā”ti nisīdanti,",
  "tika-vin05t9:15_11": "saha aruṇassa uggamanā cīvarānipi nissaggiyāni honti,",
  "tika-vin05t9:15_12": "nissayo ca paṭippassambhati.",
  "tika-vin05t9:15_13": "Therena daharaṁ cīvaradhovanatthāya gāmakaṁ pesentena attano cīvaraṁ paccuddharitvāva dātabbaṁ,",
  "tika-vin05t9:15_14": "daharassapi cīvaraṁ paccuddharāpetvāva ṭhapetabbaṁ.",
  "tika-vin05t9:15_15": "Sace asatiyā gacchati,",
  "tika-vin05t9:15_16": "attano cīvaraṁ paccuddharitvā daharassa cīvaraṁ vissāsena gahetvā ṭhapetabbaṁ.",
  "tika-vin05t9:15_17": "Sace thero na sarati,",
  "tika-vin05t9:15_18": "daharova sarati,",
  "tika-vin05t9:15_19": "daharena attano cīvaraṁ paccuddharitvā therassa cīvaraṁ vissāsena gahetvā gantvā vattabbaṁ “bhante,",
  "tika-vin05t9:15_20": "tumhākaṁ cīvaraṁ adhiṭṭhahitvā paribhuñjathā”ti.",
  "tika-vin05t9:15_21": "Attanopi cīvaraṁ adhiṭṭhātabbaṁ.",
  "tika-vin05t9:15_22": "Evaṁ ekassa satiyāpi āpattimokkho hoti.",
  "tika-vin05t9:16_0": "Iti pāḷimuttakavinayavinicchayasaṅgahe",
  "tika-vin05t9:17_0": "Cīvaravippavāsavinicchayakathā samattā."
}