{
  "pli-tv-kd6:0.1_0": "Theravāda Vinayapiṭaka",
  "pli-tv-kd6:0.2_0": "Mahāvagga",
  "pli-tv-kd6:0.3_0": "Bhesajjakkhandhaka",
  "pli-tv-kd6:0.4_0": "1. Pañcabhesajjakathā",
  "pli-tv-kd6:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd6:1.1.2_0": "Tena kho pana samayena bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.",
  "pli-tv-kd6:1.1.3_0": "Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.",
  "pli-tv-kd6:1.1.4_0": "Addasā kho bhagavā te bhikkhū kise lūkhe dubbaṇṇe uppaṇḍuppaṇḍukajāte dhamanisanthatagatte,",
  "pli-tv-kd6:1.1.4_1": "disvāna āyasmantaṁ ānandaṁ āmantesi—",
  "pli-tv-kd6:1.1.5_0": "“kiṁ nu kho, ānanda, etarahi bhikkhū kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti?",
  "pli-tv-kd6:1.1.6_0": "“Etarahi, bhante,",
  "pli-tv-kd6:1.1.6_1": "bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.",
  "pli-tv-kd6:1.1.7_0": "Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti.",
  "pli-tv-kd6:1.2.1_0": "Atha kho bhagavato rahogatassa paṭisallīnassa evaṁ cetaso parivitakko udapādi—",
  "pli-tv-kd6:1.2.2_0": "“etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.",
  "pli-tv-kd6:1.2.3_0": "Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.",
  "pli-tv-kd6:1.2.4_0": "Kiṁ nu kho ahaṁ bhikkhūnaṁ bhesajjaṁ anujāneyyaṁ,",
  "pli-tv-kd6:1.2.4_1": "yaṁ bhesajjañceva assa bhesajjasammatañca lokassa, āhāratthañca phareyya,",
  "pli-tv-kd6:1.2.4_2": "na ca oḷāriko āhāro paññāyeyyā”ti?",
  "pli-tv-kd6:1.2.5_0": "Atha kho bhagavato etadahosi—",
  "pli-tv-kd6:1.2.6_0": "“imāni kho pañca bhesajjāni, seyyathidaṁ—",
  "pli-tv-kd6:1.2.7_0": "sappi, navanītaṁ, telaṁ, madhu, phāṇitaṁ;",
  "pli-tv-kd6:1.2.8_0": "bhesajjāni ceva bhesajjasammatāni ca lokassa, āhāratthañca pharanti,",
  "pli-tv-kd6:1.2.8_1": "na ca oḷāriko āhāro paññāyati.",
  "pli-tv-kd6:1.2.9_0": "Yannūnāhaṁ bhikkhūnaṁ imāni pañca bhesajjāni anujāneyyaṁ,",
  "pli-tv-kd6:1.2.9_1": "kāle paṭiggahetvā kāle paribhuñjitun”ti.",
  "pli-tv-kd6:1.3.1_0": "Atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:1.3.2_0": "“idha mayhaṁ, bhikkhave,",
  "pli-tv-kd6:1.3.2_1": "rahogatassa paṭisallīnassa evaṁ cetaso parivitakko udapādi—",
  "pli-tv-kd6:1.3.3_0": "‘etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.",
  "pli-tv-kd6:1.3.4_0": "Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.",
  "pli-tv-kd6:1.3.5_0": "Kiṁ nu kho ahaṁ bhikkhūnaṁ bhesajjaṁ anujāneyyaṁ,",
  "pli-tv-kd6:1.3.5_1": "yaṁ bhesajjañceva assa bhesajjasammatañca lokassa, āhāratthañca phareyya,",
  "pli-tv-kd6:1.3.5_2": "na ca oḷāriko āhāro paññāyeyyā’ti.",
  "pli-tv-kd6:1.3.6_0": "Tassa mayhaṁ, bhikkhave, etadahosi—",
  "pli-tv-kd6:1.3.7_0": "‘imāni kho pañca bhesajjāni, seyyathidaṁ—",
  "pli-tv-kd6:1.3.8_0": "sappi, navanītaṁ, telaṁ, madhu, phāṇitaṁ;",
  "pli-tv-kd6:1.3.9_0": "bhesajjāni ceva bhesajjasammatāni ca lokassa, āhāratthañca pharanti,",
  "pli-tv-kd6:1.3.9_1": "na ca oḷāriko āhāro paññāyati.",
  "pli-tv-kd6:1.3.10_0": "Yannūnāhaṁ bhikkhūnaṁ imāni pañca bhesajjāni anujāneyyaṁ,",
  "pli-tv-kd6:1.3.10_1": "kāle paṭiggahetvā kāle paribhuñjitun’ti.",
  "pli-tv-kd6:1.3.11_0": "Anujānāmi, bhikkhave,",
  "pli-tv-kd6:1.3.11_1": "tāni pañca bhesajjāni kāle paṭiggahetvā kāle paribhuñjitun”ti.",
  "pli-tv-kd6:1.4.1_0": "Tena kho pana samayena bhikkhū tāni pañca bhesajjāni kāle paṭiggahetvā kāle paribhuñjanti.",
  "pli-tv-kd6:1.4.2_0": "Tesaṁ yānipi tāni pākatikāni lūkhāni bhojanāni tānipi nacchādenti, pageva senesitāni.",
  "pli-tv-kd6:1.4.3_0": "Te tena ceva sāradikena ābādhena phuṭṭhā, iminā ca bhattācchādakena,",
  "pli-tv-kd6:1.4.3_1": "tadubhayena bhiyyoso mattāya kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.",
  "pli-tv-kd6:1.4.4_0": "Addasā kho bhagavā te bhikkhū bhiyyoso mattāya kise lūkhe dubbaṇṇe uppaṇḍuppaṇḍukajāte dhamanisanthatagatte,",
  "pli-tv-kd6:1.4.4_1": "disvāna āyasmantaṁ ānandaṁ āmantesi—",
  "pli-tv-kd6:1.4.5_0": "“kiṁ nu kho, ānanda,",
  "pli-tv-kd6:1.4.5_1": "etarahi bhikkhū bhiyyoso mattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti?",
  "pli-tv-kd6:1.5.1_0": "“Etarahi, bhante,",
  "pli-tv-kd6:1.5.1_1": "bhikkhū tāni ca pañca bhesajjāni kāle paṭiggahetvā kāle paribhuñjanti.",
  "pli-tv-kd6:1.5.2_0": "Tesaṁ yānipi tāni pākatikāni lūkhāni bhojanāni tānipi nacchādenti, pageva senesitāni.",
  "pli-tv-kd6:1.5.3_0": "Te tena ceva sāradikena ābādhena phuṭṭhā, iminā ca bhattācchādakena,",
  "pli-tv-kd6:1.5.3_1": "tadubhayena bhiyyoso mattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti.",
  "pli-tv-kd6:1.5.4_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:1.5.5_0": "“anujānāmi, bhikkhave,",
  "pli-tv-kd6:1.5.5_1": "tāni pañca bhesajjāni paṭiggahetvā kālepi vikālepi paribhuñjitun”ti.",
  "pli-tv-kd6:2.1.1_0": "Tena kho pana samayena gilānānaṁ bhikkhūnaṁ vasehi bhesajjehi attho hoti.",
  "pli-tv-kd6:2.1.2_0": "Bhagavato etamatthaṁ ārocesuṁ.",
  "pli-tv-kd6:2.1.3_0": "“Anujānāmi, bhikkhave, vasāni bhesajjāni—",
  "pli-tv-kd6:2.1.4_0": "acchavasaṁ, macchavasaṁ, susukāvasaṁ, sūkaravasaṁ, gadrabhavasaṁ—",
  "pli-tv-kd6:2.1.5_0": "kāle paṭiggahitaṁ kāle nippakkaṁ kāle saṁsaṭṭhaṁ telaparibhogena paribhuñjituṁ.",
  "pli-tv-kd6:2.2.1_0": "Vikāle ce, bhikkhave,",
  "pli-tv-kd6:2.2.1_1": "paṭiggahitaṁ vikāle nippakkaṁ vikāle saṁsaṭṭhaṁ, tañce paribhuñjeyya, āpatti tiṇṇaṁ dukkaṭānaṁ.",
  "pli-tv-kd6:2.2.2_0": "Kāle ce, bhikkhave,",
  "pli-tv-kd6:2.2.2_1": "paṭiggahitaṁ vikāle nippakkaṁ vikāle saṁsaṭṭhaṁ, tañce paribhuñjeyya, āpatti dvinnaṁ dukkaṭānaṁ.",
  "pli-tv-kd6:2.2.3_0": "Kāle ce, bhikkhave,",
  "pli-tv-kd6:2.2.3_1": "paṭiggahitaṁ kāle nippakkaṁ vikāle saṁsaṭṭhaṁ, tañce paribhuñjeyya, āpatti dukkaṭassa.",
  "pli-tv-kd6:2.2.4_0": "Kāle ce, bhikkhave,",
  "pli-tv-kd6:2.2.4_1": "paṭiggahitaṁ kāle nippakkaṁ kāle saṁsaṭṭhaṁ, tañce paribhuñjeyya, anāpattī”ti.",
  "pli-tv-kd6:3.1.0_0": "2. Mūlādibhesajjakathā",
  "pli-tv-kd6:3.1.1_0": "Tena kho pana samayena gilānānaṁ bhikkhūnaṁ mūlehi bhesajjehi attho hoti.",
  "pli-tv-kd6:3.1.2_0": "Bhagavato etamatthaṁ ārocesuṁ.",
  "pli-tv-kd6:3.1.3_0": "“Anujānāmi, bhikkhave, mūlāni bhesajjāni—",
  "pli-tv-kd6:3.1.4_0": "haliddiṁ, siṅgiveraṁ, vacaṁ, vacattaṁ, ativisaṁ, kaṭukarohiṇiṁ, usīraṁ, bhaddamuttakaṁ,",
  "pli-tv-kd6:3.1.4_1": "yāni vā panaññānipi atthi mūlāni bhesajjāni,",
  "pli-tv-kd6:3.1.4_2": "neva khādanīye khādanīyatthaṁ pharanti,",
  "pli-tv-kd6:3.1.4_3": "na bhojanīye bhojanīyatthaṁ pharanti, tāni—",
  "pli-tv-kd6:3.1.5_0": "paṭiggahetvā yāvajīvaṁ pariharituṁ;",
  "pli-tv-kd6:3.1.6_0": "sati paccaye paribhuñjituṁ.",
  "pli-tv-kd6:3.1.7_0": "Asati paccaye paribhuñjantassa āpatti dukkaṭassā”ti.",
  "pli-tv-kd6:3.2.1_0": "Tena kho pana samayena gilānānaṁ bhikkhūnaṁ mūlehi bhesajjehi piṭṭhehi attho hoti.",
  "pli-tv-kd6:3.2.2_0": "Bhagavato etamatthaṁ ārocesuṁ.",
  "pli-tv-kd6:3.2.3_0": "“Anujānāmi, bhikkhave, nisadaṁ nisadapotakan”ti.",
  "pli-tv-kd6:4.1.1_0": "Tena kho pana samayena gilānānaṁ bhikkhūnaṁ kasāvehi bhesajjehi attho hoti.",
  "pli-tv-kd6:4.1.2_0": "Bhagavato etamatthaṁ ārocesuṁ.",
  "pli-tv-kd6:4.1.3_0": "“Anujānāmi, bhikkhave, kasāvāni bhesajjāni—",
  "pli-tv-kd6:4.1.4_0": "nimbakasāvaṁ, kuṭajakasāvaṁ, paṭolakasāvaṁ, phaggavakasāvaṁ, nattamālakasāvaṁ,",
  "pli-tv-kd6:4.1.4_1": "yāni vā panaññānipi atthi kasāvāni bhesajjāni neva khādanīye khādanīyatthaṁ pharanti,",
  "pli-tv-kd6:4.1.4_2": "na bhojanīye bhojanīyatthaṁ pharanti, tāni—",
  "pli-tv-kd6:4.1.5_0": "paṭiggahetvā yāvajīvaṁ pariharituṁ;",
  "pli-tv-kd6:4.1.6_0": "sati paccaye paribhuñjituṁ.",
  "pli-tv-kd6:4.1.7_0": "Asati paccaye paribhuñjantassa āpatti dukkaṭassā”ti.",
  "pli-tv-kd6:5.1.1_0": "Tena kho pana samayena gilānānaṁ bhikkhūnaṁ paṇṇehi bhesajjehi attho hoti.",
  "pli-tv-kd6:5.1.2_0": "Bhagavato etamatthaṁ ārocesuṁ.",
  "pli-tv-kd6:5.1.3_0": "“Anujānāmi, bhikkhave, paṇṇāni bhesajjāni—",
  "pli-tv-kd6:5.1.4_0": "nimbapaṇṇaṁ, kuṭajapaṇṇaṁ, paṭolapaṇṇaṁ, sulasipaṇṇaṁ, kappāsapaṇṇaṁ,",
  "pli-tv-kd6:5.1.4_1": "yāni vā panaññānipi atthi paṇṇāni bhesajjāni,",
  "pli-tv-kd6:5.1.4_2": "neva khādanīye khādanīyatthaṁ pharanti,",
  "pli-tv-kd6:5.1.4_3": "na bhojanīye bhojanīyatthaṁ pharanti …",
  "pli-tv-kd6:5.1.5_0": "pe….",
  "pli-tv-kd6:6.1.1_0": "Tena kho pana samayena gilānānaṁ bhikkhūnaṁ phalehi bhesajjehi attho hoti.",
  "pli-tv-kd6:6.1.2_0": "Bhagavato etamatthaṁ ārocesuṁ.",
  "pli-tv-kd6:6.1.3_0": "“Anujānāmi, bhikkhave, phalāni bhesajjāni—",
  "pli-tv-kd6:6.1.4_0": "bilaṅgaṁ, pippaliṁ, maricaṁ, harītakaṁ, vibhītakaṁ, āmalakaṁ, goṭṭhaphalaṁ,",
  "pli-tv-kd6:6.1.4_1": "yāni vā panaññānipi atthi phalāni bhesajjāni,",
  "pli-tv-kd6:6.1.4_2": "neva khādanīye khādanīyatthaṁ pharanti,",
  "pli-tv-kd6:6.1.4_3": "na bhojanīye bhojanīyatthaṁ pharanti …",
  "pli-tv-kd6:6.1.5_0": "pe….",
  "pli-tv-kd6:7.1.1_0": "Tena kho pana samayena gilānānaṁ bhikkhūnaṁ jatūhi bhesajjehi attho hoti.",
  "pli-tv-kd6:7.1.2_0": "Bhagavato etamatthaṁ ārocesuṁ.",
  "pli-tv-kd6:7.1.3_0": "“Anujānāmi, bhikkhave, jatūni bhesajjāni—",
  "pli-tv-kd6:7.1.4_0": "hiṅguṁ, hiṅgujatuṁ, hiṅgusipāṭikaṁ, takaṁ, takapattiṁ, takapaṇṇiṁ, sajjulasaṁ,",
  "pli-tv-kd6:7.1.4_1": "yāni vā panaññānipi atthi jatūni bhesajjāni,",
  "pli-tv-kd6:7.1.4_2": "neva khādanīye khādanīyatthaṁ pharanti …",
  "pli-tv-kd6:7.1.5_0": "pe….",
  "pli-tv-kd6:8.1.1_0": "Tena kho pana samayena gilānānaṁ bhikkhūnaṁ loṇehi bhesajjehi attho hoti.",
  "pli-tv-kd6:8.1.2_0": "Bhagavato etamatthaṁ ārocesuṁ.",
  "pli-tv-kd6:8.1.3_0": "“Anujānāmi, bhikkhave, loṇāni bhesajjāni—",
  "pli-tv-kd6:8.1.4_0": "sāmuddaṁ, kāḷaloṇaṁ, sindhavaṁ, ubbhidaṁ, bilaṁ,",
  "pli-tv-kd6:8.1.4_1": "yāni vā panaññānipi atthi loṇāni bhesajjāni,",
  "pli-tv-kd6:8.1.4_2": "neva khādanīye khādanīyatthaṁ pharanti,",
  "pli-tv-kd6:8.1.4_3": "na bhojanīye bhojanīyatthaṁ pharanti, tāni—",
  "pli-tv-kd6:8.1.5_0": "paṭiggahetvā yāvajīvaṁ pariharituṁ;",
  "pli-tv-kd6:8.1.6_0": "sati paccaye paribhuñjituṁ.",
  "pli-tv-kd6:8.1.7_0": "Asati paccaye paribhuñjantassa āpatti dukkaṭassā”ti.",
  "pli-tv-kd6:9.1.1_0": "Tena kho pana samayena āyasmato ānandassa upajjhāyassa āyasmato belaṭṭhasīsassa thullakacchābādho hoti.",
  "pli-tv-kd6:9.1.2_0": "Tassa lasikāya cīvarāni kāye lagganti,",
  "pli-tv-kd6:9.1.2_1": "tāni bhikkhū udakena temetvā temetvā apakaḍḍhanti.",
  "pli-tv-kd6:9.1.3_0": "Addasā kho bhagavā senāsanacārikaṁ āhiṇḍanto te bhikkhū tāni cīvarāni udakena temetvā temetvā apakaḍḍhante,",
  "pli-tv-kd6:9.1.3_1": "disvāna yena te bhikkhū tenupasaṅkami,",
  "pli-tv-kd6:9.1.3_2": "upasaṅkamitvā te bhikkhū etadavoca—",
  "pli-tv-kd6:9.1.4_0": "“kiṁ imassa, bhikkhave, bhikkhuno ābādho”ti?",
  "pli-tv-kd6:9.1.5_0": "“Imassa, bhante, āyasmato thullakacchābādho,",
  "pli-tv-kd6:9.1.5_1": "lasikāya cīvarāni kāye lagganti,",
  "pli-tv-kd6:9.1.5_2": "tāni mayaṁ udakena temetvā temetvā apakaḍḍhāmā”ti.",
  "pli-tv-kd6:9.2.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:9.2.2_0": "“anujānāmi, bhikkhave, yassa kaṇḍu vā, piḷakā vā, assāvo vā, thullakacchu vā ābādho, kāyo vā duggandho, cuṇṇāni bhesajjāni;",
  "pli-tv-kd6:9.2.3_0": "agilānassa chakaṇaṁ mattikaṁ rajananippakkaṁ.",
  "pli-tv-kd6:9.2.4_0": "Anujānāmi, bhikkhave, udukkhalaṁ musalan”ti.",
  "pli-tv-kd6:10.1.1_0": "Tena kho pana samayena gilānānaṁ bhikkhūnaṁ cuṇṇehi bhesajjehi cālitehi attho hoti.",
  "pli-tv-kd6:10.1.2_0": "Bhagavato etamatthaṁ ārocesuṁ.",
  "pli-tv-kd6:10.1.3_0": "“Anujānāmi, bhikkhave, cuṇṇacālinin”ti.",
  "pli-tv-kd6:10.1.4_0": "Saṇhehi attho hoti.",
  "pli-tv-kd6:10.1.5_0": "Bhagavato etamatthaṁ ārocesuṁ.",
  "pli-tv-kd6:10.1.6_0": "“Anujānāmi, bhikkhave, dussacālinin”ti.",
  "pli-tv-kd6:10.2.1_0": "Tena kho pana samayena aññatarassa bhikkhuno amanussikābādho hoti.",
  "pli-tv-kd6:10.2.2_0": "Taṁ ācariyupajjhāyā upaṭṭhahantā nāsakkhiṁsu arogaṁ kātuṁ.",
  "pli-tv-kd6:10.2.3_0": "So sūkarasūnaṁ gantvā āmakamaṁsaṁ khādi, āmakalohitaṁ pivi.",
  "pli-tv-kd6:10.2.4_0": "Tassa so amanussikābādho paṭippassambhi.",
  "pli-tv-kd6:10.2.5_0": "Bhagavato etamatthaṁ ārocesuṁ.",
  "pli-tv-kd6:10.2.6_0": "“Anujānāmi, bhikkhave,",
  "pli-tv-kd6:10.2.6_1": "amanussikābādhe āmakamaṁsaṁ āmakalohitan”ti.",
  "pli-tv-kd6:11.1.1_0": "Tena kho pana samayena aññatarassa bhikkhuno cakkhurogābādho hoti.",
  "pli-tv-kd6:11.1.2_0": "Taṁ bhikkhū pariggahetvā uccārampi passāvampi nikkhāmenti.",
  "pli-tv-kd6:11.1.3_0": "Addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā uccārampi passāvampi nikkhāmente,",
  "pli-tv-kd6:11.1.3_1": "disvāna yena te bhikkhū tenupasaṅkami,",
  "pli-tv-kd6:11.1.3_2": "upasaṅkamitvā te bhikkhū etadavoca—",
  "pli-tv-kd6:11.1.4_0": "“kiṁ imassa, bhikkhave, bhikkhuno ābādho”ti?",
  "pli-tv-kd6:11.2.1_0": "“Imassa, bhante, āyasmato cakkhurogābādho.",
  "pli-tv-kd6:11.2.2_0": "Imaṁ mayaṁ pariggahetvā uccārampi passāvampi nikkhāmemā”ti.",
  "pli-tv-kd6:11.2.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:11.2.4_0": "“anujānāmi, bhikkhave, añjanaṁ—",
  "pli-tv-kd6:11.2.5_0": "kāḷañjanaṁ, rasañjanaṁ, sotañjanaṁ, gerukaṁ, kapallan”ti.",
  "pli-tv-kd6:11.2.6_0": "Añjanūpapisanehi attho hoti.",
  "pli-tv-kd6:11.2.7_0": "Bhagavato etamatthaṁ ārocesuṁ.",
  "pli-tv-kd6:11.2.8_0": "“Anujānāmi, bhikkhave, candanaṁ, tagaraṁ, kāḷānusāriyaṁ, tālīsaṁ, bhaddamuttakan”ti.",
  "pli-tv-kd6:12.1.1_0": "Tena kho pana samayena bhikkhū piṭṭhāni añjanāni carukesupi sarāvakesupi nikkhipanti;",
  "pli-tv-kd6:12.1.2_0": "tiṇacuṇṇehipi paṁsukehipi okiriyanti.",
  "pli-tv-kd6:12.1.3_0": "Bhagavato etamatthaṁ ārocesuṁ.",
  "pli-tv-kd6:12.1.4_0": "“Anujānāmi, bhikkhave, añjanin”ti.",
  "pli-tv-kd6:12.1.5_0": "Tena kho pana samayena chabbaggiyā bhikkhū uccāvacā añjaniyo dhārenti—",
  "pli-tv-kd6:12.1.6_0": "sovaṇṇamayaṁ, rūpiyamayaṁ.",
  "pli-tv-kd6:12.1.7_0": "Manussā ujjhāyanti khiyyanti vipācenti—",
  "pli-tv-kd6:12.1.8_0": "“seyyathāpi gihī kāmabhogino”ti.",
  "pli-tv-kd6:12.1.9_0": "Bhagavato etamatthaṁ ārocesuṁ.",
  "pli-tv-kd6:12.1.10_0": "“Na, bhikkhave, uccāvacā añjanī dhāretabbā.",
  "pli-tv-kd6:12.1.11_0": "Yo dhāreyya, āpatti dukkaṭassa.",
  "pli-tv-kd6:12.1.12_0": "Anujānāmi, bhikkhave, aṭṭhimayaṁ, dantamayaṁ, visāṇamayaṁ, naḷamayaṁ, veḷumayaṁ, kaṭṭhamayaṁ, jatumayaṁ, phalamayaṁ, lohamayaṁ, saṅkhanābhimayan”ti.",
  "pli-tv-kd6:12.2.1_0": "Tena kho pana samayena añjaniyo apārutā honti,",
  "pli-tv-kd6:12.2.1_1": "tiṇacuṇṇehipi paṁsukehipi okiriyanti.",
  "pli-tv-kd6:12.2.2_0": "Bhagavato etamatthaṁ ārocesuṁ.",
  "pli-tv-kd6:12.2.3_0": "“Anujānāmi, bhikkhave, apidhānanti.",
  "pli-tv-kd6:12.2.4_0": "Apidhānaṁ nipatati.",
  "pli-tv-kd6:12.2.5_0": "Bhagavato etamatthaṁ ārocesuṁ.",
  "pli-tv-kd6:12.2.6_0": "“Anujānāmi, bhikkhave,",
  "pli-tv-kd6:12.2.6_1": "suttakena bandhitvā añjaniyā bandhitun”ti.",
  "pli-tv-kd6:12.2.7_0": "Añjanī phalati.",
  "pli-tv-kd6:12.2.8_0": "Bhagavato etamatthaṁ ārocesuṁ.",
  "pli-tv-kd6:12.2.9_0": "“Anujānāmi, bhikkhave, suttakena sibbetun”ti.",
  "pli-tv-kd6:12.3.1_0": "Tena kho pana samayena bhikkhū aṅguliyā añjanti, akkhīni dukkhāni honti.",
  "pli-tv-kd6:12.3.2_0": "Bhagavato etamatthaṁ ārocesuṁ.",
  "pli-tv-kd6:12.3.3_0": "“Anujānāmi, bhikkhave, añjanisalākan”ti.",
  "pli-tv-kd6:12.3.4_0": "Tena kho pana samayena chabbaggiyā bhikkhū uccāvacā añjanisalākāyo dhārenti—",
  "pli-tv-kd6:12.3.5_0": "sovaṇṇamayaṁ rūpiyamayaṁ.",
  "pli-tv-kd6:12.3.6_0": "Manussā ujjhāyanti khiyyanti vipācenti—",
  "pli-tv-kd6:12.3.7_0": "“seyyathāpi gihī kāmabhogino”ti.",
  "pli-tv-kd6:12.3.8_0": "Bhagavato etamatthaṁ ārocesuṁ.",
  "pli-tv-kd6:12.3.9_0": "“Na, bhikkhave, uccāvacā añjanisalākā dhāretabbā.",
  "pli-tv-kd6:12.3.10_0": "Yo dhāreyya, āpatti dukkaṭassa.",
  "pli-tv-kd6:12.3.11_0": "Anujānāmi, bhikkhave,",
  "pli-tv-kd6:12.3.11_1": "aṭṭhimayaṁ …pe… saṅkhanābhimayan”ti.",
  "pli-tv-kd6:12.4.1_0": "Tena kho pana samayena añjanisalākā bhūmiyaṁ patitā pharusā hoti.",
  "pli-tv-kd6:12.4.2_0": "Bhagavato etamatthaṁ ārocesuṁ.",
  "pli-tv-kd6:12.4.3_0": "“Anujānāmi, bhikkhave, salākaṭhāniyan”ti.",
  "pli-tv-kd6:12.4.4_0": "Tena kho pana samayena bhikkhū añjanimpi añjanisalākampi hatthena pariharanti.",
  "pli-tv-kd6:12.4.5_0": "Bhagavato etamatthaṁ ārocesuṁ.",
  "pli-tv-kd6:12.4.6_0": "“Anujānāmi, bhikkhave, añjanitthavikan”ti.",
  "pli-tv-kd6:12.4.7_0": "Aṁsabaddhako na hoti.",
  "pli-tv-kd6:12.4.8_0": "Bhagavato etamatthaṁ ārocesuṁ.",
  "pli-tv-kd6:12.4.9_0": "“Anujānāmi, bhikkhave,",
  "pli-tv-kd6:12.4.9_1": "aṁsabaddhakaṁ bandhanasuttakan”ti.",
  "pli-tv-kd6:13.1.1_0": "Tena kho pana samayena āyasmato pilindavacchassa sīsābhitāpo hoti.",
  "pli-tv-kd6:13.1.2_0": "Bhagavato etamatthaṁ ārocesuṁ.",
  "pli-tv-kd6:13.1.3_0": "“Anujānāmi, bhikkhave, muddhani telakan”ti.",
  "pli-tv-kd6:13.1.4_0": "Nakkhamaniyo hoti.",
  "pli-tv-kd6:13.1.5_0": "Bhagavato etamatthaṁ ārocesuṁ.",
  "pli-tv-kd6:13.1.6_0": "“Anujānāmi, bhikkhave, natthukamman”ti.",
  "pli-tv-kd6:13.1.7_0": "Natthu galati.",
  "pli-tv-kd6:13.1.8_0": "Bhagavato etamatthaṁ ārocesuṁ.",
  "pli-tv-kd6:13.1.9_0": "“Anujānāmi, bhikkhave, natthukaraṇin”ti.",
  "pli-tv-kd6:13.1.10_0": "Tena kho pana samayena chabbaggiyā bhikkhū uccāvacā natthukaraṇiyo dhārenti—",
  "pli-tv-kd6:13.1.11_0": "sovaṇṇamayaṁ rūpiyamayaṁ.",
  "pli-tv-kd6:13.1.12_0": "Manussā ujjhāyanti khiyyanti vipācenti—",
  "pli-tv-kd6:13.1.13_0": "“seyyathāpi gihī kāmabhogino”ti.",
  "pli-tv-kd6:13.1.14_0": "Bhagavato etamatthaṁ ārocesuṁ.",
  "pli-tv-kd6:13.1.15_0": "“Na, bhikkhave, uccāvacā natthukaraṇī dhāretabbā.",
  "pli-tv-kd6:13.1.16_0": "Yo dhāreyya, āpatti dukkaṭassa.",
  "pli-tv-kd6:13.1.17_0": "Anujānāmi, bhikkhave, aṭṭhimayaṁ …pe…",
  "pli-tv-kd6:13.1.18_0": "saṅkhanābhimayan”ti.",
  "pli-tv-kd6:13.2.1_0": "Natthuṁ visamaṁ āsiñcanti.",
  "pli-tv-kd6:13.2.2_0": "Bhagavato etamatthaṁ ārocesuṁ.",
  "pli-tv-kd6:13.2.3_0": "“Anujānāmi, bhikkhave, yamakanatthukaraṇin”ti.",
  "pli-tv-kd6:13.2.4_0": "Nakkhamaniyo hoti.",
  "pli-tv-kd6:13.2.5_0": "Bhagavato etamatthaṁ ārocesuṁ.",
  "pli-tv-kd6:13.2.6_0": "“Anujānāmi, bhikkhave, dhūmaṁ pātun”ti.",
  "pli-tv-kd6:13.2.7_0": "Taññeva vaṭṭiṁ ālimpetvā pivanti, kaṇṭho dahati.",
  "pli-tv-kd6:13.2.8_0": "Bhagavato etamatthaṁ ārocesuṁ.",
  "pli-tv-kd6:13.2.9_0": "“Anujānāmi, bhikkhave, dhūmanettan”ti.",
  "pli-tv-kd6:13.2.10_0": "Tena kho pana samayena chabbaggiyā bhikkhū uccāvacāni dhūmanettāni dhārenti—",
  "pli-tv-kd6:13.2.11_0": "sovaṇṇamayaṁ rūpiyamayaṁ.",
  "pli-tv-kd6:13.2.12_0": "Manussā ujjhāyanti khiyyanti vipācenti—",
  "pli-tv-kd6:13.2.13_0": "“seyyathāpi gihī kāmabhogino”ti.",
  "pli-tv-kd6:13.2.14_0": "Bhagavato etamatthaṁ ārocesuṁ.",
  "pli-tv-kd6:13.2.15_0": "“Na, bhikkhave,",
  "pli-tv-kd6:13.2.15_1": "uccāvacāni dhūmanettāni dhāretabbāni.",
  "pli-tv-kd6:13.2.16_0": "Yo dhāreyya, āpatti dukkaṭassa.",
  "pli-tv-kd6:13.2.17_0": "Anujānāmi, bhikkhave,",
  "pli-tv-kd6:13.2.17_1": "aṭṭhimayaṁ …pe… saṅkhanābhimayan”ti.",
  "pli-tv-kd6:13.2.18_0": "Tena kho pana samayena dhūmanettāni apārutāni honti, pāṇakā pavisanti.",
  "pli-tv-kd6:13.2.19_0": "Bhagavato etamatthaṁ ārocesuṁ.",
  "pli-tv-kd6:13.2.20_0": "“Anujānāmi, bhikkhave, apidhānan”ti.",
  "pli-tv-kd6:13.2.21_0": "Tena kho pana samayena bhikkhū dhūmanettāni hatthena pariharanti.",
  "pli-tv-kd6:13.2.22_0": "Bhagavato etamatthaṁ ārocesuṁ.",
  "pli-tv-kd6:13.2.23_0": "“Anujānāmi, bhikkhave, dhūmanettathavikan”ti.",
  "pli-tv-kd6:13.2.24_0": "Ekato ghaṁsiyanti.",
  "pli-tv-kd6:13.2.25_0": "Bhagavato etamatthaṁ ārocesuṁ.",
  "pli-tv-kd6:13.2.26_0": "“Anujānāmi, bhikkhave, yamakathavikan”ti.",
  "pli-tv-kd6:13.2.27_0": "Aṁsabaddhako na hoti.",
  "pli-tv-kd6:13.2.28_0": "Bhagavato etamatthaṁ ārocesuṁ.",
  "pli-tv-kd6:13.2.29_0": "“Anujānāmi, bhikkhave,",
  "pli-tv-kd6:13.2.29_1": "aṁsabaddhakaṁ bandhanasuttakan”ti.",
  "pli-tv-kd6:14.1.1_0": "Tena kho pana samayena āyasmato pilindavacchassa vātābādho hoti.",
  "pli-tv-kd6:14.1.2_0": "Vejjā evamāhaṁsu—",
  "pli-tv-kd6:14.1.3_0": "“telaṁ pacitabban”ti.",
  "pli-tv-kd6:14.1.4_0": "Bhagavato etamatthaṁ ārocesuṁ.",
  "pli-tv-kd6:14.1.5_0": "“Anujānāmi, bhikkhave, telapākan”ti.",
  "pli-tv-kd6:14.1.6_0": "Tasmiṁ kho pana telapāke majjaṁ pakkhipitabbaṁ hoti.",
  "pli-tv-kd6:14.1.7_0": "Bhagavato etamatthaṁ ārocesuṁ.",
  "pli-tv-kd6:14.1.8_0": "“Anujānāmi, bhikkhave,",
  "pli-tv-kd6:14.1.8_1": "telapāke majjaṁ pakkhipitun”ti.",
  "pli-tv-kd6:14.1.9_0": "Tena kho pana samayena chabbaggiyā bhikkhū atipakkhittamajjāni telāni pacanti, tāni pivitvā majjanti.",
  "pli-tv-kd6:14.1.10_0": "Bhagavato etamatthaṁ ārocesuṁ.",
  "pli-tv-kd6:14.1.11_0": "“Na, bhikkhave, atipakkhittamajjaṁ telaṁ pātabbaṁ.",
  "pli-tv-kd6:14.1.12_0": "Yo piveyya, yathādhammo kāretabbo.",
  "pli-tv-kd6:14.1.13_0": "Anujānāmi, bhikkhave,",
  "pli-tv-kd6:14.1.13_1": "yasmiṁ telapāke majjassa na vaṇṇo na gandho na raso paññāyati,",
  "pli-tv-kd6:14.1.13_2": "evarūpaṁ majjapakkhittaṁ telaṁ pātun”ti.",
  "pli-tv-kd6:14.2.1_0": "Tena kho pana samayena bhikkhūnaṁ bahuṁ atipakkhittamajjaṁ telaṁ pakkaṁ hoti.",
  "pli-tv-kd6:14.2.2_0": "Atha kho bhikkhūnaṁ etadahosi—“kathaṁ nu kho atipakkhittamajje tele paṭipajjitabban”ti?",
  "pli-tv-kd6:14.2.3_0": "Bhagavato etamatthaṁ ārocesuṁ.",
  "pli-tv-kd6:14.2.4_0": "“Anujānāmi, bhikkhave, abbhañjanaṁ adhiṭṭhātun”ti.",
  "pli-tv-kd6:14.2.5_0": "Tena kho pana samayena āyasmato pilindavacchassa bahutaraṁ telaṁ pakkaṁ hoti, telabhājanaṁ na vijjati.",
  "pli-tv-kd6:14.2.6_0": "Bhagavato etamatthaṁ ārocesuṁ.",
  "pli-tv-kd6:14.2.7_0": "“Anujānāmi, bhikkhave, tīṇi tumbāni—",
  "pli-tv-kd6:14.2.8_0": "lohatumbaṁ, kaṭṭhatumbaṁ, phalatumban”ti.",
  "pli-tv-kd6:14.3.1_0": "Tena kho pana samayena āyasmato pilindavacchassa aṅgavāto hoti.",
  "pli-tv-kd6:14.3.2_0": "Bhagavato etamatthaṁ ārocesuṁ.",
  "pli-tv-kd6:14.3.3_0": "“Anujānāmi, bhikkhave, sedakamman”ti.",
  "pli-tv-kd6:14.3.4_0": "Nakkhamaniyo hoti.",
  "pli-tv-kd6:14.3.5_0": "Bhagavato etamatthaṁ ārocesuṁ.",
  "pli-tv-kd6:14.3.6_0": "“Anujānāmi, bhikkhave, sambhārasedan”ti.",
  "pli-tv-kd6:14.3.7_0": "Nakkhamaniyo hoti.",
  "pli-tv-kd6:14.3.8_0": "Bhagavato etamatthaṁ ārocesuṁ.",
  "pli-tv-kd6:14.3.9_0": "“Anujānāmi, bhikkhave, mahāsedan”ti.",
  "pli-tv-kd6:14.3.10_0": "Nakkhamaniyo hoti.",
  "pli-tv-kd6:14.3.11_0": "Bhagavato etamatthaṁ ārocesuṁ.",
  "pli-tv-kd6:14.3.12_0": "“Anujānāmi, bhikkhave, bhaṅgodakan”ti.",
  "pli-tv-kd6:14.3.13_0": "Nakkhamaniyo hoti.",
  "pli-tv-kd6:14.3.14_0": "Bhagavato etamatthaṁ ārocesuṁ.",
  "pli-tv-kd6:14.3.15_0": "“Anujānāmi, bhikkhave, udakakoṭṭhakan”ti.",
  "pli-tv-kd6:14.4.1_0": "Tena kho pana samayena āyasmato pilindavacchassa pabbavāto hoti.",
  "pli-tv-kd6:14.4.2_0": "Bhagavato etamatthaṁ ārocesuṁ.",
  "pli-tv-kd6:14.4.3_0": "“Anujānāmi, bhikkhave, lohitaṁ mocetun”ti.",
  "pli-tv-kd6:14.4.4_0": "Nakkhamaniyo hoti.",
  "pli-tv-kd6:14.4.5_0": "Bhagavato etamatthaṁ ārocesuṁ.",
  "pli-tv-kd6:14.4.6_0": "“Anujānāmi, bhikkhave,",
  "pli-tv-kd6:14.4.6_1": "lohitaṁ mocetvā visāṇena gāhetun”ti.",
  "pli-tv-kd6:14.4.7_0": "Tena kho pana samayena āyasmato pilindavacchassa pādā phalitā honti.",
  "pli-tv-kd6:14.4.8_0": "Bhagavato etamatthaṁ ārocesuṁ.",
  "pli-tv-kd6:14.4.9_0": "“Anujānāmi, bhikkhave, pādabbhañjanan”ti.",
  "pli-tv-kd6:14.4.10_0": "Nakkhamaniyo hoti.",
  "pli-tv-kd6:14.4.11_0": "Bhagavato etamatthaṁ ārocesuṁ.",
  "pli-tv-kd6:14.4.12_0": "“Anujānāmi, bhikkhave, pajjaṁ abhisaṅkharitun”ti.",
  "pli-tv-kd6:14.4.13_0": "Tena kho pana samayena aññatarassa bhikkhuno gaṇḍābādho hoti.",
  "pli-tv-kd6:14.4.14_0": "Bhagavato etamatthaṁ ārocesuṁ.",
  "pli-tv-kd6:14.4.15_0": "“Anujānāmi, bhikkhave, satthakamman”ti.",
  "pli-tv-kd6:14.4.16_0": "Kasāvodakena attho hoti.",
  "pli-tv-kd6:14.4.17_0": "Bhagavato etamatthaṁ ārocesuṁ.",
  "pli-tv-kd6:14.4.18_0": "“Anujānāmi, bhikkhave, kasāvodakan”ti.",
  "pli-tv-kd6:14.4.19_0": "Tilakakkena attho hoti.",
  "pli-tv-kd6:14.4.20_0": "Bhagavato etamatthaṁ ārocesuṁ.",
  "pli-tv-kd6:14.4.21_0": "“Anujānāmi, bhikkhave, tilakakkan”ti.",
  "pli-tv-kd6:14.5.1_0": "Kabaḷikāya attho hoti.",
  "pli-tv-kd6:14.5.2_0": "Bhagavato etamatthaṁ ārocesuṁ.",
  "pli-tv-kd6:14.5.3_0": "“Anujānāmi, bhikkhave, kabaḷikan”ti.",
  "pli-tv-kd6:14.5.4_0": "Vaṇabandhanacoḷena attho hoti.",
  "pli-tv-kd6:14.5.5_0": "Bhagavato etamatthaṁ ārocesuṁ.",
  "pli-tv-kd6:14.5.6_0": "“Anujānāmi, bhikkhave, vaṇabandhanacoḷan”ti.",
  "pli-tv-kd6:14.5.7_0": "Vaṇo kaṇḍuvati.",
  "pli-tv-kd6:14.5.8_0": "Bhagavato etamatthaṁ ārocesuṁ.",
  "pli-tv-kd6:14.5.9_0": "“Anujānāmi, bhikkhave, sāsapakuṭṭena phositun”ti.",
  "pli-tv-kd6:14.5.10_0": "Vaṇo kilijjittha.",
  "pli-tv-kd6:14.5.11_0": "Bhagavato etamatthaṁ ārocesuṁ.",
  "pli-tv-kd6:14.5.12_0": "“Anujānāmi, bhikkhave, dhūmaṁ kātun”ti.",
  "pli-tv-kd6:14.5.13_0": "Vaḍḍhamaṁsaṁ vuṭṭhāti.",
  "pli-tv-kd6:14.5.14_0": "Bhagavato etamatthaṁ ārocesuṁ.",
  "pli-tv-kd6:14.5.15_0": "“Anujānāmi, bhikkhave,",
  "pli-tv-kd6:14.5.15_1": "loṇasakkharikāya chinditun”ti.",
  "pli-tv-kd6:14.5.16_0": "Vaṇo na ruhati.",
  "pli-tv-kd6:14.5.17_0": "Bhagavato etamatthaṁ ārocesuṁ.",
  "pli-tv-kd6:14.5.18_0": "“Anujānāmi, bhikkhave, vaṇatelan”ti.",
  "pli-tv-kd6:14.5.19_0": "Telaṁ galati.",
  "pli-tv-kd6:14.5.20_0": "Bhagavato etamatthaṁ ārocesuṁ.",
  "pli-tv-kd6:14.5.21_0": "“Anujānāmi, bhikkhave,",
  "pli-tv-kd6:14.5.21_1": "vikāsikaṁ sabbaṁ vaṇapaṭikamman”ti.",
  "pli-tv-kd6:14.6.1_0": "Tena kho pana samayena aññataro bhikkhu ahinā daṭṭho hoti.",
  "pli-tv-kd6:14.6.2_0": "Bhagavato etamatthaṁ ārocesuṁ.",
  "pli-tv-kd6:14.6.3_0": "“Anujānāmi, bhikkhave, cattāri mahāvikaṭāni dātuṁ—",
  "pli-tv-kd6:14.6.4_0": "gūthaṁ, muttaṁ, chārikaṁ, mattikan”ti.",
  "pli-tv-kd6:14.6.5_0": "Atha kho bhikkhūnaṁ etadahosi—",
  "pli-tv-kd6:14.6.6_0": "“appaṭiggahitāni nu kho udāhu paṭiggahetabbānī”ti.",
  "pli-tv-kd6:14.6.7_0": "Bhagavato etamatthaṁ ārocesuṁ.",
  "pli-tv-kd6:14.6.8_0": "“Anujānāmi, bhikkhave,",
  "pli-tv-kd6:14.6.8_1": "sati kappiyakārake paṭiggahāpetuṁ,",
  "pli-tv-kd6:14.6.8_2": "asati kappiyakārake sāmaṁ gahetvā paribhuñjitun”ti.",
  "pli-tv-kd6:14.6.9_0": "Tena kho pana samayena aññatarena bhikkhunā visaṁ pītaṁ hoti.",
  "pli-tv-kd6:14.6.10_0": "Bhagavato etamatthaṁ ārocesuṁ.",
  "pli-tv-kd6:14.6.11_0": "“Anujānāmi, bhikkhave, gūthaṁ pāyetun”ti.",
  "pli-tv-kd6:14.6.12_0": "Atha kho bhikkhūnaṁ etadahosi—",
  "pli-tv-kd6:14.6.13_0": "“appaṭiggahitaṁ nu kho udāhu paṭiggahetabbo”ti?",
  "pli-tv-kd6:14.6.14_0": "Bhagavato etamatthaṁ ārocesuṁ.",
  "pli-tv-kd6:14.6.15_0": "“Anujānāmi, bhikkhave, yaṁ karonto paṭiggaṇhāti, sveva paṭiggaho kato, na puna paṭiggahetabbo”ti.",
  "pli-tv-kd6:14.7.1_0": "Tena kho pana samayena aññatarassa bhikkhuno gharadinnakābādho hoti.",
  "pli-tv-kd6:14.7.2_0": "Bhagavato etamatthaṁ ārocesuṁ.",
  "pli-tv-kd6:14.7.3_0": "“Anujānāmi, bhikkhave, sītāloḷiṁ pāyetun”ti.",
  "pli-tv-kd6:14.7.4_0": "Tena kho pana samayena aññataro bhikkhu duṭṭhagahaṇiko hoti.",
  "pli-tv-kd6:14.7.5_0": "Bhagavato etamatthaṁ ārocesuṁ.",
  "pli-tv-kd6:14.7.6_0": "“Anujānāmi, bhikkhave, āmisakhāraṁ pāyetun”ti.",
  "pli-tv-kd6:14.7.7_0": "Tena kho pana samayena aññatarassa bhikkhuno paṇḍurogābādho hoti.",
  "pli-tv-kd6:14.7.8_0": "Bhagavato etamatthaṁ ārocesuṁ.",
  "pli-tv-kd6:14.7.9_0": "“Anujānāmi, bhikkhave, muttaharītakaṁ pāyetun”ti.",
  "pli-tv-kd6:14.7.10_0": "Tena kho pana samayena aññatarassa bhikkhuno chavidosābādho hoti.",
  "pli-tv-kd6:14.7.11_0": "Bhagavato etamatthaṁ ārocesuṁ.",
  "pli-tv-kd6:14.7.12_0": "“Anujānāmi, bhikkhave, gandhālepaṁ kātun”ti.",
  "pli-tv-kd6:14.7.13_0": "Tena kho pana samayena aññataro bhikkhu abhisannakāyo hoti.",
  "pli-tv-kd6:14.7.14_0": "Bhagavato etamatthaṁ ārocesuṁ.",
  "pli-tv-kd6:14.7.15_0": "“Anujānāmi, bhikkhave, virecanaṁ pātun”ti.",
  "pli-tv-kd6:14.7.16_0": "Acchakañjiyā attho hoti.",
  "pli-tv-kd6:14.7.17_0": "Bhagavato etamatthaṁ ārocesuṁ.",
  "pli-tv-kd6:14.7.18_0": "“Anujānāmi, bhikkhave, acchakañjin”ti.",
  "pli-tv-kd6:14.7.19_0": "Akaṭayūsena attho hoti.",
  "pli-tv-kd6:14.7.20_0": "Bhagavato etamatthaṁ ārocesuṁ.",
  "pli-tv-kd6:14.7.21_0": "“Anujānāmi, bhikkhave, akaṭayūsan”ti.",
  "pli-tv-kd6:14.7.22_0": "Kaṭākaṭena attho hoti.",
  "pli-tv-kd6:14.7.23_0": "Bhagavato etamatthaṁ ārocesuṁ.",
  "pli-tv-kd6:14.7.24_0": "“Anujānāmi, bhikkhave, kaṭākaṭan”ti.",
  "pli-tv-kd6:14.7.25_0": "Paṭicchādanīyena attho hoti.",
  "pli-tv-kd6:14.7.26_0": "Bhagavato etamatthaṁ ārocesuṁ.",
  "pli-tv-kd6:14.7.27_0": "“Anujānāmi, bhikkhave, paṭicchādanīyan”ti.",
  "pli-tv-kd6:15.1.0_0": "3. Pilindavacchavatthu",
  "pli-tv-kd6:15.1.1_0": "Tena kho pana samayena āyasmā pilindavaccho rājagahe pabbhāraṁ sodhāpeti leṇaṁ kattukāmo.",
  "pli-tv-kd6:15.1.2_0": "Atha kho rājā māgadho seniyo bimbisāro yenāyasmā pilindavaccho tenupasaṅkami,",
  "pli-tv-kd6:15.1.2_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-kd6:15.1.3_0": "Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—",
  "pli-tv-kd6:15.1.4_0": "“kiṁ, bhante, thero kārāpetī”ti?",
  "pli-tv-kd6:15.1.5_0": "“Pabbhāraṁ, mahārāja, sodhāpemi, leṇaṁ kattukāmo”ti.",
  "pli-tv-kd6:15.1.6_0": "“Attho, bhante, ayyassa ārāmikenā”ti?",
  "pli-tv-kd6:15.1.7_0": "“Na kho, mahārāja, bhagavatā ārāmiko anuññāto”ti.",
  "pli-tv-kd6:15.1.8_0": "“Tena hi, bhante,",
  "pli-tv-kd6:15.1.8_1": "bhagavantaṁ paṭipucchitvā mama āroceyyāthā”ti.",
  "pli-tv-kd6:15.1.9_0": "“Evaṁ,",
  "pli-tv-kd6:15.1.9_1": "mahārājā”ti kho āyasmā pilindavaccho rañño māgadhassa seniyassa bimbisārassa paccassosi.",
  "pli-tv-kd6:15.2.1_0": "Atha kho āyasmā pilindavaccho rājānaṁ māgadhaṁ seniyaṁ bimbisāraṁ dhammiyā kathāya sandassesi, samādapesi, samuttejesi, sampahaṁsesi.",
  "pli-tv-kd6:15.2.2_0": "Atha kho rājā māgadho seniyo bimbisāro āyasmatā pilindavacchena dhammiyā kathāya sandassito samādapito samuttejito sampahaṁsito uṭṭhāyāsanā āyasmantaṁ pilindavacchaṁ abhivādetvā padakkhiṇaṁ katvā pakkāmi.",
  "pli-tv-kd6:15.2.3_0": "Atha kho āyasmā pilindavaccho bhagavato santike dūtaṁ pāhesi—",
  "pli-tv-kd6:15.2.4_0": "“rājā, bhante,",
  "pli-tv-kd6:15.2.4_1": "māgadho seniyo bimbisāro ārāmikaṁ dātukāmo.",
  "pli-tv-kd6:15.2.5_0": "Kathaṁ nu kho, bhante, mayā paṭipajjitabban”ti?",
  "pli-tv-kd6:15.2.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:15.2.7_0": "“anujānāmi, bhikkhave, ārāmikan”ti.",
  "pli-tv-kd6:15.3.1_0": "Dutiyampi kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-kd6:15.3.1_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-kd6:15.3.2_0": "Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—",
  "pli-tv-kd6:15.3.3_0": "“anuññāto, bhante, bhagavatā ārāmiko”ti?",
  "pli-tv-kd6:15.3.4_0": "“Evaṁ, mahārājā”ti.",
  "pli-tv-kd6:15.3.5_0": "“Tena hi, bhante, ayyassa ārāmikaṁ dammī”ti.",
  "pli-tv-kd6:15.3.6_0": "Atha kho rājā māgadho seniyo bimbisāro āyasmato pilindavacchassa ārāmikaṁ paṭissutvā, vissaritvā, cirena satiṁ paṭilabhitvā,",
  "pli-tv-kd6:15.3.6_1": "aññataraṁ sabbatthakaṁ mahāmattaṁ āmantesi—",
  "pli-tv-kd6:15.3.7_0": "“yo mayā, bhaṇe, ayyassa ārāmiko paṭissuto, dinno so ārāmiko”ti?",
  "pli-tv-kd6:15.3.8_0": "“Na kho, deva, ayyassa ārāmiko dinno”ti.",
  "pli-tv-kd6:15.3.9_0": "“Kīva ciraṁ nu kho, bhaṇe, ito hi taṁ hotī”ti?",
  "pli-tv-kd6:15.4.1_0": "Atha kho so mahāmatto rattiyo gaṇetvā rājānaṁ māgadhaṁ seniyaṁ bimbisāraṁ etadavoca—",
  "pli-tv-kd6:15.4.2_0": "“pañca, deva, rattisatānī”ti.",
  "pli-tv-kd6:15.4.3_0": "“Tena hi, bhaṇe,",
  "pli-tv-kd6:15.4.3_1": "ayyassa pañca ārāmikasatāni dehī”ti.",
  "pli-tv-kd6:15.4.4_0": "“Evaṁ, devā”ti",
  "pli-tv-kd6:15.4.5_0": "kho so mahāmatto rañño māgadhassa seniyassa bimbisārassa paṭissutvā āyasmato pilindavacchassa pañca ārāmikasatāni pādāsi, pāṭiyekko gāmo nivisi.",
  "pli-tv-kd6:15.4.6_0": "“Ārāmikagāmako”tipi naṁ āhaṁsu,",
  "pli-tv-kd6:15.4.6_1": "“pilindagāmako”tipi naṁ āhaṁsu.",
  "pli-tv-kd6:15.4.7_0": "Tena kho pana samayena āyasmā pilindavaccho tasmiṁ gāmake kulūpako hoti.",
  "pli-tv-kd6:15.4.8_0": "Atha kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi.",
  "pli-tv-kd6:15.5.1_0": "Tena kho pana samayena tasmiṁ gāmake ussavo hoti.",
  "pli-tv-kd6:15.5.2_0": "Dārakā alaṅkatā mālākitā kīḷanti.",
  "pli-tv-kd6:15.5.3_0": "Atha kho āyasmā pilindavaccho pilindagāmake sapadānaṁ piṇḍāya caramāno yena aññatarassa ārāmikassa nivesanaṁ tenupasaṅkami,",
  "pli-tv-kd6:15.5.3_1": "upasaṅkamitvā paññatte āsane nisīdi.",
  "pli-tv-kd6:15.5.4_0": "Tena kho pana samayena tassā ārāmikiniyā dhītā aññe dārake alaṅkate mālākite passitvā rodati—",
  "pli-tv-kd6:15.5.5_0": "“mālaṁ me detha, alaṅkāraṁ me dethā”ti.",
  "pli-tv-kd6:15.5.6_0": "Atha kho āyasmā pilindavaccho taṁ ārāmikiniṁ etadavoca—",
  "pli-tv-kd6:15.5.7_0": "“kissāyaṁ dārikā rodatī”ti?",
  "pli-tv-kd6:15.5.8_0": "“Ayaṁ, bhante,",
  "pli-tv-kd6:15.5.8_1": "dārikā aññe dārake alaṅkate mālākite passitvā rodati—",
  "pli-tv-kd6:15.5.9_0": "‘mālaṁ me detha, alaṅkāraṁ me dethā’ti.",
  "pli-tv-kd6:15.5.10_0": "Kuto amhākaṁ duggatānaṁ mālā, kuto alaṅkāro”ti?",
  "pli-tv-kd6:15.6.1_0": "Atha kho āyasmā pilindavaccho aññataraṁ tiṇaṇḍupakaṁ gahetvā taṁ ārāmikiniṁ etadavoca—",
  "pli-tv-kd6:15.6.2_0": "“handimaṁ tiṇaṇḍupakaṁ tassā dārikāya sīse paṭimuñcā”ti.",
  "pli-tv-kd6:15.6.3_0": "Atha kho sā ārāmikinī taṁ tiṇaṇḍupakaṁ gahetvā tassā dārikāya sīse paṭimuñci.",
  "pli-tv-kd6:15.6.4_0": "Sā ahosi suvaṇṇamālā abhirūpā, dassanīyā, pāsādikā;",
  "pli-tv-kd6:15.6.5_0": "natthi tādisā raññopi antepure suvaṇṇamālā.",
  "pli-tv-kd6:15.6.6_0": "Manussā rañño māgadhassa seniyassa bimbisārassa ārocesuṁ—",
  "pli-tv-kd6:15.6.7_0": "“amukassa, deva,",
  "pli-tv-kd6:15.6.7_1": "ārāmikassa ghare suvaṇṇamālā abhirūpā, dassanīyā, pāsādikā;",
  "pli-tv-kd6:15.6.8_0": "natthi tādisā devassapi antepure suvaṇṇamālā;",
  "pli-tv-kd6:15.6.9_0": "kuto tassa duggatassa?",
  "pli-tv-kd6:15.6.10_0": "Nissaṁsayaṁ corikāya ābhatā”ti.",
  "pli-tv-kd6:15.6.11_0": "Atha kho rājā māgadho seniyo bimbisāro taṁ ārāmikakulaṁ bandhāpesi.",
  "pli-tv-kd6:15.7.1_0": "Dutiyampi kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi.",
  "pli-tv-kd6:15.7.2_0": "Pilindagāmake sapadānaṁ piṇḍāya caramāno yena tassa ārāmikassa nivesanaṁ tenupasaṅkami,",
  "pli-tv-kd6:15.7.2_1": "upasaṅkamitvā paṭivissake pucchi—",
  "pli-tv-kd6:15.7.3_0": "“kahaṁ imaṁ ārāmikakulaṁ gatan”ti?",
  "pli-tv-kd6:15.7.4_0": "“Etissā, bhante,",
  "pli-tv-kd6:15.7.4_1": "suvaṇṇamālāya kāraṇā raññā bandhāpitan”ti.",
  "pli-tv-kd6:15.7.5_0": "Atha kho āyasmā pilindavaccho yena rañño māgadhassa seniyassa bimbisārassa nivesanaṁ tenupasaṅkami,",
  "pli-tv-kd6:15.7.5_1": "upasaṅkamitvā paññatte āsane nisīdi.",
  "pli-tv-kd6:15.7.6_0": "Atha kho rājā māgadho seniyo bimbisāro yenāyasmā pilindavaccho tenupasaṅkami,",
  "pli-tv-kd6:15.7.6_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-kd6:15.7.7_0": "Ekamantaṁ nisinnaṁ kho rājānaṁ māgadhaṁ seniyaṁ bimbisāraṁ āyasmā pilindavaccho etadavoca—",
  "pli-tv-kd6:15.8.1_0": "“kissa, mahārāja, ārāmikakulaṁ bandhāpitan”ti?",
  "pli-tv-kd6:15.8.2_0": "“Tassa, bhante,",
  "pli-tv-kd6:15.8.2_1": "ārāmikassa ghare suvaṇṇamālā abhirūpā, dassanīyā, pāsādikā;",
  "pli-tv-kd6:15.8.3_0": "natthi tādisā amhākampi antepure suvaṇṇamālā;",
  "pli-tv-kd6:15.8.4_0": "kuto tassa duggatassa?",
  "pli-tv-kd6:15.8.5_0": "Nissaṁsayaṁ corikāya ābhatā”ti.",
  "pli-tv-kd6:15.8.6_0": "Atha kho āyasmā pilindavaccho rañño māgadhassa seniyassa bimbisārassa pāsādaṁ suvaṇṇanti adhimucci;",
  "pli-tv-kd6:15.8.7_0": "so ahosi sabbasovaṇṇamayo.",
  "pli-tv-kd6:15.8.8_0": "“Idaṁ pana te, mahārāja, tāva bahuṁ suvaṇṇaṁ kuto”ti?",
  "pli-tv-kd6:15.8.9_0": "“Aññātaṁ, bhante,",
  "pli-tv-kd6:15.8.9_1": "ayyasseveso iddhānubhāvo”ti taṁ ārāmikakulaṁ muñcāpesi.",
  "pli-tv-kd6:15.9.1_0": "Manussā—",
  "pli-tv-kd6:15.9.2_0": "“ayyena kira pilindavacchena sarājikāya parisāya uttari manussadhammaṁ iddhipāṭihāriyaṁ dassitan”ti—",
  "pli-tv-kd6:15.9.3_0": "attamanā abhippasannā āyasmato pilindavacchassa pañca bhesajjāni abhihariṁsu, seyyathidaṁ—",
  "pli-tv-kd6:15.9.4_0": "sappiṁ, navanītaṁ, telaṁ, madhuṁ, phāṇitaṁ.",
  "pli-tv-kd6:15.9.5_0": "Pakatiyāpi ca āyasmā pilindavaccho lābhī hoti pañcannaṁ bhesajjānaṁ;",
  "pli-tv-kd6:15.9.6_0": "laddhaṁ laddhaṁ parisāya vissajjeti.",
  "pli-tv-kd6:15.9.7_0": "Parisā cassa hoti bāhullikā;",
  "pli-tv-kd6:15.9.8_0": "laddhaṁ laddhaṁ kolambepi, ghaṭepi, pūretvā paṭisāmeti;",
  "pli-tv-kd6:15.9.9_0": "parissāvanānipi, thavikāyopi, pūretvā vātapānesu laggeti.",
  "pli-tv-kd6:15.9.10_0": "Tāni olīnavilīnāni tiṭṭhanti.",
  "pli-tv-kd6:15.9.11_0": "Undūrehipi vihārā okiṇṇavikiṇṇā honti.",
  "pli-tv-kd6:15.9.12_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd6:15.9.13_0": "“antokoṭṭhāgārikā ime samaṇā sakyaputtiyā,",
  "pli-tv-kd6:15.9.13_1": "seyyathāpi rājā māgadho seniyo bimbisāro”ti.",
  "pli-tv-kd6:15.10.1_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-kd6:15.10.2_0": "Ye te bhikkhū appicchā,",
  "pli-tv-kd6:15.10.2_1": "te ujjhāyanti khiyyanti vipācenti—",
  "pli-tv-kd6:15.10.3_0": "“kathañhi nāma bhikkhū evarūpāya bāhullāya cetessantī”ti.",
  "pli-tv-kd6:15.10.4_0": "Atha kho te bhikkhū te anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-kd6:15.10.5_0": "“saccaṁ kira, bhikkhave,",
  "pli-tv-kd6:15.10.5_1": "bhikkhū evarūpāya bāhullāya cetentī”ti?",
  "pli-tv-kd6:15.10.6_0": "“Saccaṁ, bhagavā”ti …pe…",
  "pli-tv-kd6:15.10.7_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:15.10.8_0": "“yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ—sappi, navanītaṁ, telaṁ, madhu, phāṇitaṁ,",
  "pli-tv-kd6:15.10.8_1": "tāni paṭiggahetvā sattāhaparamaṁ sannidhikārakaṁ paribhuñjitabbāni.",
  "pli-tv-kd6:15.10.8_2": "Taṁ atikkāmayato yathādhammo kāretabbo”ti.",
  "pli-tv-kd6:15.10.9_0": "Bhesajjānuññātabhāṇavāro niṭṭhito paṭhamo.",
  "pli-tv-kd6:16.1.0_0": "4. Guḷādianujānana",
  "pli-tv-kd6:16.1.1_0": "Atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi.",
  "pli-tv-kd6:16.1.2_0": "Addasā kho āyasmā kaṅkhārevato antarāmagge guḷakaraṇaṁ,",
  "pli-tv-kd6:16.1.2_1": "okkamitvā guḷe piṭṭhampi chārikampi pakkhipante, disvāna—",
  "pli-tv-kd6:16.1.3_0": "“akappiyo guḷo sāmiso,",
  "pli-tv-kd6:16.1.3_1": "na kappati guḷo vikāle paribhuñjitun”ti—",
  "pli-tv-kd6:16.1.4_0": "kukkuccāyanto sapariso guḷaṁ na paribhuñjati.",
  "pli-tv-kd6:16.1.5_0": "Yepissa sotabbaṁ maññanti, tepi guḷaṁ na paribhuñjanti.",
  "pli-tv-kd6:16.1.6_0": "Bhagavato etamatthaṁ ārocesuṁ.",
  "pli-tv-kd6:16.1.7_0": "“Kimatthāya, bhikkhave,",
  "pli-tv-kd6:16.1.7_1": "guḷe piṭṭhampi chārikampi pakkhipantī”ti?",
  "pli-tv-kd6:16.1.8_0": "“Thaddhatthāya, bhagavā”ti.",
  "pli-tv-kd6:16.1.9_0": "“Sace, bhikkhave,",
  "pli-tv-kd6:16.1.9_1": "thaddhatthāya guḷe piṭṭhampi chārikampi pakkhipanti,",
  "pli-tv-kd6:16.1.9_2": "so ca guḷotveva saṅkhaṁ gacchati.",
  "pli-tv-kd6:16.1.10_0": "Anujānāmi, bhikkhave,",
  "pli-tv-kd6:16.1.10_1": "yathāsukhaṁ guḷaṁ paribhuñjitun”ti.",
  "pli-tv-kd6:16.2.1_0": "Addasā kho āyasmā kaṅkhārevato antarāmagge vacce muggaṁ jātaṁ, passitvā—",
  "pli-tv-kd6:16.2.2_0": "“akappiyā muggā;",
  "pli-tv-kd6:16.2.3_0": "pakkāpi muggā jāyantī”ti—",
  "pli-tv-kd6:16.2.4_0": "kukkuccāyanto sapariso muggaṁ na paribhuñjati.",
  "pli-tv-kd6:16.2.5_0": "Yepissa sotabbaṁ maññanti, tepi muggaṁ na paribhuñjanti.",
  "pli-tv-kd6:16.2.6_0": "Bhagavato etamatthaṁ ārocesuṁ.",
  "pli-tv-kd6:16.2.7_0": "“Sace, bhikkhave, pakkāpi muggā jāyanti, anujānāmi, bhikkhave,",
  "pli-tv-kd6:16.2.7_1": "yathāsukhaṁ muggaṁ paribhuñjitun”ti.",
  "pli-tv-kd6:16.3.1_0": "Tena kho pana samayena aññatarassa bhikkhuno udaravātābādho hoti.",
  "pli-tv-kd6:16.3.2_0": "So loṇasovīrakaṁ apāyi.",
  "pli-tv-kd6:16.3.3_0": "Tassa so udaravātābādho paṭippassambhi.",
  "pli-tv-kd6:16.3.4_0": "Bhagavato etamatthaṁ ārocesuṁ.",
  "pli-tv-kd6:16.3.5_0": "“Anujānāmi, bhikkhave, gilānassa loṇasovīrakaṁ;",
  "pli-tv-kd6:16.3.6_0": "agilānassa udakasambhinnaṁ pānaparibhogena paribhuñjitun”ti.",
  "pli-tv-kd6:17.1.0_0": "5. Antovuṭṭhādipaṭikkhepakathā",
  "pli-tv-kd6:17.1.1_0": "Atha kho bhagavā anupubbena cārikaṁ caramāno yena rājagahaṁ tadavasari.",
  "pli-tv-kd6:17.1.1_1": "Tatra sudaṁ bhagavā rājagahe viharati veḷuvane kalandakanivāpe.",
  "pli-tv-kd6:17.1.2_0": "Tena kho pana samayena bhagavato udaravātābādho hoti.",
  "pli-tv-kd6:17.1.3_0": "Atha kho āyasmā ānando—“pubbepi bhagavato udaravātābādho tekaṭulayāguyā phāsu hotī”ti—",
  "pli-tv-kd6:17.1.4_0": "sāmaṁ tilampi, taṇḍulampi, muggampi viññāpetvā, anto vāsetvā,",
  "pli-tv-kd6:17.1.4_1": "anto sāmaṁ pacitvā bhagavato upanāmesi—",
  "pli-tv-kd6:17.1.5_0": "“pivatu bhagavā tekaṭulayāgun”ti.",
  "pli-tv-kd6:17.2.1_0": "Jānantāpi tathāgatā pucchanti, jānantāpi na pucchanti;",
  "pli-tv-kd6:17.2.2_0": "kālaṁ viditvā pucchanti, kālaṁ viditvā na pucchanti;",
  "pli-tv-kd6:17.2.3_0": "atthasaṁhitaṁ tathāgatā pucchanti, no anatthasaṁhitaṁ.",
  "pli-tv-kd6:17.2.4_0": "Anatthasaṁhite setughāto tathāgatānaṁ.",
  "pli-tv-kd6:17.2.5_0": "Dvīhi ākārehi buddhā bhagavanto bhikkhū paṭipucchanti— “dhammaṁ vā desessāma,",
  "pli-tv-kd6:17.2.5_1": "sāvakānaṁ vā sikkhāpadaṁ paññapessāmā”ti.",
  "pli-tv-kd6:17.2.6_0": "Atha kho bhagavā āyasmantaṁ ānandaṁ āmantesi—“kutāyaṁ, ānanda, yāgū”ti?",
  "pli-tv-kd6:17.2.7_0": "Atha kho āyasmā ānando bhagavato etamatthaṁ ārocesi.",
  "pli-tv-kd6:17.3.1_0": "Vigarahi buddho bhagavā—",
  "pli-tv-kd6:17.3.2_0": "“ananucchavikaṁ, ānanda, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ.",
  "pli-tv-kd6:17.3.3_0": "Kathañhi nāma tvaṁ, ānanda,",
  "pli-tv-kd6:17.3.3_1": "evarūpāya bāhullāya cetessasi.",
  "pli-tv-kd6:17.3.4_0": "Yadapi, ānanda, anto vuṭṭhaṁ tadapi akappiyaṁ;",
  "pli-tv-kd6:17.3.5_0": "yadapi anto pakkaṁ, tadapi akappiyaṁ;",
  "pli-tv-kd6:17.3.6_0": "yadapi sāmaṁ pakkaṁ, tadapi akappiyaṁ.",
  "pli-tv-kd6:17.3.7_0": "Netaṁ, ānanda, appasannānaṁ vā pasādāya …pe…",
  "pli-tv-kd6:17.3.8_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:17.3.9_0": "“na, bhikkhave, anto vuṭṭhaṁ, anto pakkaṁ,",
  "pli-tv-kd6:17.3.9_1": "sāmaṁ pakkaṁ paribhuñjitabbaṁ.",
  "pli-tv-kd6:17.3.10_0": "Yo paribhuñjeyya, āpatti dukkaṭassa.",
  "pli-tv-kd6:17.4.1_0": "Anto ce, bhikkhave, vuṭṭhaṁ, anto pakkaṁ,",
  "pli-tv-kd6:17.4.1_1": "sāmaṁ pakkaṁ tañce paribhuñjeyya, āpatti tiṇṇaṁ dukkaṭānaṁ.",
  "pli-tv-kd6:17.4.2_0": "Anto ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dvinnaṁ dukkaṭānaṁ.",
  "pli-tv-kd6:17.4.3_0": "Anto ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ.",
  "pli-tv-kd6:17.5.1_0": "Bahi ce, bhikkhave, vuṭṭhaṁ, anto pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ.",
  "pli-tv-kd6:17.5.2_0": "Anto ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, āpatti dukkaṭassa.",
  "pli-tv-kd6:17.5.3_0": "Bahi ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dukkaṭassa.",
  "pli-tv-kd6:17.5.4_0": "Bahi ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dukkaṭassa.",
  "pli-tv-kd6:17.5.5_0": "Bahi ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, anāpattī”ti.",
  "pli-tv-kd6:17.6.1_0": "Tena kho pana samayena bhikkhū—",
  "pli-tv-kd6:17.6.2_0": "“bhagavatā sāmaṁpāko paṭikkhitto”ti—",
  "pli-tv-kd6:17.6.3_0": "puna pāke kukkuccāyanti.",
  "pli-tv-kd6:17.6.4_0": "Bhagavato etamatthaṁ ārocesuṁ.",
  "pli-tv-kd6:17.6.5_0": "“Anujānāmi, bhikkhave, puna pākaṁ pacitun”ti.",
  "pli-tv-kd6:17.7.1_0": "Tena kho pana samayena rājagahaṁ dubbhikkhaṁ hoti.",
  "pli-tv-kd6:17.7.2_0": "Manussā loṇampi, telampi, taṇḍulampi, khādanīyampi ārāmaṁ āharanti.",
  "pli-tv-kd6:17.7.3_0": "Tāni bhikkhū bahi vāsenti;",
  "pli-tv-kd6:17.7.4_0": "ukkapiṇḍakāpi khādanti, corāpi haranti.",
  "pli-tv-kd6:17.7.5_0": "Bhagavato etamatthaṁ ārocesuṁ.",
  "pli-tv-kd6:17.7.6_0": "“Anujānāmi, bhikkhave, anto vāsetun”ti.",
  "pli-tv-kd6:17.7.7_0": "Anto vāsetvā bahi pācenti.",
  "pli-tv-kd6:17.7.8_0": "Damakā parivārenti.",
  "pli-tv-kd6:17.7.9_0": "Bhikkhū avissaṭṭhā paribhuñjanti.",
  "pli-tv-kd6:17.7.10_0": "Bhagavato etamatthaṁ ārocesuṁ.",
  "pli-tv-kd6:17.7.11_0": "“Anujānāmi, bhikkhave, anto pacitun”ti.",
  "pli-tv-kd6:17.7.12_0": "Dubbhikkhe kappiyakārakā bahutaraṁ haranti, appataraṁ bhikkhūnaṁ denti.",
  "pli-tv-kd6:17.7.13_0": "Bhagavato etamatthaṁ ārocesuṁ.",
  "pli-tv-kd6:17.7.14_0": "“Anujānāmi, bhikkhave, sāmaṁ pacituṁ.",
  "pli-tv-kd6:17.7.15_0": "Anujānāmi, bhikkhave, anto vuṭṭhaṁ, anto pakkaṁ, sāmaṁ pakkan”ti.",
  "pli-tv-kd6:17.8.0_0": "6. Uggahitapaṭiggahaṇa",
  "pli-tv-kd6:17.8.1_0": "Tena kho pana samayena sambahulā bhikkhū kāsīsu vassaṁvuṭṭhā rājagahaṁ gacchantā bhagavantaṁ dassanāya antarāmagge na labhiṁsu lūkhassa vā paṇītassa vā bhojanassa yāvadatthaṁ pāripūriṁ;",
  "pli-tv-kd6:17.8.2_0": "bahuñca phalakhādanīyaṁ ahosi;",
  "pli-tv-kd6:17.8.3_0": "kappiyakārako ca na ahosi.",
  "pli-tv-kd6:17.8.4_0": "Atha kho te bhikkhū kilantarūpā yena rājagahaṁ veḷuvanaṁ kalandakanivāpo,",
  "pli-tv-kd6:17.8.4_1": "yena bhagavā tenupasaṅkamiṁsu,",
  "pli-tv-kd6:17.8.4_2": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd6:17.8.5_0": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ.",
  "pli-tv-kd6:17.8.6_0": "Atha kho bhagavā te bhikkhū etadavoca—",
  "pli-tv-kd6:17.8.7_0": "“kacci, bhikkhave, khamanīyaṁ, kacci yāpanīyaṁ,",
  "pli-tv-kd6:17.8.8_0": "kaccittha appakilamathena addhānaṁ āgatā;",
  "pli-tv-kd6:17.8.9_0": "kuto ca tumhe, bhikkhave, āgacchathā”ti?",
  "pli-tv-kd6:17.9.1_0": "“Khamanīyaṁ, bhagavā, yāpanīyaṁ, bhagavā.",
  "pli-tv-kd6:17.9.2_0": "Idha mayaṁ, bhante,",
  "pli-tv-kd6:17.9.2_1": "kāsīsu vassaṁvuṭṭhā rājagahaṁ āgacchantā bhagavantaṁ dassanāya antarāmagge na labhimhā lūkhassa vā paṇītassa vā bhojanassa yāvadatthaṁ pāripūriṁ;",
  "pli-tv-kd6:17.9.3_0": "bahuñca phalakhādanīyaṁ ahosi;",
  "pli-tv-kd6:17.9.4_0": "kappiyakārako ca na ahosi;",
  "pli-tv-kd6:17.9.5_0": "tena mayaṁ kilantarūpā addhānaṁ āgatā”ti.",
  "pli-tv-kd6:17.9.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:17.9.7_0": "“anujānāmi, bhikkhave,",
  "pli-tv-kd6:17.9.7_1": "yattha phalakhādanīyaṁ passati, kappiyakārako ca na hoti, sāmaṁ gahetvā, haritvā, kappiyakārake passitvā, bhūmiyaṁ nikkhipitvā, paṭiggahāpetvā paribhuñjituṁ.",
  "pli-tv-kd6:17.9.8_0": "Anujānāmi, bhikkhave, uggahitaṁ paṭiggahitun”ti.",
  "pli-tv-kd6:18.1.1_0": "Tena kho pana samayena aññatarassa brāhmaṇassa navā ca tilā navañca madhu uppannā honti.",
  "pli-tv-kd6:18.1.2_0": "Atha kho tassa brāhmaṇassa etadahosi—",
  "pli-tv-kd6:18.1.3_0": "“yannūnāhaṁ nave ca tile navañca madhuṁ buddhappamukhassa bhikkhusaṅghassa dadeyyan”ti.",
  "pli-tv-kd6:18.1.4_0": "Atha kho so brāhmaṇo yena bhagavā tenupasaṅkami,",
  "pli-tv-kd6:18.1.4_1": "upasaṅkamitvā bhagavatā saddhiṁ paṭisammodi,",
  "pli-tv-kd6:18.1.4_2": "sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "pli-tv-kd6:18.1.5_0": "Ekamantaṁ ṭhito kho so brāhmaṇo bhagavantaṁ etadavoca—",
  "pli-tv-kd6:18.1.6_0": "“adhivāsetu me bhavaṁ gotamo svātanāya bhattaṁ, saddhiṁ bhikkhusaṅghenā”ti.",
  "pli-tv-kd6:18.1.7_0": "Adhivāsesi bhagavā tuṇhībhāvena.",
  "pli-tv-kd6:18.1.8_0": "Atha kho so brāhmaṇo bhagavato adhivāsanaṁ viditvā pakkāmi.",
  "pli-tv-kd6:18.2.1_0": "Atha kho so brāhmaṇo tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—",
  "pli-tv-kd6:18.2.2_0": "“kālo, bho gotama, niṭṭhitaṁ bhattan”ti.",
  "pli-tv-kd6:18.2.3_0": "Atha kho bhagavā pubbaṇhasamayaṁ nivāsetvā pattacīvaramādāya yena tassa brāhmaṇassa nivesanaṁ tenupasaṅkami,",
  "pli-tv-kd6:18.2.3_1": "upasaṅkamitvā paññatte āsane nisīdi, saddhiṁ bhikkhusaṅghena.",
  "pli-tv-kd6:18.2.4_0": "Atha kho so brāhmaṇo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:18.2.5_0": "Ekamantaṁ nisinnaṁ kho taṁ brāhmaṇaṁ bhagavā dhammiyā kathāya sandassetvā, samādapetvā, samuttejetvā,",
  "pli-tv-kd6:18.2.5_1": "sampahaṁsetvā uṭṭhāyāsanā pakkāmi.",
  "pli-tv-kd6:18.3.1_0": "Atha kho tassa brāhmaṇassa acirapakkantassa bhagavato etadahosi—",
  "pli-tv-kd6:18.3.2_0": "“yesaṁ kho mayā atthāya buddhappamukho bhikkhusaṅgho nimantito,",
  "pli-tv-kd6:18.3.2_1": "‘nave ca tile navañca madhuṁ dassāmī’ti, te mayā pamuṭṭhā dātuṁ.",
  "pli-tv-kd6:18.3.3_0": "Yannūnāhaṁ nave ca tile navañca madhuṁ kolambehi ca ghaṭehi ca ārāmaṁ harāpeyyan”ti.",
  "pli-tv-kd6:18.3.4_0": "Atha kho so brāhmaṇo nave ca tile navañca madhuṁ kolambehi ca ghaṭehi ca ārāmaṁ harāpetvā yena bhagavā tenupasaṅkami,",
  "pli-tv-kd6:18.3.4_1": "upasaṅkamitvā ekamantaṁ aṭṭhāsi.",
  "pli-tv-kd6:18.3.5_0": "Ekamantaṁ ṭhito kho so brāhmaṇo bhagavantaṁ etadavoca—",
  "pli-tv-kd6:18.4.1_0": "“yesaṁ kho mayā, bho gotama,",
  "pli-tv-kd6:18.4.1_1": "atthāya buddhappamukho bhikkhusaṅgho nimantito,",
  "pli-tv-kd6:18.4.1_2": "‘nave ca tile navañca madhuṁ dassāmī’ti, te mayā pamuṭṭhā dātuṁ.",
  "pli-tv-kd6:18.4.2_0": "Paṭiggaṇhātu me bhavaṁ gotamo nave ca tile navañca madhun”ti.",
  "pli-tv-kd6:18.4.3_0": "“Tena hi, brāhmaṇa, bhikkhūnaṁ dehī”ti.",
  "pli-tv-kd6:18.4.4_0": "Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti,",
  "pli-tv-kd6:18.4.5_0": "sabbo ca saṅgho pavārito hoti.",
  "pli-tv-kd6:18.4.5_1": "Bhikkhū kukkuccāyantā na paṭiggaṇhanti.",
  "pli-tv-kd6:18.4.6_0": "“Paṭiggaṇhatha, bhikkhave, paribhuñjatha.",
  "pli-tv-kd6:18.4.7_0": "Anujānāmi, bhikkhave,",
  "pli-tv-kd6:18.4.7_1": "tato nīhaṭaṁ bhuttāvinā pavāritena anatirittaṁ paribhuñjitun”ti.",
  "pli-tv-kd6:19.1.0_0": "7. Paṭiggahitādianujānana",
  "pli-tv-kd6:19.1.1_0": "Tena kho pana samayena āyasmato upanandassa sakyaputtassa upaṭṭhākakulaṁ saṅghassatthāya khādanīyaṁ pāhesi—",
  "pli-tv-kd6:19.1.2_0": "“ayyassa upanandassa dassetvā saṅghassa dātabban”ti.",
  "pli-tv-kd6:19.1.3_0": "Tena kho pana samayena āyasmā upanando sakyaputto gāmaṁ piṇḍāya paviṭṭho hoti.",
  "pli-tv-kd6:19.1.4_0": "Atha kho te manussā ārāmaṁ gantvā bhikkhū pucchiṁsu—",
  "pli-tv-kd6:19.1.5_0": "“kahaṁ, bhante, ayyo upanando”ti?",
  "pli-tv-kd6:19.1.6_0": "“Esāvuso,",
  "pli-tv-kd6:19.1.6_1": "āyasmā upanando sakyaputto gāmaṁ piṇḍāya paviṭṭho”ti.",
  "pli-tv-kd6:19.1.7_0": "“Idaṁ, bhante,",
  "pli-tv-kd6:19.1.7_1": "khādanīyaṁ ayyassa upanandassa dassetvā saṅghassa dātabban”ti.",
  "pli-tv-kd6:19.1.8_0": "Bhagavato etamatthaṁ ārocesuṁ.",
  "pli-tv-kd6:19.1.9_0": "“Tena hi, bhikkhave,",
  "pli-tv-kd6:19.1.9_1": "paṭiggahetvā nikkhipatha yāva upanando āgacchatī”ti.",
  "pli-tv-kd6:19.2.1_0": "Atha kho āyasmā upanando sakyaputto purebhattaṁ kulāni payirupāsitvā divā āgacchati.",
  "pli-tv-kd6:19.2.2_0": "Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti,",
  "pli-tv-kd6:19.2.2_1": "sabbo ca saṅgho pavārito hoti.",
  "pli-tv-kd6:19.2.3_0": "Bhikkhū kukkuccāyantā na paṭiggaṇhanti.",
  "pli-tv-kd6:19.2.4_0": "“Paṭiggaṇhatha, bhikkhave, paribhuñjatha.",
  "pli-tv-kd6:19.2.5_0": "Anujānāmi, bhikkhave,",
  "pli-tv-kd6:19.2.5_1": "purebhattaṁ paṭiggahitaṁ bhuttāvinā pavāritena anatirittaṁ paribhuñjitun”ti.",
  "pli-tv-kd6:20.1.1_0": "Atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd6:20.1.2_0": "Anupubbena cārikaṁ caramāno yena sāvatthi tadavasari.",
  "pli-tv-kd6:20.1.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd6:20.1.4_0": "Tena kho pana samayena āyasmato sāriputtassa kāyaḍāhābādho hoti.",
  "pli-tv-kd6:20.1.5_0": "Atha kho āyasmā mahāmoggallāno yenāyasmā sāriputto tenupasaṅkami,",
  "pli-tv-kd6:20.1.5_1": "upasaṅkamitvā āyasmantaṁ sāriputtaṁ etadavoca—",
  "pli-tv-kd6:20.1.6_0": "“pubbe te, āvuso sāriputta,",
  "pli-tv-kd6:20.1.6_1": "kāyaḍāhābādho kena phāsu hotī”ti?",
  "pli-tv-kd6:20.1.7_0": "“Bhisehi ca me, āvuso, muḷālikāhi cā”ti.",
  "pli-tv-kd6:20.1.8_0": "Atha kho āyasmā mahāmoggallāno seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd6:20.1.8_1": "pasāritaṁ vā bāhaṁ samiñjeyya;",
  "pli-tv-kd6:20.1.8_2": "evameva jetavane antarahito mandākiniyā pokkharaṇiyā tīre pāturahosi.",
  "pli-tv-kd6:20.2.1_0": "Addasā kho aññataro nāgo āyasmantaṁ mahāmoggallānaṁ dūratova āgacchantaṁ,",
  "pli-tv-kd6:20.2.1_1": "disvāna āyasmantaṁ mahāmoggallānaṁ etadavoca—",
  "pli-tv-kd6:20.2.2_0": "“etu kho, bhante, ayyo mahāmoggallāno. Svāgataṁ, bhante, ayyassa mahāmoggallānassa.",
  "pli-tv-kd6:20.2.3_0": "Kena, bhante, ayyassa attho;",
  "pli-tv-kd6:20.2.4_0": "kiṁ dammī”ti?",
  "pli-tv-kd6:20.2.5_0": "“Bhisehi ca me, āvuso, attho, muḷālikāhi cā”ti.",
  "pli-tv-kd6:20.2.6_0": "Atha kho so nāgo aññataraṁ nāgaṁ āṇāpesi—",
  "pli-tv-kd6:20.2.7_0": "“tena hi, bhaṇe,",
  "pli-tv-kd6:20.2.7_1": "ayyassa bhise ca muḷālikāyo ca yāvadatthaṁ dehī”ti.",
  "pli-tv-kd6:20.2.8_0": "Atha kho so nāgo mandākiniṁ pokkharaṇiṁ ogāhetvā,",
  "pli-tv-kd6:20.2.8_1": "soṇḍāya bhisañca muḷālikañca abbāhitvā, suvikkhālitaṁ vikkhāletvā,",
  "pli-tv-kd6:20.2.8_2": "bhaṇḍikaṁ bandhitvā yenāyasmā mahāmoggallāno tenupasaṅkami.",
  "pli-tv-kd6:20.3.1_0": "Atha kho āyasmā mahāmoggallāno—seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd6:20.3.1_1": "pasāritaṁ vā bāhaṁ samiñjeyya;",
  "pli-tv-kd6:20.3.1_2": "evameva—mandākiniyā pokkharaṇiyā tīre antarahito jetavane pāturahosi.",
  "pli-tv-kd6:20.3.2_0": "Sopi kho nāgo mandākiniyā pokkharaṇiyā tīre antarahito jetavane pāturahosi.",
  "pli-tv-kd6:20.3.3_0": "Atha kho so nāgo āyasmato mahāmoggallānassa bhise ca muḷālikāyo ca paṭiggahāpetvā jetavane antarahito mandākiniyā pokkharaṇiyā tīre pāturahosi.",
  "pli-tv-kd6:20.3.4_0": "Atha kho āyasmā mahāmoggallāno āyasmato sāriputtassa bhise ca muḷālikāyo ca upanāmesi.",
  "pli-tv-kd6:20.3.5_0": "Atha kho āyasmato sāriputtassa bhise ca muḷālikāyo ca bhuttassa kāyaḍāhābādho paṭippassambhi.",
  "pli-tv-kd6:20.3.6_0": "Bahū bhisā ca muḷālikāyo ca avasiṭṭhā honti.",
  "pli-tv-kd6:20.4.1_0": "Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti,",
  "pli-tv-kd6:20.4.1_1": "sabbo ca saṅgho pavārito hoti.",
  "pli-tv-kd6:20.4.2_0": "Bhikkhū kukkuccāyantā na paṭiggaṇhanti.",
  "pli-tv-kd6:20.4.3_0": "“Paṭiggaṇhatha, bhikkhave, paribhuñjatha.",
  "pli-tv-kd6:20.4.4_0": "Anujānāmi, bhikkhave,",
  "pli-tv-kd6:20.4.4_1": "vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitun”ti.",
  "pli-tv-kd6:21.1.1_0": "Tena kho pana samayena sāvatthiyaṁ bahuṁ phalakhādanīyaṁ uppannaṁ hoti, kappiyakārako ca na hoti.",
  "pli-tv-kd6:21.1.2_0": "Bhikkhū kukkuccāyantā phalaṁ na paribhuñjanti.",
  "pli-tv-kd6:21.1.3_0": "Bhagavato etamatthaṁ ārocesuṁ.",
  "pli-tv-kd6:21.1.4_0": "“Anujānāmi, bhikkhave,",
  "pli-tv-kd6:21.1.4_1": "abījaṁ nibbattabījaṁ akatakappaṁ phalaṁ paribhuñjitun”ti.",
  "pli-tv-kd6:22.1.0_0": "8. Satthakammapaṭikkhepakathā",
  "pli-tv-kd6:22.1.1_0": "Atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi.",
  "pli-tv-kd6:22.1.2_0": "Anupubbena cārikaṁ caramāno yena rājagahaṁ tadavasari.",
  "pli-tv-kd6:22.1.3_0": "Tatra sudaṁ bhagavā rājagahe viharati veḷuvane kalandakanivāpe.",
  "pli-tv-kd6:22.1.4_0": "Tena kho pana samayena aññatarassa bhikkhuno bhagandalābādho hoti.",
  "pli-tv-kd6:22.1.5_0": "Ākāsagotto vejjo satthakammaṁ karoti.",
  "pli-tv-kd6:22.1.6_0": "Atha kho bhagavā senāsanacārikaṁ āhiṇḍanto yena tassa bhikkhuno vihāro tenupasaṅkami.",
  "pli-tv-kd6:22.2.1_0": "Addasā kho ākāsagotto vejjo bhagavantaṁ dūratova āgacchantaṁ,",
  "pli-tv-kd6:22.2.1_1": "disvāna bhagavantaṁ etadavoca—",
  "pli-tv-kd6:22.2.2_0": "“āgacchatu bhavaṁ gotamo,",
  "pli-tv-kd6:22.2.2_1": "imassa bhikkhuno vaccamaggaṁ passatu, seyyathāpi godhāmukhan”ti.",
  "pli-tv-kd6:22.2.3_0": "Atha kho bhagavā—",
  "pli-tv-kd6:22.2.4_0": "“so maṁ khvāyaṁ moghapuriso uppaṇḍetī”ti—",
  "pli-tv-kd6:22.2.5_0": "tatova paṭinivattitvā,",
  "pli-tv-kd6:22.2.5_1": "etasmiṁ nidāne etasmiṁ pakaraṇe bhikkhusaṅghaṁ sannipātāpetvā, bhikkhū paṭipucchi—",
  "pli-tv-kd6:22.2.6_0": "“atthi kira, bhikkhave,",
  "pli-tv-kd6:22.2.6_1": "amukasmiṁ vihāre bhikkhu gilāno”ti?",
  "pli-tv-kd6:22.2.7_0": "“Atthi, bhagavā”ti.",
  "pli-tv-kd6:22.2.8_0": "“Kiṁ tassa, bhikkhave, bhikkhuno ābādho”ti?",
  "pli-tv-kd6:22.2.9_0": "“Tassa, bhante, āyasmato bhagandalābādho,",
  "pli-tv-kd6:22.2.9_1": "ākāsagotto vejjo satthakammaṁ karotī”ti.",
  "pli-tv-kd6:22.3.1_0": "Vigarahi buddho bhagavā—",
  "pli-tv-kd6:22.3.2_0": "“ananucchavikaṁ, bhikkhave, tassa moghapurisassa, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ.",
  "pli-tv-kd6:22.3.3_0": "Kathañhi nāma so, bhikkhave,",
  "pli-tv-kd6:22.3.3_1": "moghapuriso sambādhe satthakammaṁ kārāpessati.",
  "pli-tv-kd6:22.3.4_0": "Sambādhe, bhikkhave, sukhumā chavi, duropayo vaṇo, dupparihāraṁ satthaṁ.",
  "pli-tv-kd6:22.3.5_0": "Netaṁ, bhikkhave, appasannānaṁ vā pasādāya …pe…",
  "pli-tv-kd6:22.3.6_0": "vigarahitvā …pe…",
  "pli-tv-kd6:22.3.7_0": "dhammiṁ kathaṁ katvā bhikkhū āmantesi—",
  "pli-tv-kd6:22.3.8_0": "“na, bhikkhave,",
  "pli-tv-kd6:22.3.8_1": "sambādhe satthakammaṁ kārāpetabbaṁ.",
  "pli-tv-kd6:22.3.9_0": "Yo kārāpeyya, āpatti thullaccayassā”ti.",
  "pli-tv-kd6:22.4.1_0": "Tena kho pana samayena chabbaggiyā bhikkhū—",
  "pli-tv-kd6:22.4.2_0": "“bhagavatā satthakammaṁ paṭikkhittan”ti—",
  "pli-tv-kd6:22.4.3_0": "vatthikammaṁ kārāpenti.",
  "pli-tv-kd6:22.4.4_0": "Ye te bhikkhū appicchā,",
  "pli-tv-kd6:22.4.4_1": "te ujjhāyanti khiyyanti vipācenti—",
  "pli-tv-kd6:22.4.5_0": "“kathañhi nāma chabbaggiyā bhikkhū vatthikammaṁ kārāpessantī”ti.",
  "pli-tv-kd6:22.4.6_0": "Atha kho te bhikkhū bhagavato etamatthaṁ ārocesuṁ.",
  "pli-tv-kd6:22.4.7_0": "“Saccaṁ kira, bhikkhave,",
  "pli-tv-kd6:22.4.7_1": "chabbaggiyā bhikkhū vatthikammaṁ kārāpentī”ti?",
  "pli-tv-kd6:22.4.8_0": "“Saccaṁ, bhagavā”ti …pe…",
  "pli-tv-kd6:22.4.9_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:22.4.10_0": "“na, bhikkhave,",
  "pli-tv-kd6:22.4.10_1": "sambādhassa sāmantā dvaṅgulā satthakammaṁ vā vatthikammaṁ vā kārāpetabbaṁ.",
  "pli-tv-kd6:22.4.11_0": "Yo kārāpeyya, āpatti thullaccayassā”ti.",
  "pli-tv-kd6:23.1.0_0": "9. Manussamaṁsapaṭikkhepakathā",
  "pli-tv-kd6:23.1.1_0": "Atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi.",
  "pli-tv-kd6:23.1.2_0": "Anupubbena cārikaṁ caramāno yena bārāṇasī tadavasari.",
  "pli-tv-kd6:23.1.3_0": "Tatra sudaṁ bhagavā bārāṇasiyaṁ viharati isipatane migadāye.",
  "pli-tv-kd6:23.1.4_0": "Tena kho pana samayena bārāṇasiyaṁ suppiyo ca upāsako suppiyā ca upāsikā ubhatopasannā honti, dāyakā, kārakā, saṅghupaṭṭhākā.",
  "pli-tv-kd6:23.1.5_0": "Atha kho suppiyā upāsikā ārāmaṁ gantvā vihārena vihāraṁ pariveṇena pariveṇaṁ upasaṅkamitvā bhikkhū pucchati—",
  "pli-tv-kd6:23.1.6_0": "“ko, bhante, gilāno, kassa kiṁ āhariyatū”ti?",
  "pli-tv-kd6:23.2.1_0": "Tena kho pana samayena aññatarena bhikkhunā virecanaṁ pītaṁ hoti.",
  "pli-tv-kd6:23.2.2_0": "Atha kho so bhikkhu suppiyaṁ upāsikaṁ etadavoca—",
  "pli-tv-kd6:23.2.3_0": "“mayā kho, bhagini, virecanaṁ pītaṁ.",
  "pli-tv-kd6:23.2.4_0": "Attho me paṭicchādanīyenā”ti.",
  "pli-tv-kd6:23.2.5_0": "“Suṭṭhu, ayya, āhariyissatī”ti",
  "pli-tv-kd6:23.2.6_0": "gharaṁ gantvā antevāsiṁ āṇāpesi—",
  "pli-tv-kd6:23.2.7_0": "“gaccha, bhaṇe, pavattamaṁsaṁ jānāhī”ti.",
  "pli-tv-kd6:23.2.8_0": "“Evaṁ,",
  "pli-tv-kd6:23.2.8_1": "ayye”ti kho so puriso suppiyāya upāsikāya paṭissuṇitvā kevalakappaṁ bārāṇasiṁ āhiṇḍanto na addasa pavattamaṁsaṁ.",
  "pli-tv-kd6:23.2.9_0": "Atha kho so puriso yena suppiyā upāsikā tenupasaṅkami,",
  "pli-tv-kd6:23.2.9_1": "upasaṅkamitvā suppiyaṁ upāsikaṁ etadavoca—",
  "pli-tv-kd6:23.2.10_0": "“natthayye pavattamaṁsaṁ.",
  "pli-tv-kd6:23.2.11_0": "Māghāto ajjā”ti.",
  "pli-tv-kd6:23.3.1_0": "Atha kho suppiyāya upāsikāya etadahosi—",
  "pli-tv-kd6:23.3.2_0": "“tassa kho gilānassa bhikkhuno paṭicchādanīyaṁ alabhantassa ābādho vā abhivaḍḍhissati, kālaṅkiriyā vā bhavissati.",
  "pli-tv-kd6:23.3.3_0": "Na kho metaṁ patirūpaṁ yāhaṁ paṭissuṇitvā na harāpeyyan”ti.",
  "pli-tv-kd6:23.3.4_0": "Potthanikaṁ gahetvā ūrumaṁsaṁ ukkantitvā dāsiyā adāsi—",
  "pli-tv-kd6:23.3.5_0": "“handa, je,",
  "pli-tv-kd6:23.3.5_1": "imaṁ maṁsaṁ sampādetvā amukasmiṁ vihāre bhikkhu gilāno, tassa dajjāhi.",
  "pli-tv-kd6:23.3.6_0": "Yo ca maṁ pucchati,",
  "pli-tv-kd6:23.3.6_1": "‘gilānā’ti paṭivedehī”ti uttarāsaṅgena ūruṁ veṭhetvā ovarakaṁ pavisitvā mañcake nipajji.",
  "pli-tv-kd6:23.4.1_0": "Atha kho suppiyo upāsako gharaṁ gantvā dāsiṁ pucchi—",
  "pli-tv-kd6:23.4.2_0": "“kahaṁ suppiyā”ti?",
  "pli-tv-kd6:23.4.3_0": "“Esāyya, ovarake nipannā”ti.",
  "pli-tv-kd6:23.4.4_0": "Atha kho suppiyo upāsako yena suppiyā upāsikā tenupasaṅkami,",
  "pli-tv-kd6:23.4.4_1": "upasaṅkamitvā suppiyaṁ upāsikaṁ etadavoca—",
  "pli-tv-kd6:23.4.5_0": "“kissa nipannāsī”ti?",
  "pli-tv-kd6:23.4.6_0": "“Gilānāmhī”ti.",
  "pli-tv-kd6:23.4.7_0": "“Kiṁ te ābādho”ti?",
  "pli-tv-kd6:23.4.8_0": "Atha kho suppiyā upāsikā suppiyassa upāsakassa etamatthaṁ ārocesi.",
  "pli-tv-kd6:23.4.9_0": "Atha kho suppiyo upāsako—",
  "pli-tv-kd6:23.4.10_0": "“acchariyaṁ vata bho, abbhutaṁ vata bho.",
  "pli-tv-kd6:23.4.11_0": "Yāva saddhāyaṁ suppiyā pasannā,",
  "pli-tv-kd6:23.4.11_1": "yatra hi nāma attanopi maṁsāni pariccattāni.",
  "pli-tv-kd6:23.4.12_0": "Kimpimāya aññaṁ kiñci adeyyaṁ bhavissatī”ti—",
  "pli-tv-kd6:23.4.13_0": "haṭṭho udaggo yena bhagavā tenupasaṅkami,",
  "pli-tv-kd6:23.4.13_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:23.5.1_0": "Ekamantaṁ nisinno kho suppiyo upāsako bhagavantaṁ etadavoca—",
  "pli-tv-kd6:23.5.2_0": "“adhivāsetu me, bhante, bhagavā svātanāya bhattaṁ, saddhiṁ bhikkhusaṅghenā”ti.",
  "pli-tv-kd6:23.5.3_0": "Adhivāsesi bhagavā tuṇhībhāvena.",
  "pli-tv-kd6:23.5.4_0": "Atha kho suppiyo upāsako bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:23.5.5_0": "Atha kho suppiyo upāsako tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:23.5.6_0": "Atha kho bhagavā pubbaṇhasamayaṁ nivāsetvā pattacīvaramādāya yena suppiyassa upāsakassa nivesanaṁ tenupasaṅkami,",
  "pli-tv-kd6:23.5.6_1": "upasaṅkamitvā paññatte āsane nisīdi, saddhiṁ bhikkhusaṅghena.",
  "pli-tv-kd6:23.6.1_0": "Atha kho suppiyo upāsako yena bhagavā tenupasaṅkami,",
  "pli-tv-kd6:23.6.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd6:23.6.2_0": "Ekamantaṁ ṭhitaṁ kho suppiyaṁ upāsakaṁ bhagavā etadavoca—“kahaṁ, suppiyā”ti?",
  "pli-tv-kd6:23.6.3_0": "“Gilānā, bhagavā”ti.",
  "pli-tv-kd6:23.6.4_0": "“Tena hi āgacchatū”ti.",
  "pli-tv-kd6:23.6.5_0": "“Na, bhagavā, ussahatī”ti.",
  "pli-tv-kd6:23.6.6_0": "“Tena hi pariggahetvāpi ānethā”ti.",
  "pli-tv-kd6:23.6.7_0": "Atha kho suppiyo upāsako suppiyaṁ upāsikaṁ pariggahetvā ānesi.",
  "pli-tv-kd6:23.6.8_0": "Tassā saha dassanena bhagavato tāva mahāvaṇo ruḷho ahosi succhavilomajāto.",
  "pli-tv-kd6:23.7.1_0": "Atha kho suppiyo ca upāsako suppiyā ca upāsikā—",
  "pli-tv-kd6:23.7.2_0": "“acchariyaṁ vata bho, abbhutaṁ vata bho.",
  "pli-tv-kd6:23.7.3_0": "Tathāgatassa mahiddhikatā mahānubhāvatā,",
  "pli-tv-kd6:23.7.3_1": "yatra hi nāma saha dassanena bhagavato tāva mahāvaṇo ruḷho bhavissati succhavilomajāto”ti—",
  "pli-tv-kd6:23.7.4_0": "haṭṭhā udaggā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu.",
  "pli-tv-kd6:23.7.5_0": "Atha kho bhagavā suppiyañca upāsakaṁ suppiyañca upāsikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:23.8.1_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-kd6:23.8.2_0": "“ko, bhikkhave,",
  "pli-tv-kd6:23.8.2_1": "suppiyaṁ upāsikaṁ maṁsaṁ viññāpesī”ti?",
  "pli-tv-kd6:23.8.3_0": "Evaṁ vutte,",
  "pli-tv-kd6:23.8.3_1": "so bhikkhu bhagavantaṁ etadavoca—“ahaṁ kho, bhante,",
  "pli-tv-kd6:23.8.3_2": "suppiyaṁ upāsikaṁ maṁsaṁ viññāpesin”ti.",
  "pli-tv-kd6:23.8.4_0": "“Āhariyittha, bhikkhū”ti?",
  "pli-tv-kd6:23.8.5_0": "“Āhariyittha, bhagavā”ti.",
  "pli-tv-kd6:23.8.6_0": "“Paribhuñji tvaṁ, bhikkhū”ti?",
  "pli-tv-kd6:23.8.7_0": "“Paribhuñjāmahaṁ, bhagavā”ti.",
  "pli-tv-kd6:23.8.8_0": "“Paṭivekkhi tvaṁ, bhikkhū”ti?",
  "pli-tv-kd6:23.8.9_0": "“Nāhaṁ, bhagavā, paṭivekkhin”ti.",
  "pli-tv-kd6:23.9.1_0": "Vigarahi buddho bhagavā …pe…",
  "pli-tv-kd6:23.9.2_0": "kathañhi nāma tvaṁ, moghapurisa,",
  "pli-tv-kd6:23.9.2_1": "appaṭivekkhitvā maṁsaṁ paribhuñjissasi.",
  "pli-tv-kd6:23.9.3_0": "Manussamaṁsaṁ kho tayā, moghapurisa, paribhuttaṁ.",
  "pli-tv-kd6:23.9.4_0": "Netaṁ, moghapurisa, appasannānaṁ vā pasādāya …pe…",
  "pli-tv-kd6:23.9.5_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:23.9.6_0": "“santi, bhikkhave, manussā saddhā pasannā,",
  "pli-tv-kd6:23.9.6_1": "tehi attanopi maṁsāni pariccattāni.",
  "pli-tv-kd6:23.9.7_0": "Na, bhikkhave, manussamaṁsaṁ paribhuñjitabbaṁ.",
  "pli-tv-kd6:23.9.8_0": "Yo paribhuñjeyya, āpatti thullaccayassa.",
  "pli-tv-kd6:23.9.9_0": "Na ca, bhikkhave,",
  "pli-tv-kd6:23.9.9_1": "appaṭivekkhitvā maṁsaṁ paribhuñjitabbaṁ.",
  "pli-tv-kd6:23.9.10_0": "Yo paribhuñjeyya, āpatti dukkaṭassā”ti.",
  "pli-tv-kd6:23.10.0_0": "10. Hatthimaṁsādipaṭikkhepakathā",
  "pli-tv-kd6:23.10.1_0": "Tena kho pana samayena rañño hatthī maranti.",
  "pli-tv-kd6:23.10.2_0": "Manussā dubbhikkhe hatthimaṁsaṁ paribhuñjanti,",
  "pli-tv-kd6:23.10.2_1": "bhikkhūnaṁ piṇḍāya carantānaṁ hatthimaṁsaṁ denti.",
  "pli-tv-kd6:23.10.3_0": "Bhikkhū hatthimaṁsaṁ paribhuñjanti.",
  "pli-tv-kd6:23.10.4_0": "Manussā ujjhāyanti khiyyanti vipācenti—",
  "pli-tv-kd6:23.10.5_0": "“kathañhi nāma samaṇā sakyaputtiyā hatthimaṁsaṁ paribhuñjissanti.",
  "pli-tv-kd6:23.10.6_0": "Rājaṅgaṁ hatthī, sace rājā jāneyya, na nesaṁ attamano assā”ti.",
  "pli-tv-kd6:23.10.7_0": "Bhagavato etamatthaṁ ārocesuṁ.",
  "pli-tv-kd6:23.10.8_0": "“Na, bhikkhave, hatthimaṁsaṁ paribhuñjitabbaṁ.",
  "pli-tv-kd6:23.10.9_0": "Yo paribhuñjeyya, āpatti dukkaṭassā”ti.",
  "pli-tv-kd6:23.11.1_0": "Tena kho pana samayena rañño assā maranti.",
  "pli-tv-kd6:23.11.2_0": "Manussā dubbhikkhe assamaṁsaṁ paribhuñjanti,",
  "pli-tv-kd6:23.11.2_1": "bhikkhūnaṁ piṇḍāya carantānaṁ assamaṁsaṁ denti.",
  "pli-tv-kd6:23.11.3_0": "Bhikkhū assamaṁsaṁ paribhuñjanti.",
  "pli-tv-kd6:23.11.4_0": "Manussā ujjhāyanti khiyyanti vipācenti—",
  "pli-tv-kd6:23.11.5_0": "“kathañhi nāma samaṇā sakyaputtiyā assamaṁsaṁ paribhuñjissanti.",
  "pli-tv-kd6:23.11.6_0": "Rājaṅgaṁ assā, sace rājā jāneyya, na nesaṁ attamano assā”ti.",
  "pli-tv-kd6:23.11.7_0": "Bhagavato etamatthaṁ ārocesuṁ.",
  "pli-tv-kd6:23.11.8_0": "“Na, bhikkhave, assamaṁsaṁ paribhuñjitabbaṁ.",
  "pli-tv-kd6:23.11.9_0": "Yo paribhuñjeyya, āpatti dukkaṭassā”ti.",
  "pli-tv-kd6:23.12.1_0": "Tena kho pana samayena manussā dubbhikkhe sunakhamaṁsaṁ paribhuñjanti,",
  "pli-tv-kd6:23.12.1_1": "bhikkhūnaṁ piṇḍāya carantānaṁ sunakhamaṁsaṁ denti.",
  "pli-tv-kd6:23.12.2_0": "Bhikkhū sunakhamaṁsaṁ paribhuñjanti.",
  "pli-tv-kd6:23.12.3_0": "Manussā ujjhāyanti khiyyanti vipācenti—",
  "pli-tv-kd6:23.12.4_0": "“kathañhi nāma samaṇā sakyaputtiyā sunakhamaṁsaṁ paribhuñjissanti, jeguccho sunakho paṭikūlo”ti.",
  "pli-tv-kd6:23.12.5_0": "Bhagavato etamatthaṁ ārocesuṁ.",
  "pli-tv-kd6:23.12.6_0": "“Na, bhikkhave, sunakhamaṁsaṁ paribhuñjitabbaṁ.",
  "pli-tv-kd6:23.12.7_0": "Yo paribhuñjeyya, āpatti dukkaṭassā”ti.",
  "pli-tv-kd6:23.13.1_0": "Tena kho pana samayena manussā dubbhikkhe ahimaṁsaṁ paribhuñjanti,",
  "pli-tv-kd6:23.13.1_1": "bhikkhūnaṁ piṇḍāya carantānaṁ ahimaṁsaṁ denti.",
  "pli-tv-kd6:23.13.2_0": "Bhikkhū ahimaṁsaṁ paribhuñjanti.",
  "pli-tv-kd6:23.13.3_0": "Manussā ujjhāyanti khiyyanti vipācenti—",
  "pli-tv-kd6:23.13.4_0": "“kathañhi nāma samaṇā sakyaputtiyā ahimaṁsaṁ paribhuñjissanti, jeguccho ahi paṭikūlo”ti.",
  "pli-tv-kd6:23.13.5_0": "Supassopi nāgarājā yena bhagavā tenupasaṅkami,",
  "pli-tv-kd6:23.13.5_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd6:23.13.6_0": "Ekamantaṁ ṭhito kho supasso nāgarājā bhagavantaṁ etadavoca—",
  "pli-tv-kd6:23.13.7_0": "“santi, bhante, nāgā assaddhā appasannā.",
  "pli-tv-kd6:23.13.8_0": "Te appamattakehipi bhikkhū viheṭheyyuṁ.",
  "pli-tv-kd6:23.13.9_0": "Sādhu, bhante,",
  "pli-tv-kd6:23.13.9_1": "ayyā ahimaṁsaṁ na paribhuñjeyyun”ti.",
  "pli-tv-kd6:23.13.10_0": "Atha kho bhagavā supassaṁ nāgarājānaṁ dhammiyā kathāya sandassesi …pe… padakkhiṇaṁ katvā pakkāmi.",
  "pli-tv-kd6:23.13.11_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:23.13.12_0": "“na, bhikkhave, ahimaṁsaṁ paribhuñjitabbaṁ.",
  "pli-tv-kd6:23.13.13_0": "Yo paribhuñjeyya, āpatti dukkaṭassā”ti.",
  "pli-tv-kd6:23.14.1_0": "Tena kho pana samayena luddakā sīhaṁ hantvā sīhamaṁsaṁ paribhuñjanti,",
  "pli-tv-kd6:23.14.1_1": "bhikkhūnaṁ piṇḍāya carantānaṁ sīhamaṁsaṁ denti.",
  "pli-tv-kd6:23.14.2_0": "Bhikkhū sīhamaṁsaṁ paribhuñjitvā araññe viharanti.",
  "pli-tv-kd6:23.14.3_0": "Sīhā sīhamaṁsagandhena bhikkhū paripātenti.",
  "pli-tv-kd6:23.14.4_0": "Bhagavato etamatthaṁ ārocesuṁ.",
  "pli-tv-kd6:23.14.5_0": "“Na, bhikkhave, sīhamaṁsaṁ paribhuñjitabbaṁ.",
  "pli-tv-kd6:23.14.6_0": "Yo paribhuñjeyya, āpatti dukkaṭassā”ti.",
  "pli-tv-kd6:23.15.1_0": "Tena kho pana samayena luddakā byagghaṁ hantvā …pe…",
  "pli-tv-kd6:23.15.2_0": "dīpiṁ hantvā …pe…",
  "pli-tv-kd6:23.15.3_0": "acchaṁ hantvā …pe…",
  "pli-tv-kd6:23.15.4_0": "taracchaṁ hantvā taracchamaṁsaṁ paribhuñjanti,",
  "pli-tv-kd6:23.15.4_1": "bhikkhūnaṁ piṇḍāya carantānaṁ taracchamaṁsaṁ denti.",
  "pli-tv-kd6:23.15.5_0": "Bhikkhū taracchamaṁsaṁ paribhuñjitvā araññe viharanti.",
  "pli-tv-kd6:23.15.6_0": "Taracchā taracchamaṁsagandhena bhikkhū paripātenti.",
  "pli-tv-kd6:23.15.7_0": "Bhagavato etamatthaṁ ārocesuṁ.",
  "pli-tv-kd6:23.15.8_0": "“Na, bhikkhave, taracchamaṁsaṁ paribhuñjitabbaṁ.",
  "pli-tv-kd6:23.15.9_0": "Yo paribhuñjeyya, āpatti dukkaṭassā”ti.",
  "pli-tv-kd6:23.15.10_0": "Suppiyabhāṇavāro niṭṭhito dutiyo.",
  "pli-tv-kd6:24.1.0_0": "11. Yāgumadhugoḷakānujānana",
  "pli-tv-kd6:24.1.1_0": "Atha kho bhagavā bārāṇasiyaṁ yathābhirantaṁ viharitvā yena andhakavindaṁ tena cārikaṁ pakkāmi,",
  "pli-tv-kd6:24.1.1_1": "mahatā bhikkhusaṅghena saddhiṁ, aḍḍhatelasehi bhikkhusatehi.",
  "pli-tv-kd6:24.1.2_0": "Tena kho pana samayena jānapadā manussā bahuṁ loṇampi, telampi, taṇḍulampi,",
  "pli-tv-kd6:24.1.2_1": "khādanīyampi sakaṭesu āropetvā buddhappamukhassa bhikkhusaṅghassa piṭṭhito piṭṭhito anubandhā honti—",
  "pli-tv-kd6:24.1.3_0": "“yadā paṭipāṭiṁ labhissāma tadā bhattaṁ karissāmā”ti,",
  "pli-tv-kd6:24.1.3_1": "pañcamattāni ca vighāsādasatāni.",
  "pli-tv-kd6:24.1.4_0": "Atha kho bhagavā anupubbena cārikaṁ caramāno yena andhakavindaṁ tadavasari.",
  "pli-tv-kd6:24.2.1_0": "Atha kho aññatarassa brāhmaṇassa paṭipāṭiṁ alabhantassa etadahosi—",
  "pli-tv-kd6:24.2.2_0": "“atītāni kho me dve māsāni buddhappamukhaṁ bhikkhusaṅghaṁ anubandhantassa ‘yadā paṭipāṭiṁ labhissāmi tadā bhattaṁ karissāmī’ti, na ca me paṭipāṭi labbhati, ahañcamhi ekattako,",
  "pli-tv-kd6:24.2.2_1": "bahu ca me gharāvāsattho hāyati.",
  "pli-tv-kd6:24.2.3_0": "Yannūnāhaṁ bhattaggaṁ olokeyyaṁ;",
  "pli-tv-kd6:24.2.4_0": "yaṁ bhattagge nāssa, taṁ paṭiyādeyyan”ti.",
  "pli-tv-kd6:24.2.5_0": "Atha kho so brāhmaṇo bhattaggaṁ olokento dve nāddasa—",
  "pli-tv-kd6:24.2.6_0": "yāguñca madhugoḷakañca.",
  "pli-tv-kd6:24.3.1_0": "Atha kho so brāhmaṇo yenāyasmā ānando tenupasaṅkami,",
  "pli-tv-kd6:24.3.1_1": "upasaṅkamitvā āyasmantaṁ ānandaṁ etadavoca—",
  "pli-tv-kd6:24.3.2_0": "“idha me, bho ānanda,",
  "pli-tv-kd6:24.3.2_1": "paṭipāṭiṁ alabhantassa etadahosi—",
  "pli-tv-kd6:24.3.3_0": "‘atītāni kho me dve māsāni buddhappamukhaṁ bhikkhusaṅghaṁ anubandhantassa,",
  "pli-tv-kd6:24.3.3_1": "“yadā paṭipāṭiṁ labhissāmi tadā bhattaṁ karissāmī”ti.",
  "pli-tv-kd6:24.3.4_0": "Na ca me paṭipāṭi labbhati, ahañcamhi ekattako,",
  "pli-tv-kd6:24.3.4_1": "bahu ca me gharāvāsattho hāyati.",
  "pli-tv-kd6:24.3.5_0": "Yannūnāhaṁ bhattaggaṁ olokeyyaṁ;",
  "pli-tv-kd6:24.3.6_0": "yaṁ bhattagge nāssa, taṁ paṭiyādeyyan’ti.",
  "pli-tv-kd6:24.3.7_0": "So kho ahaṁ, bho ānanda,",
  "pli-tv-kd6:24.3.7_1": "bhattaggaṁ olokento dve nāddasaṁ—",
  "pli-tv-kd6:24.3.8_0": "yāguñca madhugoḷakañca.",
  "pli-tv-kd6:24.3.9_0": "Sacāhaṁ, bho ānanda,",
  "pli-tv-kd6:24.3.9_1": "paṭiyādeyyaṁ yāguñca madhugoḷakañca,",
  "pli-tv-kd6:24.3.9_2": "paṭiggaṇheyya me bhavaṁ gotamo”ti?",
  "pli-tv-kd6:24.3.10_0": "“Tena hi, brāhmaṇa,",
  "pli-tv-kd6:24.3.10_1": "bhagavantaṁ paṭipucchissāmī”ti.",
  "pli-tv-kd6:24.4.1_0": "Atha kho āyasmā ānando bhagavato etamatthaṁ ārocesi.",
  "pli-tv-kd6:24.4.2_0": "“Tena hānanda, paṭiyādetū”ti.",
  "pli-tv-kd6:24.4.3_0": "“Tena hi, brāhmaṇa, paṭiyādehī”ti.",
  "pli-tv-kd6:24.4.4_0": "Atha kho so brāhmaṇo tassā rattiyā accayena pahūtaṁ yāguñca madhugoḷakañca paṭiyādāpetvā bhagavato upanāmesi—",
  "pli-tv-kd6:24.4.5_0": "“paṭiggaṇhātu me bhavaṁ gotamo yāguñca madhugoḷakañcā”ti.",
  "pli-tv-kd6:24.4.6_0": "“Tena hi, brāhmaṇa, bhikkhūnaṁ dehī”ti.",
  "pli-tv-kd6:24.4.7_0": "Bhikkhū kukkuccāyantā na paṭiggaṇhanti.",
  "pli-tv-kd6:24.4.8_0": "“Paṭiggaṇhatha, bhikkhave, paribhuñjathā”ti.",
  "pli-tv-kd6:24.4.9_0": "Atha kho so brāhmaṇo buddhappamukhaṁ bhikkhusaṅghaṁ pahūtāya yāguyā ca madhugoḷakena ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.",
  "pli-tv-kd6:24.5.1_0": "Ekamantaṁ nisinnaṁ kho taṁ brāhmaṇaṁ bhagavā etadavoca—",
  "pli-tv-kd6:24.6.1_0": "“Dasayime, brāhmaṇa, ānisaṁsā yāguyā.",
  "pli-tv-kd6:24.6.2_0": "Katame dasa?",
  "pli-tv-kd6:24.6.3_0": "Yāguṁ dento āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti,",
  "pli-tv-kd6:24.6.3_1": "yāgu pītā khuddaṁ paṭihanati, pipāsaṁ vineti, vātaṁ anulometi, vatthiṁ sodheti, āmāvasesaṁ pāceti—",
  "pli-tv-kd6:24.6.4_0": "ime kho, brāhmaṇa, dasānisaṁsā yāguyāti.",
  "pli-tv-kd6:24.6.5_0": "Yo saññatānaṁ paradattabhojinaṁ,",
  "pli-tv-kd6:24.6.6_0": "Kālena sakkacca dadāti yāguṁ;",
  "pli-tv-kd6:24.6.7_0": "Dasassa ṭhānāni anuppavecchati,",
  "pli-tv-kd6:24.6.8_0": "Āyuñca vaṇṇañca sukhaṁ balañca.",
  "pli-tv-kd6:24.6.9_0": "Paṭibhānamassa upajāyate tato,",
  "pli-tv-kd6:24.6.10_0": "Khuddaṁ pipāsañca byapaneti vātaṁ;",
  "pli-tv-kd6:24.6.11_0": "Sodheti vatthiṁ pariṇāmeti bhattaṁ,",
  "pli-tv-kd6:24.6.12_0": "Bhesajjametaṁ sugatena vaṇṇitaṁ.",
  "pli-tv-kd6:24.6.13_0": "Tasmā hi yāguṁ alameva dātuṁ,",
  "pli-tv-kd6:24.6.14_0": "Niccaṁ manussena sukhatthikena;",
  "pli-tv-kd6:24.6.15_0": "Dibbāni vā patthayatā sukhāni,",
  "pli-tv-kd6:24.6.16_0": "Manussasobhagyatamicchatā vā”ti.",
  "pli-tv-kd6:24.7.1_0": "Atha kho bhagavā taṁ brāhmaṇaṁ imāhi gāthāhi anumoditvā uṭṭhāyāsanā pakkāmi.",
  "pli-tv-kd6:24.7.2_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:24.7.3_0": "“anujānāmi, bhikkhave, yāguñca madhugoḷakañcā”ti.",
  "pli-tv-kd6:25.1.0_0": "12. Taruṇapasannamahāmattavatthu",
  "pli-tv-kd6:25.1.1_0": "Assosuṁ kho manussā bhagavatā kira yāgu anuññātā madhugoḷakañcāti.",
  "pli-tv-kd6:25.1.2_0": "Te kālasseva,",
  "pli-tv-kd6:25.1.2_1": "bhojjayāguṁ paṭiyādenti madhugoḷakañca.",
  "pli-tv-kd6:25.1.3_0": "Bhikkhū kālasseva bhojjayāguyā dhātā madhugoḷakena ca bhattagge na cittarūpaṁ paribhuñjanti.",
  "pli-tv-kd6:25.1.4_0": "Tena kho pana samayena aññatarena taruṇapasannena mahāmattena svātanāya buddhappamukho bhikkhusaṅgho nimantito hoti.",
  "pli-tv-kd6:25.1.5_0": "Atha kho tassa taruṇapasannassa mahāmattassa etadahosi—",
  "pli-tv-kd6:25.1.6_0": "“yannūnāhaṁ aḍḍhatelasannaṁ bhikkhusatānaṁ aḍḍhatelasāni maṁsapātisatāni paṭiyādeyyaṁ,",
  "pli-tv-kd6:25.1.6_1": "ekamekassa bhikkhuno ekamekaṁ maṁsapātiṁ upanāmeyyan”ti.",
  "pli-tv-kd6:25.2.1_0": "Atha kho so taruṇapasanno mahāmatto tassā rattiyā accayena paṇītaṁ khādanīyaṁ bhojanīyaṁ paṭiyādāpetvā aḍḍhatelasāni ca maṁsapātisatāni,",
  "pli-tv-kd6:25.2.1_1": "bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:25.2.2_0": "Atha kho bhagavā pubbaṇhasamayaṁ nivāsetvā pattacīvaramādāya yena tassa taruṇapasannassa mahāmattassa nivesanaṁ tenupasaṅkami,",
  "pli-tv-kd6:25.2.2_1": "upasaṅkamitvā paññatte āsane nisīdi, saddhiṁ bhikkhusaṅghena.",
  "pli-tv-kd6:25.3.1_0": "Atha kho so taruṇapasanno mahāmatto bhattagge bhikkhū parivisati.",
  "pli-tv-kd6:25.3.2_0": "Bhikkhū evamāhaṁsu—",
  "pli-tv-kd6:25.3.3_0": "“thokaṁ, āvuso, dehi; thokaṁ, āvuso, dehī”ti.",
  "pli-tv-kd6:25.3.4_0": "“Mā kho tumhe,",
  "pli-tv-kd6:25.3.4_1": "bhante—‘ayaṁ taruṇapasanno mahāmatto’ti—thokaṁ thokaṁ paṭiggaṇhatha.",
  "pli-tv-kd6:25.3.5_0": "Bahuṁ me khādanīyaṁ bhojanīyaṁ paṭiyattaṁ,",
  "pli-tv-kd6:25.3.5_1": "aḍḍhatelasāni ca maṁsapātisatāni.",
  "pli-tv-kd6:25.3.6_0": "Ekamekassa bhikkhuno ekamekaṁ maṁsapātiṁ upanāmessāmīti.",
  "pli-tv-kd6:25.3.7_0": "Paṭiggaṇhatha, bhante, yāvadatthan”ti.",
  "pli-tv-kd6:25.3.8_0": "“Na kho mayaṁ, āvuso,",
  "pli-tv-kd6:25.3.8_1": "etaṅkāraṇā thokaṁ thokaṁ paṭiggaṇhāma,",
  "pli-tv-kd6:25.3.8_2": "api ca mayaṁ kālasseva bhojjayāguyā dhātā madhugoḷakena ca.",
  "pli-tv-kd6:25.3.8_3": "Tena mayaṁ thokaṁ thokaṁ paṭiggaṇhāmā”ti.",
  "pli-tv-kd6:25.4.1_0": "Atha kho so taruṇapasanno mahāmatto ujjhāyati khiyyati vipāceti—",
  "pli-tv-kd6:25.4.2_0": "“kathañhi nāma bhadantā mayā nimantitā aññassa bhojjayāguṁ paribhuñjissanti,",
  "pli-tv-kd6:25.4.2_1": "na cāhaṁ paṭibalo yāvadatthaṁ dātun”ti",
  "pli-tv-kd6:25.4.3_0": "kupito anattamano āsādanāpekkho bhikkhūnaṁ patte pūrento agamāsi—“bhuñjatha vā haratha vā”ti.",
  "pli-tv-kd6:25.4.4_0": "Atha kho so taruṇapasanno mahāmatto buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:25.4.5_0": "Ekamantaṁ nisinnaṁ kho taṁ taruṇapasannaṁ mahāmattaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:25.5.1_0": "Atha kho tassa taruṇapasannassa mahāmattassa acirapakkantassa bhagavato ahudeva kukkuccaṁ, ahu vippaṭisāro—",
  "pli-tv-kd6:25.5.2_0": "“alābhā vata me, na vata me lābhā; dulladdhaṁ vata me, na vata me suladdhaṁ;",
  "pli-tv-kd6:25.5.3_0": "yohaṁ kupito anattamano āsādanāpekkho bhikkhūnaṁ patte pūrento agamāsiṁ—‘bhuñjatha vā haratha vā’ti.",
  "pli-tv-kd6:25.5.4_0": "Kiṁ nu kho mayā bahuṁ pasutaṁ puññaṁ vā apuññaṁ vā”ti?",
  "pli-tv-kd6:25.5.5_0": "Atha kho so taruṇapasanno mahāmatto yena bhagavā tenupasaṅkami,",
  "pli-tv-kd6:25.5.5_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:25.5.6_0": "Ekamantaṁ nisinno kho so taruṇapasanno mahāmatto bhagavantaṁ etadavoca—",
  "pli-tv-kd6:25.5.7_0": "“idha mayhaṁ, bhante,",
  "pli-tv-kd6:25.5.7_1": "acirapakkantassa bhagavato ahudeva kukkuccaṁ, ahu vippaṭisāro",
  "pli-tv-kd6:25.5.8_0": "‘alābhā vata me, na vata me lābhā; dulladdhaṁ vata me, na vata me suladdhaṁ;",
  "pli-tv-kd6:25.5.9_0": "yohaṁ kupito anattamano āsādanāpekkho bhikkhūnaṁ patte pūrento agamāsiṁ—bhuñjatha vā haratha vāti.",
  "pli-tv-kd6:25.5.10_0": "Kiṁ nu kho mayā bahuṁ pasutaṁ, puññaṁ vā apuññaṁ vā’ti.",
  "pli-tv-kd6:25.5.11_0": "Kiṁ nu kho mayā, bhante, bahuṁ pasutaṁ, puññaṁ vā apuññaṁ vā”ti?",
  "pli-tv-kd6:25.6.1_0": "“Yadaggena tayā, āvuso,",
  "pli-tv-kd6:25.6.1_1": "svātanāya buddhappamukho bhikkhusaṅgho nimantito tadaggena te bahuṁ puññaṁ pasutaṁ.",
  "pli-tv-kd6:25.6.2_0": "Yadaggena te ekamekena bhikkhunā ekamekaṁ sitthaṁ paṭiggahitaṁ tadaggena te bahuṁ puññaṁ pasutaṁ, saggā te āraddhā”ti.",
  "pli-tv-kd6:25.6.3_0": "Atha kho so taruṇapasanno mahāmatto—“lābhā kira me, suladdhaṁ kira me,",
  "pli-tv-kd6:25.6.3_1": "bahuṁ kira mayā puññaṁ pasutaṁ, saggā kira me āraddhā”ti—",
  "pli-tv-kd6:25.6.4_0": "haṭṭho udaggo uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:25.7.1_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-kd6:25.7.2_0": "“saccaṁ kira, bhikkhave,",
  "pli-tv-kd6:25.7.2_1": "bhikkhū aññatra nimantitā aññassa bhojjayāguṁ paribhuñjantī”ti?",
  "pli-tv-kd6:25.7.3_0": "“Saccaṁ, bhagavā”ti.",
  "pli-tv-kd6:25.7.4_0": "Vigarahi buddho bhagavā …pe…",
  "pli-tv-kd6:25.7.5_0": "kathañhi nāma te, bhikkhave,",
  "pli-tv-kd6:25.7.5_1": "moghapurisā aññatra nimantitā aññassa bhojjayāguṁ paribhuñjissanti.",
  "pli-tv-kd6:25.7.6_0": "Netaṁ, bhikkhave, appasannānaṁ vā pasādāya …pe…",
  "pli-tv-kd6:25.7.7_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:25.7.8_0": "“na, bhikkhave,",
  "pli-tv-kd6:25.7.8_1": "aññatra nimantitena aññassa bhojjayāgu paribhuñjitabbā.",
  "pli-tv-kd6:25.7.9_0": "Yo paribhuñjeyya, yathādhammo kāretabbo”ti.",
  "pli-tv-kd6:26.1.0_0": "13. Belaṭṭhakaccānavatthu",
  "pli-tv-kd6:26.1.1_0": "Atha kho bhagavā andhakavinde yathābhirantaṁ viharitvā yena rājagahaṁ tena cārikaṁ pakkāmi,",
  "pli-tv-kd6:26.1.1_1": "mahatā bhikkhusaṅghena saddhiṁ, aḍḍhatelasehi bhikkhusatehi.",
  "pli-tv-kd6:26.1.2_0": "Tena kho pana samayena belaṭṭho kaccāno rājagahā andhakavindaṁ addhānamaggappaṭipanno hoti, pañcamattehi sakaṭasatehi, sabbeheva guḷakumbhapūrehi.",
  "pli-tv-kd6:26.1.3_0": "Addasā kho bhagavā belaṭṭhaṁ kaccānaṁ dūratova āgacchantaṁ,",
  "pli-tv-kd6:26.1.3_1": "disvāna maggā okkamma aññatarasmiṁ rukkhamūle nisīdi.",
  "pli-tv-kd6:26.2.1_0": "Atha kho belaṭṭho kaccāno yena bhagavā tenupasaṅkami,",
  "pli-tv-kd6:26.2.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd6:26.2.2_0": "Ekamantaṁ ṭhito kho belaṭṭho kaccāno bhagavantaṁ etadavoca—",
  "pli-tv-kd6:26.2.3_0": "“icchāmahaṁ, bhante,",
  "pli-tv-kd6:26.2.3_1": "ekamekassa bhikkhuno ekamekaṁ guḷakumbhaṁ dātun”ti.",
  "pli-tv-kd6:26.2.4_0": "“Tena hi tvaṁ, kaccāna,",
  "pli-tv-kd6:26.2.4_1": "ekaṁyeva guḷakumbhaṁ āharā”ti.",
  "pli-tv-kd6:26.2.5_0": "“Evaṁ,",
  "pli-tv-kd6:26.2.5_1": "bhante”ti kho belaṭṭho kaccāno bhagavato paṭissuṇitvā ekaṁyeva guḷakumbhaṁ ādāya yena bhagavā tenupasaṅkami,",
  "pli-tv-kd6:26.2.5_2": "upasaṅkamitvā bhagavantaṁ etadavoca—",
  "pli-tv-kd6:26.2.6_0": "“ābhato, bhante, guḷakumbho;",
  "pli-tv-kd6:26.2.7_0": "kathāhaṁ, bhante, paṭipajjāmī”ti?",
  "pli-tv-kd6:26.2.8_0": "“Tena hi tvaṁ, kaccāna, bhikkhūnaṁ guḷaṁ dehī”ti.",
  "pli-tv-kd6:26.3.1_0": "“Evaṁ,",
  "pli-tv-kd6:26.3.1_1": "bhante”ti kho belaṭṭho kaccāno bhagavato paṭissuṇitvā bhikkhūnaṁ guḷaṁ datvā bhagavantaṁ etadavoca—",
  "pli-tv-kd6:26.3.2_0": "“dinno, bhante, bhikkhūnaṁ guḷo, bahu cāyaṁ guḷo avasiṭṭho.",
  "pli-tv-kd6:26.3.3_0": "Kathāhaṁ, bhante, paṭipajjāmī”ti?",
  "pli-tv-kd6:26.3.4_0": "“Tena hi tvaṁ, kaccāna,",
  "pli-tv-kd6:26.3.4_1": "bhikkhūnaṁ guḷaṁ yāvadatthaṁ dehī”ti.",
  "pli-tv-kd6:26.3.5_0": "“Evaṁ,",
  "pli-tv-kd6:26.3.5_1": "bhante”ti kho belaṭṭho kaccāno bhagavato paṭissuṇitvā bhikkhūnaṁ guḷaṁ yāvadatthaṁ datvā bhagavantaṁ etadavoca—",
  "pli-tv-kd6:26.3.6_0": "“dinno, bhante, bhikkhūnaṁ guḷo yāvadattho, bahu cāyaṁ guḷo avasiṭṭho.",
  "pli-tv-kd6:26.3.7_0": "Kathāhaṁ, bhante, paṭipajjāmī”ti?",
  "pli-tv-kd6:26.3.8_0": "“Tena hi tvaṁ, kaccāna, bhikkhū guḷehi santappehī”ti.",
  "pli-tv-kd6:26.3.9_0": "“Evaṁ,",
  "pli-tv-kd6:26.3.9_1": "bhante”ti kho belaṭṭho kaccāno bhagavato paṭissuṇitvā bhikkhū guḷehi santappesi.",
  "pli-tv-kd6:26.3.10_0": "Ekacce bhikkhū pattepi pūresuṁ parissāvanānipi thavikāyopi pūresuṁ.",
  "pli-tv-kd6:26.4.1_0": "Atha kho belaṭṭho kaccāno bhikkhū guḷehi santappetvā bhagavantaṁ etadavoca—",
  "pli-tv-kd6:26.4.2_0": "“santappitā, bhante, bhikkhū guḷehi, bahu cāyaṁ guḷo avasiṭṭho.",
  "pli-tv-kd6:26.4.3_0": "Kathāhaṁ, bhante, paṭipajjāmī”ti?",
  "pli-tv-kd6:26.4.4_0": "“Tena hi tvaṁ, kaccāna, vighāsādānaṁ guḷaṁ dehī”ti.",
  "pli-tv-kd6:26.4.5_0": "“Evaṁ,",
  "pli-tv-kd6:26.4.5_1": "bhante”ti kho belaṭṭho kaccāno bhagavato paṭissuṇitvā vighāsādānaṁ guḷaṁ datvā bhagavantaṁ etadavoca—",
  "pli-tv-kd6:26.4.6_0": "“dinno, bhante, vighāsādānaṁ guḷo, bahu cāyaṁ guḷo avasiṭṭho.",
  "pli-tv-kd6:26.4.7_0": "Kathāhaṁ, bhante, paṭipajjāmī”ti?",
  "pli-tv-kd6:26.4.8_0": "“Tena hi tvaṁ, kaccāna,",
  "pli-tv-kd6:26.4.8_1": "vighāsādānaṁ guḷaṁ yāvadatthaṁ dehī”ti.",
  "pli-tv-kd6:26.5.1_0": "“Evaṁ,",
  "pli-tv-kd6:26.5.1_1": "bhante”ti kho belaṭṭho kaccāno bhagavato paṭissuṇitvā vighāsādānaṁ guḷaṁ yāvadatthaṁ datvā bhagavantaṁ etadavoca—",
  "pli-tv-kd6:26.5.2_0": "“dinno, bhante,",
  "pli-tv-kd6:26.5.2_1": "vighāsādānaṁ guḷo yāvadattho, bahu cāyaṁ guḷo avasiṭṭho.",
  "pli-tv-kd6:26.5.3_0": "Kathāhaṁ, bhante, paṭipajjāmī”ti?",
  "pli-tv-kd6:26.5.4_0": "“Tena hi tvaṁ, kaccāna,",
  "pli-tv-kd6:26.5.4_1": "vighāsāde guḷehi santappehī”ti.",
  "pli-tv-kd6:26.5.5_0": "“Evaṁ,",
  "pli-tv-kd6:26.5.5_1": "bhante”ti kho belaṭṭho kaccāno bhagavato paṭissuṇitvā vighāsāde guḷehi santappesi.",
  "pli-tv-kd6:26.5.6_0": "Ekacce vighāsādā kolambepi ghaṭepi pūresuṁ,",
  "pli-tv-kd6:26.5.6_1": "piṭakānipi ucchaṅgepi pūresuṁ.",
  "pli-tv-kd6:26.6.1_0": "Atha kho belaṭṭho kaccāno vighāsāde guḷehi santappetvā bhagavantaṁ etadavoca—",
  "pli-tv-kd6:26.6.2_0": "“santappitā, bhante, vighāsādā guḷehi, bahu cāyaṁ guḷo avasiṭṭho.",
  "pli-tv-kd6:26.6.3_0": "Kathāhaṁ, bhante, paṭipajjāmī”ti?",
  "pli-tv-kd6:26.6.4_0": "“Nāhaṁ taṁ, kaccāna,",
  "pli-tv-kd6:26.6.4_1": "passāmi sadevake loke samārake sabrahmake sassamaṇabrāhmaṇiyā pajāya sadevamanussāya yassa so guḷo paribhutto sammā pariṇāmaṁ gaccheyya,",
  "pli-tv-kd6:26.6.4_2": "aññatra tathāgatassa vā tathāgatasāvakassa vā.",
  "pli-tv-kd6:26.6.5_0": "Tena hi tvaṁ, kaccāna,",
  "pli-tv-kd6:26.6.5_1": "taṁ guḷaṁ appaharite vā chaḍḍehi,",
  "pli-tv-kd6:26.6.5_2": "appāṇake vā udake opilāpehī”ti.",
  "pli-tv-kd6:26.6.6_0": "“Evaṁ,",
  "pli-tv-kd6:26.6.6_1": "bhante”ti kho belaṭṭho kaccāno bhagavato paṭissuṇitvā taṁ guḷaṁ appāṇake udake opilāpeti.",
  "pli-tv-kd6:26.7.1_0": "Atha kho so guḷo udake pakkhitto cicciṭāyati ciṭiciṭāyati padhūpāyati sampadhūpāyati.",
  "pli-tv-kd6:26.7.2_0": "Seyyathāpi nāma phālo divasaṁsantatto udake pakkhitto cicciṭāyati ciṭiciṭāyati padhūpāyati sampadhūpāyati;",
  "pli-tv-kd6:26.7.3_0": "evameva so guḷo udake pakkhitto cicciṭāyati ciṭiciṭāyati padhūpāyati sampadhūpāyati.",
  "pli-tv-kd6:26.7.4_0": "Atha kho belaṭṭho kaccāno saṁviggo lomahaṭṭhajāto yena bhagavā tenupasaṅkami,",
  "pli-tv-kd6:26.7.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:26.8.1_0": "Ekamantaṁ nisinnassa kho belaṭṭhassa kaccānassa bhagavā anupubbiṁ kathaṁ kathesi, seyyathidaṁ—",
  "pli-tv-kd6:26.8.2_0": "dānakathaṁ sīlakathaṁ saggakathaṁ,",
  "pli-tv-kd6:26.8.2_1": "kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.",
  "pli-tv-kd6:26.8.3_0": "Yadā bhagavā aññāsi belaṭṭhaṁ kaccānaṁ kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ,",
  "pli-tv-kd6:26.8.3_1": "atha yā buddhānaṁ sāmukkaṁsikā dhammadesanā, taṁ pakāsesi …pe…",
  "pli-tv-kd6:26.8.4_0": "evameva belaṭṭhassa kaccānassa tasmiṁyeva āsane virajaṁ vītamalaṁ dhammacakkhuṁ udapādi—",
  "pli-tv-kd6:26.8.5_0": "“yaṁ kiñci samudayadhammaṁ, sabbaṁ taṁ nirodhadhamman”ti.",
  "pli-tv-kd6:26.9.1_0": "Atha kho belaṭṭho kaccāno diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca—",
  "pli-tv-kd6:26.9.2_0": "“abhikkantaṁ, bhante, abhikkantaṁ, bhante.",
  "pli-tv-kd6:26.9.3_0": "Seyyathāpi, bhante, nikkujjitaṁ vā ukkujjeyya …pe…",
  "pli-tv-kd6:26.9.4_0": "evamevaṁ kho bhagavatā anekapariyāyena dhammo pakāsito.",
  "pli-tv-kd6:26.9.5_0": "Esāhaṁ, bhante,",
  "pli-tv-kd6:26.9.5_1": "bhagavantaṁ saraṇaṁ gacchāmi, dhammañca, bhikkhusaṅghañca.",
  "pli-tv-kd6:26.9.6_0": "Upāsakaṁ maṁ bhagavā dhāretu ajjatagge pāṇupetaṁ saraṇagatan”ti.",
  "pli-tv-kd6:27.1.1_0": "Atha kho bhagavā anupubbena cārikaṁ caramāno yena rājagahaṁ tadavasari.",
  "pli-tv-kd6:27.1.2_0": "Tatra sudaṁ bhagavā rājagahe viharati veḷuvane kalandakanivāpe.",
  "pli-tv-kd6:27.1.3_0": "Tena kho pana samayena rājagahe guḷo ussanno hoti.",
  "pli-tv-kd6:27.1.4_0": "Bhikkhū—",
  "pli-tv-kd6:27.1.5_0": "“gilānasseva bhagavatā guḷo anuññāto, no agilānassā”ti—",
  "pli-tv-kd6:27.1.6_0": "kukkuccāyantā guḷaṁ na bhuñjanti.",
  "pli-tv-kd6:27.1.7_0": "Bhagavato etamatthaṁ ārocesuṁ.",
  "pli-tv-kd6:27.1.8_0": "“Anujānāmi, bhikkhave, gilānassa guḷaṁ, agilānassa guḷodakan”ti.",
  "pli-tv-kd6:28.1.0_0": "14. Pāṭaligāmavatthu",
  "pli-tv-kd6:28.1.1_0": "Atha kho bhagavā rājagahe yathābhirantaṁ viharitvā yena pāṭaligāmo tena cārikaṁ pakkāmi,",
  "pli-tv-kd6:28.1.1_1": "mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:28.1.2_0": "Atha kho bhagavā anupubbena cārikaṁ caramāno yena pāṭaligāmo tadavasari.",
  "pli-tv-kd6:28.1.3_0": "Assosuṁ kho pāṭaligāmikā upāsakā—",
  "pli-tv-kd6:28.1.4_0": "“bhagavā kira pāṭaligāmaṁ anuppatto”ti.",
  "pli-tv-kd6:28.1.5_0": "Atha kho pāṭaligāmikā upāsakā yena bhagavā tenupasaṅkamiṁsu,",
  "pli-tv-kd6:28.1.5_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd6:28.1.6_0": "Ekamantaṁ nisinne kho pāṭaligāmike upāsake bhagavā dhammiyā kathāya sandassesi, samādapesi, samuttejesi, sampahaṁsesi.",
  "pli-tv-kd6:28.2.1_0": "Atha kho pāṭaligāmikā upāsakā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ—",
  "pli-tv-kd6:28.2.2_0": "“adhivāsetu no, bhante,",
  "pli-tv-kd6:28.2.2_1": "bhagavā āvasathāgāraṁ saddhiṁ bhikkhusaṅghenā”ti.",
  "pli-tv-kd6:28.2.3_0": "Adhivāsesi bhagavā tuṇhībhāvena.",
  "pli-tv-kd6:28.2.4_0": "Atha kho pāṭaligāmikā upāsakā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yena āvasathāgāraṁ tenupasaṅkamiṁsu,",
  "pli-tv-kd6:28.2.4_1": "upasaṅkamitvā sabbasanthariṁ āvasathāgāraṁ santharitvā, āsanāni paññapetvā, udakamaṇikaṁ patiṭṭhāpetvā,",
  "pli-tv-kd6:28.2.4_2": "telapadīpaṁ āropetvā yena bhagavā tenupasaṅkamiṁsu,",
  "pli-tv-kd6:28.2.4_3": "upasaṅkamitvā bhagavantaṁ abhivādetvā ekamantaṁ aṭṭhaṁsu.",
  "pli-tv-kd6:28.3.1_0": "Ekamantaṁ ṭhitā kho pāṭaligāmikā upāsakā bhagavantaṁ etadavocuṁ—",
  "pli-tv-kd6:28.3.2_0": "“sabbasantharisanthataṁ, bhante, āvasathāgāraṁ.",
  "pli-tv-kd6:28.3.3_0": "Āsanāni paññattāni.",
  "pli-tv-kd6:28.3.4_0": "Udakamaṇiko patiṭṭhāpito.",
  "pli-tv-kd6:28.3.5_0": "Telapadīpo āropito.",
  "pli-tv-kd6:28.3.6_0": "Yassadāni, bhante, bhagavā kālaṁ maññatī”ti.",
  "pli-tv-kd6:28.3.7_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkami;",
  "pli-tv-kd6:28.3.7_1": "upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ nissāya puratthābhimukho nisīdi.",
  "pli-tv-kd6:28.3.8_0": "Bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi, bhagavantaṁyeva purakkhatvā.",
  "pli-tv-kd6:28.3.9_0": "Pāṭaligāmikāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu, bhagavantaṁyeva purakkhatvā.",
  "pli-tv-kd6:28.3.10_0": "Atha kho bhagavā pāṭaligāmike upāsake āmantesi—",
  "pli-tv-kd6:28.4.1_0": "“Pañcime, gahapatayo,",
  "pli-tv-kd6:28.4.1_1": "ādīnavā dussīlassa sīlavipattiyā.",
  "pli-tv-kd6:28.4.2_0": "Katame pañca?",
  "pli-tv-kd6:28.4.3_0": "Idha, gahapatayo,",
  "pli-tv-kd6:28.4.3_1": "dussīlo sīlavipanno pamādādhikaraṇaṁ mahatiṁ bhogajāniṁ nigacchati.",
  "pli-tv-kd6:28.4.4_0": "Ayaṁ paṭhamo ādīnavo dussīlassa sīlavipattiyā.",
  "pli-tv-kd6:28.4.5_0": "Puna caparaṁ, gahapatayo,",
  "pli-tv-kd6:28.4.5_1": "dussīlassa sīlavipannassa pāpako kittisaddo abbhuggacchati.",
  "pli-tv-kd6:28.4.6_0": "Ayaṁ dutiyo ādīnavo dussīlassa sīlavipattiyā.",
  "pli-tv-kd6:28.4.7_0": "Puna caparaṁ, gahapatayo,",
  "pli-tv-kd6:28.4.7_1": "dussīlo sīlavipanno yaññadeva parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ,",
  "pli-tv-kd6:28.4.7_2": "avisārado upasaṅkamati maṅkubhūto.",
  "pli-tv-kd6:28.4.8_0": "Ayaṁ tatiyo ādīnavo dussīlassa sīlavipattiyā.",
  "pli-tv-kd6:28.4.9_0": "Puna caparaṁ, gahapatayo,",
  "pli-tv-kd6:28.4.9_1": "dussīlo sīlavipanno sammūḷho kālaṁ karoti.",
  "pli-tv-kd6:28.4.10_0": "Ayaṁ catuttho ādīnavo dussīlassa sīlavipattiyā.",
  "pli-tv-kd6:28.4.11_0": "Puna caparaṁ, gahapatayo,",
  "pli-tv-kd6:28.4.11_1": "dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "pli-tv-kd6:28.4.12_0": "Ayaṁ pañcamo ādīnavo dussīlassa sīlavipattiyā.",
  "pli-tv-kd6:28.4.13_0": "Ime kho, gahapatayo,",
  "pli-tv-kd6:28.4.13_1": "pañca ādīnavā dussīlassa sīlavipattiyā.",
  "pli-tv-kd6:28.5.1_0": "Pañcime, gahapatayo,",
  "pli-tv-kd6:28.5.1_1": "ānisaṁsā sīlavato sīlasampadāya.",
  "pli-tv-kd6:28.5.2_0": "Katame pañca?",
  "pli-tv-kd6:28.5.3_0": "Idha, gahapatayo,",
  "pli-tv-kd6:28.5.3_1": "sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati.",
  "pli-tv-kd6:28.5.4_0": "Ayaṁ paṭhamo ānisaṁso sīlavato sīlasampadāya.",
  "pli-tv-kd6:28.5.5_0": "Puna caparaṁ, gahapatayo,",
  "pli-tv-kd6:28.5.5_1": "sīlavato sīlasampannassa kalyāṇo kittisaddo abbhuggacchati.",
  "pli-tv-kd6:28.5.6_0": "Ayaṁ dutiyo ānisaṁso sīlavato sīlasampadāya.",
  "pli-tv-kd6:28.5.7_0": "Puna caparaṁ, gahapatayo,",
  "pli-tv-kd6:28.5.7_1": "sīlavā sīlasampanno yaññadeva parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ,",
  "pli-tv-kd6:28.5.7_2": "visārado upasaṅkamati amaṅkubhūto.",
  "pli-tv-kd6:28.5.8_0": "Ayaṁ tatiyo ānisaṁso sīlavato sīlasampadāya.",
  "pli-tv-kd6:28.5.9_0": "Puna caparaṁ, gahapatayo,",
  "pli-tv-kd6:28.5.9_1": "sīlavā sīlasampanno asammūḷho kālaṁ karoti.",
  "pli-tv-kd6:28.5.10_0": "Ayaṁ catuttho ānisaṁso sīlavato sīlasampadāya.",
  "pli-tv-kd6:28.5.11_0": "Puna caparaṁ, gahapatayo,",
  "pli-tv-kd6:28.5.11_1": "sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati.",
  "pli-tv-kd6:28.5.12_0": "Ayaṁ pañcamo ānisaṁso sīlavato sīlasampadāya.",
  "pli-tv-kd6:28.5.13_0": "Ime kho, gahapatayo,",
  "pli-tv-kd6:28.5.13_1": "pañca ānisaṁsā sīlavato sīlasampadāyā”ti.",
  "pli-tv-kd6:28.6.1_0": "Atha kho bhagavā pāṭaligāmike upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi—",
  "pli-tv-kd6:28.6.2_0": "“abhikkantā kho, gahapatayo, ratti.",
  "pli-tv-kd6:28.6.3_0": "Yassadāni tumhe kālaṁ maññathā”ti.",
  "pli-tv-kd6:28.6.4_0": "“Evaṁ, bhante”ti,",
  "pli-tv-kd6:28.6.4_1": "kho pāṭaligāmikā upāsakā bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "pli-tv-kd6:28.7.1_0": "Atha kho bhagavā acirapakkantesu pāṭaligāmikesu upāsakesu suññāgāraṁ pāvisi.",
  "pli-tv-kd6:28.7.2.0_0": "15. Sunidhavassakāravatthu",
  "pli-tv-kd6:28.7.2.1_0": "Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "pli-tv-kd6:28.7.3_0": "Addasā kho bhagavā rattiyā paccūsasamayaṁ paccuṭṭhāya dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo.",
  "pli-tv-kd6:28.7.4_0": "Yasmiṁ padese mahesakkhā devatā vatthūni pariggaṇhanti,",
  "pli-tv-kd6:28.7.4_1": "mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.7.5_0": "Yasmiṁ padese majjhimā devatā vatthūni pariggaṇhanti,",
  "pli-tv-kd6:28.7.5_1": "majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.7.6_0": "Yasmiṁ padese nīcā devatā vatthūni pariggaṇhanti,",
  "pli-tv-kd6:28.7.6_1": "nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.7.7_0": "Atha kho bhagavā āyasmantaṁ ānandaṁ āmantesi—",
  "pli-tv-kd6:28.7.8_0": "“ke nu kho te, ānanda,",
  "pli-tv-kd6:28.7.8_1": "pāṭaligāme nagaraṁ māpentī”ti?",
  "pli-tv-kd6:28.8.1_0": "“Sunidhavassakārā, bhante,",
  "pli-tv-kd6:28.8.1_1": "magadhamahāmattā pāṭaligāme nagaraṁ māpenti vajjīnaṁ paṭibāhāyā”ti.",
  "pli-tv-kd6:28.8.2_0": "“Seyyathāpi, ānanda,",
  "pli-tv-kd6:28.8.2_1": "devehi tāvatiṁsehi saddhiṁ mantetvā;",
  "pli-tv-kd6:28.8.3_0": "evameva kho, ānanda,",
  "pli-tv-kd6:28.8.3_1": "sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "pli-tv-kd6:28.8.4_0": "Idhāhaṁ, ānanda,",
  "pli-tv-kd6:28.8.4_1": "rattiyā paccūsasamayaṁ paccuṭṭhāya addasaṁ dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo.",
  "pli-tv-kd6:28.8.5_0": "Yasmiṁ padese mahesakkhā devatā vatthūni pariggaṇhanti,",
  "pli-tv-kd6:28.8.5_1": "mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.8.6_0": "Yasmiṁ padese majjhimā devatā vatthūni pariggaṇhanti,",
  "pli-tv-kd6:28.8.6_1": "majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.8.7_0": "Yasmiṁ padese nīcā devatā vatthūni pariggaṇhanti,",
  "pli-tv-kd6:28.8.7_1": "nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ.",
  "pli-tv-kd6:28.8.8_0": "Yāvatā, ānanda, ariyaṁ āyatanaṁ, yāvatā vaṇippatho,",
  "pli-tv-kd6:28.8.8_1": "idaṁ agganagaraṁ bhavissati pāṭaliputtaṁ puṭabhedanaṁ.",
  "pli-tv-kd6:28.8.9_0": "Pāṭaliputtassa kho, ānanda, tayo antarāyā bhavissanti—",
  "pli-tv-kd6:28.8.10_0": "aggito vā udakato vā abbhantarato vā mithubhedā”ti.",
  "pli-tv-kd6:28.9.1_0": "Atha kho sunidhavassakārā magadhamahāmattā yena bhagavā tenupasaṅkamiṁsu,",
  "pli-tv-kd6:28.9.1_1": "upasaṅkamitvā bhagavatā saddhiṁ sammodiṁsu,",
  "pli-tv-kd6:28.9.1_2": "sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu.",
  "pli-tv-kd6:28.10.1_0": "Ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ—",
  "pli-tv-kd6:28.10.2_0": "“adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā”ti.",
  "pli-tv-kd6:28.10.3_0": "Adhivāsesi bhagavā tuṇhībhāvena.",
  "pli-tv-kd6:28.10.4_0": "Atha kho sunidhavassakārā magadhamahāmattā bhagavato adhivāsanaṁ viditvā pakkamiṁsu.",
  "pli-tv-kd6:28.10.5_0": "Atha kho sunidhavassakārā magadhamahāmattā paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesuṁ—“kālo, bho gotama, niṭṭhitaṁ bhattan”ti.",
  "pli-tv-kd6:28.10.6_0": "Atha kho bhagavā pubbaṇhasamayaṁ nivāsetvā pattacīvaramādāya yena sunidhavassakārānaṁ magadhamahāmattānaṁ parivesanā tenupasaṅkami;",
  "pli-tv-kd6:28.10.6_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:28.10.7_0": "Atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu.",
  "pli-tv-kd6:28.10.8_0": "Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi—",
  "pli-tv-kd6:28.11.1_0": "“Yasmiṁ padese kappeti,",
  "pli-tv-kd6:28.11.2_0": "vāsaṁ paṇḍitajātiyo;",
  "pli-tv-kd6:28.11.3_0": "Sīlavantettha bhojetvā,",
  "pli-tv-kd6:28.11.4_0": "saññate brahmacārayo.",
  "pli-tv-kd6:28.11.5_0": "Yā tattha devatā āsuṁ,",
  "pli-tv-kd6:28.11.6_0": "tāsaṁ dakkhiṇamādise;",
  "pli-tv-kd6:28.11.7_0": "Tā pūjitā pūjayanti,",
  "pli-tv-kd6:28.11.8_0": "mānitā mānayanti naṁ.",
  "pli-tv-kd6:28.11.9_0": "Tato naṁ anukampanti,",
  "pli-tv-kd6:28.11.10_0": "mātā puttaṁva orasaṁ;",
  "pli-tv-kd6:28.11.11_0": "Devatānukampito poso,",
  "pli-tv-kd6:28.11.12_0": "sadā bhadrāni passatī”ti.",
  "pli-tv-kd6:28.11.13_0": "Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi.",
  "pli-tv-kd6:28.12.1_0": "Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti—",
  "pli-tv-kd6:28.12.2_0": "“yenajja samaṇo gotamo dvārena nikkhamissati,",
  "pli-tv-kd6:28.12.2_1": "taṁ gotamadvāraṁ nāma bhavissati;",
  "pli-tv-kd6:28.12.3_0": "yena titthena gaṅgaṁ nadiṁ uttarissati,",
  "pli-tv-kd6:28.12.3_1": "taṁ gotamatitthaṁ nāma bhavissatī”ti.",
  "pli-tv-kd6:28.12.4_0": "Atha kho bhagavā yena dvārena nikkhami, taṁ gotamadvāraṁ nāma ahosi.",
  "pli-tv-kd6:28.12.5_0": "Atha kho bhagavā yena gaṅgā nadī tenupasaṅkami.",
  "pli-tv-kd6:28.12.6_0": "Tena kho pana samayena gaṅgā nadī pūrā hoti samatittikā kākapeyyā.",
  "pli-tv-kd6:28.12.7_0": "Manussā aññe nāvaṁ pariyesanti, aññe uḷumpaṁ pariyesanti,",
  "pli-tv-kd6:28.12.7_1": "aññe kullaṁ bandhanti orā pāraṁ gantukāmā.",
  "pli-tv-kd6:28.13.1_0": "Addasā kho bhagavā te manusse aññe nāvaṁ pariyesante, aññe uḷumpaṁ pariyesante,",
  "pli-tv-kd6:28.13.1_1": "aññe kullaṁ bandhante orā pāraṁ gantukāme,",
  "pli-tv-kd6:28.13.1_2": "disvāna seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd6:28.13.1_3": "pasāritaṁ vā bāhaṁ samiñjeyya;",
  "pli-tv-kd6:28.13.1_4": "evameva kho—gaṅgāya nadiyā orimatīre antarahito pārimatīre paccuṭṭhāsi saddhiṁ bhikkhusaṅghena.",
  "pli-tv-kd6:28.13.2_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—",
  "pli-tv-kd6:28.13.3_0": "“Ye taranti aṇṇavaṁ saraṁ,",
  "pli-tv-kd6:28.13.4_0": "Setuṁ katvāna visajja pallalāni;",
  "pli-tv-kd6:28.13.5_0": "Kullañhi jano bandhati,",
  "pli-tv-kd6:28.13.6_0": "Tiṇṇā medhāvino janā”ti.",
  "pli-tv-kd6:29.1.0_0": "16. Koṭigāmesaccakathā",
  "pli-tv-kd6:29.1.1_0": "Atha kho bhagavā yena koṭigāmo tenupasaṅkami.",
  "pli-tv-kd6:29.1.2_0": "Tatra sudaṁ bhagavā koṭigāme viharati.",
  "pli-tv-kd6:29.1.3_0": "Tatra kho bhagavā bhikkhū āmantesi—",
  "pli-tv-kd6:29.1.4_0": "“catunnaṁ, bhikkhave,",
  "pli-tv-kd6:29.1.4_1": "ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "pli-tv-kd6:29.1.5_0": "Katamesaṁ catunnaṁ?",
  "pli-tv-kd6:29.1.6_0": "Dukkhassa, bhikkhave,",
  "pli-tv-kd6:29.1.6_1": "ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "pli-tv-kd6:29.1.7_0": "Dukkhasamudayassa ariyasaccassa …pe…",
  "pli-tv-kd6:29.1.8_0": "dukkhanirodhassa ariyasaccassa …pe…",
  "pli-tv-kd6:29.1.9_0": "dukkhanirodhagāminiyā paṭipadāya ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.",
  "pli-tv-kd6:29.2.1_0": "Tayidaṁ, bhikkhave,",
  "pli-tv-kd6:29.2.1_1": "dukkhaṁ ariyasaccaṁ anubuddhaṁ paṭividdhaṁ,",
  "pli-tv-kd6:29.2.1_2": "dukkhasamudayaṁ ariyasaccaṁ anubuddhaṁ paṭividdhaṁ,",
  "pli-tv-kd6:29.2.1_3": "dukkhanirodhaṁ ariyasaccaṁ anubuddhaṁ paṭividdhaṁ,",
  "pli-tv-kd6:29.2.1_4": "dukkhanirodhagāminī paṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti, natthi dāni punabbhavoti.",
  "pli-tv-kd6:29.2.2_0": "Catunnaṁ ariyasaccānaṁ,",
  "pli-tv-kd6:29.2.3_0": "yathābhūtaṁ adassanā;",
  "pli-tv-kd6:29.2.4_0": "Saṁsitaṁ dīghamaddhānaṁ,",
  "pli-tv-kd6:29.2.5_0": "tāsu tāsveva jātisu.",
  "pli-tv-kd6:29.2.6_0": "Tāni etāni diṭṭhāni,",
  "pli-tv-kd6:29.2.7_0": "bhavanetti samūhatā;",
  "pli-tv-kd6:29.2.8_0": "Ucchinnaṁ mūlaṁ dukkhassa,",
  "pli-tv-kd6:29.2.9_0": "natthi dāni punabbhavo”ti.",
  "pli-tv-kd6:30.1.0_0": "17. Ambapālīvatthu",
  "pli-tv-kd6:30.1.1_0": "Assosi kho ambapālī gaṇikā—",
  "pli-tv-kd6:30.1.2_0": "“bhagavā kira koṭigāmaṁ anuppatto”ti.",
  "pli-tv-kd6:30.1.3_0": "Atha kho ambapālī gaṇikā bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsi bhagavantaṁ dassanāya.",
  "pli-tv-kd6:30.1.4_0": "Yāvatikā yānassa bhūmi, yānena gantvā, yānā paccorohitvā,",
  "pli-tv-kd6:30.1.4_1": "pattikāva yena bhagavā tenupasaṅkami;",
  "pli-tv-kd6:30.1.4_2": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:30.2.1_0": "Ekamantaṁ nisinnaṁ kho ambapāliṁ gaṇikaṁ bhagavā dhammiyā kathāya sandassesi samādapesi samuttejesi sampahaṁsesi.",
  "pli-tv-kd6:30.2.2_0": "Atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca—",
  "pli-tv-kd6:30.2.3_0": "“adhivāsetu me, bhante,",
  "pli-tv-kd6:30.2.3_1": "bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd6:30.2.4_0": "Adhivāsesi bhagavā tuṇhībhāvena.",
  "pli-tv-kd6:30.2.5_0": "Atha kho ambapālī gaṇikā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:30.3.0_0": "18. Licchavīvatthu",
  "pli-tv-kd6:30.3.1_0": "Assosuṁ kho vesālikā licchavī—",
  "pli-tv-kd6:30.3.2_0": "“bhagavā kira koṭigāmaṁ anuppatto”ti.",
  "pli-tv-kd6:30.3.3_0": "Atha kho vesālikā licchavī bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsuṁ bhagavantaṁ dassanāya.",
  "pli-tv-kd6:30.3.4_0": "Appekacce licchavī nīlā honti nīlavaṇṇā nīlavatthā nīlālaṅkārā,",
  "pli-tv-kd6:30.3.4_1": "appekacce licchavī pītā honti pītavaṇṇā pītavatthā pītālaṅkārā,",
  "pli-tv-kd6:30.3.4_2": "appekacce licchavī lohitā honti lohitavaṇṇā lohitavatthā lohitālaṅkārā,",
  "pli-tv-kd6:30.3.4_3": "appekacce licchavī odātā honti odātavaṇṇā odātavatthā odātālaṅkārā.",
  "pli-tv-kd6:30.3.5_0": "Atha kho ambapālī gaṇikā daharānaṁ daharānaṁ licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesi.",
  "pli-tv-kd6:30.4.1_0": "Atha kho te licchavī ambapāliṁ gaṇikaṁ etadavocuṁ—",
  "pli-tv-kd6:30.4.2_0": "“kissa, je ambapāli,",
  "pli-tv-kd6:30.4.2_1": "daharānaṁ daharānaṁ licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesī”ti?",
  "pli-tv-kd6:30.4.3_0": "“Tathā hi pana mayā, ayyaputtā,",
  "pli-tv-kd6:30.4.3_1": "svātanāya buddhappamukho bhikkhusaṅgho nimantito”ti.",
  "pli-tv-kd6:30.4.4_0": "“Dehi, je ambapāli,",
  "pli-tv-kd6:30.4.4_1": "amhākaṁ etaṁ bhattaṁ satasahassenā”ti.",
  "pli-tv-kd6:30.4.5_0": "“Sacepi me, ayyaputtā, vesāliṁ sāhāraṁ dajjeyyātha, neva dajjāhaṁ taṁ bhattan”ti.",
  "pli-tv-kd6:30.4.6_0": "Atha kho te licchavī aṅguliṁ phoṭesuṁ—",
  "pli-tv-kd6:30.4.7_0": "“jitamha vata bho ambakāya,",
  "pli-tv-kd6:30.4.7_1": "parājitamha vata bho ambakāyā”ti.",
  "pli-tv-kd6:30.5.1_0": "Atha kho te licchavī yena bhagavā tenupasaṅkamiṁsu.",
  "pli-tv-kd6:30.5.2_0": "Addasā kho bhagavā te licchavī dūratova āgacchante, disvāna bhikkhū āmantesi—",
  "pli-tv-kd6:30.5.3_0": "“yehi, bhikkhave,",
  "pli-tv-kd6:30.5.3_1": "bhikkhūhi devā tāvatiṁsā adiṭṭhapubbā, oloketha, bhikkhave, licchavīparisaṁ;",
  "pli-tv-kd6:30.5.4_0": "apaloketha, bhikkhave, licchavīparisaṁ;",
  "pli-tv-kd6:30.5.5_0": "upasaṁharatha, bhikkhave,",
  "pli-tv-kd6:30.5.5_1": "licchavīparisaṁ tāvatiṁsaparisan”ti.",
  "pli-tv-kd6:30.5.6_0": "Atha kho te licchavī yāvatikā yānassa bhūmi,",
  "pli-tv-kd6:30.5.6_1": "yānena gantvā yānā paccorohitvā pattikāva yena bhagavā tenupasaṅkamiṁsu;",
  "pli-tv-kd6:30.5.7_0": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd6:30.5.8_0": "Ekamantaṁ nisinne kho te licchavī bhagavā dhammiyā kathāya sandassesi samādapesi samuttejesi sampahaṁsesi.",
  "pli-tv-kd6:30.5.9_0": "Atha kho te licchavī,",
  "pli-tv-kd6:30.5.9_1": "bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ—",
  "pli-tv-kd6:30.5.10_0": "“adhivāsetu no, bhante,",
  "pli-tv-kd6:30.5.10_1": "bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd6:30.5.11_0": "“Adhivuṭṭhomhi, licchavī,",
  "pli-tv-kd6:30.5.11_1": "svātanāya ambapāliyā gaṇikāya bhattan”ti.",
  "pli-tv-kd6:30.5.12_0": "Atha kho te licchavī aṅguliṁ phoṭesuṁ—",
  "pli-tv-kd6:30.5.13_0": "“jitamha vata bho ambakāya,",
  "pli-tv-kd6:30.5.13_1": "parājitamha vata bho ambakāyā”ti.",
  "pli-tv-kd6:30.5.14_0": "Atha kho te licchavī bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "pli-tv-kd6:30.6.1_0": "Atha kho bhagavā koṭigāme yathābhirantaṁ viharitvā yena nātikā tenupasaṅkami.",
  "pli-tv-kd6:30.6.2_0": "Tatra sudaṁ bhagavā nātike viharati giñjakāvasathe.",
  "pli-tv-kd6:30.6.3_0": "Atha kho ambapālī gaṇikā tassā rattiyā accayena sake ārāme paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:30.6.4_0": "Atha kho bhagavā pubbaṇhasamayaṁ nivāsetvā pattacīvaramādāya yena ambapāliyā gaṇikāya parivesanā tenupasaṅkami;",
  "pli-tv-kd6:30.6.4_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:30.6.5_0": "Atha kho ambapālī gaṇikā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:30.6.5_1": "Ekamantaṁ nisinnā kho ambapālī gaṇikā bhagavantaṁ etadavoca—",
  "pli-tv-kd6:30.6.6_0": "“imāhaṁ, bhante,",
  "pli-tv-kd6:30.6.6_1": "ambavanaṁ buddhappamukhassa bhikkhusaṅghassa dammī”ti.",
  "pli-tv-kd6:30.6.7_0": "Paṭiggahesi bhagavā ārāmaṁ.",
  "pli-tv-kd6:30.6.8_0": "Atha kho bhagavā ambapāliṁ gaṇikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena mahāvanaṁ tenupasaṅkami.",
  "pli-tv-kd6:30.6.9_0": "Tatra sudaṁ bhagavā vesāliyaṁ viharati mahāvane kūṭāgārasālāyaṁ.",
  "pli-tv-kd6:30.6.10_0": "Licchavibhāṇavāro niṭṭhito tatiyo.",
  "pli-tv-kd6:31.1.0_0": "19. Sīhasenāpativatthu",
  "pli-tv-kd6:31.1.1_0": "Tena kho pana samayena abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.1.2_0": "Tena kho pana samayena sīho senāpati nigaṇṭhasāvako tassaṁ parisāyaṁ nisinno hoti.",
  "pli-tv-kd6:31.1.3_0": "Atha kho sīhassa senāpatissa etadahosi—",
  "pli-tv-kd6:31.1.4_0": "“nissaṁsayaṁ kho so bhagavā arahaṁ sammāsambuddho bhavissati,",
  "pli-tv-kd6:31.1.4_1": "tathā hime abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.1.5_0": "Yannūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.",
  "pli-tv-kd6:31.2.1_0": "Atha kho sīho senāpati yena nigaṇṭho nāṭaputto tenupasaṅkami,",
  "pli-tv-kd6:31.2.1_1": "upasaṅkamitvā nigaṇṭhaṁ nāṭaputtaṁ etadavoca—",
  "pli-tv-kd6:31.2.2_0": "“icchāmahaṁ, bhante,",
  "pli-tv-kd6:31.2.2_1": "samaṇaṁ gotamaṁ dassanāya upasaṅkamitun”ti.",
  "pli-tv-kd6:31.2.3_0": "“Kiṁ pana tvaṁ, sīha,",
  "pli-tv-kd6:31.2.3_1": "kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?",
  "pli-tv-kd6:31.2.4_0": "Samaṇo hi, sīha,",
  "pli-tv-kd6:31.2.4_1": "gotamo akiriyavādo akiriyāya dhammaṁ deseti, tena ca sāvake vinetī”ti.",
  "pli-tv-kd6:31.2.5_0": "Atha kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi.",
  "pli-tv-kd6:31.3.1_0": "Dutiyampi kho abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.3.2_0": "Dutiyampi kho sīhassa senāpatissa etadahosi—",
  "pli-tv-kd6:31.3.3_0": "“nissaṁsayaṁ kho so bhagavā arahaṁ sammāsambuddho bhavissati,",
  "pli-tv-kd6:31.3.3_1": "tathā hime abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.3.4_0": "Yannūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.",
  "pli-tv-kd6:31.3.5_0": "Dutiyampi kho sīho senāpati yena nigaṇṭho nāṭaputto tenupasaṅkami,",
  "pli-tv-kd6:31.3.5_1": "upasaṅkamitvā nigaṇṭhaṁ nāṭaputtaṁ etadavoca—",
  "pli-tv-kd6:31.3.6_0": "“icchāmahaṁ, bhante,",
  "pli-tv-kd6:31.3.6_1": "samaṇaṁ gotamaṁ dassanāya upasaṅkamitun”ti.",
  "pli-tv-kd6:31.3.7_0": "“Kiṁ pana tvaṁ, sīha,",
  "pli-tv-kd6:31.3.7_1": "kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?",
  "pli-tv-kd6:31.3.8_0": "Samaṇo hi, sīha,",
  "pli-tv-kd6:31.3.8_1": "gotamo akiriyavādo akiriyāya dhammaṁ deseti, tena ca sāvake vinetī”ti.",
  "pli-tv-kd6:31.3.9_0": "Dutiyampi kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi.",
  "pli-tv-kd6:31.3.10_0": "Tatiyampi kho abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.3.11_0": "Tatiyampi kho sīhassa senāpatissa etadahosi—",
  "pli-tv-kd6:31.3.12_0": "“nissaṁsayaṁ kho so bhagavā arahaṁ sammāsambuddho bhavissati,",
  "pli-tv-kd6:31.3.12_1": "tathā hime abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.",
  "pli-tv-kd6:31.3.13_0": "Kiñhi me karissanti nigaṇṭhā apalokitā vā anapalokitā vā?",
  "pli-tv-kd6:31.3.14_0": "Yannūnāhaṁ anapaloketvāva nigaṇṭhe taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.",
  "pli-tv-kd6:31.4.1_0": "Atha kho sīho senāpati pañcahi rathasatehi divādivassa vesāliyā niyyāsi bhagavantaṁ dassanāya.",
  "pli-tv-kd6:31.4.2_0": "Yāvatikā yānassa bhūmi,",
  "pli-tv-kd6:31.4.2_1": "yānena gantvā yānā paccorohitvā pattikova yena bhagavā tenupasaṅkami;",
  "pli-tv-kd6:31.4.2_2": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:31.4.3_0": "Ekamantaṁ nisinno kho sīho senāpati bhagavantaṁ etadavoca—",
  "pli-tv-kd6:31.4.4_0": "“sutaṁ me taṁ,",
  "pli-tv-kd6:31.4.4_1": "bhante—‘akiriyavādo samaṇo gotamo akiriyāya dhammaṁ deseti, tena ca sāvake vinetī’ti.",
  "pli-tv-kd6:31.4.5_0": "Ye te, bhante,",
  "pli-tv-kd6:31.4.5_1": "evamāhaṁsu—‘akiriyavādo samaṇo gotamo, akiriyāya dhammaṁ deseti, tena ca sāvake vinetī’ti.",
  "pli-tv-kd6:31.4.6_0": "Kacci te, bhante, bhagavato vuttavādino,",
  "pli-tv-kd6:31.4.6_1": "na ca bhagavantaṁ abhūtena abbhācikkhanti,",
  "pli-tv-kd6:31.4.6_2": "dhammassa cānudhammaṁ byākaronti,",
  "pli-tv-kd6:31.4.6_3": "na ca koci sahadhammiko vādānuvādo gārayhaṁ ṭhānaṁ āgacchati?",
  "pli-tv-kd6:31.4.7_0": "Anabbhakkhātukāmā hi mayaṁ, bhante, bhagavantan”ti.",
  "pli-tv-kd6:31.5.1_0": "“Atthi, sīha, pariyāyo,",
  "pli-tv-kd6:31.5.1_1": "yena maṁ pariyāyena sammā vadamāno vadeyya—",
  "pli-tv-kd6:31.5.2_0": "akiriyavādo samaṇo gotamo, akiriyāya dhammaṁ deseti, tena ca sāvake vinetīti.",
  "pli-tv-kd6:31.5.3_0": "Atthi, sīha, pariyāyo,",
  "pli-tv-kd6:31.5.3_1": "yena maṁ pariyāyena sammā vadamāno vadeyya—",
  "pli-tv-kd6:31.5.4_0": "kiriyavādo samaṇo gotamo kiriyāya dhammaṁ deseti, tena ca sāvake vinetīti.",
  "pli-tv-kd6:31.5.5_0": "Atthi, sīha, pariyāyo,",
  "pli-tv-kd6:31.5.5_1": "yena maṁ pariyāyena sammā vadamāno vadeyya—",
  "pli-tv-kd6:31.5.6_0": "ucchedavādo samaṇo gotamo ucchedāya dhammaṁ deseti, tena ca sāvake vinetīti.",
  "pli-tv-kd6:31.5.7_0": "Atthi, sīha, pariyāyo,",
  "pli-tv-kd6:31.5.7_1": "yena maṁ pariyāyena sammā vadamāno vadeyya—",
  "pli-tv-kd6:31.5.8_0": "jegucchī samaṇo gotamo, jegucchitāya dhammaṁ deseti, tena ca sāvake vinetīti.",
  "pli-tv-kd6:31.5.9_0": "Atthi, sīha, pariyāyo,",
  "pli-tv-kd6:31.5.9_1": "yena maṁ pariyāyena sammā vadamāno vadeyya—",
  "pli-tv-kd6:31.5.10_0": "venayiko samaṇo gotamo, vinayāya dhammaṁ deseti, tena ca sāvake vinetīti.",
  "pli-tv-kd6:31.5.11_0": "Atthi, sīha, pariyāyo,",
  "pli-tv-kd6:31.5.11_1": "yena maṁ pariyāyena sammā vadamāno vadeyya—",
  "pli-tv-kd6:31.5.12_0": "tapassī samaṇo gotamo, tapassitāya dhammaṁ deseti, tena ca sāvake vinetīti.",
  "pli-tv-kd6:31.5.13_0": "Atthi, sīha, pariyāyo,",
  "pli-tv-kd6:31.5.13_1": "yena maṁ pariyāyena sammā vadamāno vadeyya—",
  "pli-tv-kd6:31.5.14_0": "apagabbho samaṇo gotamo,",
  "pli-tv-kd6:31.5.14_1": "apagabbhatāya dhammaṁ deseti, tena ca sāvake vinetīti.",
  "pli-tv-kd6:31.5.15_0": "Atthi, sīha, pariyāyo,",
  "pli-tv-kd6:31.5.15_1": "yena maṁ pariyāyena sammā vadamāno vadeyya—",
  "pli-tv-kd6:31.5.16_0": "assattho samaṇo gotamo, assāsāya dhammaṁ deseti, tena ca sāvake vinetīti.",
  "pli-tv-kd6:31.6.1_0": "Katamo ca, sīha, pariyāyo,",
  "pli-tv-kd6:31.6.1_1": "yena maṁ pariyāyena sammā vadamāno vadeyya—",
  "pli-tv-kd6:31.6.2_0": "akiriyavādo samaṇo gotamo, akiriyāya dhammaṁ deseti, tena ca sāvake vinetīti?",
  "pli-tv-kd6:31.6.3_0": "Ahañhi, sīha,",
  "pli-tv-kd6:31.6.3_1": "akiriyaṁ vadāmi kāyaduccaritassa vacīduccaritassa manoduccaritassa;",
  "pli-tv-kd6:31.6.4_0": "anekavihitānaṁ pāpakānaṁ akusalānaṁ dhammānaṁ akiriyaṁ vadāmi.",
  "pli-tv-kd6:31.6.5_0": "Ayaṁ kho, sīha, pariyāyo,",
  "pli-tv-kd6:31.6.5_1": "yena maṁ pariyāyena sammā vadamāno vadeyya—",
  "pli-tv-kd6:31.6.6_0": "akiriyavādo samaṇo gotamo, akiriyāya dhammaṁ deseti, tena ca sāvake vinetīti.",
  "pli-tv-kd6:31.6.7_0": "Katamo ca, sīha, pariyāyo,",
  "pli-tv-kd6:31.6.7_1": "yena maṁ pariyāyena sammā vadamāno vadeyya—",
  "pli-tv-kd6:31.6.8_0": "kiriyavādo samaṇo gotamo, kiriyāya dhammaṁ deseti, tena ca sāvake vinetīti?",
  "pli-tv-kd6:31.6.9_0": "Ahañhi, sīha,",
  "pli-tv-kd6:31.6.9_1": "kiriyaṁ vadāmi kāyasucaritassa vacīsucaritassa manosucaritassa,",
  "pli-tv-kd6:31.6.9_2": "anekavihitānaṁ kusalānaṁ dhammānaṁ kiriyaṁ vadāmi.",
  "pli-tv-kd6:31.6.10_0": "Ayaṁ kho, sīha, pariyāyo,",
  "pli-tv-kd6:31.6.10_1": "yena maṁ pariyāyena sammā vadamāno vadeyya—",
  "pli-tv-kd6:31.6.11_0": "kiriyavādo samaṇo gotamo, kiriyāya dhammaṁ deseti, tena ca sāvake vinetīti.",
  "pli-tv-kd6:31.7.1_0": "Katamo ca, sīha, pariyāyo,",
  "pli-tv-kd6:31.7.1_1": "yena maṁ pariyāyena sammā vadamāno vadeyya—",
  "pli-tv-kd6:31.7.2_0": "ucchedavādo samaṇo gotamo, ucchedāya dhammaṁ deseti, tena ca sāvake vinetīti?",
  "pli-tv-kd6:31.7.3_0": "Ahañhi, sīha,",
  "pli-tv-kd6:31.7.3_1": "ucchedaṁ vadāmi rāgassa dosassa mohassa;",
  "pli-tv-kd6:31.7.4_0": "anekavihitānaṁ pāpakānaṁ akusalānaṁ dhammānaṁ ucchedaṁ vadāmi.",
  "pli-tv-kd6:31.7.5_0": "Ayaṁ kho, sīha, pariyāyo,",
  "pli-tv-kd6:31.7.5_1": "yena maṁ pariyāyena sammā vadamāno vadeyya—",
  "pli-tv-kd6:31.7.6_0": "ucchedavādo samaṇo gotamo ucchedāya dhammaṁ deseti, tena ca sāvake vinetīti.",
  "pli-tv-kd6:31.7.7_0": "Katamo ca, sīha, pariyāyo,",
  "pli-tv-kd6:31.7.7_1": "yena maṁ pariyāyena sammā vadamāno vadeyya—",
  "pli-tv-kd6:31.7.8_0": "jegucchī samaṇo gotamo, jegucchitāya dhammaṁ deseti, tena ca sāvake vinetīti?",
  "pli-tv-kd6:31.7.9_0": "Ahañhi, sīha,",
  "pli-tv-kd6:31.7.9_1": "jigucchāmi kāyaduccaritena vacīduccaritena manoduccaritena;",
  "pli-tv-kd6:31.7.10_0": "anekavihitānaṁ pāpakānaṁ akusalānaṁ dhammānaṁ samāpattiyā jigucchāmi.",
  "pli-tv-kd6:31.7.11_0": "Ayaṁ kho, sīha, pariyāyo,",
  "pli-tv-kd6:31.7.11_1": "yena maṁ pariyāyena sammā vadamāno vadeyya—",
  "pli-tv-kd6:31.7.12_0": "jegucchī samaṇo gotamo, jegucchitāya dhammaṁ deseti, tena ca sāvake vinetīti.",
  "pli-tv-kd6:31.8.1_0": "Katamo ca, sīha, pariyāyo,",
  "pli-tv-kd6:31.8.1_1": "yena maṁ pariyāyena sammā vadamāno vadeyya—",
  "pli-tv-kd6:31.8.2_0": "venayiko samaṇo gotamo, vinayāya dhammaṁ deseti, tena ca sāvake vinetīti?",
  "pli-tv-kd6:31.8.3_0": "Ahañhi, sīha,",
  "pli-tv-kd6:31.8.3_1": "vinayāya dhammaṁ desemi rāgassa dosassa mohassa;",
  "pli-tv-kd6:31.8.4_0": "anekavihitānaṁ pāpakānaṁ akusalānaṁ dhammānaṁ vinayāya dhammaṁ desemi.",
  "pli-tv-kd6:31.8.5_0": "Ayaṁ kho, sīha, pariyāyo,",
  "pli-tv-kd6:31.8.5_1": "yena maṁ pariyāyena sammā vadamāno vadeyya—",
  "pli-tv-kd6:31.8.6_0": "venayiko samaṇo gotamo, vinayāya dhammaṁ deseti, tena ca sāvake vinetīti.",
  "pli-tv-kd6:31.8.7_0": "Katamo ca, sīha, pariyāyo,",
  "pli-tv-kd6:31.8.7_1": "yena maṁ pariyāyena sammā vadamāno vadeyya—",
  "pli-tv-kd6:31.8.8_0": "tapassī samaṇo gotamo, tapassitāya dhammaṁ deseti, tena ca sāvake vinetīti?",
  "pli-tv-kd6:31.8.9_0": "Tapanīyāhaṁ, sīha, pāpake akusale dhamme vadāmi—",
  "pli-tv-kd6:31.8.10_0": "kāyaduccaritaṁ vacīduccaritaṁ manoduccaritaṁ.",
  "pli-tv-kd6:31.8.11_0": "Yassa kho, sīha,",
  "pli-tv-kd6:31.8.11_1": "tapanīyā pāpakā akusalā dhammā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tamahaṁ tapassīti vadāmi.",
  "pli-tv-kd6:31.8.12_0": "Tathāgatassa kho, sīha,",
  "pli-tv-kd6:31.8.12_1": "tapanīyā pāpakā akusalā dhammā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "pli-tv-kd6:31.8.13_0": "Ayaṁ kho, sīha, pariyāyo,",
  "pli-tv-kd6:31.8.13_1": "yena maṁ pariyāyena sammā vadamāno vadeyya tapassī samaṇo gotamo tapassitāya dhammaṁ deseti, tena ca sāvake vinetīti.",
  "pli-tv-kd6:31.9.1_0": "Katamo ca, sīha, pariyāyo,",
  "pli-tv-kd6:31.9.1_1": "yena maṁ pariyāyena sammā vadamāno vadeyya—",
  "pli-tv-kd6:31.9.2_0": "apagabbho samaṇo gotamo apagabbhatāya dhammaṁ deseti, tena ca sāvake vinetīti?",
  "pli-tv-kd6:31.9.3_0": "Yassa kho, sīha,",
  "pli-tv-kd6:31.9.3_1": "āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tamahaṁ apagabbhoti vadāmi.",
  "pli-tv-kd6:31.9.4_0": "Tathāgatassa kho, sīha,",
  "pli-tv-kd6:31.9.4_1": "āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "pli-tv-kd6:31.9.5_0": "Ayaṁ kho, sīha, pariyāyo,",
  "pli-tv-kd6:31.9.5_1": "yena maṁ pariyāyena sammā vadamāno vadeyya—",
  "pli-tv-kd6:31.9.6_0": "apagabbho samaṇo gotamo,",
  "pli-tv-kd6:31.9.6_1": "apagabbhatāya dhammaṁ deseti, tena ca sāvake vinetīti.",
  "pli-tv-kd6:31.9.7_0": "Katamo ca, sīha, pariyāyo,",
  "pli-tv-kd6:31.9.7_1": "yena maṁ pariyāyena sammā vadamāno vadeyya—",
  "pli-tv-kd6:31.9.8_0": "assattho samaṇo gotamo assāsāya dhammaṁ deseti, tena ca sāvake vinetīti?",
  "pli-tv-kd6:31.9.9_0": "Ahañhi, sīha, assattho paramena assāsena, assāsāya dhammaṁ desemi, tena ca sāvake vinemi.",
  "pli-tv-kd6:31.9.10_0": "Ayaṁ kho, sīha, pariyāyo,",
  "pli-tv-kd6:31.9.10_1": "yena maṁ pariyāyena sammā vadamāno vadeyya—",
  "pli-tv-kd6:31.9.11_0": "assattho samaṇo gotamo assāsāya dhammaṁ deseti, tena ca sāvake vinetī”ti.",
  "pli-tv-kd6:31.10.1_0": "Evaṁ vutte sīho senāpati bhagavantaṁ etadavoca—",
  "pli-tv-kd6:31.10.2_0": "“abhikkantaṁ, bhante …pe…",
  "pli-tv-kd6:31.10.3_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "pli-tv-kd6:31.10.4_0": "“Anuviccakāraṁ kho, sīha, karohi;",
  "pli-tv-kd6:31.10.4_1": "anuviccakāro tumhādisānaṁ ñātamanussānaṁ sādhu hotī”ti.",
  "pli-tv-kd6:31.10.5_0": "“Imināpāhaṁ, bhante,",
  "pli-tv-kd6:31.10.5_1": "bhagavato bhiyyoso mattāya attamano abhiraddho, yaṁ maṁ bhagavā evamāha—",
  "pli-tv-kd6:31.10.6_0": "‘anuviccakāraṁ kho, sīha, karohi;",
  "pli-tv-kd6:31.10.6_1": "anuviccakāro tumhādisānaṁ ñātamanussānaṁ sādhu hotī’ti.",
  "pli-tv-kd6:31.10.7_0": "Mamañhi, bhante,",
  "pli-tv-kd6:31.10.7_1": "aññatitthiyā sāvakaṁ labhitvā kevalakappaṁ vesāliṁ paṭākaṁ parihareyyuṁ—‘sīho kho amhākaṁ senāpati sāvakattaṁ upagato’ti.",
  "pli-tv-kd6:31.10.8_0": "Atha ca pana maṁ bhagavā evamāha—",
  "pli-tv-kd6:31.10.9_0": "‘anuviccakāraṁ kho, sīha, karohi;",
  "pli-tv-kd6:31.10.9_1": "anuviccakāro tumhādisānaṁ ñātamanussānaṁ sādhu hotī’ti.",
  "pli-tv-kd6:31.10.10_0": "Esāhaṁ, bhante,",
  "pli-tv-kd6:31.10.10_1": "dutiyampi bhagavantaṁ saraṇaṁ gacchāmi dhammañca bhikkhusaṅghañca.",
  "pli-tv-kd6:31.10.11_0": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "pli-tv-kd6:31.11.1_0": "“Dīgharattaṁ kho te, sīha,",
  "pli-tv-kd6:31.11.1_1": "nigaṇṭhānaṁ opānabhūtaṁ kulaṁ,",
  "pli-tv-kd6:31.11.1_2": "yena nesaṁ upagatānaṁ piṇḍakaṁ dātabbaṁ maññeyyāsī”ti.",
  "pli-tv-kd6:31.11.2_0": "“Imināpāhaṁ, bhante,",
  "pli-tv-kd6:31.11.2_1": "bhagavato bhiyyoso mattāya attamano abhiraddho, yaṁ maṁ bhagavā evamāha—",
  "pli-tv-kd6:31.11.3_0": "‘dīgharattaṁ kho te, sīha,",
  "pli-tv-kd6:31.11.3_1": "nigaṇṭhānaṁ opānabhūtaṁ kulaṁ,",
  "pli-tv-kd6:31.11.3_2": "yena nesaṁ upagatānaṁ piṇḍakaṁ dātabbaṁ maññeyyāsī’ti.",
  "pli-tv-kd6:31.11.4_0": "Sutaṁ me taṁ, bhante, samaṇo gotamo evamāha—",
  "pli-tv-kd6:31.11.5_0": "‘mayhameva dānaṁ dātabbaṁ, na aññesaṁ dānaṁ dātabbaṁ;",
  "pli-tv-kd6:31.11.5_1": "mayhameva sāvakānaṁ dānaṁ dātabbaṁ,",
  "pli-tv-kd6:31.11.5_2": "na aññesaṁ sāvakānaṁ dānaṁ dātabbaṁ;",
  "pli-tv-kd6:31.11.6_0": "mayhameva dinnaṁ mahapphalaṁ,",
  "pli-tv-kd6:31.11.6_1": "na aññesaṁ dinnaṁ mahapphalaṁ;",
  "pli-tv-kd6:31.11.6_2": "mayhameva sāvakānaṁ dinnaṁ mahapphalaṁ,",
  "pli-tv-kd6:31.11.6_3": "na aññesaṁ sāvakānaṁ dinnaṁ mahapphalan’ti.",
  "pli-tv-kd6:31.11.7_0": "Atha ca pana maṁ bhagavā nigaṇṭhesupi dāne samādapeti.",
  "pli-tv-kd6:31.11.8_0": "Api ca, bhante, mayamettha kālaṁ jānissāma.",
  "pli-tv-kd6:31.11.9_0": "Esāhaṁ, bhante,",
  "pli-tv-kd6:31.11.9_1": "tatiyampi bhagavantaṁ saraṇaṁ gacchāmi dhammañca bhikkhusaṅghañca.",
  "pli-tv-kd6:31.11.10_0": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "pli-tv-kd6:31.12.1_0": "Atha kho bhagavā sīhassa senāpatissa anupubbiṁ kathaṁ kathesi, seyyathidaṁ—",
  "pli-tv-kd6:31.12.2_0": "dānakathaṁ …pe…",
  "pli-tv-kd6:31.12.3_0": "aparappaccayo satthusāsane bhagavantaṁ etadavoca—",
  "pli-tv-kd6:31.12.4_0": "“adhivāsetu me, bhante,",
  "pli-tv-kd6:31.12.4_1": "bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd6:31.12.5_0": "Adhivāsesi bhagavā tuṇhībhāvena.",
  "pli-tv-kd6:31.12.6_0": "Atha kho sīho senāpati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:31.12.7_0": "Atha kho sīho senāpati aññataraṁ purisaṁ āṇāpesi—",
  "pli-tv-kd6:31.12.8_0": "“gaccha, bhaṇe, pavattamaṁsaṁ jānāhī”ti.",
  "pli-tv-kd6:31.12.9_0": "Atha kho sīho senāpati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:31.12.10_0": "Atha kho bhagavā pubbaṇhasamayaṁ nivāsetvā pattacīvaramādāya yena sīhassa senāpatissa nivesanaṁ tenupasaṅkami;",
  "pli-tv-kd6:31.12.10_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:31.13.1_0": "Tena kho pana samayena sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti—",
  "pli-tv-kd6:31.13.2_0": "“ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ,",
  "pli-tv-kd6:31.13.2_1": "taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman”ti.",
  "pli-tv-kd6:31.13.3_0": "Atha kho aññataro puriso yena sīho senāpati tenupasaṅkami,",
  "pli-tv-kd6:31.13.3_1": "upasaṅkamitvā sīhassa senāpatissa upakaṇṇake ārocesi—",
  "pli-tv-kd6:31.13.4_0": "“yagghe, bhante, jāneyyāsi,",
  "pli-tv-kd6:31.13.4_1": "ete sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti—",
  "pli-tv-kd6:31.13.5_0": "‘ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ,",
  "pli-tv-kd6:31.13.5_1": "taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman’”ti.",
  "pli-tv-kd6:31.13.6_0": "“Alaṁ, ayyo,",
  "pli-tv-kd6:31.13.6_1": "dīgharattampi te āyasmantā avaṇṇakāmā buddhassa, avaṇṇakāmā dhammassa, avaṇṇakāmā saṅghassa;",
  "pli-tv-kd6:31.13.7_0": "na ca pana te āyasmantā jiridanti taṁ bhagavantaṁ asatā tucchā musā abhūtena abbhācikkhantā;",
  "pli-tv-kd6:31.13.8_0": "na ca mayaṁ jīvitahetupi sañcicca pāṇaṁ jīvitā voropeyyāmā”ti.",
  "pli-tv-kd6:31.14.1_0": "Atha kho sīho senāpati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:31.14.2_0": "Ekamantaṁ nisinnaṁ kho sīhaṁ senāpatiṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:31.14.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:31.14.4_0": "“na, bhikkhave,",
  "pli-tv-kd6:31.14.4_1": "jānaṁ uddissakataṁ maṁsaṁ paribhuñjitabbaṁ.",
  "pli-tv-kd6:31.14.5_0": "Yo paribhuñjeyya, āpatti dukkaṭassa.",
  "pli-tv-kd6:31.14.6_0": "Anujānāmi, bhikkhave,",
  "pli-tv-kd6:31.14.6_1": "tikoṭiparisuddhaṁ macchamaṁsaṁ—adiṭṭhaṁ assutaṁ aparisaṅkitan”ti.",
  "pli-tv-kd6:32.1.0_0": "20. Kappiyabhūmianujānana",
  "pli-tv-kd6:32.1.1_0": "Tena kho pana samayena vesālī subhikkhā hoti susassā sulabhapiṇḍā,",
  "pli-tv-kd6:32.1.1_1": "sukarā uñchena paggahena yāpetuṁ.",
  "pli-tv-kd6:32.1.2_0": "Atha kho bhagavato rahogatassa paṭisallīnassa evaṁ cetaso parivitakko udapādi—",
  "pli-tv-kd6:32.1.3_0": "“yāni tāni mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ,",
  "pli-tv-kd6:32.1.3_1": "ajjāpi nu kho tāni bhikkhū paribhuñjantī”ti.",
  "pli-tv-kd6:32.1.4_0": "Atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi—",
  "pli-tv-kd6:32.1.5_0": "“yāni tāni, ānanda,",
  "pli-tv-kd6:32.1.5_1": "mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ,",
  "pli-tv-kd6:32.1.5_2": "ajjāpi nu kho tāni bhikkhū paribhuñjantī”ti?",
  "pli-tv-kd6:32.1.6_0": "“Paribhuñjanti, bhagavā”ti.",
  "pli-tv-kd6:32.2.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:32.2.2_0": "“yāni tāni, bhikkhave,",
  "pli-tv-kd6:32.2.2_1": "mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ,",
  "pli-tv-kd6:32.2.2_2": "tānāhaṁ ajjatagge paṭikkhipāmi.",
  "pli-tv-kd6:32.2.3_0": "Na, bhikkhave,",
  "pli-tv-kd6:32.2.3_1": "anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ paribhuñjitabbaṁ.",
  "pli-tv-kd6:32.2.4_0": "Yo paribhuñjeyya, āpatti dukkaṭassa.",
  "pli-tv-kd6:32.2.5_0": "Na ca, bhikkhave,",
  "pli-tv-kd6:32.2.5_1": "tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitabbaṁ.",
  "pli-tv-kd6:32.2.6_0": "Yo paribhuñjeyya, yathādhammo kāretabbo”ti.",
  "pli-tv-kd6:33.1.1_0": "Tena kho pana samayena jānapadā manussā bahuṁ loṇampi, telampi, taṇḍulampi,",
  "pli-tv-kd6:33.1.1_1": "khādanīyampi sakaṭesu āropetvā bahārāmakoṭṭhake sakaṭaparivaṭṭaṁ karitvā acchanti—“yadā paṭipāṭiṁ labhissāma, tadā bhattaṁ karissāmā”ti.",
  "pli-tv-kd6:33.1.2_0": "Mahā ca megho uggato hoti.",
  "pli-tv-kd6:33.1.3_0": "Atha kho te manussā yenāyasmā ānando tenupasaṅkamiṁsu,",
  "pli-tv-kd6:33.1.3_1": "upasaṅkamitvā āyasmantaṁ ānandaṁ etadavocuṁ—“idha, bhante ānanda, bahuṁ loṇampi, telampi, taṇḍulampi,",
  "pli-tv-kd6:33.1.3_2": "khādanīyampi sakaṭesu āropitā tiṭṭhanti, mahā ca megho uggato; kathaṁ nu kho, bhante ānanda, paṭipajjitabban”ti?",
  "pli-tv-kd6:33.1.4_0": "Atha kho āyasmā ānando bhagavato etamatthaṁ ārocesi.",
  "pli-tv-kd6:33.2.1_0": "“Tena hānanda,",
  "pli-tv-kd6:33.2.1_1": "saṅgho paccantimaṁ vihāraṁ kappiyabhūmiṁ sammannitvā tattha vāsetu,",
  "pli-tv-kd6:33.2.1_2": "yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā.",
  "pli-tv-kd6:33.2.2_0": "Evañca pana, bhikkhave, sammannitabbā.",
  "pli-tv-kd6:33.2.3_0": "Byattena bhikkhunā paṭibalena saṅgho ñāpetabbo—",
  "pli-tv-kd6:33.2.4_0": "‘Suṇātu me, bhante, saṅgho.",
  "pli-tv-kd6:33.2.5_0": "Yadi saṅghassa pattakallaṁ,",
  "pli-tv-kd6:33.2.5_1": "saṅgho itthannāmaṁ vihāraṁ kappiyabhūmiṁ sammanneyya.",
  "pli-tv-kd6:33.2.6_0": "Esā ñatti.",
  "pli-tv-kd6:33.2.7_0": "Suṇātu me, bhante, saṅgho.",
  "pli-tv-kd6:33.2.8_0": "Saṅgho itthannāmaṁ vihāraṁ kappiyabhūmiṁ sammannati.",
  "pli-tv-kd6:33.2.9_0": "Yassāyasmato khamati itthannāmassa vihārassa kappiyabhūmiyā sammuti, so tuṇhassa;",
  "pli-tv-kd6:33.2.10_0": "yassa nakkhamati, so bhāseyya.",
  "pli-tv-kd6:33.2.11_0": "Sammato saṅghena itthannāmo vihāro kappiyabhūmi.",
  "pli-tv-kd6:33.2.12_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd6:33.3.1_0": "Tena kho pana samayena manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti.",
  "pli-tv-kd6:33.3.2_0": "Assosi kho bhagavā rattiyā paccūsasamayaṁ paccuṭṭhāya uccāsaddaṁ mahāsaddaṁ kākoravasaddaṁ,",
  "pli-tv-kd6:33.3.2_1": "sutvāna āyasmantaṁ ānandaṁ āmantesi—",
  "pli-tv-kd6:33.3.3_0": "“kiṁ nu kho so, ānanda,",
  "pli-tv-kd6:33.3.3_1": "uccāsaddo mahāsaddo kākoravasaddo”ti?",
  "pli-tv-kd6:33.4.1_0": "“Etarahi, bhante,",
  "pli-tv-kd6:33.4.1_1": "manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti.",
  "pli-tv-kd6:33.4.2_0": "So eso, bhagavā,",
  "pli-tv-kd6:33.4.2_1": "uccāsaddo mahāsaddo kākoravasaddo”ti.",
  "pli-tv-kd6:33.4.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:33.4.4_0": "“na, bhikkhave,",
  "pli-tv-kd6:33.4.4_1": "sammuti kappiyabhūmi paribhuñjitabbā.",
  "pli-tv-kd6:33.4.5_0": "Yo paribhuñjeyya, āpatti dukkaṭassa.",
  "pli-tv-kd6:33.4.6_0": "Anujānāmi, bhikkhave, tisso kappiyabhūmiyo—",
  "pli-tv-kd6:33.4.7_0": "ussāvanantikaṁ gonisādikaṁ gahapatin”ti.",
  "pli-tv-kd6:33.5.1_0": "Tena kho pana samayena āyasmā yasojo gilāno hoti.",
  "pli-tv-kd6:33.5.2_0": "Tassatthāya bhesajjāni āhariyanti.",
  "pli-tv-kd6:33.5.3_0": "Tāni bhikkhū bahi vāsenti.",
  "pli-tv-kd6:33.5.4_0": "Ukkapiṇḍakāpi khādanti, corāpi haranti.",
  "pli-tv-kd6:33.5.5_0": "Bhagavato etamatthaṁ ārocesuṁ.",
  "pli-tv-kd6:33.5.6_0": "“Anujānāmi, bhikkhave,",
  "pli-tv-kd6:33.5.6_1": "sammutiṁ kappiyabhūmiṁ paribhuñjituṁ.",
  "pli-tv-kd6:33.5.7_0": "Anujānāmi, bhikkhave, catasso kappiyabhūmiyo—",
  "pli-tv-kd6:33.5.8_0": "ussāvanantikaṁ gonisādikaṁ gahapatiṁ sammutin”ti.",
  "pli-tv-kd6:33.5.9_0": "Sīhabhāṇavāro niṭṭhito catuttho.",
  "pli-tv-kd6:34.1.0_0": "21. Meṇḍakagahapativatthu",
  "pli-tv-kd6:34.1.1_0": "Tena kho pana samayena bhaddiyanagare meṇḍako gahapati paṭivasati.",
  "pli-tv-kd6:34.1.2_0": "Tassa evarūpo iddhānubhāvo hoti—",
  "pli-tv-kd6:34.1.3_0": "sīsaṁ nahāyitvā dhaññāgāraṁ sammajjāpetvā bahidvāre nisīdati,",
  "pli-tv-kd6:34.1.3_1": "antalikkhā dhaññassa dhārā opatitvā dhaññāgāraṁ pūreti.",
  "pli-tv-kd6:34.1.4_0": "Bhariyāya evarūpo iddhānubhāvo hoti—",
  "pli-tv-kd6:34.1.5_0": "ekaṁyeva āḷhakathālikaṁ upanisīditvā ekañca sūpabhiñjanakaṁ dāsakammakaraporisaṁ bhattena parivisati,",
  "pli-tv-kd6:34.1.5_1": "na tāva taṁ khiyyati yāva sā na vuṭṭhāti.",
  "pli-tv-kd6:34.1.6_0": "Puttassa evarūpo iddhānubhāvo hoti—",
  "pli-tv-kd6:34.1.7_0": "ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti,",
  "pli-tv-kd6:34.1.7_1": "na tāva taṁ khiyyati yāvassa hatthagatā.",
  "pli-tv-kd6:34.2.1_0": "Suṇisāya evarūpo iddhānubhāvo hoti—",
  "pli-tv-kd6:34.2.2_0": "ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti,",
  "pli-tv-kd6:34.2.2_1": "na tāva taṁ khiyyati yāva sā na vuṭṭhāti.",
  "pli-tv-kd6:34.2.3_0": "Dāsassa evarūpo iddhānubhāvo hoti—",
  "pli-tv-kd6:34.2.4_0": "ekena naṅgalena kasantassa satta sītāyo gacchanti.",
  "pli-tv-kd6:34.3.1_0": "Assosi kho rājā māgadho seniyo bimbisāro—",
  "pli-tv-kd6:34.3.2_0": "“amhākaṁ kira vijite bhaddiyanagare meṇḍako gahapati paṭivasati.",
  "pli-tv-kd6:34.3.3_0": "Tassa evarūpo iddhānubhāvo—",
  "pli-tv-kd6:34.3.4_0": "sīsaṁ nahāyitvā dhaññāgāraṁ sammajjāpetvā bahidvāre nisīdati,",
  "pli-tv-kd6:34.3.4_1": "antalikkhā dhaññassa dhārā opatitvā dhaññāgāraṁ pūreti.",
  "pli-tv-kd6:34.3.5_0": "Bhariyāya evarūpo iddhānubhāvo—",
  "pli-tv-kd6:34.3.6_0": "ekaṁyeva āḷhakathālikaṁ upanisīditvā ekañca sūpabhiñjanakaṁ dāsakammakaraporisaṁ bhattena parivisati,",
  "pli-tv-kd6:34.3.6_1": "na tāva taṁ khiyyati yāva sā na vuṭṭhāti.",
  "pli-tv-kd6:34.3.7_0": "Puttassa evarūpo iddhānubhāvo—",
  "pli-tv-kd6:34.3.8_0": "ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti,",
  "pli-tv-kd6:34.3.8_1": "na tāva taṁ khiyyati yāvassa hatthagatā.",
  "pli-tv-kd6:34.4.1_0": "Suṇisāya evarūpo iddhānubhāvo—",
  "pli-tv-kd6:34.4.2_0": "ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti,",
  "pli-tv-kd6:34.4.2_1": "na tāva taṁ khiyyati yāva sā na vuṭṭhāti.",
  "pli-tv-kd6:34.4.3_0": "Dāsassa evarūpo iddhānubhāvo—",
  "pli-tv-kd6:34.4.4_0": "ekena naṅgalena kasantassa satta sītāyo gacchantī”ti.",
  "pli-tv-kd6:34.5.1_0": "Atha kho rājā māgadho seniyo bimbisāro aññataraṁ sabbatthakaṁ mahāmattaṁ āmantesi—",
  "pli-tv-kd6:34.5.2_0": "“amhākaṁ kira, bhaṇe,",
  "pli-tv-kd6:34.5.2_1": "vijite bhaddiyanagare meṇḍako gahapati paṭivasati.",
  "pli-tv-kd6:34.5.3_0": "Tassa evarūpo iddhānubhāvo—",
  "pli-tv-kd6:34.5.4_0": "sīsaṁ nahāyitvā dhaññāgāraṁ sammajjāpetvā bahidvāre nisīdati,",
  "pli-tv-kd6:34.5.4_1": "antalikkhā dhaññassa dhārā opatitvā dhaññāgāraṁ pūreti.",
  "pli-tv-kd6:34.5.5_0": "Bhariyāya …pe…",
  "pli-tv-kd6:34.5.6_0": "puttassa …",
  "pli-tv-kd6:34.5.7_0": "suṇisāya …",
  "pli-tv-kd6:34.5.8_0": "dāsassa evarūpo iddhānubhāvo,",
  "pli-tv-kd6:34.5.8_1": "ekena naṅgalena kasantassa satta sītāyo gacchantīti.",
  "pli-tv-kd6:34.5.9_0": "Gaccha, bhaṇe, jānāhi.",
  "pli-tv-kd6:34.5.10_0": "Yathā mayā sāmaṁ diṭṭho,",
  "pli-tv-kd6:34.5.10_1": "evaṁ tava diṭṭho bhavissatī”ti.",
  "pli-tv-kd6:34.5.11_0": "“Evaṁ,",
  "pli-tv-kd6:34.5.11_1": "devā”ti kho so mahāmatto rañño māgadhassa seniyassa bimbisārassa paṭissuṇitvā caturaṅginiyā senāya yena bhaddiyaṁ tena pāyāsi.",
  "pli-tv-kd6:34.6.1_0": "Anupubbena yena bhaddiyaṁ yena meṇḍako gahapati tenupasaṅkami;",
  "pli-tv-kd6:34.6.1_1": "upasaṅkamitvā meṇḍakaṁ gahapatiṁ etadavoca—",
  "pli-tv-kd6:34.6.2_0": "“ahañhi, gahapati, raññā āṇatto—",
  "pli-tv-kd6:34.6.3_0": "‘amhākaṁ kira, bhaṇe,",
  "pli-tv-kd6:34.6.3_1": "vijite bhaddiyanagare meṇḍako gahapati paṭivasati, tassa evarūpo iddhānubhāvo, sīsaṁ nahāyitvā …pe…",
  "pli-tv-kd6:34.6.4_0": "bhariyāya …",
  "pli-tv-kd6:34.6.5_0": "puttassa …",
  "pli-tv-kd6:34.6.6_0": "suṇisāya …",
  "pli-tv-kd6:34.6.7_0": "dāsassa evarūpo iddhānubhāvo,",
  "pli-tv-kd6:34.6.7_1": "ekena naṅgalena kasantassa satta sītāyo gacchantīti, gaccha, bhaṇe, jānāhi.",
  "pli-tv-kd6:34.6.8_0": "Yathā mayā sāmaṁ diṭṭho,",
  "pli-tv-kd6:34.6.8_1": "evaṁ tava diṭṭho bhavissatī’ti.",
  "pli-tv-kd6:34.6.9_0": "Passāma te, gahapati, iddhānubhāvan”ti.",
  "pli-tv-kd6:34.6.10_0": "Atha kho meṇḍako gahapati sīsaṁ nahāyitvā dhaññāgāraṁ sammajjāpetvā bahidvāre nisīdi,",
  "pli-tv-kd6:34.6.10_1": "antalikkhā dhaññassa dhārā opatitvā dhaññāgāraṁ pūresi.",
  "pli-tv-kd6:34.6.11_0": "“Diṭṭho te, gahapati, iddhānubhāvo.",
  "pli-tv-kd6:34.6.12_0": "Bhariyāya te iddhānubhāvaṁ passissāmā”ti.",
  "pli-tv-kd6:34.7.1_0": "Atha kho meṇḍako gahapati bhariyaṁ āṇāpesi—",
  "pli-tv-kd6:34.7.2_0": "“tena hi caturaṅginiṁ senaṁ bhattena parivisā”ti.",
  "pli-tv-kd6:34.7.3_0": "Atha kho meṇḍakassa gahapatissa bhariyā ekaṁyeva āḷhakathālikaṁ upanisīditvā ekañca sūpabhiñjanakaṁ caturaṅginiṁ senaṁ bhattena parivisi, na tāva taṁ khiyyati, yāva sā na vuṭṭhāti.",
  "pli-tv-kd6:34.7.4_0": "“Diṭṭho te, gahapati, bhariyāyapi iddhānubhāvo.",
  "pli-tv-kd6:34.7.5_0": "Puttassa te iddhānubhāvaṁ passissāmā”ti.",
  "pli-tv-kd6:34.8.1_0": "Atha kho meṇḍako gahapati puttaṁ āṇāpesi—",
  "pli-tv-kd6:34.8.2_0": "“tena hi caturaṅginiyā senāya chamāsikaṁ vetanaṁ dehī”ti.",
  "pli-tv-kd6:34.8.3_0": "Atha kho meṇḍakassa gahapatissa putto ekaṁyeva sahassathavikaṁ gahetvā caturaṅginiyā senāya chamāsikaṁ vetanaṁ adāsi, na tāva taṁ khiyyati, yāvassa hatthagatā.",
  "pli-tv-kd6:34.8.4_0": "“Diṭṭho te, gahapati, puttassapi iddhānubhāvo.",
  "pli-tv-kd6:34.8.5_0": "Suṇisāya te iddhānubhāvaṁ passissāmā”ti.",
  "pli-tv-kd6:34.9.1_0": "Atha kho meṇḍako gahapati suṇisaṁ āṇāpesi—",
  "pli-tv-kd6:34.9.2_0": "“tena hi caturaṅginiyā senāya chamāsikaṁ bhattaṁ dehī”ti.",
  "pli-tv-kd6:34.9.3_0": "Atha kho meṇḍakassa gahapatissa suṇisā ekaṁyeva catudoṇikaṁ piṭakaṁ upanisīditvā caturaṅginiyā senāya chamāsikaṁ bhattaṁ adāsi,",
  "pli-tv-kd6:34.9.3_1": "na tāva taṁ khiyyati yāva sā na vuṭṭhāti.",
  "pli-tv-kd6:34.9.4_0": "“Diṭṭho te, gahapati, suṇisāyapi iddhānubhāvo.",
  "pli-tv-kd6:34.9.5_0": "Dāsassa te iddhānubhāvaṁ passissāmā”ti.",
  "pli-tv-kd6:34.9.6_0": "“Mayhaṁ kho, sāmi,",
  "pli-tv-kd6:34.9.6_1": "dāsassa iddhānubhāvo khette passitabbo”ti.",
  "pli-tv-kd6:34.9.7_0": "“Alaṁ, gahapati,",
  "pli-tv-kd6:34.9.7_1": "diṭṭho te dāsassapi iddhānubhāvo”ti.",
  "pli-tv-kd6:34.9.8_0": "Atha kho so mahāmatto caturaṅginiyā senāya punadeva rājagahaṁ paccāgañchi.",
  "pli-tv-kd6:34.9.9_0": "Yena rājā māgadho seniyo bimbisāro tenupasaṅkami;",
  "pli-tv-kd6:34.9.9_1": "upasaṅkamitvā rañño māgadhassa seniyassa bimbisārassa etamatthaṁ ārocesi.",
  "pli-tv-kd6:34.10.1_0": "Atha kho bhagavā vesāliyaṁ yathābhirantaṁ viharitvā yena bhaddiyaṁ tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:34.10.2_0": "Atha kho bhagavā anupubbena cārikaṁ caramāno yena bhaddiyaṁ tadavasari.",
  "pli-tv-kd6:34.10.3_0": "Tatra sudaṁ bhagavā bhaddiye viharati jātiyā vane.",
  "pli-tv-kd6:34.11.1_0": "Assosi kho meṇḍako gahapati—",
  "pli-tv-kd6:34.11.2_0": "“samaṇo khalu bho gotamo sakyaputto sakyakulā pabbajito bhaddiyaṁ anuppatto bhaddiye viharati jātiyā vane.",
  "pli-tv-kd6:34.11.3_0": "Taṁ kho pana bhagavantaṁ gotamaṁ evaṁ kalyāṇo kittisaddo abbhuggato—",
  "pli-tv-kd6:34.11.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’.",
  "pli-tv-kd6:34.11.5_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "pli-tv-kd6:34.11.6_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.",
  "pli-tv-kd6:34.11.7_0": "Sādhu kho pana tathārūpānaṁ arahataṁ dassanaṁ hotī”ti.",
  "pli-tv-kd6:34.12.1_0": "Atha kho meṇḍako gahapati bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi bhaddiyā niyyāsi bhagavantaṁ dassanāya.",
  "pli-tv-kd6:34.12.2_0": "Addasaṁsu kho sambahulā titthiyā meṇḍakaṁ gahapatiṁ dūratova āgacchantaṁ,",
  "pli-tv-kd6:34.12.2_1": "disvāna meṇḍakaṁ gahapatiṁ etadavocuṁ—",
  "pli-tv-kd6:34.12.3_0": "“kahaṁ tvaṁ, gahapati, gacchasī”ti?",
  "pli-tv-kd6:34.12.4_0": "“Gacchāmahaṁ, bhante,",
  "pli-tv-kd6:34.12.4_1": "bhagavantaṁ samaṇaṁ gotamaṁ dassanāyā”ti.",
  "pli-tv-kd6:34.12.5_0": "“Kiṁ pana tvaṁ, gahapati,",
  "pli-tv-kd6:34.12.5_1": "kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?",
  "pli-tv-kd6:34.12.6_0": "Samaṇo hi, gahapati,",
  "pli-tv-kd6:34.12.6_1": "gotamo akiriyavādo akiriyāya dhammaṁ deseti, tena ca sāvake vinetī”ti.",
  "pli-tv-kd6:34.13.1_0": "Atha kho meṇḍakassa gahapatissa etadahosi—",
  "pli-tv-kd6:34.13.2_0": "“nissaṁsayaṁ kho so bhagavā arahaṁ sammāsambuddho bhavissati,",
  "pli-tv-kd6:34.13.2_1": "yathayime titthiyā usūyantī”ti.",
  "pli-tv-kd6:34.13.3_0": "Yāvatikā yānassa bhūmi,",
  "pli-tv-kd6:34.13.3_1": "yānena gantvā yānā paccorohitvā pattikova yena bhagavā tenupasaṅkami,",
  "pli-tv-kd6:34.13.3_2": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:34.13.4_0": "Ekamantaṁ nisinnassa kho meṇḍakassa gahapatissa bhagavā anupubbiṁ kathaṁ kathesi, seyyathidaṁ—",
  "pli-tv-kd6:34.13.5_0": "dānakathaṁ …pe…",
  "pli-tv-kd6:34.13.6_0": "aparappaccayo satthusāsane bhagavantaṁ etadavoca—",
  "pli-tv-kd6:34.13.7_0": "“abhikkantaṁ, bhante …pe…",
  "pli-tv-kd6:34.13.8_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ.",
  "pli-tv-kd6:34.13.9_0": "Adhivāsetu ca me, bhante,",
  "pli-tv-kd6:34.13.9_1": "bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd6:34.13.10_0": "Adhivāsesi bhagavā tuṇhībhāvena.",
  "pli-tv-kd6:34.14.1_0": "Atha kho meṇḍako gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:34.14.2_0": "Atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:34.14.3_0": "Atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa nivesanaṁ tenupasaṅkami;",
  "pli-tv-kd6:34.14.3_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:34.15.1_0": "Atha kho meṇḍakassa gahapatissa bhariyā ca putto ca suṇisā ca dāso ca yena bhagavā tenupasaṅkamiṁsu,",
  "pli-tv-kd6:34.15.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd6:34.15.2_0": "Tesaṁ bhagavā anupubbiṁ kathaṁ kathesi, seyyathidaṁ—",
  "pli-tv-kd6:34.15.3_0": "dānakathaṁ …pe…",
  "pli-tv-kd6:34.15.4_0": "aparappaccayā satthusāsane bhagavantaṁ etadavocuṁ—",
  "pli-tv-kd6:34.15.5_0": "“abhikkantaṁ, bhante …pe…",
  "pli-tv-kd6:34.15.6_0": "ete mayaṁ, bhante,",
  "pli-tv-kd6:34.15.6_1": "bhagavantaṁ saraṇaṁ gacchāma dhammañca bhikkhusaṅghañca.",
  "pli-tv-kd6:34.15.7_0": "Upāsake no bhagavā dhāretu ajjatagge pāṇupete saraṇaṁ gate”ti.",
  "pli-tv-kd6:34.16.1_0": "Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:34.16.1_1": "Ekamantaṁ nisinno kho meṇḍako gahapati bhagavantaṁ etadavoca—",
  "pli-tv-kd6:34.16.2_0": "“yāva, bhante,",
  "pli-tv-kd6:34.16.2_1": "bhagavā bhaddiye viharati tāva ahaṁ buddhappamukhassa bhikkhusaṅghassa dhuvabhattenā”ti.",
  "pli-tv-kd6:34.16.3_0": "Atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:34.17.0_0": "22. Pañcagorasādianujānana",
  "pli-tv-kd6:34.17.1_0": "Atha kho bhagavā bhaddiye yathābhirantaṁ viharitvā meṇḍakaṁ gahapatiṁ anāpucchā yena aṅguttarāpo tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:34.17.2_0": "Assosi kho meṇḍako gahapati—",
  "pli-tv-kd6:34.17.3_0": "“bhagavā kira yena aṅguttarāpo tena cārikaṁ pakkanto mahatā bhikkhusaṅghena saddhiṁ aḍḍhatelasehi bhikkhusatehī”ti.",
  "pli-tv-kd6:34.17.4_0": "Atha kho meṇḍako gahapati dāse ca kammakare ca āṇāpesi—",
  "pli-tv-kd6:34.17.5_0": "“tena hi, bhaṇe, bahuṁ loṇampi, telampi, taṇḍulampi,",
  "pli-tv-kd6:34.17.5_1": "khādanīyampi sakaṭesu āropetvā āgacchatha,",
  "pli-tv-kd6:34.17.5_2": "aḍḍhatelasāni ca gopālakasatāni aḍḍhatelasāni ca dhenusatāni ādāya āgacchantu,",
  "pli-tv-kd6:34.17.5_3": "yattha bhagavantaṁ passissāma tattha taruṇena khīrena bhojessāmā”ti.",
  "pli-tv-kd6:34.18.1_0": "Atha kho meṇḍako gahapati bhagavantaṁ antarāmagge kantāre sambhāvesi.",
  "pli-tv-kd6:34.18.2_0": "Atha kho meṇḍako gahapati yena bhagavā tenupasaṅkami;",
  "pli-tv-kd6:34.18.2_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd6:34.18.3_0": "Ekamantaṁ ṭhito kho meṇḍako gahapati bhagavantaṁ etadavoca—",
  "pli-tv-kd6:34.18.4_0": "“adhivāsetu me, bhante,",
  "pli-tv-kd6:34.18.4_1": "bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd6:34.18.5_0": "Adhivāsesi bhagavā tuṇhībhāvena.",
  "pli-tv-kd6:34.18.6_0": "Atha kho meṇḍako gahapati bhagavato adhivāsanaṁ viditvā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd6:34.18.7_0": "Atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.",
  "pli-tv-kd6:34.19.1_0": "Atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa parivesanā tenupasaṅkami;",
  "pli-tv-kd6:34.19.1_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:34.19.2_0": "Atha kho meṇḍako gahapati aḍḍhatelasāni gopālakasatāni āṇāpesi—",
  "pli-tv-kd6:34.19.3_0": "“tena hi, bhaṇe,",
  "pli-tv-kd6:34.19.3_1": "ekamekaṁ dhenuṁ gahetvā ekamekassa bhikkhuno upatiṭṭhatha taruṇena khīrena bhojessāmā”ti.",
  "pli-tv-kd6:34.19.4_0": "Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi, taruṇena ca khīrena.",
  "pli-tv-kd6:34.19.5_0": "Bhikkhū kukkuccāyantā khīraṁ na paṭiggaṇhanti.",
  "pli-tv-kd6:34.19.6_0": "“Paṭiggaṇhatha, bhikkhave, paribhuñjathā”ti.",
  "pli-tv-kd6:34.20.1_0": "Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā taruṇena ca khīrena bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:34.20.2_0": "Ekamantaṁ nisinno kho meṇḍako gahapati bhagavantaṁ etadavoca—",
  "pli-tv-kd6:34.20.3_0": "“santi, bhante, maggā kantārā, appodakā appabhakkhā, na sukarā apātheyyena gantuṁ.",
  "pli-tv-kd6:34.20.4_0": "Sādhu, bhante,",
  "pli-tv-kd6:34.20.4_1": "bhagavā bhikkhūnaṁ pātheyyaṁ anujānātū”ti.",
  "pli-tv-kd6:34.20.5_0": "Atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:34.21.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:34.21.2_0": "“anujānāmi, bhikkhave, pañca gorase—",
  "pli-tv-kd6:34.21.3_0": "khīraṁ, dadhiṁ, takkaṁ, navanītaṁ, sappiṁ.",
  "pli-tv-kd6:34.21.4_0": "Santi, bhikkhave,",
  "pli-tv-kd6:34.21.4_1": "maggā kantārā appodakā appabhakkhā, na sukarā apātheyyena gantuṁ.",
  "pli-tv-kd6:34.21.5_0": "Anujānāmi, bhikkhave,",
  "pli-tv-kd6:34.21.5_1": "pātheyyaṁ pariyesituṁ taṇḍulo taṇḍulatthikena, muggo muggatthikena, māso māsatthikena, loṇaṁ loṇatthikena, guḷo guḷatthikena, telaṁ telatthikena, sappi sappitthikena.",
  "pli-tv-kd6:34.21.6_0": "Santi, bhikkhave, manussā, saddhā pasannā,",
  "pli-tv-kd6:34.21.6_1": "te kappiyakārakānaṁ hatthe hiraññaṁ upanikkhipanti—",
  "pli-tv-kd6:34.21.7_0": "‘iminā ayyassa yaṁ kappiyaṁ taṁ dethā’ti.",
  "pli-tv-kd6:34.21.8_0": "Anujānāmi, bhikkhave,",
  "pli-tv-kd6:34.21.8_1": "yaṁ tato kappiyaṁ taṁ sādituṁ;",
  "pli-tv-kd6:34.21.9_0": "na tvevāhaṁ, bhikkhave,",
  "pli-tv-kd6:34.21.9_1": "kenaci pariyāyena jātarūparajataṁ sāditabbaṁ pariyesitabbanti vadāmī”ti.",
  "pli-tv-kd6:35.1.0_0": "23. Keṇiyajaṭilavatthu",
  "pli-tv-kd6:35.1.1_0": "Atha kho bhagavā anupubbena cārikaṁ caramāno yena āpaṇaṁ tadavasari.",
  "pli-tv-kd6:35.1.2_0": "Assosi kho keṇiyo jaṭilo—",
  "pli-tv-kd6:35.1.3_0": "“samaṇo khalu bho gotamo sakyaputto sakyakulā pabbajito āpaṇaṁ anuppatto,",
  "pli-tv-kd6:35.1.3_1": "taṁ kho pana bhavantaṁ gotamaṁ evaṁ kalyāṇo kittisaddo abbhuggato …pe…",
  "pli-tv-kd6:35.1.4_0": "sādhu kho pana tathārūpānaṁ arahataṁ dassanaṁ hotī”ti.",
  "pli-tv-kd6:35.1.5_0": "Atha kho keṇiyassa jaṭilassa etadahosi—",
  "pli-tv-kd6:35.1.6_0": "“kiṁ nu kho ahaṁ samaṇassa gotamassa harāpeyyan”ti.",
  "pli-tv-kd6:35.2.1_0": "Atha kho keṇiyassa jaṭilassa etadahosi—",
  "pli-tv-kd6:35.2.2_0": "“yepi kho te brāhmaṇānaṁ pubbakā isayo mantānaṁ kattāro mantānaṁ pavattāro,",
  "pli-tv-kd6:35.2.2_1": "yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ samihitaṁ,",
  "pli-tv-kd6:35.2.2_2": "tadanugāyanti tadanubhāsanti, bhāsitamanubhāsanti, vācitamanuvācenti, seyyathidaṁ—",
  "pli-tv-kd6:35.2.3_0": "aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu,",
  "pli-tv-kd6:35.2.3_1": "rattūparatā viratā vikālabhojanā,",
  "pli-tv-kd6:35.2.3_2": "te evarūpāni pānāni sādiyiṁsu.",
  "pli-tv-kd6:35.3.1_0": "Samaṇopi gotamo rattūparato virato vikālabhojanā,",
  "pli-tv-kd6:35.3.1_1": "arahati samaṇopi gotamo evarūpāni pānāni sādiyitun”ti",
  "pli-tv-kd6:35.3.2_0": "pahūtaṁ pānaṁ paṭiyādāpetvā kājehi gāhāpetvā yena bhagavā tenupasaṅkami;",
  "pli-tv-kd6:35.3.2_1": "upasaṅkamitvā bhagavatā saddhiṁ sammodi;",
  "pli-tv-kd6:35.3.3_0": "sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "pli-tv-kd6:35.3.4_0": "Ekamantaṁ ṭhito kho keṇiyo jaṭilo bhagavantaṁ etadavoca—",
  "pli-tv-kd6:35.3.5_0": "“paṭiggaṇhātu me bhavaṁ gotamo pānan”ti.",
  "pli-tv-kd6:35.3.6_0": "“Tena hi, keṇiya, bhikkhūnaṁ dehī”ti.",
  "pli-tv-kd6:35.3.7_0": "Atha kho keṇiyo jaṭilo bhikkhūnaṁ deti.",
  "pli-tv-kd6:35.3.8_0": "Bhikkhū kukkuccāyantā na paṭiggaṇhanti.",
  "pli-tv-kd6:35.3.9_0": "“Paṭiggaṇhatha, bhikkhave, paribhuñjathā”ti.",
  "pli-tv-kd6:35.4.1_0": "Atha kho keṇiyo jaṭilo buddhappamukhaṁ bhikkhusaṅghaṁ pahūtehi pānehi sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.",
  "pli-tv-kd6:35.4.2_0": "Ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi.",
  "pli-tv-kd6:35.4.3_0": "Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca—",
  "pli-tv-kd6:35.4.4_0": "“adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "pli-tv-kd6:35.5.1_0": "“Mahā kho, keṇiya,",
  "pli-tv-kd6:35.5.1_1": "bhikkhusaṅgho aḍḍhatelasāni bhikkhusatāni,",
  "pli-tv-kd6:35.5.1_2": "tvañca brāhmaṇesu abhippasanno”ti.",
  "pli-tv-kd6:35.5.2_0": "Dutiyampi kho keṇiyo jaṭilo bhagavantaṁ etadavoca—",
  "pli-tv-kd6:35.5.3_0": "“kiñcāpi kho, bho gotama,",
  "pli-tv-kd6:35.5.3_1": "mahā bhikkhusaṅgho aḍḍhatelasāni bhikkhusatāni,",
  "pli-tv-kd6:35.5.3_2": "ahañca brāhmaṇesu abhippasanno,",
  "pli-tv-kd6:35.5.3_3": "adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "pli-tv-kd6:35.5.4_0": "“Mahā kho, keṇiya,",
  "pli-tv-kd6:35.5.4_1": "bhikkhusaṅgho aḍḍhatelasāni bhikkhusatāni,",
  "pli-tv-kd6:35.5.4_2": "tvañca brāhmaṇesu abhippasanno”ti.",
  "pli-tv-kd6:35.5.5_0": "Tatiyampi kho keṇiyo jaṭilo bhagavantaṁ etadavoca—",
  "pli-tv-kd6:35.5.6_0": "“kiñcāpi kho, bho gotama,",
  "pli-tv-kd6:35.5.6_1": "mahā bhikkhusaṅgho aḍḍhatelasāni bhikkhusatāni,",
  "pli-tv-kd6:35.5.6_2": "ahañca brāhmaṇesu abhippasanno,",
  "pli-tv-kd6:35.5.6_3": "adhivāsetu bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "pli-tv-kd6:35.5.7_0": "Adhivāsesi bhagavā tuṇhībhāvena.",
  "pli-tv-kd6:35.5.8_0": "Atha kho keṇiyo jaṭilo bhagavato adhivāsanaṁ viditvā uṭṭhāyāsanā pakkāmi.",
  "pli-tv-kd6:35.6.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:35.6.2_0": "“anujānāmi, bhikkhave, aṭṭha pānāni—",
  "pli-tv-kd6:35.6.3_0": "ambapānaṁ jambupānaṁ cocapānaṁ mocapānaṁ madhūkapānaṁ muddikapānaṁ sālūkapānaṁ phārusakapānaṁ.",
  "pli-tv-kd6:35.6.4_0": "Anujānāmi, bhikkhave,",
  "pli-tv-kd6:35.6.4_1": "sabbaṁ phalarasaṁ ṭhapetvā dhaññaphalarasaṁ.",
  "pli-tv-kd6:35.6.5_0": "Anujānāmi, bhikkhave,",
  "pli-tv-kd6:35.6.5_1": "sabbaṁ pattarasaṁ ṭhapetvā ḍākarasaṁ.",
  "pli-tv-kd6:35.6.6_0": "Anujānāmi, bhikkhave,",
  "pli-tv-kd6:35.6.6_1": "sabbaṁ puppharasaṁ ṭhapetvā madhūkapuppharasaṁ.",
  "pli-tv-kd6:35.6.7_0": "Anujānāmi, bhikkhave, ucchurasan”ti.",
  "pli-tv-kd6:35.7.1_0": "Atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bho gotama, niṭṭhitaṁ bhattan”ti.",
  "pli-tv-kd6:35.7.2_0": "Atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami;",
  "pli-tv-kd6:35.7.2_1": "upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd6:35.7.3_0": "Atha kho keṇiyo jaṭilo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd6:35.8.1_0": "Ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi—",
  "pli-tv-kd6:35.8.2_0": "“Aggihuttamukhā yaññā,",
  "pli-tv-kd6:35.8.3_0": "sāvittī chandaso mukhaṁ;",
  "pli-tv-kd6:35.8.4_0": "Rājā mukhaṁ manussānaṁ,",
  "pli-tv-kd6:35.8.5_0": "nadīnaṁ sāgaro mukhaṁ.",
  "pli-tv-kd6:35.8.6_0": "Nakkhattānaṁ mukhaṁ cando,",
  "pli-tv-kd6:35.8.7_0": "ādicco tapataṁ mukhaṁ;",
  "pli-tv-kd6:35.8.8_0": "Puññaṁ ākaṅkhamānānaṁ,",
  "pli-tv-kd6:35.8.9_0": "saṅgho ve yajataṁ mukhan”ti.",
  "pli-tv-kd6:35.8.10_0": "Atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi.",
  "pli-tv-kd6:36.1.0_0": "24. Rojamallavatthu",
  "pli-tv-kd6:36.1.1_0": "Atha kho bhagavā āpaṇe yathābhirantaṁ viharitvā yena kusinārā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:36.1.2_0": "Assosuṁ kho kosinārakā mallā—“bhagavā kira kusināraṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī”ti.",
  "pli-tv-kd6:36.1.3_0": "Te saṅgaraṁ akaṁsu—“yo bhagavato paccuggamanaṁ na karissati, pañcasatānissa daṇḍo”ti.",
  "pli-tv-kd6:36.1.4_0": "Tena kho pana samayena rojo mallo āyasmato ānandassa sahāyo hoti.",
  "pli-tv-kd6:36.1.5_0": "Atha kho bhagavā anupubbena cārikaṁ caramāno yena kusinārā tadavasari.",
  "pli-tv-kd6:36.2.1_0": "Atha kho kosinārakā mallā bhagavato paccuggamanaṁ akaṁsu.",
  "pli-tv-kd6:36.2.2_0": "Atha kho rojo mallo bhagavato paccuggamanaṁ karitvā yenāyasmā ānando tenupasaṅkami,",
  "pli-tv-kd6:36.2.2_1": "upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.",
  "pli-tv-kd6:36.2.3_0": "Ekamantaṁ ṭhitaṁ kho rojaṁ mallaṁ āyasmā ānando etadavoca—",
  "pli-tv-kd6:36.2.4_0": "“uḷāraṁ kho te idaṁ, āvuso roja,",
  "pli-tv-kd6:36.2.4_1": "yaṁ tvaṁ bhagavato paccuggamanaṁ akāsī”ti.",
  "pli-tv-kd6:36.2.5_0": "“Nāhaṁ, bhante ānanda,",
  "pli-tv-kd6:36.2.5_1": "bahukato buddhe vā dhamme vā saṅghe vā;",
  "pli-tv-kd6:36.2.6_0": "api ca ñātīhi saṅgaro kato—‘yo bhagavato paccuggamanaṁ na karissati, pañcasatānissa daṇḍo’ti;",
  "pli-tv-kd6:36.2.7_0": "so kho ahaṁ, bhante ānanda,",
  "pli-tv-kd6:36.2.7_1": "ñātīnaṁ daṇḍabhayā evāhaṁ bhagavato paccuggamanaṁ akāsin”ti.",
  "pli-tv-kd6:36.2.8_0": "Atha kho āyasmā ānando anattamano ahosi “kathañhi nāma rojo mallo evaṁ vakkhatī”ti?",
  "pli-tv-kd6:36.3.1_0": "Atha kho āyasmā ānando yena bhagavā tenupasaṅkami,",
  "pli-tv-kd6:36.3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd6:36.3.2_0": "Ekamantaṁ nisinno kho āyasmā ānando bhagavantaṁ etadavoca—",
  "pli-tv-kd6:36.3.3_0": "“ayaṁ, bhante, rojo mallo abhiññāto ñātamanusso.",
  "pli-tv-kd6:36.3.4_0": "Mahatthiko kho pana evarūpānaṁ ñātamanussānaṁ imasmiṁ dhammavinaye pasādo.",
  "pli-tv-kd6:36.3.5_0": "Sādhu, bhante, bhagavā tathā karotu,",
  "pli-tv-kd6:36.3.5_1": "yathā rojo mallo imasmiṁ dhammavinaye pasīdeyyā”ti.",
  "pli-tv-kd6:36.3.6_0": "“Na kho taṁ, ānanda, dukkaraṁ tathāgatena,",
  "pli-tv-kd6:36.3.6_1": "yathā rojo mallo imasmiṁ dhammavinaye pasīdeyyā”ti.",
  "pli-tv-kd6:36.4.1_0": "Atha kho bhagavā rojaṁ mallaṁ mettena cittena pharitvā uṭṭhāyāsanā vihāraṁ pāvisi.",
  "pli-tv-kd6:36.4.2_0": "Atha kho rojo mallo bhagavato mettena cittena phuṭṭho,",
  "pli-tv-kd6:36.4.2_1": "seyyathāpi nāma gāviṁ taruṇavaccho;",
  "pli-tv-kd6:36.4.3_0": "evameva vihārena vihāraṁ pariveṇena pariveṇaṁ upasaṅkamitvā bhikkhū pucchati—",
  "pli-tv-kd6:36.4.4_0": "“kahaṁ nu kho, bhante,",
  "pli-tv-kd6:36.4.4_1": "etarahi so bhagavā viharati arahaṁ sammāsambuddho,",
  "pli-tv-kd6:36.4.4_2": "dassanakāmā hi mayaṁ taṁ bhagavantaṁ arahantaṁ sammāsambuddhan”ti.",
  "pli-tv-kd6:36.4.5_0": "“Esāvuso roja, vihāro saṁvutadvāro,",
  "pli-tv-kd6:36.4.5_1": "tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi,",
  "pli-tv-kd6:36.4.5_2": "vivarissati te bhagavā dvāran”ti.",
  "pli-tv-kd6:36.5.1_0": "Atha kho rojo mallo yena so vihāro saṁvutadvāro,",
  "pli-tv-kd6:36.5.1_1": "tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi. Vivari bhagavā dvāraṁ.",
  "pli-tv-kd6:36.5.2_0": "Atha kho rojo mallo vihāraṁ pavisitvā bhagavantaṁ abhivādetvā ekamantaṁ nisīdi.",
  "pli-tv-kd6:36.5.3_0": "Ekamantaṁ nisinnassa kho rojassa mallassa bhagavā anupubbiṁ kathaṁ kathesi, seyyathidaṁ—",
  "pli-tv-kd6:36.5.4_0": "dānakathaṁ …pe…",
  "pli-tv-kd6:36.5.5_0": "aparappaccayo satthusāsane bhagavantaṁ etadavoca—",
  "pli-tv-kd6:36.5.6_0": "“sādhu, bhante,",
  "pli-tv-kd6:36.5.6_1": "ayyā mamaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesan”ti.",
  "pli-tv-kd6:36.5.7_0": "“Yesaṁ kho, roja,",
  "pli-tv-kd6:36.5.7_1": "sekkhena ñāṇena sekkhena dassanena dhammo diṭṭho seyyathāpi tayā, tesampi evaṁ hoti—",
  "pli-tv-kd6:36.5.8_0": "‘aho nūna ayyā amhākaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesan’ti.",
  "pli-tv-kd6:36.5.9_0": "Tena hi, roja,",
  "pli-tv-kd6:36.5.9_1": "tava ceva paṭiggahissanti aññesañcā”ti.",
  "pli-tv-kd6:36.6.1_0": "Tena kho pana samayena kusinārāyaṁ paṇītānaṁ bhattānaṁ bhattapaṭipāṭi aṭṭhitā hoti.",
  "pli-tv-kd6:36.6.2_0": "Atha kho rojassa mallassa paṭipāṭiṁ alabhantassa etadahosi—",
  "pli-tv-kd6:36.6.3_0": "“yannūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyyan”ti.",
  "pli-tv-kd6:36.6.4_0": "Atha kho rojo mallo bhattaggaṁ olokento dve nāddasa—",
  "pli-tv-kd6:36.6.5_0": "ḍākañca piṭṭhakhādanīyañca.",
  "pli-tv-kd6:36.6.6_0": "Atha kho rojo mallo yenāyasmā ānando tenupasaṅkami;",
  "pli-tv-kd6:36.6.6_1": "upasaṅkamitvā āyasmantaṁ ānandaṁ etadavoca—",
  "pli-tv-kd6:36.6.7_0": "“idha me, bhante ānanda,",
  "pli-tv-kd6:36.6.7_1": "paṭipāṭiṁ alabhantassa etadahosi—",
  "pli-tv-kd6:36.6.8_0": "‘yannūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyyan’ti.",
  "pli-tv-kd6:36.6.9_0": "So kho ahaṁ, bhante ānanda,",
  "pli-tv-kd6:36.6.9_1": "bhattaggaṁ olokento dve nāddasaṁ—",
  "pli-tv-kd6:36.6.10_0": "ḍākañca piṭṭhakhādanīyañca.",
  "pli-tv-kd6:36.6.11_0": "Sacāhaṁ, bhante ānanda,",
  "pli-tv-kd6:36.6.11_1": "paṭiyādeyyaṁ ḍākañca piṭṭhakhādanīyañca, paṭiggaṇheyya me bhagavā”ti?",
  "pli-tv-kd6:36.6.12_0": "“Tena hi, roja, bhagavantaṁ paṭipucchissāmī”ti.",
  "pli-tv-kd6:36.7.1_0": "Atha kho āyasmā ānando bhagavato etamatthaṁ ārocesi.",
  "pli-tv-kd6:36.7.2_0": "“Tena hānanda, paṭiyādetū”ti.",
  "pli-tv-kd6:36.7.3_0": "“Tena hi, roja, paṭiyādehī”ti.",
  "pli-tv-kd6:36.7.4_0": "Atha kho rojo mallo tassā rattiyā accayena pahūtaṁ ḍākañca piṭṭhakhādanīyañca paṭiyādāpetvā bhagavato upanāmesi—",
  "pli-tv-kd6:36.7.5_0": "“paṭiggaṇhātu me, bhante,",
  "pli-tv-kd6:36.7.5_1": "bhagavā ḍākañca piṭṭhakhādanīyañcā”ti.",
  "pli-tv-kd6:36.7.6_0": "“Tena hi, roja, bhikkhūnaṁ dehī”ti.",
  "pli-tv-kd6:36.7.7_0": "Atha kho rojo mallo bhikkhūnaṁ deti.",
  "pli-tv-kd6:36.7.8_0": "Bhikkhū kukkuccāyantā na paṭiggaṇhanti.",
  "pli-tv-kd6:36.7.9_0": "“Paṭiggaṇhatha, bhikkhave, paribhuñjathā”ti.",
  "pli-tv-kd6:36.8.1_0": "Atha kho rojo mallo buddhappamukhaṁ bhikkhusaṅghaṁ pahūtehi ḍākehi ca piṭṭhakhādanīyehi ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.",
  "pli-tv-kd6:36.8.2_0": "Ekamantaṁ nisinnaṁ kho rojaṁ mallaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd6:36.8.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd6:36.8.4_0": "“anujānāmi, bhikkhave,",
  "pli-tv-kd6:36.8.4_1": "sabbañca ḍākaṁ sabbañca piṭṭhakhādanīyan”ti.",
  "pli-tv-kd6:37.1.0_0": "25. Vuḍḍhapabbajitavatthu",
  "pli-tv-kd6:37.1.1_0": "Atha kho bhagavā kusinārāyaṁ yathābhirantaṁ viharitvā yena ātumā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:37.1.2_0": "Tena kho pana samayena aññataro vuḍḍhapabbajito ātumāyaṁ paṭivasati nahāpitapubbo.",
  "pli-tv-kd6:37.1.3_0": "Tassa dve dārakā honti, mañjukā paṭibhāneyyakā,",
  "pli-tv-kd6:37.1.3_1": "dakkhā pariyodātasippā sake ācariyake nahāpitakamme.",
  "pli-tv-kd6:37.2.1_0": "Assosi kho so vuḍḍhapabbajito—“bhagavā kira ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī”ti.",
  "pli-tv-kd6:37.2.2_0": "Atha kho so vuḍḍhapabbajito te dārake etadavoca—",
  "pli-tv-kd6:37.2.3_0": "“bhagavā kira, tātā,",
  "pli-tv-kd6:37.2.3_1": "ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehi.",
  "pli-tv-kd6:37.2.4_0": "Gacchatha tumhe, tātā,",
  "pli-tv-kd6:37.2.4_1": "khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍatha, loṇampi, telampi, taṇḍulampi, khādanīyampi saṁharatha,",
  "pli-tv-kd6:37.2.4_2": "bhagavato āgatassa yāgupānaṁ karissāmā”ti.",
  "pli-tv-kd6:37.3.1_0": "“Evaṁ,",
  "pli-tv-kd6:37.3.1_1": "tātā”ti kho te dārakā tassa vuḍḍhapabbajitassa paṭissuṇitvā khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍanti, loṇampi, telampi, taṇḍulampi, khādanīyampi saṁharantā.",
  "pli-tv-kd6:37.3.2_0": "Manussā te dārake mañjuke paṭibhāneyyake passitvā yepi na kārāpetukāmā tepi kārāpenti, kārāpetvāpi bahuṁ denti.",
  "pli-tv-kd6:37.3.3_0": "Atha kho te dārakā bahuṁ loṇampi, telampi, taṇḍulampi, khādanīyampi saṁhariṁsu.",
  "pli-tv-kd6:37.4.1_0": "Atha kho bhagavā anupubbena cārikaṁ caramāno yena ātumā tadavasari.",
  "pli-tv-kd6:37.4.2_0": "Tatra sudaṁ bhagavā ātumāyaṁ viharati bhusāgāre.",
  "pli-tv-kd6:37.4.3_0": "Atha kho so vuḍḍhapabbajito tassā rattiyā accayena pahūtaṁ yāguṁ paṭiyādāpetvā bhagavato upanāmesi—",
  "pli-tv-kd6:37.4.4_0": "“paṭiggaṇhātu me, bhante, bhagavā yāgun”ti.",
  "pli-tv-kd6:37.4.5_0": "Jānantāpi tathāgatā pucchanti …pe…",
  "pli-tv-kd6:37.4.6_0": "sāvakānaṁ vā sikkhāpadaṁ paññapessāmāti.",
  "pli-tv-kd6:37.4.7_0": "Atha kho bhagavā taṁ vuḍḍhapabbajitaṁ etadavoca—",
  "pli-tv-kd6:37.4.8_0": "“kutāyaṁ, bhikkhu, yāgū”ti?",
  "pli-tv-kd6:37.4.9_0": "Atha kho so vuḍḍhapabbajito bhagavato etamatthaṁ ārocesi.",
  "pli-tv-kd6:37.5.1_0": "Vigarahi buddho bhagavā—",
  "pli-tv-kd6:37.5.2_0": "“ananucchavikaṁ, moghapurisa,",
  "pli-tv-kd6:37.5.2_1": "ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-kd6:37.5.3_0": "Kathañhi nāma tvaṁ, moghapurisa,",
  "pli-tv-kd6:37.5.3_1": "pabbajito akappiye samādapessasi.",
  "pli-tv-kd6:37.5.4_0": "Netaṁ, moghapurisa, appasannānaṁ vā pasādāya …pe…",
  "pli-tv-kd6:37.5.5_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd6:37.5.6_0": "“na, bhikkhave,",
  "pli-tv-kd6:37.5.6_1": "pabbajitena akappiye samādapetabbaṁ, yo samādapeyya, āpatti dukkaṭassa.",
  "pli-tv-kd6:37.5.7_0": "Na ca, bhikkhave,",
  "pli-tv-kd6:37.5.7_1": "nahāpitapubbena khurabhaṇḍaṁ pariharitabbaṁ.",
  "pli-tv-kd6:37.5.8_0": "Yo parihareyya, āpatti dukkaṭassā”ti.",
  "pli-tv-kd6:38.1.1_0": "Atha kho bhagavā ātumāyaṁ yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd6:38.1.2_0": "Anupubbena cārikaṁ caramāno yena sāvatthi tadavasari.",
  "pli-tv-kd6:38.1.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd6:38.1.4_0": "Tena kho pana samayena sāvatthiyaṁ bahuṁ phalakhādanīyaṁ uppannaṁ hoti.",
  "pli-tv-kd6:38.1.5_0": "Atha kho bhikkhūnaṁ etadahosi—",
  "pli-tv-kd6:38.1.6_0": "“kiṁ nu kho bhagavatā phalakhādanīyaṁ anuññātaṁ, kiṁ ananuññātan”ti?",
  "pli-tv-kd6:38.1.7_0": "Bhagavato etamatthaṁ ārocesuṁ.",
  "pli-tv-kd6:38.1.8_0": "“Anujānāmi, bhikkhave, sabbaṁ phalakhādanīyan”ti.",
  "pli-tv-kd6:39.1.1_0": "Tena kho pana samayena saṅghikāni bījāni puggalikāya bhūmiyā ropiyanti,",
  "pli-tv-kd6:39.1.1_1": "puggalikāni bījāni saṅghikāya bhūmiyā ropiyanti.",
  "pli-tv-kd6:39.1.2_0": "Bhagavato etamatthaṁ ārocesuṁ.",
  "pli-tv-kd6:39.1.3_0": "“Saṅghikāni, bhikkhave,",
  "pli-tv-kd6:39.1.3_1": "bījāni puggalikāya bhūmiyā ropitāni bhāgaṁ datvā paribhuñjitabbāni.",
  "pli-tv-kd6:39.1.4_0": "Puggalikāni bījāni saṅghikāya bhūmiyā ropitāni bhāgaṁ datvā paribhuñjitabbānī”ti.",
  "pli-tv-kd6:40.1.0_0": "26. Catumahāpadesakathā",
  "pli-tv-kd6:40.1.1_0": "Tena kho pana samayena bhikkhūnaṁ kismiñci kismiñci ṭhāne kukkuccaṁ uppajjati—",
  "pli-tv-kd6:40.1.2_0": "“kiṁ nu kho bhagavatā anuññātaṁ, kiṁ ananuññātan”ti?",
  "pli-tv-kd6:40.1.3_0": "Bhagavato etamatthaṁ ārocesuṁ.",
  "pli-tv-kd6:40.1.4_0": "“Yaṁ, bhikkhave,",
  "pli-tv-kd6:40.1.4_1": "mayā ‘idaṁ na kappatī’ti appaṭikkhittaṁ tañce akappiyaṁ anulometi, kappiyaṁ paṭibāhati, taṁ vo na kappati.",
  "pli-tv-kd6:40.1.5_0": "Yaṁ, bhikkhave,",
  "pli-tv-kd6:40.1.5_1": "mayā ‘idaṁ na kappatī’ti appaṭikkhittaṁ tañce kappiyaṁ anulometi, akappiyaṁ paṭibāhati, taṁ vo kappati.",
  "pli-tv-kd6:40.1.6_0": "Yaṁ, bhikkhave,",
  "pli-tv-kd6:40.1.6_1": "mayā ‘idaṁ kappatī’ti ananuññātaṁ tañce akappiyaṁ anulometi, kappiyaṁ paṭibāhati, taṁ vo na kappati.",
  "pli-tv-kd6:40.1.7_0": "Yaṁ, bhikkhave,",
  "pli-tv-kd6:40.1.7_1": "mayā ‘idaṁ kappatī’ti ananuññātaṁ, tañce kappiyaṁ anulometi, akappiyaṁ paṭibāhati, taṁ vo kappatī”ti.",
  "pli-tv-kd6:40.2.1_0": "Atha kho bhikkhūnaṁ etadahosi—",
  "pli-tv-kd6:40.2.2_0": "“kappati nu kho yāvakālikena yāmakālikaṁ, na nu kho kappati?",
  "pli-tv-kd6:40.2.3_0": "Kappati nu kho yāvakālikena sattāhakālikaṁ, na nu kho kappati?",
  "pli-tv-kd6:40.2.4_0": "Kappati nu kho yāvakālikena yāvajīvikaṁ, na nu kho kappati?",
  "pli-tv-kd6:40.2.5_0": "Kappati nu kho yāmakālikena sattāhakālikaṁ, na nu kho kappati?",
  "pli-tv-kd6:40.2.6_0": "Kappati nu kho yāmakālikena yāvajīvikaṁ, na nu kho kappati?",
  "pli-tv-kd6:40.2.7_0": "Kappati nu kho sattāhakālikena yāvajīvikaṁ, na nu kho kappatī”ti?",
  "pli-tv-kd6:40.2.8_0": "Bhagavato etamatthaṁ ārocesuṁ.",
  "pli-tv-kd6:40.3.1_0": "“Yāvakālikena, bhikkhave, yāmakālikaṁ,",
  "pli-tv-kd6:40.3.1_1": "tadahu paṭiggahitaṁ kāle kappati, vikāle na kappati.",
  "pli-tv-kd6:40.3.2_0": "Yāvakālikena, bhikkhave, sattāhakālikaṁ,",
  "pli-tv-kd6:40.3.2_1": "tadahu paṭiggahitaṁ kāle kappati, vikāle na kappati.",
  "pli-tv-kd6:40.3.3_0": "Yāvakālikena, bhikkhave, yāvajīvikaṁ,",
  "pli-tv-kd6:40.3.3_1": "tadahu paṭiggahitaṁ kāle kappati, vikāle na kappati.",
  "pli-tv-kd6:40.3.4_0": "Yāmakālikena, bhikkhave, sattāhakālikaṁ,",
  "pli-tv-kd6:40.3.4_1": "tadahu paṭiggahitaṁ yāme kappati, yāmātikkante na kappati.",
  "pli-tv-kd6:40.3.5_0": "Yāmakālikena, bhikkhave, yāvajīvikaṁ,",
  "pli-tv-kd6:40.3.5_1": "tadahu paṭiggahitaṁ yāme kappati, yāmātikkante na kappati.",
  "pli-tv-kd6:40.3.6_0": "Sattāhakālikena, bhikkhave, yāvajīvikaṁ paṭiggahitaṁ, sattāhaṁ kappati,",
  "pli-tv-kd6:40.3.6_1": "sattāhātikkante na kappatī”ti.",
  "pli-tv-kd6:40.3.7_0": "Bhesajjakkhandhako chaṭṭho.",
  "pli-tv-kd6:40.3.8_0": "Tassuddānaṁ",
  "pli-tv-kd6:40.3.9_0": "Sāradike vikālepi,",
  "pli-tv-kd6:40.3.10_0": "vasaṁ mūle piṭṭhehi ca;",
  "pli-tv-kd6:40.3.11_0": "Kasāvehi paṇṇaṁ phalaṁ,",
  "pli-tv-kd6:40.3.12_0": "jatu loṇaṁ chakaṇañca.",
  "pli-tv-kd6:40.3.13_0": "Cuṇṇaṁ cālini maṁsañca,",
  "pli-tv-kd6:40.3.14_0": "añjanaṁ upapisanī;",
  "pli-tv-kd6:40.3.15_0": "Añjanī uccāpārutā,",
  "pli-tv-kd6:40.3.16_0": "salākā salākaṭhāniṁ.",
  "pli-tv-kd6:40.3.17_0": "Thavikaṁsabaddhakaṁ suttaṁ,",
  "pli-tv-kd6:40.3.18_0": "Muddhanitelanatthu ca;",
  "pli-tv-kd6:40.3.19_0": "Natthukaraṇī dhūmañca,",
  "pli-tv-kd6:40.3.20_0": "Nettañcāpidhanatthavi.",
  "pli-tv-kd6:40.3.21_0": "Telapākesu majjañca,",
  "pli-tv-kd6:40.3.22_0": "atikkhittaṁ abbhañjanaṁ;",
  "pli-tv-kd6:40.3.23_0": "Tumbaṁ sedaṁ sambhārañca,",
  "pli-tv-kd6:40.3.24_0": "mahā bhaṅgodakaṁ tathā.",
  "pli-tv-kd6:40.3.25_0": "Dakakoṭṭhaṁ lohitañca,",
  "pli-tv-kd6:40.3.26_0": "visāṇaṁ pādabbhañjanaṁ;",
  "pli-tv-kd6:40.3.27_0": "Pajjaṁ satthaṁ kasāvañca,",
  "pli-tv-kd6:40.3.28_0": "tilakakkaṁ kabaḷikaṁ.",
  "pli-tv-kd6:40.3.29_0": "Coḷaṁ sāsapakuṭṭañca,",
  "pli-tv-kd6:40.3.30_0": "dhūma sakkharikāya ca;",
  "pli-tv-kd6:40.3.31_0": "Vaṇatelaṁ vikāsikaṁ,",
  "pli-tv-kd6:40.3.32_0": "vikaṭañca paṭiggahaṁ.",
  "pli-tv-kd6:40.3.33_0": "Gūthaṁ karonto loḷiñca,",
  "pli-tv-kd6:40.3.34_0": "khāraṁ muttaharītakaṁ;",
  "pli-tv-kd6:40.3.35_0": "Gandhā virecanañceva,",
  "pli-tv-kd6:40.3.36_0": "acchākaṭaṁ kaṭākaṭaṁ.",
  "pli-tv-kd6:40.3.37_0": "Paṭicchādani pabbhārā,",
  "pli-tv-kd6:40.3.38_0": "ārāma sattāhena ca;",
  "pli-tv-kd6:40.3.39_0": "Guḷaṁ muggaṁ sovīrañca,",
  "pli-tv-kd6:40.3.40_0": "sāmaṁpākā punāpace.",
  "pli-tv-kd6:40.3.41_0": "Punānuññāsi dubbhikkhe,",
  "pli-tv-kd6:40.3.42_0": "phalañca tilakhādanī;",
  "pli-tv-kd6:40.3.43_0": "Purebhattaṁ kāyaḍāho,",
  "pli-tv-kd6:40.3.44_0": "nibbattañca bhagandalaṁ.",
  "pli-tv-kd6:40.3.45_0": "Vatthikammañca suppiñca,",
  "pli-tv-kd6:40.3.46_0": "manussamaṁsameva ca;",
  "pli-tv-kd6:40.3.47_0": "Hatthiassā sunakho ca,",
  "pli-tv-kd6:40.3.48_0": "ahi sīhañca dīpikaṁ.",
  "pli-tv-kd6:40.3.49_0": "Acchataracchamaṁsañca,",
  "pli-tv-kd6:40.3.50_0": "paṭipāṭi ca yāgu ca;",
  "pli-tv-kd6:40.3.51_0": "Taruṇaṁ aññatra guḷaṁ,",
  "pli-tv-kd6:40.3.52_0": "sunidhāvasathāgāraṁ.",
  "pli-tv-kd6:40.3.53_0": "Gaṅgā koṭisaccakathā,",
  "pli-tv-kd6:40.3.54_0": "ambapālī ca licchavī;",
  "pli-tv-kd6:40.3.55_0": "Uddissa kataṁ subhikkhaṁ,",
  "pli-tv-kd6:40.3.56_0": "punadeva paṭikkhipi.",
  "pli-tv-kd6:40.3.57_0": "Megho yaso meṇḍako ca,",
  "pli-tv-kd6:40.3.58_0": "Gorasaṁ pātheyyakena ca;",
  "pli-tv-kd6:40.3.59_0": "Keṇi ambo jambu coca,",
  "pli-tv-kd6:40.3.60_0": "Mocamadhumuddikasālukaṁ.",
  "pli-tv-kd6:40.3.61_0": "Phārusakā ḍākapiṭṭhaṁ,",
  "pli-tv-kd6:40.3.62_0": "ātumāyaṁ nahāpito;",
  "pli-tv-kd6:40.3.63_0": "Sāvatthiyaṁ phalaṁ bījaṁ,",
  "pli-tv-kd6:40.3.64_0": "kismiṁ ṭhāne ca kāliketi.",
  "pli-tv-kd6:40.3.65_0": "Imamhi khandhake vatthū ekasataṁ chavatthu.",
  "pli-tv-kd6:40.3.66_0": "Bhesajjakkhandhako niṭṭhito."
}