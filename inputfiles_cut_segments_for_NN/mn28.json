{
  "mn28:0.1_0": "Majjhima Nikāya 28",
  "mn28:0.2_0": "Mahāhatthipadopamasutta",
  "mn28:1.1_0": "Evaṁ me sutaṁ—",
  "mn28:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn28:1.3_0": "Tatra kho āyasmā sāriputto bhikkhū āmantesi:",
  "mn28:1.4_0": "“āvuso bhikkhave”ti.",
  "mn28:1.5_0": "“Āvuso”ti kho te bhikkhū āyasmato sāriputtassa paccassosuṁ.",
  "mn28:1.6_0": "Āyasmā sāriputto etadavoca:",
  "mn28:2.1_0": "“Seyyathāpi, āvuso,",
  "mn28:2.1_1": "yāni kānici jaṅgalānaṁ pāṇānaṁ padajātāni sabbāni tāni hatthipade samodhānaṁ gacchanti,",
  "mn28:2.1_2": "hatthipadaṁ tesaṁ aggamakkhāyati yadidaṁ mahantattena;",
  "mn28:2.2_0": "evameva kho, āvuso, ye keci kusalā dhammā sabbete catūsu ariyasaccesu saṅgahaṁ gacchanti.",
  "mn28:2.3_0": "Katamesu catūsu?",
  "mn28:2.4_0": "Dukkhe ariyasacce,",
  "mn28:2.4_1": "dukkhasamudaye ariyasacce,",
  "mn28:2.4_2": "dukkhanirodhe ariyasacce,",
  "mn28:2.4_3": "dukkhanirodhagāminiyā paṭipadāya ariyasacce.",
  "mn28:3.1_0": "Katamañcāvuso, dukkhaṁ ariyasaccaṁ?",
  "mn28:3.2_0": "Jātipi dukkhā,",
  "mn28:3.2_1": "jarāpi dukkhā,",
  "mn28:3.2_2": "maraṇampi dukkhaṁ,",
  "mn28:3.2_3": "sokaparidevadukkhadomanassupāyāsāpi dukkhā,",
  "mn28:3.2_4": "yampicchaṁ na labhati tampi dukkhaṁ;",
  "mn28:3.2_5": "saṅkhittena,",
  "mn28:3.2_6": "pañcupādānakkhandhā dukkhā.",
  "mn28:3.3_0": "Katame cāvuso, pañcupādānakkhandhā?",
  "mn28:3.4_0": "Seyyathidaṁ—rūpupādānakkhandho,",
  "mn28:3.4_1": "vedanupādānakkhandho,",
  "mn28:3.4_2": "saññupādānakkhandho,",
  "mn28:3.4_3": "saṅkhārupādānakkhandho,",
  "mn28:3.4_4": "viññāṇupādānakkhandho.",
  "mn28:4.1_0": "Katamo cāvuso, rūpupādānakkhandho?",
  "mn28:4.2_0": "Cattāri ca mahābhūtāni, catunnañca mahābhūtānaṁ upādāya rūpaṁ.",
  "mn28:5.1_0": "Katamā cāvuso, cattāro mahābhūtā?",
  "mn28:5.2_0": "Pathavīdhātu, āpodhātu, tejodhātu, vāyodhātu.",
  "mn28:6.1_0": "Katamā cāvuso, pathavīdhātu?",
  "mn28:6.2_0": "Pathavīdhātu siyā ajjhattikā, siyā bāhirā.",
  "mn28:6.3_0": "Katamā cāvuso, ajjhattikā pathavīdhātu?",
  "mn28:6.4_0": "Yaṁ ajjhattaṁ paccattaṁ kakkhaḷaṁ kharigataṁ upādinnaṁ, seyyathidaṁ—",
  "mn28:6.5_0": "kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ,",
  "mn28:6.5_1": "yaṁ vā panaññampi kiñci ajjhattaṁ paccattaṁ kakkhaḷaṁ kharigataṁ upādinnaṁ.",
  "mn28:6.6_0": "Ayaṁ vuccatāvuso, ajjhattikā pathavīdhātu.",
  "mn28:6.7_0": "Yā ceva kho pana ajjhattikā pathavīdhātu, yā ca bāhirā pathavīdhātu, pathavīdhāturevesā.",
  "mn28:6.8_0": "‘Taṁ netaṁ mama, nesohamasmi, na meso attā’ti—evametaṁ yathābhūtaṁ sammappaññāya daṭṭhabbaṁ.",
  "mn28:6.9_0": "Evametaṁ yathābhūtaṁ sammappaññāya disvā pathavīdhātuyā nibbindati, pathavīdhātuyā cittaṁ virājeti.",
  "mn28:7.1_0": "Hoti kho so, āvuso, samayo yaṁ bāhirā āpodhātu pakuppati.",
  "mn28:7.2_0": "Antarahitā tasmiṁ samaye bāhirā pathavīdhātu hoti.",
  "mn28:7.3_0": "Tassā hi nāma, āvuso,",
  "mn28:7.3_1": "bāhirāya pathavīdhātuyā tāva mahallikāya aniccatā paññāyissati,",
  "mn28:7.3_2": "khayadhammatā paññāyissati,",
  "mn28:7.3_3": "vayadhammatā paññāyissati,",
  "mn28:7.3_4": "vipariṇāmadhammatā paññāyissati.",
  "mn28:7.4_0": "Kiṁ panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti vā?",
  "mn28:7.4_1": "Atha khvāssa notevettha hoti.",
  "mn28:8.1_0": "Tañce, āvuso, bhikkhuṁ pare akkosanti paribhāsanti rosenti vihesenti, so evaṁ pajānāti:",
  "mn28:8.2_0": "‘uppannā kho me ayaṁ sotasamphassajā dukkhavedanā.",
  "mn28:8.3_0": "Sā ca kho paṭicca, no apaṭicca.",
  "mn28:8.4_0": "Kiṁ paṭicca?",
  "mn28:8.5_0": "Phassaṁ paṭicca’.",
  "mn28:8.6_0": "So phasso aniccoti passati,",
  "mn28:8.6_1": "vedanā aniccāti passati,",
  "mn28:8.6_2": "saññā aniccāti passati,",
  "mn28:8.6_3": "saṅkhārā aniccāti passati,",
  "mn28:8.6_4": "viññāṇaṁ aniccanti passati.",
  "mn28:8.7_0": "Tassa dhātārammaṇameva cittaṁ pakkhandati pasīdati santiṭṭhati adhimuccati.",
  "mn28:9.1_0": "Tañce, āvuso, bhikkhuṁ pare aniṭṭhehi akantehi amanāpehi samudācaranti—",
  "mn28:9.2_0": "pāṇisamphassenapi leḍḍusamphassenapi daṇḍasamphassenapi satthasamphassenapi.",
  "mn28:9.3_0": "So evaṁ pajānāti:",
  "mn28:9.4_0": "‘tathābhūto kho ayaṁ kāyo yathābhūtasmiṁ kāye pāṇisamphassāpi kamanti,",
  "mn28:9.4_1": "leḍḍusamphassāpi kamanti,",
  "mn28:9.4_2": "daṇḍasamphassāpi kamanti,",
  "mn28:9.4_3": "satthasamphassāpi kamanti.",
  "mn28:9.5_0": "Vuttaṁ kho panetaṁ bhagavatā kakacūpamovāde:",
  "mn28:9.6_0": "“ubhatodaṇḍakena cepi,",
  "mn28:9.6_1": "bhikkhave,",
  "mn28:9.6_2": "kakacena corā ocarakā aṅgamaṅgāni okanteyyuṁ,",
  "mn28:9.6_3": "tatrāpi yo mano padūseyya na me so tena sāsanakaro”ti.",
  "mn28:9.7_0": "Āraddhaṁ kho pana me vīriyaṁ bhavissati asallīnaṁ,",
  "mn28:9.7_1": "upaṭṭhitā sati asammuṭṭhā,",
  "mn28:9.7_2": "passaddho kāyo asāraddho,",
  "mn28:9.7_3": "samāhitaṁ cittaṁ ekaggaṁ.",
  "mn28:9.8_0": "Kāmaṁ dāni imasmiṁ kāye pāṇisamphassāpi kamantu,",
  "mn28:9.8_1": "leḍḍusamphassāpi kamantu,",
  "mn28:9.8_2": "daṇḍasamphassāpi kamantu,",
  "mn28:9.8_3": "satthasamphassāpi kamantu,",
  "mn28:9.8_4": "karīyati hidaṁ buddhānaṁ sāsanan’ti.",
  "mn28:10.1_0": "Tassa ce, āvuso,",
  "mn28:10.1_1": "bhikkhuno evaṁ buddhaṁ anussarato evaṁ dhammaṁ anussarato evaṁ saṅghaṁ anussarato upekkhā kusalanissitā na saṇṭhāti.",
  "mn28:10.2_0": "So tena saṁvijjati saṁvegaṁ āpajjati:",
  "mn28:10.3_0": "‘alābhā vata me, na vata me lābhā; dulladdhaṁ vata me, na vata me suladdhaṁ,",
  "mn28:10.4_0": "yassa me evaṁ buddhaṁ anussarato,",
  "mn28:10.4_1": "evaṁ dhammaṁ anussarato,",
  "mn28:10.4_2": "evaṁ saṅghaṁ anussarato,",
  "mn28:10.4_3": "upekkhā kusalanissitā na saṇṭhātī’ti.",
  "mn28:10.5_0": "Seyyathāpi, āvuso, suṇisā sasuraṁ disvā saṁvijjati saṁvegaṁ āpajjati;",
  "mn28:10.6_0": "evameva kho, āvuso,",
  "mn28:10.6_1": "tassa ce bhikkhuno evaṁ buddhaṁ anussarato,",
  "mn28:10.6_2": "evaṁ dhammaṁ anussarato,",
  "mn28:10.6_3": "evaṁ saṅghaṁ anussarato,",
  "mn28:10.6_4": "upekkhā kusalanissitā na saṇṭhāti,",
  "mn28:10.6_5": "so tena saṁvijjati saṁvegaṁ āpajjati:",
  "mn28:10.7_0": "‘alābhā vata me,",
  "mn28:10.7_1": "na vata me lābhā;",
  "mn28:10.7_2": "dulladdhaṁ vata me,",
  "mn28:10.7_3": "na vata me suladdhaṁ,",
  "mn28:10.7_4": "yassa me evaṁ buddhaṁ anussarato evaṁ dhammaṁ anussarato,",
  "mn28:10.7_5": "evaṁ saṅghaṁ anussarato,",
  "mn28:10.7_6": "upekkhā kusalanissitā na saṇṭhātī’ti.",
  "mn28:10.8_0": "Tassa ce, āvuso,",
  "mn28:10.8_1": "bhikkhuno evaṁ buddhaṁ anussarato,",
  "mn28:10.8_2": "evaṁ dhammaṁ anussarato,",
  "mn28:10.8_3": "evaṁ saṅghaṁ anussarato upekkhā kusalanissitā saṇṭhāti,",
  "mn28:10.8_4": "so tena attamano hoti.",
  "mn28:10.9_0": "Ettāvatāpi kho, āvuso, bhikkhuno bahukataṁ hoti.",
  "mn28:11.1_0": "Katamā cāvuso, āpodhātu?",
  "mn28:11.2_0": "Āpodhātu siyā ajjhattikā, siyā bāhirā.",
  "mn28:11.3_0": "Katamā cāvuso, ajjhattikā āpodhātu?",
  "mn28:11.4_0": "Yaṁ ajjhattaṁ paccattaṁ āpo āpogataṁ upādinnaṁ, seyyathidaṁ—",
  "mn28:11.5_0": "pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ,",
  "mn28:11.5_1": "yaṁ vā panaññampi kiñci ajjhattaṁ paccattaṁ āpo āpogataṁ upādinnaṁ—",
  "mn28:11.6_0": "ayaṁ vuccatāvuso, ajjhattikā āpodhātu.",
  "mn28:11.7_0": "Yā ceva kho pana ajjhattikā āpodhātu yā ca bāhirā āpodhātu, āpodhāturevesā.",
  "mn28:11.8_0": "‘Taṁ netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ.",
  "mn28:11.9_0": "Evametaṁ yathābhūtaṁ sammappaññāya disvā āpodhātuyā nibbindati, āpodhātuyā cittaṁ virājeti.",
  "mn28:12.1_0": "Hoti kho so, āvuso, samayo yaṁ bāhirā āpodhātu pakuppati.",
  "mn28:12.2_0": "Sā gāmampi vahati, nigamampi vahati, nagarampi vahati, janapadampi vahati, janapadapadesampi vahati.",
  "mn28:12.3_0": "Hoti kho so, āvuso,",
  "mn28:12.3_1": "samayo yaṁ mahāsamudde yojanasatikānipi udakāni ogacchanti,",
  "mn28:12.3_2": "dviyojanasatikānipi udakāni ogacchanti,",
  "mn28:12.3_3": "tiyojanasatikānipi udakāni ogacchanti,",
  "mn28:12.3_4": "catuyojanasatikānipi udakāni ogacchanti,",
  "mn28:12.3_5": "pañcayojanasatikānipi udakāni ogacchanti,",
  "mn28:12.3_6": "chayojanasatikānipi udakāni ogacchanti,",
  "mn28:12.3_7": "sattayojanasatikānipi udakāni ogacchanti.",
  "mn28:12.4_0": "Hoti kho so, āvuso,",
  "mn28:12.4_1": "samayo yaṁ mahāsamudde sattatālampi udakaṁ saṇṭhāti,",
  "mn28:12.4_2": "chattālampi udakaṁ saṇṭhāti,",
  "mn28:12.4_3": "pañcatālampi udakaṁ saṇṭhāti,",
  "mn28:12.4_4": "catuttālampi udakaṁ saṇṭhāti,",
  "mn28:12.4_5": "titālampi udakaṁ saṇṭhāti,",
  "mn28:12.4_6": "dvitālampi udakaṁ saṇṭhāti,",
  "mn28:12.4_7": "tālamattampi udakaṁ saṇṭhāti.",
  "mn28:12.5_0": "Hoti kho so, āvuso,",
  "mn28:12.5_1": "samayo yaṁ mahāsamudde sattaporisampi udakaṁ saṇṭhāti,",
  "mn28:12.5_2": "chapporisampi udakaṁ saṇṭhāti,",
  "mn28:12.5_3": "pañcaporisampi udakaṁ saṇṭhāti,",
  "mn28:12.5_4": "catupporisampi udakaṁ saṇṭhāti,",
  "mn28:12.5_5": "tiporisampi udakaṁ saṇṭhāti,",
  "mn28:12.5_6": "dviporisampi udakaṁ saṇṭhāti,",
  "mn28:12.5_7": "porisamattampi udakaṁ saṇṭhāti.",
  "mn28:12.6_0": "Hoti kho so, āvuso,",
  "mn28:12.6_1": "samayo yaṁ mahāsamudde aḍḍhaporisampi udakaṁ saṇṭhāti,",
  "mn28:12.6_2": "kaṭimattampi udakaṁ saṇṭhāti,",
  "mn28:12.6_3": "jāṇukamattampi udakaṁ saṇṭhāti,",
  "mn28:12.6_4": "gopphakamattampi udakaṁ saṇṭhāti.",
  "mn28:12.7_0": "Hoti kho so, āvuso, samayo, yaṁ mahāsamudde aṅgulipabbatemanamattampi udakaṁ na hoti.",
  "mn28:12.8_0": "Tassā hi nāma, āvuso,",
  "mn28:12.8_1": "bāhirāya āpodhātuyā tāva mahallikāya aniccatā paññāyissati,",
  "mn28:12.8_2": "khayadhammatā paññāyissati,",
  "mn28:12.8_3": "vayadhammatā paññāyissati,",
  "mn28:12.8_4": "vipariṇāmadhammatā paññāyissati.",
  "mn28:13.1_0": "Kiṁ panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti vā?",
  "mn28:13.1_1": "Atha khvāssa notevettha hoti …pe…",
  "mn28:14.1_0": "tassa ce, āvuso,",
  "mn28:14.1_1": "bhikkhuno evaṁ buddhaṁ anussarato,",
  "mn28:14.1_2": "evaṁ dhammaṁ anussarato,",
  "mn28:14.1_3": "evaṁ saṅghaṁ anussarato upekkhā kusalanissitā saṇṭhāti.",
  "mn28:14.1_4": "So tena attamano hoti.",
  "mn28:15.1_0": "Ettāvatāpi kho, āvuso, bhikkhuno bahukataṁ hoti.",
  "mn28:16.1_0": "Katamā cāvuso, tejodhātu?",
  "mn28:16.2_0": "Tejodhātu siyā ajjhattikā, siyā bāhirā.",
  "mn28:16.3_0": "Katamā cāvuso, ajjhattikā tejodhātu?",
  "mn28:16.4_0": "Yaṁ ajjhattaṁ paccattaṁ tejo tejogataṁ upādinnaṁ, seyyathidaṁ—",
  "mn28:16.5_0": "yena ca santappati,",
  "mn28:16.5_1": "yena ca jīrīyati,",
  "mn28:16.5_2": "yena ca pariḍayhati,",
  "mn28:16.5_3": "yena ca asitapītakhāyitasāyitaṁ sammā pariṇāmaṁ gacchati,",
  "mn28:16.5_4": "yaṁ vā panaññampi kiñci ajjhattaṁ paccattaṁ tejo tejogataṁ upādinnaṁ—",
  "mn28:16.6_0": "ayaṁ vuccatāvuso, ajjhattikā tejodhātu.",
  "mn28:16.7_0": "Yā ceva kho pana ajjhattikā tejodhātu yā ca bāhirā tejodhātu, tejodhāturevesā.",
  "mn28:16.8_0": "‘Taṁ netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ.",
  "mn28:16.9_0": "Evametaṁ yathābhūtaṁ sammappaññāya disvā tejodhātuyā nibbindati, tejodhātuyā cittaṁ virājeti.",
  "mn28:17.1_0": "Hoti kho so, āvuso, samayo yaṁ bāhirā tejodhātu pakuppati.",
  "mn28:17.2_0": "Sā gāmampi dahati, nigamampi dahati, nagarampi dahati, janapadampi dahati, janapadapadesampi dahati.",
  "mn28:17.3_0": "Sā haritantaṁ vā panthantaṁ vā selantaṁ vā udakantaṁ vā ramaṇīyaṁ vā bhūmibhāgaṁ āgamma anāhārā nibbāyati.",
  "mn28:17.4_0": "Hoti kho so, āvuso, samayo yaṁ kukkuṭapattenapi nhārudaddulenapi aggiṁ gavesanti.",
  "mn28:17.5_0": "Tassā hi nāma, āvuso,",
  "mn28:17.5_1": "bāhirāya tejodhātuyā tāva mahallikāya aniccatā paññāyissati,",
  "mn28:17.5_2": "khayadhammatā paññāyissati,",
  "mn28:17.5_3": "vayadhammatā paññāyissati,",
  "mn28:17.5_4": "vipariṇāmadhammatā paññāyissati.",
  "mn28:17.6_0": "Kiṁ panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti vā?",
  "mn28:18-20.1_0": "Atha khvāssa notevettha hoti …pe… tassa ce, āvuso,",
  "mn28:18-20.1_1": "bhikkhuno evaṁ buddhaṁ anussarato evaṁ dhammaṁ anussarato evaṁ saṅghaṁ anussarato upekkhā kusalanissitā saṇṭhāti,",
  "mn28:18-20.1_2": "so tena attamano hoti.",
  "mn28:18-20.2_0": "Ettāvatāpi kho, āvuso, bhikkhuno bahukataṁ hoti.",
  "mn28:21.1_0": "Katamā cāvuso, vāyodhātu?",
  "mn28:21.2_0": "Vāyodhātu siyā ajjhattikā, siyā bāhirā.",
  "mn28:21.3_0": "Katamā cāvuso, ajjhattikā vāyodhātu?",
  "mn28:21.4_0": "Yaṁ ajjhattaṁ paccattaṁ vāyo vāyogataṁ upādinnaṁ, seyyathidaṁ—",
  "mn28:21.5_0": "uddhaṅgamā vātā,",
  "mn28:21.5_1": "adhogamā vātā,",
  "mn28:21.5_2": "kucchisayā vātā,",
  "mn28:21.5_3": "koṭṭhāsayā vātā,",
  "mn28:21.5_4": "aṅgamaṅgānusārino vātā,",
  "mn28:21.5_5": "assāso passāso iti,",
  "mn28:21.5_6": "yaṁ vā panaññampi kiñci ajjhattaṁ paccattaṁ vāyo vāyogataṁ upādinnaṁ—",
  "mn28:21.6_0": "ayaṁ vuccatāvuso, ajjhattikā vāyodhātu.",
  "mn28:21.7_0": "Yā ceva kho pana ajjhattikā vāyodhātu, yā ca bāhirā vāyodhātu, vāyodhāturevesā.",
  "mn28:21.8_0": "‘Taṁ netaṁ mama nesohamasmi na meso attā’ti evametaṁ yathābhūtaṁ sammappaññāya daṭṭhabbaṁ.",
  "mn28:21.9_0": "Evametaṁ yathābhūtaṁ sammappaññāya disvā vāyodhātuyā nibbindati vāyodhātuyā cittaṁ virājeti.",
  "mn28:22.1_0": "Hoti kho so, āvuso, samayo yaṁ bāhirā vāyodhātu pakuppati.",
  "mn28:22.2_0": "Sā gāmampi vahati, nigamampi vahati, nagarampi vahati, janapadampi vahati, janapadapadesampi vahati.",
  "mn28:22.3_0": "Hoti kho so, āvuso,",
  "mn28:22.3_1": "samayo yaṁ gimhānaṁ pacchime māse tālavaṇṭenapi vidhūpanenapi vātaṁ pariyesanti,",
  "mn28:22.3_2": "ossavanepi tiṇāni na icchanti.",
  "mn28:22.4_0": "Tassā hi nāma, āvuso,",
  "mn28:22.4_1": "bāhirāya vāyodhātuyā tāva mahallikāya aniccatā paññāyissati,",
  "mn28:22.4_2": "khayadhammatā paññāyissati,",
  "mn28:22.4_3": "vayadhammatā paññāyissati,",
  "mn28:22.4_4": "vipariṇāmadhammatā paññāyissati.",
  "mn28:22.5_0": "Kiṁ panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti vā?",
  "mn28:22.5_1": "Atha khvāssa notevettha hoti.",
  "mn28:23.1_0": "Tañce, āvuso, bhikkhuṁ pare akkosanti paribhāsanti rosenti vihesenti.",
  "mn28:23.2_0": "So evaṁ pajānāti, uppannā kho me ayaṁ sotasamphassajā dukkhā vedanā.",
  "mn28:23.3_0": "Sā ca kho paṭicca, no apaṭicca.",
  "mn28:23.4_0": "Kiṁ paṭicca?",
  "mn28:23.5_0": "Phassaṁ paṭicca.",
  "mn28:23.6_0": "Sopi phasso aniccoti passati,",
  "mn28:23.6_1": "vedanā aniccāti passati,",
  "mn28:23.6_2": "saññā aniccāti passati,",
  "mn28:23.6_3": "saṅkhārā aniccāti passati,",
  "mn28:23.6_4": "viññāṇaṁ aniccanti passati.",
  "mn28:23.7_0": "Tassa dhātārammaṇameva cittaṁ pakkhandati pasīdati santiṭṭhati adhimuccati.",
  "mn28:24.1_0": "Tañce, āvuso,",
  "mn28:24.1_1": "bhikkhuṁ pare aniṭṭhehi akantehi amanāpehi samudācaranti,",
  "mn28:24.1_2": "pāṇisamphassenapi leḍḍusamphassenapi daṇḍasamphassenapi satthasamphassenapi.",
  "mn28:24.2_0": "So evaṁ pajānāti ‘tathābhūto kho ayaṁ kāyo yathābhūtasmiṁ kāye pāṇisamphassāpi kamanti,",
  "mn28:24.2_1": "leḍḍusamphassāpi kamanti,",
  "mn28:24.2_2": "daṇḍasamphassāpi kamanti,",
  "mn28:24.2_3": "satthasamphassāpi kamanti.",
  "mn28:24.3_0": "Vuttaṁ kho panetaṁ bhagavatā kakacūpamovāde “ubhatodaṇḍakena cepi,",
  "mn28:24.3_1": "bhikkhave,",
  "mn28:24.3_2": "kakacena corā ocarakā aṅgamaṅgāni okanteyyuṁ.",
  "mn28:24.3_3": "Tatrāpi yo mano padūseyya,",
  "mn28:24.3_4": "na me so tena sāsanakaro”ti.",
  "mn28:24.4_0": "Āraddhaṁ kho pana me vīriyaṁ bhavissati asallīnaṁ,",
  "mn28:24.4_1": "upaṭṭhitā sati asammuṭṭhā,",
  "mn28:24.4_2": "passaddho kāyo asāraddho,",
  "mn28:24.4_3": "samāhitaṁ cittaṁ ekaggaṁ.",
  "mn28:24.5_0": "Kāmaṁ dāni imasmiṁ kāye pāṇisamphassāpi kamantu,",
  "mn28:24.5_1": "leḍḍusamphassāpi kamantu,",
  "mn28:24.5_2": "daṇḍasamphassāpi kamantu,",
  "mn28:24.5_3": "satthasamphassāpi kamantu.",
  "mn28:24.5_4": "Karīyati hidaṁ buddhānaṁ sāsanan’ti.",
  "mn28:25.1_0": "Tassa ce, āvuso,",
  "mn28:25.1_1": "bhikkhuno evaṁ buddhaṁ anussarato,",
  "mn28:25.1_2": "evaṁ dhammaṁ anussarato,",
  "mn28:25.1_3": "evaṁ saṅghaṁ anussarato upekkhā kusalanissitā na saṇṭhāti.",
  "mn28:25.2_0": "So tena saṁvijjati saṁvegaṁ āpajjati:",
  "mn28:25.3_0": "‘alābhā vata me, na vata me lābhā; dulladdhaṁ vata me, na vata me suladdhaṁ.",
  "mn28:25.4_0": "Yassa me evaṁ buddhaṁ anussarato,",
  "mn28:25.4_1": "evaṁ dhammaṁ anussarato,",
  "mn28:25.4_2": "evaṁ saṅghaṁ anussarato upekkhā kusalanissitā na saṇṭhātī’ti.",
  "mn28:25.5_0": "Seyyathāpi, āvuso, suṇisā sasuraṁ disvā saṁvijjati saṁvegaṁ āpajjati;",
  "mn28:25.6_0": "evameva kho, āvuso,",
  "mn28:25.6_1": "tassa ce bhikkhuno evaṁ buddhaṁ anussarato,",
  "mn28:25.6_2": "evaṁ dhammaṁ anussarato,",
  "mn28:25.6_3": "evaṁ saṅghaṁ anussarato,",
  "mn28:25.6_4": "upekkhā kusalanissitā na saṇṭhāti.",
  "mn28:25.7_0": "So tena saṁvijjati saṁvegaṁ āpajjati:",
  "mn28:25.8_0": "‘alābhā vata me, na vata me lābhā; dulladdhaṁ vata me, na vata me suladdhaṁ.",
  "mn28:25.9_0": "Yassa me evaṁ buddhaṁ anussarato,",
  "mn28:25.9_1": "evaṁ dhammaṁ anussarato,",
  "mn28:25.9_2": "evaṁ saṅghaṁ anussarato,",
  "mn28:25.9_3": "upekkhā kusalanissitā na saṇṭhātī’ti.",
  "mn28:25.10_0": "Tassa ce, āvuso,",
  "mn28:25.10_1": "bhikkhuno evaṁ buddhaṁ anussarato,",
  "mn28:25.10_2": "evaṁ dhammaṁ anussarato,",
  "mn28:25.10_3": "evaṁ saṅghaṁ anussarato,",
  "mn28:25.10_4": "upekkhā kusalanissitā saṇṭhāti,",
  "mn28:25.10_5": "so tena attamano hoti.",
  "mn28:25.11_0": "Ettāvatāpi kho, āvuso, bhikkhuno bahukataṁ hoti.",
  "mn28:26.1_0": "Seyyathāpi, āvuso,",
  "mn28:26.1_1": "kaṭṭhañca paṭicca valliñca paṭicca tiṇañca paṭicca mattikañca paṭicca ākāso parivārito agārantveva saṅkhaṁ gacchati;",
  "mn28:26.2_0": "evameva kho, āvuso,",
  "mn28:26.2_1": "aṭṭhiñca paṭicca nhāruñca paṭicca maṁsañca paṭicca cammañca paṭicca ākāso parivārito rūpantveva saṅkhaṁ gacchati.",
  "mn28:27.1_0": "Ajjhattikañceva, āvuso,",
  "mn28:27.1_1": "cakkhuṁ aparibhinnaṁ hoti,",
  "mn28:27.1_2": "bāhirā ca rūpā na āpāthaṁ āgacchanti,",
  "mn28:27.1_3": "no ca tajjo samannāhāro hoti,",
  "mn28:27.1_4": "neva tāva tajjassa viññāṇabhāgassa pātubhāvo hoti.",
  "mn28:27.2_0": "Ajjhattikañceva, āvuso,",
  "mn28:27.2_1": "cakkhuṁ aparibhinnaṁ hoti bāhirā ca rūpā āpāthaṁ āgacchanti,",
  "mn28:27.2_2": "no ca tajjo samannāhāro hoti,",
  "mn28:27.2_3": "neva tāva tajjassa viññāṇabhāgassa pātubhāvo hoti.",
  "mn28:27.3_0": "Yato ca kho, āvuso,",
  "mn28:27.3_1": "ajjhattikañceva cakkhuṁ aparibhinnaṁ hoti,",
  "mn28:27.3_2": "bāhirā ca rūpā āpāthaṁ āgacchanti,",
  "mn28:27.3_3": "tajjo ca samannāhāro hoti.",
  "mn28:27.3_4": "Evaṁ tajjassa viññāṇabhāgassa pātubhāvo hoti.",
  "mn28:28.1_0": "Yaṁ tathābhūtassa rūpaṁ taṁ rūpupādānakkhandhe saṅgahaṁ gacchati,",
  "mn28:28.1_1": "yā tathābhūtassa vedanā sā vedanupādānakkhandhe saṅgahaṁ gacchati,",
  "mn28:28.1_2": "yā tathābhūtassa saññā sā saññupādānakkhandhe saṅgahaṁ gacchati,",
  "mn28:28.1_3": "ye tathābhūtassa saṅkhārā te saṅkhārupādānakkhandhe saṅgahaṁ gacchanti,",
  "mn28:28.1_4": "yaṁ tathābhūtassa viññāṇaṁ taṁ viññāṇupādānakkhandhe saṅgahaṁ gacchati.",
  "mn28:28.2_0": "So evaṁ pajānāti:",
  "mn28:28.3_0": "‘evañhi kira imesaṁ pañcannaṁ upādānakkhandhānaṁ saṅgaho sannipāto samavāyo hoti.",
  "mn28:28.4_0": "Vuttaṁ kho panetaṁ bhagavatā:",
  "mn28:28.5_0": "“yo paṭiccasamuppādaṁ passati so dhammaṁ passati;",
  "mn28:28.6_0": "yo dhammaṁ passati so paṭiccasamuppādaṁ passatī”ti.",
  "mn28:28.7_0": "Paṭiccasamuppannā kho panime yadidaṁ pañcupādānakkhandhā.",
  "mn28:28.8_0": "Yo imesu pañcasu upādānakkhandhesu chando ālayo anunayo ajjhosānaṁ so dukkhasamudayo.",
  "mn28:28.9_0": "Yo imesu pañcasu upādānakkhandhesu chandarāgavinayo chandarāgappahānaṁ, so dukkhanirodho’ti.",
  "mn28:28.10_0": "Ettāvatāpi kho, āvuso, bhikkhuno bahukataṁ hoti.",
  "mn28:29-30.1_0": "Ajjhattikañceva, āvuso, sotaṁ aparibhinnaṁ hoti …pe…",
  "mn28:31-32.1_0": "ghānaṁ aparibhinnaṁ hoti …",
  "mn28:33-34.1_0": "jivhā aparibhinnā hoti …",
  "mn28:35-36.1_0": "kāyo aparibhinno hoti …",
  "mn28:37.1_0": "mano aparibhinno hoti,",
  "mn28:37.1_1": "bāhirā ca dhammā na āpāthaṁ āgacchanti no ca tajjo samannāhāro hoti,",
  "mn28:37.1_2": "neva tāva tajjassa viññāṇabhāgassa pātubhāvo hoti.",
  "mn28:38.1_0": "Ajjhattiko ceva, āvuso,",
  "mn28:38.1_1": "mano aparibhinno hoti,",
  "mn28:38.1_2": "bāhirā ca dhammā āpāthaṁ āgacchanti,",
  "mn28:38.1_3": "no ca tajjo samannāhāro hoti,",
  "mn28:38.1_4": "neva tāva tajjassa viññāṇabhāgassa pātubhāvo hoti.",
  "mn28:38.2_0": "Yato ca kho, āvuso,",
  "mn28:38.2_1": "ajjhattiko ceva mano aparibhinno hoti,",
  "mn28:38.2_2": "bāhirā ca dhammā āpāthaṁ āgacchanti,",
  "mn28:38.2_3": "tajjo ca samannāhāro hoti,",
  "mn28:38.2_4": "evaṁ tajjassa viññāṇabhāgassa pātubhāvo hoti.",
  "mn28:38.3_0": "Yaṁ tathābhūtassa rūpaṁ taṁ rūpupādānakkhandhe saṅgahaṁ gacchati,",
  "mn28:38.3_1": "yā tathābhūtassa vedanā sā vedanupādānakkhandhe saṅgahaṁ gacchati,",
  "mn28:38.3_2": "yā tathābhūtassa saññā sā saññupādānakkhandhe saṅgahaṁ gacchati,",
  "mn28:38.3_3": "ye tathābhūtassa saṅkhārā te saṅkhārupādānakkhandhe saṅgahaṁ gacchanti,",
  "mn28:38.3_4": "yaṁ tathābhūtassa viññāṇaṁ taṁ viññāṇupādānakkhandhe saṅgahaṁ gacchati.",
  "mn28:38.4_0": "So evaṁ pajānāti:",
  "mn28:38.5_0": "‘evañhi kira imesaṁ pañcannaṁ upādānakkhandhānaṁ saṅgaho sannipāto samavāyo hoti.",
  "mn28:38.6_0": "Vuttaṁ kho panetaṁ bhagavatā:",
  "mn28:38.7_0": "“yo paṭiccasamuppādaṁ passati so dhammaṁ passati;",
  "mn28:38.8_0": "yo dhammaṁ passati so paṭiccasamuppādaṁ passatī”ti.",
  "mn28:38.9_0": "Paṭiccasamuppannā kho panime yadidaṁ pañcupādānakkhandhā.",
  "mn28:38.10_0": "Yo imesu pañcasu upādānakkhandhesu chando ālayo anunayo ajjhosānaṁ so dukkhasamudayo.",
  "mn28:38.11_0": "Yo imesu pañcasu upādānakkhandhesu chandarāgavinayo chandarāgappahānaṁ so dukkhanirodho’ti.",
  "mn28:38.12_0": "Ettāvatāpi kho, āvuso, bhikkhuno bahukataṁ hotī”ti.",
  "mn28:38.13_0": "Idamavoca āyasmā sāriputto.",
  "mn28:38.14_0": "Attamanā te bhikkhū āyasmato sāriputtassa bhāsitaṁ abhinandunti.",
  "mn28:38.15_0": "Mahāhatthipadopamasuttaṁ niṭṭhitaṁ aṭṭhamaṁ."
}