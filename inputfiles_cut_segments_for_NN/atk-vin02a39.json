{
  "atk-vin02a39:0_0": "10. Bhikkhunikkhandhakaṁ",
  "atk-vin02a39:1_0": "Mahāpajāpatigotamīvatthukathā",
  "atk-vin02a39:2_0": "402.",
  "atk-vin02a39:2_1": "Bhikkhunikkhandhake –",
  "atk-vin02a39:2_2": "alaṁ gotami mā te ruccīti kasmā paṭikkhipati,",
  "atk-vin02a39:2_3": "nanu sabbesampi buddhānaṁ catasso parisā hontīti?",
  "atk-vin02a39:2_4": "Kāmaṁ honti,",
  "atk-vin02a39:2_5": "kilametvā pana anekakkhattuṁ yācitena anuññātaṁ pabbajjaṁ “dukkhena laddhā ayaṁ amhehī”ti sammā paripālessantīti",
  "atk-vin02a39:2_6": "bhaddakaṁ katvā anujānitukāmo paṭikkhipati.",
  "atk-vin02a39:2_7": "Aṭṭhagarudhammakathā mahāvibhaṅgeyeva kathitā.",
  "atk-vin02a39:3_0": "403.Kumbhathenakehīti kumbhe dīpaṁ jāletvā tena ālokena paraghare bhaṇḍaṁ vicinitvā thenakacorehi.",
  "atk-vin02a39:4_0": "Setaṭṭhikā nāma rogajātīti eko pāṇako nāḷimajjhagataṁ kaṇḍaṁ vijjhati,",
  "atk-vin02a39:4_1": "yena viddhattā nikkhantampi sālisīsaṁ khīraṁ gahetuṁ na sakkoti.",
  "atk-vin02a39:5_0": "Mañjiṭṭhikā nāma rogajātīti ucchūnaṁ antorattabhāvo.",
  "atk-vin02a39:5_1": "Mahato taḷākassa paṭikacceva āḷinti iminā pana etamatthaṁ dasseti –",
  "atk-vin02a39:5_2": "yathā mahato taḷākassa āḷiyā abaddhāyapi kiñci udakaṁ tiṭṭheyya,",
  "atk-vin02a39:5_3": "paṭhamameva baddhāya pana yaṁ abaddhapaccayā na tiṭṭheyya,",
  "atk-vin02a39:5_4": "tampi tiṭṭheyya;",
  "atk-vin02a39:5_5": "evameva ye ime anuppanne vatthusmiṁ paṭikacceva avītikkamanatthāya garudhammā paññattā.",
  "atk-vin02a39:5_6": "Tesu apaññattesupi mātugāmassa pabbajitattā pañceva vassasatāni saddhammo tiṭṭheyya.",
  "atk-vin02a39:5_7": "Paṭikacceva paññattattā pana aparānipi pañcavassasatāni ṭhassatīti evaṁ paṭhamaṁ vuttaṁ vassasahassameva ṭhassatīti.",
  "atk-vin02a39:5_8": "Vassasahassanti cetaṁ paṭisambhidāpabhedappattakhīṇāsavavaseneva vuttaṁ.",
  "atk-vin02a39:5_9": "Tato pana uttarimpi sukkhavipassakakhīṇāsavavasena vassasahassaṁ,",
  "atk-vin02a39:5_10": "anāgāmivasena vassasahassaṁ,",
  "atk-vin02a39:5_11": "sakadāgāmivasena vassasahassaṁ,",
  "atk-vin02a39:5_12": "sotāpannavasena vassasahassanti evaṁ pañcavassasahassāni paṭivedhasaddhammo ṭhassati.",
  "atk-vin02a39:5_13": "Pariyattidhammopi tāniyeva.",
  "atk-vin02a39:5_14": "Na hi pariyattiyā asati paṭivedho atthi,",
  "atk-vin02a39:5_15": "nāpi pariyattiyā sati paṭivedho na hoti;",
  "atk-vin02a39:5_16": "liṅgaṁ pana pariyattiyā antarahitāyapi ciraṁ pavattissatīti.",
  "atk-vin02a39:6_0": "Mahāpajāpatigotamīvatthukathā niṭṭhitā.",
  "atk-vin02a39:7_0": "Bhikkhunīupasampadānujānanakathā",
  "atk-vin02a39:8_0": "404.Anujānāmi bhikkhave bhikkhūhi bhikkhuniyo upasampādetunti imāya anupaññattiyā bhikkhū pañcasatā sākiyāniyo",
  "atk-vin02a39:8_1": "mahāpajāpatiyā saddhivihāriniyo katvā upasampādesuṁ.",
  "atk-vin02a39:8_2": "Iti tā sabbāpi ekatoupasampannā nāma ahesuṁ.",
  "atk-vin02a39:8_3": "Ye kho tvaṁ gotamīti iminā ovādena gotamī arahattaṁ pattā.",
  "atk-vin02a39:9_0": "409.Kammaṁ na karīyatīti tajjanīyādi sattavidhampi kammaṁ na karīyati.",
  "atk-vin02a39:9_1": "Khamāpentīti na puna evaṁ karissāmīti khamāpenti.",
  "atk-vin02a39:10_0": "410.Anujānāmi,",
  "atk-vin02a39:10_1": "bhikkhave,",
  "atk-vin02a39:10_2": "bhikkhūhi bhikkhunīnaṁ kammaṁ ropetvā niyyādetunti ettha tajjanīyādīsu “idaṁ nāma kammaṁ etissā kātabba”nti",
  "atk-vin02a39:10_3": "evaṁ ropetvā “taṁ dāni tumheva karothā”ti niyyādetabbaṁ.",
  "atk-vin02a39:10_4": "Sace pana aññasmiṁ ropite aññaṁ karonti,",
  "atk-vin02a39:10_5": "“tajjanīyakammārahassa niyassakammaṁ karotī”ti ettha vuttanayena kāretabbataṁ āpajjanti.",
  "atk-vin02a39:11_0": "411.Kaddamodakenāti ettha na kevalaṁ kaddamodakena,",
  "atk-vin02a39:11_1": "vippasannaudakarajanakaddamādīsupi yena kenaci osiñcantassa dukkaṭameva.",
  "atk-vin02a39:11_2": "Avandiyo so bhikkhave bhikkhu bhikkhunisaṅghena kātabboti bhikkhunupassaye sannipatitvā “asuko nāma ayyo bhikkhunīnaṁ apasādanīyaṁ dasseti,",
  "atk-vin02a39:11_3": "etassa ayyassa avandiyakaraṇaṁ ruccatī”ti evaṁ tikkhattuṁ sāvetabbaṁ.",
  "atk-vin02a39:11_4": "Ettāvatā avandiyo kato hoti.",
  "atk-vin02a39:11_5": "Tato paṭṭhāya yathā sāmaṇere disvā na vandanti;",
  "atk-vin02a39:11_6": "evameva disvāpi na vanditabbo.",
  "atk-vin02a39:11_7": "Tena bhikkhunā sammā vattantena bhikkhunupassayaṁ āgantvā vihāreyeva saṅghaṁ vā gaṇaṁ vā ekapuggalaṁ",
  "atk-vin02a39:11_8": "vā upasaṅkamitvā ukkuṭikaṁ nisīditvā añjaliṁ paggahetvā “bhikkhunisaṅgho mayhaṁ khamatū”ti khamāpetabbaṁ.",
  "atk-vin02a39:11_9": "Tena bhikkhunā bhikkhunīnaṁ santikaṁ āgantvā “eso bhikkhu tumhe khamāpetī”ti vattabbaṁ.",
  "atk-vin02a39:11_10": "Tato paṭṭhāya so vanditabbo.",
  "atk-vin02a39:11_11": "Ayamettha saṅkhepo,",
  "atk-vin02a39:11_12": "vitthāraṁ pana kammavibhaṅge vakkhāma.",
  "atk-vin02a39:12_0": "Obhāsentīti asaddhammena obhāsenti.",
  "atk-vin02a39:12_1": "Bhikkhunīhi saddhiṁ sampayojentīti bhikkhunīhi saddhiṁ purise asaddhammena sampayojenti.",
  "atk-vin02a39:12_2": "Avandiyakaraṇaṁ vuttanayameva.",
  "atk-vin02a39:12_3": "Āvaraṇanti vihārappavesane nivāraṇaṁ.",
  "atk-vin02a39:12_4": "Ovādaṁ ṭhapetunti ettha na bhikkhunupassayaṁ gantvā ṭhapetabbo.",
  "atk-vin02a39:12_5": "Ovādatthāya pana āgatā bhikkhuniyo vattabbā “asukā nāma bhikkhunī sāpattikā,",
  "atk-vin02a39:12_6": "tassā ovādaṁ ṭhapemi,",
  "atk-vin02a39:12_7": "mā tāya saddhiṁ uposathaṁ karitthā”ti.",
  "atk-vin02a39:12_8": "Kāyavivaraṇādīsupi daṇḍakammaṁ vuttanayameva.",
  "atk-vin02a39:13_0": "413.Na bhikkhave bhikkhuniyā ovādo na gantabbotiādi bhikkhunivibhaṅgavaṇṇanāyaṁ vuttameva.",
  "atk-vin02a39:14_0": "416.Phāsukā namentīti gihidārikāyo viya ghanapaṭṭakena kāyabandhanena phāsukā namanatthāya bandhanti.",
  "atk-vin02a39:14_1": "Ekapariyākatanti ekavāraṁ parikkhipanakaṁ.",
  "atk-vin02a39:15_0": "Vilīvena paṭṭenāti saṇhehi veḷuvilīvehi katapaṭṭena.",
  "atk-vin02a39:15_1": "Dussapaṭṭenāti setavatthapaṭṭena.",
  "atk-vin02a39:15_2": "Dussaveṇiyāti dussena kataveṇiyā.",
  "atk-vin02a39:15_3": "Dussavaṭṭiyāti dussena katavaṭṭiyā.",
  "atk-vin02a39:15_4": "Coḷapaṭṭādīsu coḷakāsāvaṁ coḷanti veditabbaṁ.",
  "atk-vin02a39:16_0": "Aṭṭhillenāti gojaṅghaṭṭhikena.",
  "atk-vin02a39:16_1": "Jaghananti kaṭippadeso vuccati.",
  "atk-vin02a39:16_2": "Hatthaṁ koṭṭāpentīti aggabāhaṁ koṭṭāpetvā morapattādīhi cittālaṅkāraṁ karonti.",
  "atk-vin02a39:16_3": "Hatthakocchanti piṭṭhihatthaṁ.",
  "atk-vin02a39:16_4": "Pādanti jaṅghaṁ.",
  "atk-vin02a39:16_5": "Pādakocchanti piṭṭhipādaṁ.",
  "atk-vin02a39:17_0": "417.Mukhalimpanādīni vuttanayāneva.",
  "atk-vin02a39:17_1": "Avaṅgaṁ karontīti akkhī añjantiyo avaṅgadese adhomukhaṁ lekhaṁ karonti.",
  "atk-vin02a39:17_2": "Visesakanti gaṇḍappadese vicitrasaṇṭhānaṁ visesakaṁ karonti.",
  "atk-vin02a39:17_3": "Olokentīti vātapānaṁ vivaritvā vīthiṁ olokenti.",
  "atk-vin02a39:17_4": "Sāloke tiṭṭhantīti dvāraṁ vivaritvā upaḍḍhakāyaṁ dassentiyo tiṭṭhanti.",
  "atk-vin02a39:17_5": "Naccanti naṭasamajjaṁ kārenti.",
  "atk-vin02a39:17_6": "Vesiṁ vuṭṭhāpentīti gaṇikaṁ vuṭṭhāpenti.",
  "atk-vin02a39:17_7": "Pānāgāraṁ ṭhapentīti suraṁ vikkiṇanti.",
  "atk-vin02a39:17_8": "Sūnaṁ ṭhapentīti maṁsaṁ vikkiṇanti.",
  "atk-vin02a39:17_9": "Āpaṇanti nānābhaṇḍānaṁ anekavidhaṁ āpaṇaṁ pasārenti.",
  "atk-vin02a39:17_10": "Dāsaṁ upaṭṭhāpentīti dāsaṁ gahetvā tena attano veyyāvaccaṁ kārenti.",
  "atk-vin02a39:17_11": "Dāsīādīsupi eseva nayo.",
  "atk-vin02a39:17_12": "Haritakapakkikaṁpakiṇantīti haritakañceva pakkañca pakiṇanti;",
  "atk-vin02a39:17_13": "pakiṇṇakāpaṇaṁ pasārentīti vuttaṁ hoti.",
  "atk-vin02a39:18_0": "418.Sabbanīlakādikathā kathitāyeva.",
  "atk-vin02a39:19_0": "419.Bhikkhunī ce,",
  "atk-vin02a39:19_1": "bhikkhave,",
  "atk-vin02a39:19_2": "kālaṁ karontītiādīsu ayaṁ pāḷimuttakavinicchayo –",
  "atk-vin02a39:19_3": "sace hi pañcasu sahadhammikesu yo koci kālaṁ karonto “mamaccayena mayhaṁ parikkhāro upajjhāyassa hotu,",
  "atk-vin02a39:19_4": "ācariyassa hotu,",
  "atk-vin02a39:19_5": "saddhivihārikassa hotu,",
  "atk-vin02a39:19_6": "antevāsikassa hotu,",
  "atk-vin02a39:19_7": "mātu hotu,",
  "atk-vin02a39:19_8": "pitu hotu,",
  "atk-vin02a39:19_9": "aññassa vā yassa kassaci hotū”ti vadati tesaṁ na hoti,",
  "atk-vin02a39:19_10": "saṅghasseva hoti.",
  "atk-vin02a39:19_11": "Na hi pañcannaṁ sahadhammikānaṁ accayadānaṁ ruhati,",
  "atk-vin02a39:19_12": "gihīnaṁ pana ruhati.",
  "atk-vin02a39:19_13": "Bhikkhu hi bhikkhunivihāre kālaṁ karoti,",
  "atk-vin02a39:19_14": "tassa parikkhāro bhikkhūnaṁyeva hoti.",
  "atk-vin02a39:19_15": "Bhikkhunī bhikkhuvihāre kālaṁ karoti,",
  "atk-vin02a39:19_16": "tassā parikkhāro bhikkhunīnaṁyeva hoti.",
  "atk-vin02a39:20_0": "420.Purāṇamallīti purāṇe gihikāle mallakassa bhariyā.",
  "atk-vin02a39:20_1": "Purisabyañjananti purisanimittaṁ,",
  "atk-vin02a39:20_2": "chinnaṁ vā hotu acchinnaṁ vā,",
  "atk-vin02a39:20_3": "paṭicchannaṁ vā appaṭicchannaṁ vā.",
  "atk-vin02a39:20_4": "Sace etasmiṁ ṭhāne purisabyañjananti cittaṁ uppādetvā upanijjhāyati, dukkaṭaṁ.",
  "atk-vin02a39:21_0": "421.Attano paribhogatthāya dinnaṁ nāma yaṁ “tumheyeva paribhuñjathā”ti vatvā dinnaṁ,",
  "atk-vin02a39:21_1": "taṁ aññassa dadato dukkaṭaṁ.",
  "atk-vin02a39:21_2": "Aggaṁ gahetvā pana dātuṁ vaṭṭati.",
  "atk-vin02a39:21_3": "Sace asappāyaṁ,",
  "atk-vin02a39:21_4": "sabbaṁ apanetuṁ vaṭṭati.",
  "atk-vin02a39:21_5": "Cīvaraṁ ekāhaṁ vā dvīhaṁ vā paribhuñjitvā dātuṁ vaṭṭati.",
  "atk-vin02a39:21_6": "Pattādīsupi eseva nayo.",
  "atk-vin02a39:22_0": "Bhikkhūnaṁsannidhiṁ bhikkhunīhi paṭiggāhāpetvāti hiyyo paṭiggahetvā ṭhapitamaṁsaṁ ajja aññasmiṁ anupasampanne",
  "atk-vin02a39:22_1": "asati bhikkhūhi paṭiggāhāpetvā bhikkhunīhi paribhuñjitabbaṁ.",
  "atk-vin02a39:22_2": "Bhikkhūhi paṭiggahitañhi bhikkhunīnaṁ appaṭiggahitakaṭṭhāne tiṭṭhati,",
  "atk-vin02a39:22_3": "bhikkhunīnaṁ paṭiggahitampi bhikkhūsu eseva nayo.",
  "atk-vin02a39:23_0": "426.Āsanaṁ saṁkasāyantiyo kālaṁ vītināmesunti aññaṁ vuṭṭhāpetvā aññaṁ nisīdāpentiyo bhojanakālaṁ atikkāmesuṁ.",
  "atk-vin02a39:24_0": "Aṭṭhannaṁbhikkhunīnaṁ yathāvuḍḍhanti ettha sace pure aṭṭhasu nisinnāsu tāsaṁ abbhantarimā aññā āgacchati,",
  "atk-vin02a39:24_1": "sā attano navakaṁ uṭṭhāpetvā nisīdituṁ labhati.",
  "atk-vin02a39:24_2": "Yā pana aṭṭhahipi navakatarā,",
  "atk-vin02a39:24_3": "sā sacepi saṭṭhivassā hoti,",
  "atk-vin02a39:24_4": "āgatapaṭipāṭiyāva nisīdituṁ labhati.",
  "atk-vin02a39:24_5": "Aññattha sabbattha yathāvuḍḍhaṁ na paṭibāhitabbanti ṭhapetvā bhattaggaṁ aññasmiṁ catupaccayabhājanīyaṭṭhāne",
  "atk-vin02a39:24_6": "“ahaṁ pubbe āgatā”ti vuḍḍhaṁ paṭibāhitvā kiñci na gahetabbaṁ;",
  "atk-vin02a39:24_7": "yathāvuḍḍhameva vaṭṭati.",
  "atk-vin02a39:24_8": "Pavāraṇākathā kathitāyeva.",
  "atk-vin02a39:25_0": "429.Itthiyuttantiādīhi sabbayānāni anuññātāni. Pāṭaṅkinti paṭapoṭṭalikaṁ.",
  "atk-vin02a39:26_0": "430.Dūtena upasampadā dasannaṁ antarāyānaṁ yena kenaci vaṭṭati.",
  "atk-vin02a39:26_1": "Kammavācāpariyosāne sā bhikkhunī bhikkhunupassaye ṭhitā vā hotu nipannā vā jāgarā vā niddaṁ okkantā vā,",
  "atk-vin02a39:26_2": "upasampannāva hoti.",
  "atk-vin02a39:26_3": "Tāvadeva chāyādīni āgatāya dūtabhikkhuniyā ācikkhitabbāni.",
  "atk-vin02a39:27_0": "431.Udositoti bhaṇḍasālā.",
  "atk-vin02a39:27_1": "Na sammatīti nappahoti.",
  "atk-vin02a39:27_2": "Upassayanti gharaṁ.",
  "atk-vin02a39:27_3": "Navakammanti saṅghassatthāya bhikkhuniyā navakammampi kātuṁ anujānāmīti attho.",
  "atk-vin02a39:28_0": "432.Tassā pabbajitāyāti tassā pabbajitakāle.",
  "atk-vin02a39:28_1": "Yāva so dārako viññutaṁ pāpuṇātīti yāva khādituṁ bhuñjituṁ nahāyituñca maṇḍituñca attano dhammatāya sakkotīti attho.",
  "atk-vin02a39:29_0": "Ṭhapetvāsāgāranti sahagāraseyyamattaṁ ṭhapetvā.",
  "atk-vin02a39:29_1": "Yathā aññasmiṁ purise;",
  "atk-vin02a39:29_2": "evaṁ dutiyikāya bhikkhuniyā tasmiṁ dārake paṭipajjitabbanti dasseti.",
  "atk-vin02a39:29_3": "Mātā pana nahāpetuṁ pāyetuṁ bhojetuṁ maṇḍetuṁ ure katvā sayituñca labhati.",
  "atk-vin02a39:30_0": "434.Yadeva sā vibbhantāti yasmā sā vibbhantā attano ruciyā khantiyā odātāni vatthāni nivatthā,",
  "atk-vin02a39:30_1": "tasmāyeva sā abhikkhunī,",
  "atk-vin02a39:30_2": "na sikkhāpaccakkhānenāti dasseti.",
  "atk-vin02a39:30_3": "Sā puna upasampadaṁ na labhati.",
  "atk-vin02a39:31_0": "Sāāgatā na upasampādetabbāti na kevalaṁ na upasampādetabbā,",
  "atk-vin02a39:31_1": "pabbajjampi na labhati.",
  "atk-vin02a39:31_2": "Odātāni gahetvā vibbhantā pana pabbajjāmattaṁ labhati.",
  "atk-vin02a39:32_0": "Abhivādanantiādīsu purisā pāde sambāhantā vandanti,",
  "atk-vin02a39:32_1": "kese chindanti,",
  "atk-vin02a39:32_2": "nakhe chindanti,",
  "atk-vin02a39:32_3": "vaṇapaṭikammaṁ karonti,",
  "atk-vin02a39:32_4": "taṁ sabbaṁ kukkuccāyantā na sādiyantīti attho.",
  "atk-vin02a39:32_5": "Tatreke ācariyā “sace ekato vā ubhato vā avassutā honti sārattā,",
  "atk-vin02a39:32_6": "yathāvatthukameva”.",
  "atk-vin02a39:32_7": "Eke ācariyā “natthi ettha āpattī”ti vadanti.",
  "atk-vin02a39:32_8": "Evaṁ ācariyavādaṁ dassetvā idaṁ odissa anuññātaṁ vaṭṭatīti aṭṭhakathāsu vuttaṁ.",
  "atk-vin02a39:32_9": "Taṁ pamāṇaṁ.",
  "atk-vin02a39:32_10": "“Anujānāmi bhikkhave sāditu”nti hi vacaneneva taṁ kappiyaṁ.",
  "atk-vin02a39:33_0": "435.Pallaṅkena nisīdantīti pallaṅkaṁ ābhujitvā nisīdanti.",
  "atk-vin02a39:33_1": "Aḍḍhapallaṅkanti ekaṁ pādaṁ ābhujitvā katapallaṅkaṁ.",
  "atk-vin02a39:33_2": "Heṭṭhā vivaṭe upari paṭicchanneti ettha sace kūpo khato hoti,",
  "atk-vin02a39:33_3": "upari pana padaramattameva sabbadisāsu paññāyati,",
  "atk-vin02a39:33_4": "evarūpepi vaṭṭati.",
  "atk-vin02a39:34_0": "436.Kukkusaṁ mattikanti kuṇḍakañceva mattikañca. Sesamettha uttānamevāti.",
  "atk-vin02a39:35_0": "Bhikkhunīupasampadānujānanakathā niṭṭhitā.",
  "atk-vin02a39:36_0": "Bhikkhunikkhandhakavaṇṇanā niṭṭhitā."
}