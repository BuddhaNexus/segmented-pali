{
  "anya-e0803n6:0_0": "6. Ākārantapulliṅganāmikapadamālā",
  "anya-e0803n6:1_0": "Atha pubbācariyamataṁ purecaraṁ katvā ākārantapulliṅgānaṁ pakatirūpesu abhibhavitu iccetassa pakatirūpassa nāmikapadamālaṁ vakkhāma – satthā, satthā, satthāro. Satthāraṁ, satthāro. Satthārā, satthārehi, satthārebhi. Satthu, satthussa, satthuno, satthānaṁ, satthārānaṁ. Satthārā, satthārehi, satthārebhi. Satthu, satthussa, satthuno, satthānaṁ, satthārānaṁ. Satthari, satthāresu. Bho sattha, bho satthā, bhavanto satthāro.",
  "anya-e0803n6:2_0": "Ayaṁ yamakamahātherena katāya cūḷaniruttiyā āgato nayo.",
  "anya-e0803n6:2_1": "Ettha ca niruttipiṭake ca kaccāyane ca ‘‘satthunā’’ti padaṁ anāgatampi gahetabbameva ‘‘dhammarājena satthunā’’ti dassanato. ‘‘Satthārā, satthunā, satthārehi,",
  "anya-e0803n6:2_2": "satthārebhī’’ti kamo ca veditabbo.",
  "anya-e0803n6:2_3": "Ettha ca asatipi atthavisese byañjanavisesavasena,",
  "anya-e0803n6:2_4": "byañjanavisesābhāvepi atthanānatthatāvasena saddantarasandassanaṁ niruttikkamoti ‘‘satthā’’ti padaṁ ekavacanabahuvacanavasena dvikkhattuṁ vuttanti veditabbaṁ.",
  "anya-e0803n6:2_5": "Niruttipiṭakādīsu pana ‘‘satthā’’ti paṭhamābahuvacanaṁ na āgataṁ. Kiñcāpi na āgataṁ,",
  "anya-e0803n6:2_6": "tathāpi ‘‘avitakkitā maccumupabbajantī’’ti pāḷiyaṁ ‘‘avitakkitā’’ti paṭhamābahuvacanassa dassanato ‘‘satthā’’ti padassa paṭhamābahuvacanattaṁ avassamicchitabbaṁ. Tathā vattā, dhātā, gantādīnampi taggatikattā.",
  "anya-e0803n6:2_7": "Tathā niruttipiṭake ‘‘satthāre’’ti dutiyābahuvacanañca ‘‘satthussa,",
  "anya-e0803n6:2_8": "satthāna’’nti catutthīchaṭṭhekavacanabahuvacanāni ca āgatāni,",
  "anya-e0803n6:2_9": "cūḷaniruttiyaṁ pana na āgatāni. Tattha ‘‘mātāpitaro poseti.",
  "anya-e0803n6:2_10": "Bhātaro atikkamatī’’ti dassanato ‘‘satthāre’’ti dutiyābahuvacanarūpaṁ ayuttaṁ viya dissati. Kaccāyanādīsu ‘‘bho sattha,",
  "anya-e0803n6:2_11": "bho satthā’’ iti rassadīghavasena ālapanekavacanadvayaṁ vuttaṁ.",
  "anya-e0803n6:2_12": "Niruttipiṭake ‘‘bho sattha’’ itirassavasena ālapanekavacanaṁ vatvā ‘‘bhavanto satthāro’’ti ārādesavasena ālapanabahuvacanaṁ vuttaṁ.",
  "anya-e0803n6:2_13": "Cūḷaniruttiyaṁ ‘‘bho sattha’’ iti rassavasena ālapanekavacanaṁ vatvā ‘‘bho satthā’’ iti dīghavasena ālapanabahuvacanaṁ lapitaṁ.",
  "anya-e0803n6:2_14": "Sabbametaṁ āgame upaparikkhitvā yathā na virujjhati, tathā gahetabbaṁ.",
  "anya-e0803n6:3_0": "Idāni satthusaddassa yaṁ rūpantaraṁ amhehi diṭṭhaṁ,",
  "anya-e0803n6:3_1": "taṁ dassessāma – tathā hi ‘‘imesaṁ mahānāma tiṇṇaṁ satthūnaṁ ekā niṭṭhā udāhu puthu niṭṭhā’’ti pāḷiyaṁ ‘‘satthūna’’nti padaṁ diṭṭhaṁ,",
  "anya-e0803n6:3_2": "tasmā ayampi kamo veditabbo ‘‘satthu, satthussa, satthuno, satthānaṁ, satthārānaṁ, satthūna’’nti. Abhibhavitā, abhibhavitā, abhibhavitāro. Abhibhavitāraṁ, abhibhavitāro. Abhibhavitārā, abhibhavitunā, abhibhavitārehi, abhibhavitārebhi. Abhibhavitu, abhibhavitussa, abhibhavituno, abhibhavitānaṁ, abhibhavitārānaṁ, abhibhavitūnaṁ. Abhibhavitārā, abhibhavitārehi, abhibhavitārebhi. Abhibhavitu, abhibhavitussa, abhibhavituno, abhibhavitānaṁ, abhibhavitārānaṁ. Abhibhavitari, abhibhavitāresu. Bho abhibhavita, bho abhibhavitā, bhavanto abhibhavitāro.",
  "anya-e0803n6:3_3": "Yathā panettha abhibhavitu iccetassa pakatirūpassa nāmikapadamālā satthunayena yojitā,",
  "anya-e0803n6:3_4": "evaṁ paribhavituādīnañca aññesañca taṁsadisānaṁ nāmikapadamālā satthunayena yojetabbā.",
  "anya-e0803n6:3_5": "Etthaññāni taṁsadisāni nāma ‘‘vattā,",
  "anya-e0803n6:3_6": "dhātā’’iccādīnaṁ padānaṁ vattudhātu iccādīni pakatirūpāni.",
  "anya-e0803n6:4_0": "Vattā dhātā gantā netā,",
  "anya-e0803n6:5_0": "Dātā kattā cetā tātā;",
  "anya-e0803n6:6_0": "Chettā bhettā hantā metā,",
  "anya-e0803n6:7_0": "Jetā boddhā ñātā sotā.",
  "anya-e0803n6:8_0": "Gajjitā vassitā bhattā, mucchitā paṭisedhitā;",
  "anya-e0803n6:9_0": "Bhāsitā pucchitā khantā, uṭṭhātokkamitā tatā.",
  "anya-e0803n6:10_0": "Nattā panattā akkhātā, sahitā paṭisevitā;",
  "anya-e0803n6:11_0": "Netā vinetā iccādī, vattare suddhakattari.",
  "anya-e0803n6:12_0": "Uppādetā viññāpetā, sandassetā pabrūhetā;",
  "anya-e0803n6:13_0": "Bodhetādī caññe saddā, ñeyyā hetusmiṁ atthasmiṁ.",
  "anya-e0803n6:14_0": "Kattā khattā nettā bhattā, pitā bhātātime pana;",
  "anya-e0803n6:15_0": "Kiñci bhijjanti suttasmiṁ, taṁ pabhedaṁ kathessahaṁ.",
  "anya-e0803n6:16_0": "Satthātiādīsu keci, upayogena sāminā;",
  "anya-e0803n6:17_0": "Saheva niccaṁ vattanti, neva vattanti keci tu.",
  "anya-e0803n6:18_0": "Tatra kattusaddādayo rūpantaravasena satthusaddato kiñci bhijjanti.",
  "anya-e0803n6:18_1": "Tathā hi ‘‘uṭṭhehi katte taramāno,",
  "anya-e0803n6:18_2": "gantvā vessantaraṁvadā’’ti ettha ‘‘katte’’ti idaṁ ālapanekavacanarūpaṁ,",
  "anya-e0803n6:18_3": "evañhi ‘‘bho kattā’’ti rūpato rūpantaraṁ nāma.",
  "anya-e0803n6:18_4": "‘‘Tena hi bho khatte yena campeyyakā brāhmaṇagahapatikā tenupasaṅkamā’’ti ettha ‘‘khatte’’ti idañcālapanekavacanarūpaṁ.",
  "anya-e0803n6:18_5": "Evampi ‘‘bho khattā’’ti rūpato rūpantaraṁ nāma.",
  "anya-e0803n6:18_6": "‘‘Nette ujuṁ gate satī’’ti ettha ‘‘nette’’ti idaṁ sattamiyā ekavacanarūpaṁ,",
  "anya-e0803n6:18_7": "etampi ‘‘nettarī’’ti rūpato rūpantaraṁ. ‘‘Ārādhayati rājānaṁ,",
  "anya-e0803n6:18_8": "pūjaṁ labhati bhattusū’’ti ettha ‘‘bhattūsū’’ti idaṁ sattamiyā bahuvacanarūpaṁ.",
  "anya-e0803n6:18_9": "‘‘Bhattāresū’’ti rūpato rūpantaraṁ,",
  "anya-e0803n6:18_10": "atra ‘‘bhattūsū’’ti dassanato,",
  "anya-e0803n6:18_11": "‘‘mātāpitūsu paṇḍitā’’ti ettha ‘‘pitūsū’’ti dassanato ca ‘‘vattūsu dhātūsu gantūsu netūsu dātūsu kattūsū’’ti evamādinayopi gahetabbo.",
  "anya-e0803n6:18_12": "Ayaṁ nayo satthusaddepi icchitabbo viya amhe paṭibhāti.",
  "anya-e0803n6:19_0": "Pitā, pitā, pitaro. Pitaraṁ, pitaro. Pitarā, pitunā, petyā, pitarehi, pitarebhi, pitūhi, pitūbhi. Pitu, pitussa, pituno , pitānaṁ, pitarānaṁ, pitūnaṁ. Pitarā, petyā, pitarehi, pitarebhi, pitūhi, pitūbhi. Pitu, pitussa, pituno, pitānaṁ, pitarānaṁ, pitūnaṁ. Pitari, pitaresu, pitūsu. Bho pita, bho pitā, bhavanto pitaro. Ettha pana ‘‘petyā,",
  "anya-e0803n6:19_1": "pitūna’’nti imaṁ nayadvayaṁ vajjetvā bhātusaddassa ca padamālā yojetabbā.",
  "anya-e0803n6:19_2": "Tattha ‘‘matyā ca petyā ca kataṁ susādhu, anuññātosi mātāpitūhi,",
  "anya-e0803n6:19_3": "mātāpitūnaṁ accayenā’’ti ca dassanato pitusaddassa ‘‘petyā, pitūhi, pitūbhi. Pitūna’’nti rūpabhedo ca,",
  "anya-e0803n6:19_4": "‘‘pitaro’’ iccādīsu rassattañca satthusaddato viseso.",
  "anya-e0803n6:19_5": "Tattha ca ‘‘petyā’’ti idaṁ ‘‘jantuyo, hetuyo, hetuyā,",
  "anya-e0803n6:19_6": "adhipatiyā’’ti padāni viya acinteyyaṁ pulliṅgarūpanti daṭṭhabbaṁ.",
  "anya-e0803n6:20_0": "Codanā sodhanā cātra bhavati – satthā pitā iccevamādīni nipphannattamupādāya ākārantānīti ca,",
  "anya-e0803n6:20_1": "paṭhamaṁ ṭhapetabbaṁ pakatirūpamupādāya ukārantānīti ca tumhe bhaṇatha, ‘‘hetu satthāradassanaṁ. Amātāpitarasaṁvaḍḍho.",
  "anya-e0803n6:20_2": "Kattāraniddeso’’tiādīsu pana satthāra iccādīni kathaṁ tumhe bhaṇathāti?",
  "anya-e0803n6:20_3": "Etānipi mayaṁ pakatirūpamupādāya ukārantānīti bhaṇāmāti.",
  "anya-e0803n6:20_4": "Nanu ca bho etāni akārantānīti? Na, ukārantāniyeva tāni.",
  "anya-e0803n6:20_5": "Nanu ca bho yo aṁ nādīni parabhūtāni vacanāni na dissanti yehi ukārantasaddānamantassa ārādeso siyā, tasmā akārantānīti? Na,",
  "anya-e0803n6:20_6": "īdise ṭhāne parabhūtānaṁ yo aṁ nādīnaṁ vacanānamanokāsattā. Tathā hi samāsavisayo eso.",
  "anya-e0803n6:20_7": "Samāsavisayasmiñhi acinteyyānipi rūpāni dissantīti.",
  "anya-e0803n6:20_8": "Evaṁ santepi bho ‘‘gāmato nikkhamatī’’ti payogassa viya asamāsavisaye ‘‘satthārato satthāraṁ gacchatī’’ti niddesapāḷidassanato ‘‘hetu satthāradassana’’ntiādīsu satthāra iccādīni akārantānīti cintetabbānīti?",
  "anya-e0803n6:20_9": "Na cintetabbāni ‘‘satthārato satthāraṁ gacchatī’’ti etthāpi ukārantattā.",
  "anya-e0803n6:20_10": "Ettha hi asamāsattepi topaccayaṁ paṭicca satthusaddassa ukāro ārādesaṁ labhati.",
  "anya-e0803n6:20_11": "Yāni pana tumhe ukārassa ārādesanimittāni yo aṁnādīni vacanāni icchatha,",
  "anya-e0803n6:20_12": "tāni īdise ṭhāne viññūnaṁ pamāṇaṁ na honti. Kāni pana hontīti ce?",
  "anya-e0803n6:20_13": "Asamāsavisaye topaccayo ca samāsavisaye parapadāni ca parapadābhāve syādivibhattiyo cāti imāneva īdise ṭhāne ekantena pamāṇaṁ honti.",
  "anya-e0803n6:20_14": "Tathā hi dhammapadaṭṭhakathāyaṁ ‘‘yāvadeva anatthāya,",
  "anya-e0803n6:20_15": "ñattaṁ bālassa jāyatī’’ti imissā pāḷiyā atthasaṁvaṇṇanāyaṁ ‘‘ayaṁ nimmātāpitaroti imasmiṁ pahaṭe daṇḍo natthī’’ti ettha nimmātāpitaroti imassa samāsavisayattā simhi pare ukāro ārādesaṁ labhati, tato sissa okārādeso,",
  "anya-e0803n6:20_16": "iccetaṁ padaṁ pakatirūpavasena ukārantaṁ bhavati.",
  "anya-e0803n6:20_17": "Nipphannattamupādāya ‘‘puriso,",
  "anya-e0803n6:20_18": "urago’’ti padāni viya okārantañca bhavati.",
  "anya-e0803n6:20_19": "Ayaṁ panettha samāsaviggaho ‘‘mātā ca pitā ca mātāpitaro,",
  "anya-e0803n6:20_20": "natthi mātāpitaro etassāti nimmātāpitaro’’ti.",
  "anya-e0803n6:20_21": "Pakatirūpavasena hi ‘‘nimmātāpitu’’ iti ṭhite sivacanasmiṁ pare ukārassa ārādeso hoti.",
  "anya-e0803n6:20_22": "Katthaci pana dhammapadaṭṭhakathāpotthake ‘‘ayaṁ nimmātāpitiko’’ti pāṭho dissati,",
  "anya-e0803n6:20_23": "eso pana ‘‘ayaṁ nimmātāpitaro’’ti padassa ayuttataṁ maññamānehi ṭhapitoti maññāma, na so ayutto aṭṭhakathāpāṭho.",
  "anya-e0803n6:20_24": "So hi umaṅgajātakaṭṭhakathāyaṁ ekapitaroti simhi ārādesapayogena sameti. Tathā hi –",
  "anya-e0803n6:21_0": "‘‘Yathāpi niyako bhātā,",
  "anya-e0803n6:22_0": "Saudariyo ekamātuko;",
  "anya-e0803n6:23_0": "Evaṁ pañcālacando te,",
  "anya-e0803n6:24_0": "Dayitabbo rathesabhā’’ti",
  "anya-e0803n6:25_0": "Imissā pāḷiyā atthaṁ saṁvaṇṇentehi pāḷinayaññūhi garūhi ‘‘niyakoti ajjhattiko ekapitaro ekamātuyā jāto’’ti simhi ārādesapayogaracanā katā.",
  "anya-e0803n6:25_1": "Na kevalañca simhi ārādese pulliṅgappayogoyevamhehi diṭṭho,",
  "anya-e0803n6:25_2": "atha kho itthiliṅgappayogopi sāsane diṭṭho.",
  "anya-e0803n6:25_3": "Tathā hi vinayapiṭake cūḷavagge ‘‘assamaṇī hoti asakyadhītarā’’ti padaṁ dissati.",
  "anya-e0803n6:25_4": "Ayaṁ panettha samāsaviggaho ‘‘sakyakule uppannattā sakyassa bhagavato dhītā sakyadhītarā,",
  "anya-e0803n6:25_5": "na sakyadhītarā asakyadhītarā’’ti.",
  "anya-e0803n6:25_6": "Idhāpi simhi pare ukārassa ārādeso kato,",
  "anya-e0803n6:25_7": "itthiliṅgabhāvassa icchitattā āpaccayo, tato silopo ca daṭṭhabbo.",
  "anya-e0803n6:25_8": "Evaṁ samāsapadatte satthu pitu kattusaddānaṁ nāmikapadamālāyaṁ vuttarūpato koci koci rūpaviseso dissati.",
  "anya-e0803n6:25_9": "Aññesampi rūpaviseso nayaññunā maggitabbo suttantesu.",
  "anya-e0803n6:25_10": "Ko hi nāma samattho nissesato buddhavacanasāgare saṁkiṇṇāni vicitrāni paṇḍitajanānaṁ hadayavimhāpanakarāni padarūparatanāni samuddharitvā dassetuṁ,",
  "anya-e0803n6:25_11": "tasmā amhehi appamattakāniyeva dassitāni.",
  "anya-e0803n6:26_0": "Adandhajātiko viññu-jātiko satataṁ idha;",
  "anya-e0803n6:27_0": "Yogaṁ karoti ce satthu, pāḷiyaṁ so na kaṅkhati.",
  "anya-e0803n6:28_0": "Ye panidha amhehi ‘‘satthā, abhibhavitā, vattā, kattā’’dayo saddā pakāsitā,",
  "anya-e0803n6:28_1": "tesu keci upayogavacanena saddhiṁ niccaṁ vattanti ‘‘pucchitā, okkamitā’’iccādayo.",
  "anya-e0803n6:28_2": "Tathā hi ‘‘abhijānāsi no tvaṁ mahārāja imaṁ pañhaṁ aññe samaṇabrāhmaṇe pucchitā.",
  "anya-e0803n6:28_3": "Niddaṁ okkamitā’’tiādipayogā bahū dissanti.",
  "anya-e0803n6:28_4": "Keci sāmivacanena saddhiṁ niccaṁ vattanti ‘‘abhibhavitā, vattā’’iccādayo.",
  "anya-e0803n6:28_5": "Tathā hi ‘‘paccāmittānaṁ abhibhavitā, tassa bhavanti vattāro. Amatassa dātā. Parissayānaṁ sahitā. Anuppannassa maggassa,",
  "anya-e0803n6:28_6": "uppādetā naruttamo’’tiādipayogā bahū dissanti.",
  "anya-e0803n6:28_7": "Keci pana upayogavacanenapi saddhiṁ neva vattanti niyogā paññattiyaṁ pavattanato. Taṁ yathā? ‘‘Satthā, pitā, bhātā, nattā’’iccādayo.",
  "anya-e0803n6:28_8": "Ettha pana ‘‘upayogavacanena saddhiṁ niccaṁ vattantī’’tiādivacanaṁ kammabhūtaṁ atthaṁ sandhāya katanti veditabbaṁ.",
  "anya-e0803n6:29_0": "Evaṁ ukārantatāpakatikānaṁ ākārantapadānaṁ pavattiṁ viditvā saddesu atthesu ca kosallamicchantehi puna liṅgaantavasena ‘‘satthā, sattho,",
  "anya-e0803n6:29_1": "sattha’’nti tikaṁ katvā padānamattho ca pakatirūpassa nāmikapadamālā ca padānaṁ sadisāsadisatā ca vavatthapetabbā.",
  "anya-e0803n6:29_2": "Tatra hi ‘‘satthā’’ti idaṁ paṭhamaṁ ukārantatāpakatiyaṁ ṭhatvā pacchā ākārantabhūtaṁ pulliṅgaṁ,",
  "anya-e0803n6:29_3": "‘‘sattho’’ti idaṁ paṭhamaṁ akārantatāpakatiyaṁ ṭhatvā pacchā okārantabhūtaṁ pulliṅgaṁ,",
  "anya-e0803n6:29_4": "‘‘sattha’’ntidaṁ pana paṭhamaṁ akārantatāpakatiyaṁ ṭhatvā pacchā niggahītantabhūtaṁ napuṁsakaliṅgaṁ.",
  "anya-e0803n6:29_5": "Tatra satthāti sadevakaṁ lokaṁ sāsati anusāsatīti satthā, ko so? Bhagavā.",
  "anya-e0803n6:29_6": "Satthoti saha atthenāti sattho,",
  "anya-e0803n6:29_7": "bhaṇḍamūlaṁ gahetvā vāṇijjāya desantaraṁ gato janasamūho.",
  "anya-e0803n6:29_8": "Satthanti sāsati ācikkhati atthe etenāti satthaṁ, byākaraṇādigantho,",
  "anya-e0803n6:29_9": "atha vā sasati hiṁsati satte etenāti satthaṁ, asiādi. ‘‘Satthā, satthā, satthāro. Satthāraṁ,",
  "anya-e0803n6:29_10": "satthāro’’ti pure viya padamālā. ‘‘Sattho, satthā. Satthaṁ,",
  "anya-e0803n6:29_11": "satthe’’ti purisanayena padamālā. ‘‘Satthaṁ, satthāni, satthā. Satthaṁ, satthāni,",
  "anya-e0803n6:29_12": "satthe’’ti napuṁsake vattamāna cittanayena padamālā yojetabbā.",
  "anya-e0803n6:29_13": "Evaṁ tidhā bhinnāsu nāmikapadamālāsu padānaṁ sadisāsadisatā vavatthapetabbā.",
  "anya-e0803n6:30_0": "Satthā tiṭṭhati sabbaññū, satthā yanti dhanatthikā;",
  "anya-e0803n6:31_0": "Satthā apeti puriso, bhonto satthā dadātha saṁ.",
  "anya-e0803n6:32_0": "Evaṁ sutisāmaññavasena sadisatā bhavati.",
  "anya-e0803n6:33_0": "Satthaṁ yaṁ tikhiṇaṁ tena, sattho katvāna kappiyaṁ;",
  "anya-e0803n6:34_0": "Phalaṁ satthussa pādāsi, satthā taṁ paribhuñjati.",
  "anya-e0803n6:35_0": "Evaṁ asutisāmaññavasena asadisatā bhavati, tathā liṅgaantavasena.",
  "anya-e0803n6:35_1": "‘‘Cetā ceto’’ti ca ‘‘tātā tāto’’ti ca dukaṁ katvā padānamattho ca pakatirūpassa nāmikapadamālā ca padānaṁ sadisāsadisatā ca vavatthapetabbā.",
  "anya-e0803n6:36_0": "Tatra hi ‘‘cetā’’ti paṭhamaṁ ukārantatāpakatiyaṁ ṭhatvā pacchā ākārantabhūtaṁ pulliṅgaṁ, tathā ‘‘tātā’’ti padampi.",
  "anya-e0803n6:36_1": "‘‘Ceto’’ti idaṁ pana paṭhamaṁ akārantatāpakatiyaṁ ṭhatvā pacchā okārantabhūtaṁ pulliṅgaṁ, tathā ‘‘tāto’’ti padampi.",
  "anya-e0803n6:36_2": "Tatra cetāti cinoti rāsiṁ karotīti cetā, pākāracinanako puggalo, iṭṭhakavaḍḍhakīti attho. Cetoti cittaṁ, evaṁnāmako vā luddo.",
  "anya-e0803n6:36_3": "Ettha ca cittaṁ ‘‘cetayati cintetī’’ti atthavasena ceto, luddo pana paṇṇattivasena. Tātāti tāyatīti tātā.",
  "anya-e0803n6:36_4": "‘‘Aghassa tātā hitassa vidhātā’’tissa payogo.",
  "anya-e0803n6:36_5": "‘‘Tāto’’ti etthāpi tāyatīti tāto, puttānaṁ pitūsu, pitarānaṁ puttesu,",
  "anya-e0803n6:36_6": "aññesañca aññesu piyapuggalesu vattabbavohāro eso. ‘‘So nūna kapaṇo tāto, ciraṁ ruccati assame. Kicchenādhigatā bhogā, te tāto vidhamaṁ dhamaṁ.",
  "anya-e0803n6:36_7": "Ehi tātā’’tiādīsu cassa payogo veditabbo. ‘‘Cetā, cetā, cetāro. Cetāraṁ,",
  "anya-e0803n6:36_8": "cetāro’’ti satthunayena padamālā. ‘‘Ceto, cetā. Cetaṁ, cete. Cetasā,",
  "anya-e0803n6:36_9": "cetenā’’ti manogaṇanayena ñeyyā.",
  "anya-e0803n6:36_10": "Ayaṁ cittavācakassa cetasaddassa nāmikapadamālā. ‘‘Ceto, cetā. Cetaṁ, cete.",
  "anya-e0803n6:36_11": "Cetenā’’ti purisanayena ñeyyā.",
  "anya-e0803n6:36_12": "Ayaṁ paṇṇattivācakassa cetasaddassa nāmikapadamālā. ‘‘Tātā, tātā, tātāro.",
  "anya-e0803n6:36_13": "Tātāra’’nti satthunayena ñeyyā. ‘‘Tāto, tātā, tāta’’nti purisanayena ñeyyā.",
  "anya-e0803n6:36_14": "Evamimāsupi nāmikapadamālāsu padānaṁ sadisāsadisatā vavatthapetabbā,",
  "anya-e0803n6:36_15": "tathā liṅgaantavasena ‘‘ñātā, ñāto, ñātaṁ,",
  "anya-e0803n6:36_16": "ñātā’’ti catukkaṁ katvā padānamattho ca pakatirūpassa nāmikapadamālā ca padānaṁ sadisāsadisatā ca vavatthapetabbā.",
  "anya-e0803n6:37_0": "Tatra hi ‘‘ñātā’’ti idaṁ paṭhamaṁ ukārantatāpakatiyaṁ ṭhatvā pacchā ākārantabhūtaṁ pulliṅgaṁ.",
  "anya-e0803n6:37_1": "‘‘Ñāto ñāta’’nti imāni yathākkamaṁ paṭhamaṁ akārantatāpakatiyaṁ ṭhatvā pacchokārantaniggahītantabhūtāni vāccaliṅgesu punnapuṁsakaliṅgāni.",
  "anya-e0803n6:37_2": "Tathā hi ‘‘ñāto attho sukhāvaho.",
  "anya-e0803n6:37_3": "Ñātametaṁ kuraṅgassā’’ti nesaṁ payogā dissanti.",
  "anya-e0803n6:37_4": "‘‘Ñātā’’ti idaṁ pana paṭhamaṁ ākārantatāpakatiyaṁ ṭhatvā pacchāpi ākārantabhūtaṁ vāccaliṅgesu itthiliṅgaṁ.",
  "anya-e0803n6:37_5": "Tathā hi ‘‘esā itthimayā ñātā’’ti payogo.",
  "anya-e0803n6:37_6": "Tatra pulliṅgapakkhe ‘‘jānātīti ñātā’’ti kattukārakavattamānakālavasena attho gahetabbo.",
  "anya-e0803n6:37_7": "Itthiliṅgādipakkhe ‘‘ñāyitthāti ñātā ñāto ñāta’’nti kammakārakātītakālavasena attho gahetabbo.",
  "anya-e0803n6:37_8": "Esa nayo aññatthāpi yathāsambhavaṁ daṭṭhabbo. ‘‘Ñātā, ñātā, ñātāro.",
  "anya-e0803n6:37_9": "Ñātāra’’nti satthunayena ñeyyā. ‘‘Ñāto, ñātā. Ñāta’’nti purisanayena ñeyyā. ‘‘Ñātaṁ, ñātāni, ñātā. Ñātaṁ, ñātāni,",
  "anya-e0803n6:37_10": "ñāte’’ti vakkhamānacittanayena ñeyyā. ‘‘Ñātā, ñātā, ñātāyo. Ñātaṁ, ñātā,",
  "anya-e0803n6:37_11": "ñātāyo’’ti vakkhamānakaññānayena ñeyyā.",
  "anya-e0803n6:37_12": "Evamimāsupi nāmikapadamālāsu padānaṁ sadisāsadisatā vavatthapetabbā.",
  "anya-e0803n6:37_13": "Aññesupi ṭhānesu yathārahaṁ iminā nayena sadisāsadisatā upaparikkhitabbā.",
  "anya-e0803n6:37_14": "Vattā dhātā gantādīnampi ‘‘vadatīti vattā, dhāretīti dhātā,",
  "anya-e0803n6:37_15": "gacchatīti gantā’’tiādinā yathāsambhavaṁ nibbacanāni ñeyyāni.",
  "anya-e0803n6:38_0": "Yaṁ panettha amhehi pakiṇṇakavacanaṁ kathitaṁ,",
  "anya-e0803n6:38_1": "taṁ ‘‘aṭṭhāne idaṁ kathita’’nti na vattabbaṁ.",
  "anya-e0803n6:38_2": "Yasmā ayaṁ saddanīti nāma saddānamatthānañca yuttāyuttipakāsanatthaṁ katārambhattā nānappakārena sabbaṁ māgadhavohāraṁ saṅkhobhetvā kathitāyeva sobhati, na itarathā,",
  "anya-e0803n6:38_3": "tasmā nānappabhedena vattumicchāya sambhavato ‘‘aṭṭhāne idaṁ kathita’’nti na vattabbaṁ.",
  "anya-e0803n6:38_4": "Nānāupāyehi viññūnaṁ ñāpanatthaṁ katārambhattā ca pana punaruttidosopettha na cintetabbo,",
  "anya-e0803n6:38_5": "aññadatthu saddhāsampannehi kulaputtehi ayaṁ saddanīti piṭakattayopakārāya sakkaccaṁ pariyāpuṇitabbā.",
  "anya-e0803n6:39_0": "Iti abhibhavitāpadasadisāni vattā, dhātā, gantādīni padāni dassitāni.",
  "anya-e0803n6:39_1": "Idāni ataṁsadisāni dassessāma. Seyyathidaṁ –",
  "anya-e0803n6:40_0": "Guṇavā gaṇavā ceva, balavā yasavā tathā;",
  "anya-e0803n6:41_0": "Dhanavā sutavā vidvā, dhutavā katavāpi ca.",
  "anya-e0803n6:42_0": "Hitavā bhagavā ceva, dhitavā thāmavā tathā;",
  "anya-e0803n6:43_0": "Yatavā cāgavā cātha, himaviccādayo ravā.",
  "anya-e0803n6:44_0": "Punnapuṁsakaliṅgehi, akārantehi pāyato;",
  "anya-e0803n6:45_0": "Vantusaddo paro hoti, tadantā guṇavādayo.",
  "anya-e0803n6:46_0": "Saññāvā rasmivā ceva, massuvā ca yasassivā;",
  "anya-e0803n6:47_0": "Iccādidassanāpeso, ākārivaṇṇukārato;",
  "anya-e0803n6:48_0": "Itthiliṅgādīsu hoti, katthacīti pakāsaye.",
  "anya-e0803n6:49_0": "Satimā gatimā attha-dassimā dhitimā tathā;",
  "anya-e0803n6:50_0": "Mutimā matimā ceva, jutimā hirimāpi ca.",
  "anya-e0803n6:51_0": "Thutimā ratimā ceva, yatimā balimā tathā;",
  "anya-e0803n6:52_0": "Kasimā sucimā dhīmā, rucimā cakkhumāpi ca.",
  "anya-e0803n6:53_0": "Bandhumā hetumā’yasmā, ketumā rāhumā tathā;",
  "anya-e0803n6:54_0": "Khāṇumā bhāṇumā gomā, vijjumā vasumādayo.",
  "anya-e0803n6:55_0": "Pāpimā puttimā ceva, candimiccādayopi ca;",
  "anya-e0803n6:56_0": "Ataṁsadisasaddāti, viññātabbā vibhāvinā.",
  "anya-e0803n6:57_0": "Ivaṇṇukārokārehi, mantusaddo paro bhave;",
  "anya-e0803n6:58_0": "Ākārantā cikārantā, imantūti vibhāvaye.",
  "anya-e0803n6:59_0": "Guṇavā, guṇavā, guṇavanto. Guṇavantaṁ, guṇavante. Guṇavatā, guṇavantena, guṇavantehi, guṇavantebhi. Guṇavato, guṇavantassa, guṇavataṁ, guṇavantānaṁ. Guṇavatā, guṇavantā, guṇavantasmā, guṇavantamhā, guṇavantehi, guṇavantebhi. Guṇavato, guṇavantassa, guṇavataṁ, guṇavantānaṁ. Guṇavati, guṇavante, guṇavantasmiṁ, guṇavantamhi, guṇavantesu. Bho guṇavā, bhavanto guṇavā, bhonto guṇavanto.",
  "anya-e0803n6:60_0": "Ettha pana ‘‘etha tumhe āvuso sīlavāhothā’’ti ca,",
  "anya-e0803n6:61_0": "‘‘Balavanto dubbalā honti, thāmavantopi hāyare;",
  "anya-e0803n6:62_0": "Cakkhumā andhikā honti, mātugāmavasaṁ gatā’’ti ca",
  "anya-e0803n6:63_0": "Pāḷiyaṁ ‘‘sīlavā,",
  "anya-e0803n6:63_1": "cakkhumā’’ti paṭhamābahuvacanassa dassanato ‘‘guṇavā’’ti paccattālapanaṭṭhāne bahuvacanaṁ vuttaṁ.",
  "anya-e0803n6:63_2": "‘‘Guṇavā satimā’’tiādīsupi eseva nayo.",
  "anya-e0803n6:63_3": "Cūḷaniruttiyampi hi ‘‘guṇavā’’ti paccattālapanabahuvacanāni āgatāni,",
  "anya-e0803n6:63_4": "niruttipiṭake paccattekavacanabhāveneva āgataṁ,",
  "anya-e0803n6:63_5": "cūḷaniruttiyaṁ pana niruttipiṭake ca ‘‘bho guṇava’’iti rassavasena ālapanekavacanaṁ āgataṁ.",
  "anya-e0803n6:63_6": "Mayaṁ pana ‘‘taggha bhagavā bojjhaṅgā.",
  "anya-e0803n6:63_7": "Kathaṁ nu bhagavā tuyhaṁ sāvako sāsane rato’’tievamādīsu anekasatesu pāṭhesu ‘‘bhagavā’’iti ālapanekavacanassa dīghabhāvadassanato vantupaccayaṭṭhāne ‘‘bho guṇavā’’iccādi dīghavasena vacanaṁ yuttataraṁ viya maññāma,",
  "anya-e0803n6:63_8": "mantupaccayaṭṭhāne pana imantupaccayaṭṭhāne ca ‘‘sabbaverabhayātīta, pāde vandāmi cakkhuma.",
  "anya-e0803n6:63_9": "Evaṁ jānāhi pāpima’’iccādīsu pāḷipadesesu ‘‘cakkhuma’’iccādiālapanekavacanassa rassabhāvadassanato ‘‘bho satima,",
  "anya-e0803n6:63_10": "bho gatima’’iccādi rassavasena vacanaṁ yuttataraṁ viya maññāma,",
  "anya-e0803n6:63_11": "atha vā mahāparinibbānasuttaṭṭhakathāyaṁ ‘‘āyasmā tissa’’ itidīghavasena vuttālapanekavacanassa dassanato ‘‘bhagavā,",
  "anya-e0803n6:63_12": "āyasmā’’ itidīghavasena vuttapadamattaṁ ṭhapetvā vantupaccayaṭṭhānepi mantupaccayanayo netabbo,",
  "anya-e0803n6:63_13": "mantupaccayaṭṭhānepi vantupaccayanayo netabbo.",
  "anya-e0803n6:63_14": "Tathā hi kaccāyanādīsu ‘‘bho guṇavaṁ, bho guṇava,",
  "anya-e0803n6:63_15": "bho guṇavā’’iti niggahītarassadīghavasena tīṇi ālapanekavacanāni vuttāni, iminā ‘‘bho satimaṁ, bho satima,",
  "anya-e0803n6:63_16": "bho satimā’’ti evamādinayopi dassito .",
  "anya-e0803n6:63_17": "Paṭhamābahuvacanaṭṭhāne pana ‘‘guṇavanto, guṇavantā,",
  "anya-e0803n6:63_18": "guṇavantī’’ti tīṇi padāni vuttāni, imināpi ‘‘satimanto, satimantā,",
  "anya-e0803n6:63_19": "satimantī’’ti evamādinayopi dassito.",
  "anya-e0803n6:63_20": "Tesu ‘‘bho guṇavaṁ bho satimaṁ, guṇavantā,",
  "anya-e0803n6:63_21": "guṇavantī’’ti imāni padāni evaṁgatikāni ca aññāni padāni pāḷiyaṁ appasiddhāni yathā ‘‘āyasmantā’’ti padaṁ pasiddhaṁ,",
  "anya-e0803n6:63_22": "tasmā yaṁ cūḷaniruttiyaṁ vuttaṁ, yañca niruttipiṭake, yañca kaccāyanādīsu,",
  "anya-e0803n6:63_23": "taṁ sabbaṁ pāḷiyā aṭṭhakathāhi ca saddhiṁ yathā na virujjhati,",
  "anya-e0803n6:63_24": "gaṅgodakena yamunodakaṁ viya aññadatthu saṁsandati sameti, tathā gahetabbaṁ.",
  "anya-e0803n6:64_0": "Apicettha ayampi viseso gahetabbo. Taṁ yathā? ‘‘Tuyhaṁ dhītā mahāvīra,",
  "anya-e0803n6:64_1": "paññavanta jutindharā’’ti pāḷiyaṁ ‘‘paññavanta’’iti ālapanekavacanassa dassanato.",
  "anya-e0803n6:65_0": "‘‘Sabbā kirevaṁ pariniṭṭhitāni,",
  "anya-e0803n6:66_0": "Yasassi naṁ paññavantaṁ visayha;",
  "anya-e0803n6:67_0": "Yaso ca laddhā purimaṁ uḷāraṁ,",
  "anya-e0803n6:68_0": "Nappajjahe vaṇṇabalaṁ purāṇa’’nti.",
  "anya-e0803n6:69_0": "Imissā jātakapāḷiyā aṭṭhakathāyaṁ ‘‘paññavanta’’iti ālapanekavacanassa dassanato ca ‘‘bho guṇavanta, bho guṇavantā, bho satimanta,",
  "anya-e0803n6:69_1": "bho satimantā’’tiādīnipi ālapanekavacanāni avassamicchitabbāni.",
  "anya-e0803n6:69_2": "Tathā hi tissaṁ pāḷiyaṁ ‘‘yasassi paññavanta’’ iccālapanavacanaṁ aṭṭhakathācariyā icchanti.",
  "anya-e0803n6:69_3": "Nanti hi padapūraṇe nipātamattaṁ.",
  "anya-e0803n6:69_4": "Paññavantanti pana chandānurakkhaṇatthaṁ anusārāgamaṁ katvā vuttaṁ.",
  "anya-e0803n6:69_5": "Evaṁ pāvacane vantupaccayādisahitānaṁ saddānaṁ ‘‘bhagavā, āyasmā, paññavanta, cakkhuma,",
  "anya-e0803n6:69_6": "pāpima’’itidassitanayena ālapanappavatti veditabbā.",
  "anya-e0803n6:69_7": "Ettha ca ‘‘gaṅgābhāgīrathī nāma,",
  "anya-e0803n6:69_8": "himavantā pabhāvitā’’ti ca ‘‘kuto āgatattha bhanteti,",
  "anya-e0803n6:69_9": "himavantā mahārājā’’ti ca dassanato ‘‘guṇavantā’’ti pañcamiyā ekavacanaṁ kathitaṁ.",
  "anya-e0803n6:69_10": "Yathā guṇavantu saddassa nāmikapadamālā yojitā,",
  "anya-e0803n6:69_11": "evaṁ dhanavantubalavantādīnaṁ satimantu gatimantādīnañca nāmikapadamālā yojetabbā.",
  "anya-e0803n6:70_0": "Idāni vidvādipadānaṁ guṇavāpadena samānagatikattampi sotūnaṁ payogesu sammohāpagamatthaṁ ekadesato nibbacanādīhi saddhiṁ vidvantuiccādipakatirūpassa nāmikapadamālā vuccate – ñāṇasaṅkhāto vedo assa atthīti vidvā, paṇḍito.",
  "anya-e0803n6:70_1": "Ettha ca vidvāsaddassa atthibhāve ‘‘iti vidvā samaṁ care’’tiādi āhaccapāṭho nidassanaṁ. Atrāyaṁ padamālā – vidvā, vidvā, vidvanto. Vidvantaṁ, vidvante. Vidvatā, vidvantena. Sesaṁ sabbaṁ neyyaṁ. Vedanāvā, vedanāvā, vedanāvanto. Vedanāvantaṁ, vedanāvante. Vedanāvatā, vedanāvantena. Sesaṁ sabbaṁ neyyaṁ.",
  "anya-e0803n6:70_2": "Evaṁ ‘‘saññāvācetanāvā saddhāvā paññavā sabbāvā’’iccādīsupi.",
  "anya-e0803n6:70_3": "Ettha ca ‘‘vedanāvantaṁ vā attānaṁ sabbāvantaṁ loka’’ntiādīni nidassanapadāni.",
  "anya-e0803n6:70_4": "Tattha sabbāvantanti sabbasattavantaṁ, sabbasattayuttanti attho. Majjhedīghañhi idaṁ padaṁ.",
  "anya-e0803n6:70_5": "Yebhuyyena pana ‘‘paññavāpaññavanto’’tiādīni majjherassānipi bhavanti.",
  "anya-e0803n6:70_6": "Yasassino parivārabhūtā janā assa atthīti yasassivā,",
  "anya-e0803n6:70_7": "atha vā yasassī ca yasassivā cāti yasassivā. Ekadesasarūpekasesoyaṁ.",
  "anya-e0803n6:70_8": "‘‘Yasassivā’’ti padassa pana atthibhāve –",
  "anya-e0803n6:71_0": "‘‘Khattiyo jātisampanno, abhijāto yasassivā;",
  "anya-e0803n6:72_0": "Dhammarājā videhānaṁ, putto uppajjate tavā’’ti",
  "anya-e0803n6:73_0": "Idaṁ nidassanaṁ. ‘‘Yasassivā, yasassivā, yasassivanto.",
  "anya-e0803n6:73_1": "Yasassivantaṁ’’ iccādi netabbaṁ.",
  "anya-e0803n6:73_2": "Atthe dassanasīlaṁ atthadassi, kiṁ taṁ? Ñāṇaṁ.",
  "anya-e0803n6:73_3": "Atthadassi assa atthīti atthadassimā, ettha ca –",
  "anya-e0803n6:74_0": "‘‘Taṁ tattha gatimā dhitimā, mutimā atthadassimā;",
  "anya-e0803n6:75_0": "Saṅkhātā sabbadhammānaṁ, vidhuro etadabravī’’ti",
  "anya-e0803n6:76_0": "Idametassatthassa sādhakaṁ vacanaṁ. ‘‘Atthadassimā, atthadassimā, atthadassimanto.",
  "anya-e0803n6:76_1": "Atthadassimantaṁ’’ iccādi netabbaṁ. Pāpaṁ assa atthīti pāpimā, akusalarāsisamannāgato māro. Puttā assa atthīti puttimā, bahuputto.",
  "anya-e0803n6:76_2": "‘‘Socati puttehi puttimā’’ti ettha hi bahuputto ‘‘puttimā’’ti vuccati. Cando assa atthīti candimā.",
  "anya-e0803n6:76_3": "Candoti cettha candavimānamadhippetaṁ,",
  "anya-e0803n6:76_4": "candavimānavāsī pana devaputto ‘‘candimā’’ti. Tathā hi ‘‘cando uggato,",
  "anya-e0803n6:76_5": "pamāṇato cando āyāmavitthārato ubbedhato ca ekūnapaññāsayojano,",
  "anya-e0803n6:76_6": "parikkhepato tīhi yojanehi ūnadiyaḍḍhasatayojano’’tiādīsu candavimānaṁ ‘‘cando’’ti vuttaṁ. ‘‘Tathāgataṁ arahantaṁ,",
  "anya-e0803n6:76_7": "candimā saraṇaṁ gato’’tiādīsu pana candadevaputto ‘‘candimā’’ti.",
  "anya-e0803n6:76_8": "Aparo nayo – cando assa atthīti candimā.",
  "anya-e0803n6:76_9": "Candoti cettha candadevaputto adhippeto,",
  "anya-e0803n6:76_10": "tannivāsaṭṭhānabhūtaṁ pana candavimānaṁ ‘‘candimā’’ti.",
  "anya-e0803n6:76_11": "Tathā hi ‘‘rāhu candaṁ pamuñcassu,",
  "anya-e0803n6:76_12": "cando maṇimayavimāne vasatī’’tiādīsu candadevaputto ‘‘cando’’ti vutto.",
  "anya-e0803n6:77_0": "‘‘Yo have daharo bhikkhu, yuñjati buddhasāsane;",
  "anya-e0803n6:78_0": "Somaṁlokaṁpabhāseti, abbhā muttova candimā’’ti",
  "anya-e0803n6:79_0": "Ādīsu pana tannivāsaṭṭhānabhūtaṁ candavimānaṁ ‘‘candimā’’ti vuttaṁ.",
  "anya-e0803n6:79_1": "Iti ‘‘cando’’ti ca ‘‘candimā’’ti ca candadevaputtassapi candavimānassapi nāmanti veditabbaṁ.",
  "anya-e0803n6:79_2": "Tatra ‘‘pāpimā puttimā candimā’’ti imāni pāpasaddādito ‘‘tadassatthi’’ iccetasmiṁ atthe pavattassa imantupaccayassa vasena siddhimupāgatānīti gahetabbāni.",
  "anya-e0803n6:80_0": "Nanu ca bho mantupaccayavaseneva sādhetabbānīti? Na,",
  "anya-e0803n6:80_1": "katthacipi akārantato mantuno abhāvā.",
  "anya-e0803n6:80_2": "Nanu ca bho evaṁ santepi pāpa putta candato paṭhamaṁ ikārāgamaṁ katvā tato mantupaccayaṁ katvā sakkā sādhetunti? Sakkā rūpamattasijjhanato, nayo pana sobhano na hoti.",
  "anya-e0803n6:80_3": "Tathā hi pāpa puttādito akārantato ikārāgamaṁ katvā mantupaccaye vidhiyamāne aññehi guṇayasādīhi akārantehi ikārāgamaṁ katvā mantupaccayassa kātabbatāpasaṅgo siyā.",
  "anya-e0803n6:80_4": "Na hi anekesu pāḷisatasahassesu katthacipi akārantato guṇa yasādito ikārāgamena saddhiṁ mantupaccayo dissati,",
  "anya-e0803n6:80_5": "aṭṭhānattā pana pāpa puttādito akārantato ikārāgamaṁ akatvā imantupaccaye kateyeva ‘‘pāpimā puttimā’’tiādīni sijjhantīti.",
  "anya-e0803n6:81_0": "Evaṁ santepi bho kasmā kaccāyanappakaraṇe mantupaccayova vutto, na imantupaccayoti? Dvayampi vuttameva. Kathaṁ ñāyatīti ce? Yasmā tattha ‘‘tapādito sī, daṇḍādito ika ī, madhvādito ro,",
  "anya-e0803n6:81_1": "guṇādito vantū’’ti imāni cattāri suttāni sannihitatodantasaddabhāvena vatvā majjhe ‘‘satyādīhi mantū’’ti aññathā suttaṁ vatvā tato sannihitatodantavasena ‘‘saddhādito ṇā’’ti suttaṁ vuttaṁ,",
  "anya-e0803n6:81_2": "tasmā tattha ‘‘satyādīhimantū’’ti visadisaṁ katvā vuttassa suttassa vasena imantu paccayo ca vuttoti viññāyati.",
  "anya-e0803n6:81_3": "Pakati hesācariyānaṁ yena kenaci ākārena attano adhippāyaviññāpanaṁ.",
  "anya-e0803n6:81_4": "Ettha ca dutiyo attho sarasandhivasena gahetabbo.",
  "anya-e0803n6:81_5": "Tathā hissa ‘‘satyādīhi mantū’’ti paṭhamo attho,",
  "anya-e0803n6:81_6": "‘‘satyādīhi imantū’’ti dutiyo attho.",
  "anya-e0803n6:81_7": "Iti ‘‘seto dhāvatī’’ti payoge viya ‘‘satyādīhi mantū’’ti sutte bhinnasattisamavetavasena atthadvayapaṭipatti bhavati,",
  "anya-e0803n6:81_8": "tasmā paramasukhumasugambhīratthavatā anena suttena katthaci sati gati setu goiccādito mantupaccayo icchito.",
  "anya-e0803n6:81_9": "Katthaci sati pāpa puttaiccādito imantupaccayo icchitoti daṭṭhabbaṁ.",
  "anya-e0803n6:82_0": "Yasmā pana satisaddo mantuvasena gatidhīsethugo iccādīhi,",
  "anya-e0803n6:82_1": "imantuvasena pāpaputtādīhi ca samānagatikattā tesaṁ pakārabhāvena gahito,",
  "anya-e0803n6:82_2": "tasmā evaṁ suttattho bhavati ‘‘satyādīhi mantu satippakārehi saddehi mantupaccayo hoti imantupaccayo ca yathārahaṁ ‘tadassatthi’ iccetasmiṁ atthe’’ti.",
  "anya-e0803n6:82_3": "Ayaṁ panettha adhippāyo – yathā ‘‘satimā’’ti ettha satīti ikārantato mantupaccayo hoti, tathā ‘‘gatimā, dhīmā, setumā,",
  "anya-e0803n6:82_4": "gomā’’tiādīsu ikāranta īkāranta ukārantaniccokārantato mantupaccayo hoti.",
  "anya-e0803n6:82_5": "Yathā ca ‘‘satimā’’ti ettha ‘‘satī’’ti ikārantato imantupaccayo hoti, tathā ‘‘gatimā, pāpimā,",
  "anya-e0803n6:82_6": "puttimā’’tiādīsu ikāranta akārantato imantupaccayo hoti.",
  "anya-e0803n6:82_7": "Evaṁ satippakārehi saddehi yathāsambhavaṁ mantu imantupaccayā hontīti.",
  "anya-e0803n6:83_0": "Yajjevaṁ paccayadvayavidhāyakaṁ ‘‘daṇḍādito ika ī’’ti suttaṁ viya ‘‘satyādito imantu mantū’’ti vattabbaṁ, kasmā nāvocāti? Tathā avacane kāraṇamatthi.",
  "anya-e0803n6:83_1": "Yadi hi ‘‘daṇḍādito ika ī’’ti suttaṁ viya ‘‘satyādito imantu mantū’’ti suttaṁ vuttaṁ siyā,",
  "anya-e0803n6:83_2": "ekakkhaṇeyeva imantu mantūnaṁ vacanena daṇḍasaddato sambhūtaṁ ‘‘daṇḍiko daṇḍī’’ti rūpadvayamiva satigatiāditopi visadisarūpadvayamicchitabbaṁ siyā, tañca natthi,",
  "anya-e0803n6:83_3": "tasmā ‘‘satyādito imantu mantū’’ti na vuttaṁ.",
  "anya-e0803n6:83_4": "Apica tathā vutte bavhakkharatāya ganthagarutā siyā.",
  "anya-e0803n6:83_5": "Yasmā ca suttena nāma appakkharena asandiddhena sāravantena gūḷhaninnayena sabbatomukhena anavajjena bhavitabbaṁ.",
  "anya-e0803n6:83_6": "Kaccāyane ca yebhuyyena tādisāni gambhīratthāni suvisadañāṇavisayabhūtāni suttāni dissanti ‘‘upājhadhikissaravacane, sarā sare lopa’’ntiādīni, idampi tesamaññataraṁ,",
  "anya-e0803n6:83_7": "tasmā ‘‘satyādito imantu mantū’’ti na vuttaṁ.",
  "anya-e0803n6:83_8": "Evaṁ suttopadese akatepi imantunopi gahaṇatthaṁ bhinnasattisamavetavasena ‘‘satyādīhi mantū’’ti vuttanti daṭṭhabbaṁ.",
  "anya-e0803n6:84_0": "Aparo nayo – ‘‘tapādito sī’’tiādīsu todantasaddassa bahuvacanantatā na suṭṭhu pākaṭā topaccayassa ekatthabavhatthesu vattanato,",
  "anya-e0803n6:84_1": "‘‘satyādīhi mantū’’ti ettha pana hisaddassa bahuvacanatthatā atīva pākaṭā,",
  "anya-e0803n6:84_2": "tasmā bahuvacanaggahaṇena imantu paccayo hotītipi daṭṭhabbaṁ.",
  "anya-e0803n6:84_3": "Nanu ca bho vināpi imantupaccayena pāpamassatthīti pāpī,",
  "anya-e0803n6:84_4": "pāpī eva pāpimāti sakatthe māpaccaye kateyeva ‘‘pāpimā puttimā’’tiādīni sijjhanti ‘‘chaṭṭhamo so parābhavo’’ti ettha mapaccayena ‘‘chaṭṭhamo’’ti padaṁ viyāti? Atinayaññū bhavaṁ,",
  "anya-e0803n6:84_5": "atinayaññū nāmāti bhavaṁ vattabbo,",
  "anya-e0803n6:84_6": "na pana bhavaṁ saddagatiṁ jānāti,",
  "anya-e0803n6:84_7": "saddagatiyo ca nāma bahuvidhā.",
  "anya-e0803n6:84_8": "Tathā hi chaṭṭhoyeva chaṭṭhamo,",
  "anya-e0803n6:84_9": "‘‘suttameva suttanto’’tiādīsu purisanayena yojetabbā saddagati,",
  "anya-e0803n6:84_10": "‘‘devoyeva devatā’’tiādīsu kaññānayena yojetabbā saddagati,",
  "anya-e0803n6:84_11": "‘‘diṭṭhi eva diṭṭhigata’’ntiādīsu cittanayena yojetabbā saddagati.",
  "anya-e0803n6:84_12": "Evaṁvidhāsu saddagatīsu ‘‘pāpī eva pāpimā’’tiādikaṁ kataraṁ saddagatiṁ vadesi?",
  "anya-e0803n6:84_13": "‘‘Satthā rājā brahmā sakhā attā sā pumā’’tiādīsu ca kataraṁ saddagatiṁ vadesi?",
  "anya-e0803n6:84_14": "Katarasaddantogadhaṁ katarāya ca nāmikapadamālāyaṁ yojetabbaṁ maññasīti?",
  "anya-e0803n6:84_15": "So evaṁ puṭṭho addhā uttari kiñci adisvā tuṇhī bhavissati,",
  "anya-e0803n6:84_16": "tasmā tādiso nayo na gahetabbo.",
  "anya-e0803n6:84_17": "Tādisasmiñhi naye ‘‘pāpimatā pāpimato’’tiādīni rūpāni na sijjhanti,",
  "anya-e0803n6:84_18": "imantupaccayanayena pana sijjhanti,",
  "anya-e0803n6:84_19": "tasmā ayameva nayo pasatthataro āyasmantehi sammā citte ṭhapetabbo. Atridaṁ nidassanaṁ –",
  "anya-e0803n6:85_0": "‘‘Jayo hi buddhassa sirīmato ayaṁ,",
  "anya-e0803n6:86_0": "Mārassa ca pāpimato parājayo;",
  "anya-e0803n6:87_0": "Ugghosayuṁ bodhimaṇḍe pamoditā,",
  "anya-e0803n6:88_0": "Jayaṁ tadā devagaṇā mahesino’’ti ca,",
  "anya-e0803n6:89_0": "‘‘Sākhāpattaphalūpeto, khandhimāvamahādumo’’ti ca.",
  "anya-e0803n6:90_0": "Pāpimā, pāpimā, pāpimanto. Pāpimantaṁ. Sesaṁ neyyaṁ, esa nayo ‘‘khandhimā, puttimā’’tiādīsupi.",
  "anya-e0803n6:91_0": "Idāni yathāpāvacanaṁ kiñcideva himavantu satimantādīnaṁ visesaṁ brūma. Himavantova pabbato. Satimaṁ bhikkhuṁ. Bandhumaṁ rājānaṁ. Candimaṁ devaputtaṁ. Satimassa bhikkhuno. Bandhumassa rañño.",
  "anya-e0803n6:91_1": "Iddhimassa ca parassa ca ekakkhaṇe cittaṁ uppajjati. Iccādi viseso veditabbo.",
  "anya-e0803n6:91_2": "Apicettha ‘‘āyasmantā’’ti dvinnaṁ vattabbavacanaṁ,",
  "anya-e0803n6:91_3": "‘‘āyasmanto’’ti bahūnaṁ vattabbavacananti ayampi viseso veditabbo.",
  "anya-e0803n6:91_4": "Tathā hi ‘‘dvinnaṁ ārocentena ‘āyasmantā dhārentū’ti,",
  "anya-e0803n6:91_5": "tiṇṇaṁ ārocentena ‘āyasmanto dhārentū’ti vattabba’’nti vuttaṁ.",
  "anya-e0803n6:91_6": "‘‘Tiṇṇa’’nti cettha kathāsīsamattaṁ,",
  "anya-e0803n6:91_7": "tena catunnampi pañcannampi atirekasatānampīti dassitaṁ hoti.",
  "anya-e0803n6:91_8": "Bahavohi upādāya ‘‘uddiṭṭhā kho āyasmanto cattāro pārājikā dhammā’’tiādikā pāḷiyo ṭhapitā.",
  "anya-e0803n6:91_9": "Tattha ‘‘āyasmantā’’tidaṁ vinayavohāravasena dveyeva sandhāya vuttattā na sabbasādhāraṇaṁ.",
  "anya-e0803n6:91_10": "Vinayavohārañhi vajjetvā aññasmiṁ vohāre na pavattati.",
  "anya-e0803n6:91_11": "‘‘Āyasmanto’’tidaṁ pana sabbattha pavattatīti dvinnaṁ viseso veditabbo.",
  "anya-e0803n6:92_0": "Tatra ‘‘himavanto’’ti idaṁ yebhuyyenekavacanaṁ bhavati, katthaci bahuvacanampi,",
  "anya-e0803n6:92_1": "tenāha niruttipiṭake thero ‘‘himavā tiṭṭhati, himavanto tiṭṭhantī’’ti.",
  "anya-e0803n6:92_2": "‘‘Himavantova pabbato’’ti ayaṁ ekavacananayo yathārutapāḷivasena gahetabbo. Yathārutapāḷi ca nāma –",
  "anya-e0803n6:93_0": "‘‘Dūre santo pakāsanti, himavantova pabbato;",
  "anya-e0803n6:94_0": "Asantettha na dissanti, rattiṁ khittā yathā sarā.",
  "anya-e0803n6:95_0": "Ahaṁ tena samayena, nāgarājā mahiddhiko;",
  "anya-e0803n6:96_0": "Atulo nāma nāmena, puññavanto jutindharo.",
  "anya-e0803n6:97_0": "Gatimanto satimanto, dhitimanto ca so isi;",
  "anya-e0803n6:98_0": "Saddhammadhārako thero, ānando ratanākaro’’",
  "anya-e0803n6:99_0": "Iccādi.",
  "anya-e0803n6:99_1": "Ettha ‘‘puññavanto’’tiādīni anekesu ṭhānesu bahuvacanabhāvena punappunaṁ vadantānipi katthaci ekavacanāni honti,",
  "anya-e0803n6:99_2": "ekavacanabhāvo ca nesaṁ gāthāvisaye dissati,",
  "anya-e0803n6:99_3": "tasmā tāni yathāpāvacanaṁ gahetabbāni.",
  "anya-e0803n6:100_0": "Evaṁ himavantusatimantusaddādīnaṁ visesaṁ ñatvā puna liṅgantavasena dviliṅgakapadānamattho ca pakatirūpassa nāmikapadamālā ca padānaṁ sadisāsadisatā ca vavatthapetabbā.",
  "anya-e0803n6:101_0": "Tatra hi ‘‘sirimā’’ti padaṁ sutisāmaññavasena liṅgadvaye vattanato dvidhā bhijjati.",
  "anya-e0803n6:101_1": "‘‘Sirimā puriso’’ti hi atthe ākārantaṁ pulliṅgaṁ,",
  "anya-e0803n6:101_2": "‘‘sirimā nāma devī’’ti atthe ākārantaṁ itthiliṅgaṁ,",
  "anya-e0803n6:101_3": "ubhayampetaṁ ukārantatāpakatikā.",
  "anya-e0803n6:101_4": "Atha vā pana pacchimaṁ ākārantatāpakatikaṁ,",
  "anya-e0803n6:101_5": "sirī yassa atthi so sirimāti pulliṅgavasena nibbacanaṁ,",
  "anya-e0803n6:101_6": "sirī yassā atthi sā sirimāti itthiliṅgavasena nibbacanaṁ.",
  "anya-e0803n6:101_7": "Atrimāni kiñcāpi sutivasena nibbacanatthavasena ca aññamaññaṁ samānatthāni,",
  "anya-e0803n6:101_8": "tathāpi purisapadatthaitthipadatthavācakattā bhinnatthānīti veditabbāni.",
  "anya-e0803n6:101_9": "Esa nayo aññesupi īdisesu ṭhānesu netabbo. Sirimā, sirimā, sirimanto. Sirimantaṁ, sirimante. Sirimatā, sirimantena.",
  "anya-e0803n6:101_10": "Guṇavantusaddasseva nāmikapadamālā. Sirimā, sirimā, sirimāyo. Sirimaṁ, sirimā, sirimāyo. Sirimāya. Vakkhamānakaññānayena ñeyyā.",
  "anya-e0803n6:101_11": "Evaṁ dvidhā bhinnānaṁ samānasutikasaddānaṁ nāmikapadamālāsu padānaṁ sadisāsadisatā vavatthapetabbā.",
  "anya-e0803n6:101_12": "Samānanibbacanatthassapi hi asamānasutikassa ‘‘sirimā’’ti saddassa nāmikapadamālāyaṁ padānaṁ imehi padehi kācipi samānatā na labbhati. Atridaṁ vuccati –",
  "anya-e0803n6:102_0": "‘‘Sirimā’’ti padaṁ dvedhā, pumitthīsu pavattito;",
  "anya-e0803n6:103_0": "Bhijjatīti vibhāveyya, ettha pulliṅgamicchitaṁ.",
  "anya-e0803n6:104_0": "Iti abhibhavitā padena visadisāni guṇavāsatimādīni padāni dassitāni saddhiṁ nāmikapadamālāhi.",
  "anya-e0803n6:104_1": "Idāni aparānipi tabbisadisāni padāni dassessāma saddhiṁ nāmikapadamālāhi. Seyyathidaṁ?",
  "anya-e0803n6:105_0": "Rājā brahmā sakhā attā, ātumā sā pumā rahā;",
  "anya-e0803n6:106_0": "Daḷhadhammā ca paccakkha-dhammā ca vivaṭacchadā.",
  "anya-e0803n6:107_0": "Vattahā ca tathā vutta-sirā ceva yuvāpi ca;",
  "anya-e0803n6:108_0": "Maghava addha muddhādi, viññātabbā vibhāvinā.",
  "anya-e0803n6:109_0": "Ettha ‘‘sā’’ti padameva ākārantatāpakatikamākārantaṁ,",
  "anya-e0803n6:109_1": "sesāni pana akārantatāpakatikāni ākārantāni.",
  "anya-e0803n6:110_0": "Rājā, rājā, rājāno. Rājānaṁ, rājaṁ, rājāno. Raññā, rājinā, rājūhi, rājūbhi. Rañño, rājino, raññaṁ, rājūnaṁ, rājānaṁ. Raññā, rājūhi, rājūbhi. Rañño, rājino, raññaṁ, rājūnaṁ, rājānaṁ. Raññe, rājini, rājūsu. Bho rāja, bhavanto rājāno, bhavanto rājā iti vā, ayamamhākaṁ ruci.",
  "anya-e0803n6:111_0": "Niruttipiṭakādīsu ‘‘rājā’’ti bahuvacanaṁ na āgataṁ, cūḷaniruttiyaṁ pana āgataṁ.",
  "anya-e0803n6:111_1": "Kiñcāpi niruttipiṭakādīsu na āgataṁ,",
  "anya-e0803n6:111_2": "tathāpi ‘‘netādisā sakhā honti,",
  "anya-e0803n6:111_3": "labbhā me jīvato sakhā’’ti pāḷiyaṁ bahuvacanekavacanavasena ‘‘sakhā’’ti padassa dassanato ‘‘rājā’’ti bahuvacanaṁ icchitabbameva. Tathā ‘‘brahmā,",
  "anya-e0803n6:111_4": "attā’’iccādīnipi bahuvacanāni taggatikattā vinā kenaci rūpavisesena.",
  "anya-e0803n6:112_0": "Ettha ca ‘‘gahapatiko nāma ṭhapetvā rājaṁ rājabhogaṁ brāhmaṇaṁ avaseso gahapatiko nāmā’’ti dassanato rājanti vuttaṁ,",
  "anya-e0803n6:112_1": "idaṁ pana niruttipiṭake na āgataṁ.",
  "anya-e0803n6:112_2": "‘‘Sabbadattena rājinā’’ti dassanato ‘‘rājinā’’ti vuttaṁ. ‘‘Ārādhayati rājānaṁ,",
  "anya-e0803n6:112_3": "pūjaṁ labhati bhattusū’’ti dassanato catutthīchaṭṭhīvasena ‘‘rājāna’’nti vuttaṁ.",
  "anya-e0803n6:112_4": "Kaccāyanarūpasiddhiganthesu pana ‘‘rājena, rājehi, rājebhi. Rājesū’’ti padāni vuttāni.",
  "anya-e0803n6:112_5": "Cūḷaniruttiniruttipiṭakesu tāni nāgatāni,",
  "anya-e0803n6:112_6": "anāgatabhāvoyeva tesaṁ yuttataro pāḷiyaṁ adassanato,",
  "anya-e0803n6:112_7": "tasmā etthetāni amhehi na vuttāni.",
  "anya-e0803n6:112_8": "Pāḷinaye hi upaparikkhiyamāne īdisāni padāni samāseyeva passāma, na panāññatra,",
  "anya-e0803n6:112_9": "atrime payogā – ‘‘āvutthaṁ dhammarājenā’’ti ca, ‘‘sivirājena pesito’’ti ca,",
  "anya-e0803n6:112_10": "‘‘pajāpatissa devarājassa dhajagga’’nti ca, ‘‘nikkhamante mahārāje,",
  "anya-e0803n6:112_11": "sivīnaṁ raṭṭhavaḍḍhane’’ti ca,",
  "anya-e0803n6:112_12": "evaṁ pāḷinaye upaparikkhiyamāne ‘‘rājenā’’tiādīni samāseyeva passāma,",
  "anya-e0803n6:112_13": "na kevalaṁ pāḷinaye porāṇaṭṭhakathānayepi upaparikkhiyamāne samāseyeva passāma, na panāññatra,",
  "anya-e0803n6:112_14": "evaṁ santepi suṭṭhu upaparikkhitabbamidaṁ ṭhānaṁ.",
  "anya-e0803n6:112_15": "Ko hi nāma sāṭṭhakathe tepiṭake buddhavacane sabbaso nayaṁ sallakkhetuṁ samattho aññatra pabhinnapaṭisambhidehi khīṇāsavehi.",
  "anya-e0803n6:113_0": "Ettha ca samāsantagatarāja-saddassa nāmikapadamālāyo dvidhā vuccante okārantākārantavasena.",
  "anya-e0803n6:113_1": "Tatrokārantā ‘‘mahārājo yuvarājo sivirājo dhammarājo’’iccevamādayo bhavanti.",
  "anya-e0803n6:113_2": "Ākārantā pana ‘‘mahārājā yuvarājā sivirājā dhammarājā’’iccevamādayo.",
  "anya-e0803n6:113_3": "Ettha kiñcāpi pāḷiyaṁ porāṇaṭṭhakathāsu ca ‘‘mahārājo’’tiādīni na santi,",
  "anya-e0803n6:113_4": "tathāpi ‘‘sabbamitto sabbasakho,",
  "anya-e0803n6:113_5": "sabbabhūtānukampako’’ti pāḷiyaṁ ‘‘sabbasakho’’ti dassanato ‘‘mahārājo’’tiādīnipi avassamicchitabbāni.",
  "anya-e0803n6:113_6": "Tathā hi samāsesu ‘‘dhammarājena,",
  "anya-e0803n6:113_7": "dhammarājassā’’tiādīni dissanti. Etāni okārantarūpāni eva, nākārantarūpāni. Mahārājo, mahārājā. Mahārājaṁ, mahārāje. Mahārājena, mahārājehi, mahārājebhi. Mahārājassa, mahārājānaṁ. Mahārājā, mahārājasmā, mahārājamhā, mahārājehi, mahārājebhi. Mahārājassa, mahārājānaṁ. Mahārāje, mahārājasmiṁ, mahārājamhi, mahārājesu. Bho mahārāja, bhavanto mahārājā .",
  "anya-e0803n6:113_8": "Kaccāyanacūḷaniruttinayehi pana ‘‘bho mahārājā’’iti ekavacanabahuvacanānipi daṭṭhabbāni.",
  "anya-e0803n6:113_9": "Yathā ‘‘mahārājo’’ti okārantapadassa vasena,",
  "anya-e0803n6:113_10": "evaṁ ‘‘sivirājo dhammarājo devarājo’’tiādīnampi okārantapadānaṁ vasena pakatirūpassa nāmikapadamālā yojetabbā.",
  "anya-e0803n6:114_0": "Ayaṁ panākārantavasena nāmikapadamālā –",
  "anya-e0803n6:115_0": "Mahārājā, mahārājā, mahārājāno. Mahārājānaṁ, mahārājaṁ, mahārājāno. Mahāraññā, mahārājinā, mahārājūhi, mahārājūbhi. Mahārañño, mahārājino, mahāraññaṁ, mahārājūnaṁ. Mahāraññā, mahārājūhi, mahārājūbhi. Mahārañño, mahārājino, mahāraññaṁ, mahārājūnaṁ. Mahāraññe, mahārājini, mahārājūsu. Bho mahārāja, bhavanto mahārājāno.",
  "anya-e0803n6:116_0": "Idhāpi pakaraṇadvayanayena ‘‘bho mahārājā’’ iti ekavacanabahuvacanānipi daṭṭhabbāni.",
  "anya-e0803n6:116_1": "Yathā ca ‘‘mahārājā’’ti ākārantapadassa vasena, evaṁ ‘‘sivirājā, dhammarājā,",
  "anya-e0803n6:116_2": "devarājā’’tiādīnampi ākārantapadānaṁ vasena pakatirūpassa nāmikapadamālā yojetabbā.",
  "anya-e0803n6:117_0": "Idha aparāpi atthassa pākaṭīkaraṇatthaṁ kriyāpadehi saddhiṁ yojetvā ākārantokārantānaṁ missakavasena nāmikapadamālā vuccate –",
  "anya-e0803n6:118_0": "Mahārājā, mahārājo tiṭṭhati, mahārājāno, mahārājā tiṭṭhanti. Mahārājānaṁ, mahārājaṁ passati, mahārājāno, mahārāje passati. Mahāraññā, mahārājinā, mahārājena kataṁ, mahārājūhi, mahārājūbhi, mahārājehi, mahārājebhi kataṁ. Mahārañño, mahārājino, mahārājassa dīyate, mahāraññā, mahārājā, mahārājasmā, mahārājamhā nissaṭaṁ, mahārājūhi, mahārājūbhi, mahārājehi , mahārājebhi nissaṭaṁ. Mahārañño, mahārājino, mahārājassa pariggaho, mahāraññaṁ, mahārājūnaṁ, mahārājānaṁ pariggaho. Mahāraññe, mahārājini, mahārāje, mahārājasmiṁ, mahārājamhi patiṭṭhitaṁ, mahārājūsu, mahārājesu patiṭṭhitaṁ. Bho mahārāja tvaṁ tiṭṭha, bhonto mahārājāno, mahārājā tumhe tiṭṭhathāti. Evaṁ ‘‘yuvarājā, yuvarājo’’tiādīsupi.",
  "anya-e0803n6:119_0": "Kecettha vadeyyuṁ ‘‘kasmā pakaraṇakattunā imasmiṁ ṭhāne mahanto vāyāmo ca mahanto ca parakkamo kato,",
  "anya-e0803n6:119_1": "nanvetesupi padesu kānici buddhavacane vijjanti, kānici na vijjantīti?",
  "anya-e0803n6:119_2": "Viññūhi te evaṁ vattabbā ‘‘pakaraṇakattārenettha so ca mahanto vāyāmo so ca mahanto parakkamo sāṭṭhakathe navaṅge satthusāsane saddesu ca atthesu ca sotārānaṁ suṭṭhu kosalluppādanena sāsanassopakāratthaṁ kato,",
  "anya-e0803n6:119_3": "yāni cetāni tena padāni dassitāni,",
  "anya-e0803n6:119_4": "etesu kānici buddhavacane vijjanti, kānici na vijjanti.",
  "anya-e0803n6:119_5": "Ettha yāni buddhavacane vijjanti,",
  "anya-e0803n6:119_6": "tāni vijjamānavasena gahitāni. Yāni na vijjanti,",
  "anya-e0803n6:119_7": "tāni porāṇaṭṭhakathādīsu vijjamānavasena pāḷinayavasena ca gahitānī’’ti.",
  "anya-e0803n6:119_8": "Atrāyaṁ saṅkhepato adhippāyavibhāvanā –",
  "anya-e0803n6:120_0": "‘‘Idaṁ vatvā mahārājā, kaṁso bārāṇasiggaho;",
  "anya-e0803n6:121_0": "Dhanuṁ tūṇiñca nikkhippa, saṁyamaṁ ajjhupāgamī’’ti",
  "anya-e0803n6:122_0": "Idaṁ ākārantassa mahārājasaddassa nidassanaṁ.",
  "anya-e0803n6:122_1": "Yasmā ‘‘sabbasakho’’ti pāḷi vijjati,",
  "anya-e0803n6:122_2": "tasmā tena nayena ‘‘mahārājo’’tipi okāranto diṭṭho nāma hoti purisanayena yojetabbo ca.",
  "anya-e0803n6:122_3": "Teneva ca ‘‘tamabravi mahārājā.",
  "anya-e0803n6:122_4": "Nikkhamante mahārāje’’tiādīni dissanti.",
  "anya-e0803n6:123_0": "Evaṁ mahārājasaddassa okārantatte siddhe ‘‘mahārājā, mahārājasmā,",
  "anya-e0803n6:123_1": "mahārājamhā’’ti pañcamiyā ekavacanañca ‘‘mahārāje, mahārājasmiṁ,",
  "anya-e0803n6:123_2": "mahārājamhī’’ti sattamiyā ekavacanañca siddhāni eva honti pāḷiyaṁ avijjamānānampi nayavasena gahetabbattā. ‘‘Rājena,",
  "anya-e0803n6:123_3": "rājassā’’tiādīni pana nayavasena gahetabbāni na honti. Kasmāti ce?",
  "anya-e0803n6:123_4": "Yasmā ‘‘rājā brahmā sakhā attā’’iccevamādīni ‘‘puriso urago’’tiādīni viya aññamaññaṁ sabbathā sadisāni na honti.",
  "anya-e0803n6:123_5": "Tathā hi nesaṁ ‘‘raññā brahmunā sakhinā attanā attena sānā pumunā’’tiādīni visadisānipi rūpāni bhavanti,",
  "anya-e0803n6:123_6": "tasmā tāni na sakkā nayavasena jānituṁ.",
  "anya-e0803n6:123_7": "Evaṁ dujjānattā pana pāḷiyaṁ porāṇaṭṭhakathāsu ca yathārutapadāneva gahetabbāni.",
  "anya-e0803n6:123_8": "Mahārājasaddādīnaṁ pana okārantabhāve siddheyeva ‘‘purisanayogadhā ime saddā’’ti nayaggahaṇaṁ dissati,",
  "anya-e0803n6:123_9": "tasmā amhehi nayavasena ‘‘mahārājā, mahārājasmā’’tiādīni vuttāni. Yathā hi –",
  "anya-e0803n6:124_0": "‘‘Etañhi te durājānaṁ, yaṁ sesi matasāyikaṁ;",
  "anya-e0803n6:125_0": "Yassa te kaḍḍhamānassa, hatthā daṇḍona muccatī’’ti",
  "anya-e0803n6:126_0": "Ettha ‘‘hatthā’’ti,",
  "anya-e0803n6:126_1": "‘‘attadaṇḍā bhayaṁ jāta’’nti ettha pana ‘‘daṇḍā’’ti ca okārantassa pañcamiyekavacanassa dassanato ‘‘uragā, paṭaṅgā,",
  "anya-e0803n6:126_2": "vihagā’’tiādīnipi okārantāni pañcamiyekavacanāni gahetabbāni honti.",
  "anya-e0803n6:126_3": "Yathā ca ‘‘dāṭhini mātimaññavho,",
  "anya-e0803n6:126_4": "siṅgālo mama pāṇado’’ti ettha ‘‘maññavho’’ti, ‘‘suddhā suddhehi saṁvāsaṁ,",
  "anya-e0803n6:126_5": "kappayavho patissatā’’ti ettha pana ‘‘kappayavho’’ti ca kriyāpadassa dassanato ‘‘gacchavho, bhuñjavho,",
  "anya-e0803n6:126_6": "sayavho’’tiādīnipi gahetabbāni honti.",
  "anya-e0803n6:126_7": "Gaṇhanti ca tādisāni padarūpāni sāsane sukusalā kusalā,",
  "anya-e0803n6:126_8": "tasmā amhehipi nayaggāhavasena ‘‘mahārājā , mahārājasmā’’tiādīni vuttāni.",
  "anya-e0803n6:126_9": "Nayaggāhavasena pana gahaṇe asati kathaṁ nāmikapadamālā paripuṇṇā bhavissanti,",
  "anya-e0803n6:126_10": "satiyeva tasmiṁ paripuṇṇā bhavanti.",
  "anya-e0803n6:127_0": "Tathā hi buddhavacane anekasatasahassāni nāmikapadāni kriyāpadāni ca pāṭiekkaṁ pāṭiekkaṁ ekavacanabahuvacanakāhi sattahi aṭṭhahi vā nāmavibhattīhi channavutiyā ca ākhyātikavacanehi yojitāni na santi, nayavasena pana santiyeva, iti nayavasena ‘‘mahārājā,",
  "anya-e0803n6:127_1": "mahārājasmā’’tiādīni amhehi ṭhapitāni. ‘‘Mahārājā tiṭṭhanti,",
  "anya-e0803n6:127_2": "mahārājā tumhe tiṭṭhathā’’ti imāni pana ‘‘atha kho cattāro mahārājā mahatiyā ca yakkhasenāya mahatiyā ca kumbhaṇḍasenāyā’’ti dassanato,",
  "anya-e0803n6:128_0": "‘‘Cattāro te mahārājā, samantā caturo disā;",
  "anya-e0803n6:129_0": "Daddaḷhamānā aṭṭhaṁsu, vane kāpilavatthave’’ti",
  "anya-e0803n6:130_0": "Dassanato ca vuttāni.",
  "anya-e0803n6:130_1": "‘‘Mahārāja’’ntiādīnipi pāḷiñca pāḷinayañca disvā eva vuttāni. Asamāse ‘‘rājaṁ, rājenā’’tiādīni na passāma,",
  "anya-e0803n6:130_2": "tasmā suṭṭhu vicāretabbamidaṁ ṭhānaṁ.",
  "anya-e0803n6:130_3": "Idañhi duddasaṁ vīrajātinā jānitabbaṭṭhānaṁ.",
  "anya-e0803n6:130_4": "Sace panāyasmanto buddhavacane vā porāṇikāsu vā aṭṭhakathāsu asamāse ‘‘rājaṁ, rājenā’’tiādīni passeyyātha, tadā sādhukaṁ manasi karotha.",
  "anya-e0803n6:130_5": "Ko hi nāma sabbappakārena buddhavacane vohārappabhedaṁ jānituṁ samattho aññatra pabhinnapaṭisambhidehi mahākhīṇāsavehi.",
  "anya-e0803n6:131_0": "Vuttañhetaṁ bhagavatā –",
  "anya-e0803n6:132_0": "‘‘Vītataṇho anādāno, niruttipadakovido;",
  "anya-e0803n6:133_0": "Akkharānaṁ sannipātaṁ, jaññā pubbāparāni cā’’ti.",
  "anya-e0803n6:134_0": "Brahmā , brahmā, brahmāno. Brahmānaṁ, brahmaṁ, brahmāno. Brahmunā, brahmehi, brahmebhi, brahmūhi, brahmūbhi. Brahmassa, brahmuno, brahmānaṁ, brahmūnaṁ. Brahmunā, brahmehi, brahmebhi, brahmūhi, brahmūbhi. Brahmassa, brahmuno, brahmānaṁ, brahmūnaṁ. Brahmani, brahmesu, bho brahma, bho brahme, bhavanto brahmāno.",
  "anya-e0803n6:135_0": "Yamakamahātheraruciyā ‘‘bho brahmā’’iti bahuvacanaṁ vā.",
  "anya-e0803n6:135_1": "Ettha pana ‘‘paṇḍitapurisehi devehi brahmūhī’’ti ṭīkāvacanassa dassanato,",
  "anya-e0803n6:135_2": "‘‘brahmūnaṁ vacīghoso hotī’’ti ca ‘‘brahmūnaṁ vimānādīsu chandarāgo kāmāsavo na hotī’’ti ca aṭṭhakathāvacanassa dassanato,",
  "anya-e0803n6:135_3": "‘‘vihiṁsasaññī paguṇaṁ na bhāsiṁ,",
  "anya-e0803n6:135_4": "dhammaṁ paṇītaṁ manujesu brahme’’ti āhaccabhāsitassa ca dassanato ‘‘brahmūhi, brahmūbhi, brahmūnaṁ, brahme’’ti padāni vuttāni,",
  "anya-e0803n6:135_5": "etāni cūḷaniruttiniruttipiṭakakaccāyanesu na āgatāni.",
  "anya-e0803n6:136_0": "Sakhā, sakhā, sakhino, sakhāno, sakhāyo. Sakhaṁ, sakhāraṁ, sakhānaṁ, sakhino, sakhāno, sakhāyo. Sakhinā, sakhārehi, sakhārebhi, sakhehi, sakhebhi. Sakhissa, sakhino, sakhīnaṁ, sakhārānaṁ, sakhānaṁ. Sakhārasmā, sakhinā, sakhārehi, sakhārebhi, sakhehi, sakhebhi. Sakhissa, sakhino, sakhīnaṁ, sakhārānaṁ, sakhānaṁ. Sakhe, sakhesu, sakhāresu. Bho sakha, bho sakhā, bho sakhi, bho sakhī, bho sakhe, bhavanto sakhino, sakhāno, sakhāyo.",
  "anya-e0803n6:137_0": "Yamakamahātheramatena ‘‘bho sakhā’’iti bahuvacanaṁ vā.",
  "anya-e0803n6:137_1": "Pāḷiyaṁ pana suvaṇṇakakkaṭajātake ‘‘hare sakhā kissa nu maṁ jahāsī’’ti dīghavasena vutto sakhāsaddo ālapanekavacanaṁ,",
  "anya-e0803n6:137_2": "tasmā yamakamahātheranayo na yujjatīti ce ? No na yujjati.",
  "anya-e0803n6:137_3": "Yasmā ‘‘netādisā sakhā honti,",
  "anya-e0803n6:137_4": "labbhā me jīvato sakhā’’ti manojajātake sakhāsaddo ekavacanampi hoti bahuvacanampi.",
  "anya-e0803n6:137_5": "Tathā hi tattha paṭhamapāde bahuvacanaṁ, dutiyapāde panekavacanaṁ,",
  "anya-e0803n6:137_6": "tasmā yamakamahātherena paccattālapanabahuvacanaṭṭhāne sakhāsaddo vutto.",
  "anya-e0803n6:137_7": "Ettha ca ‘‘sabbamitto sabbasakho,",
  "anya-e0803n6:137_8": "sabbabhūtānukampako’’ti pāṭhānulomena samāse labbhamānassa sakhasaddassa nāmikapadamālā bhavati ‘‘sabbasakho, sabbasakhā, sabbasakhaṁ,",
  "anya-e0803n6:137_9": "sabbasakhe’’tiādinā purisanayena.",
  "anya-e0803n6:137_10": "Tatrāyaṁ samāsaviggaho – sabbesaṁ janānaṁ sakhā,",
  "anya-e0803n6:137_11": "sabbe vā janā sakhino etassāti sabbasakho, yathā sabbaverīti.",
  "anya-e0803n6:138_0": "Attā, attā, attāno. Attānaṁ, attaṁ, attāno. Attanā, attena, attanehi, attanebhi. Attano, attānaṁ. Attanā, attanehi, attanebhi. Attano, attānaṁ. Attani, attanesu. Bho atta, bhavanto attā, bhonto attāno.",
  "anya-e0803n6:139_0": "Ettha pana attaṁ niraṅkatvāna piyāni sevati.",
  "anya-e0803n6:140_0": "‘‘Sace gacchasi pañcālaṁ, khippa’mattaṁ jahissasi;",
  "anya-e0803n6:141_0": "Migaṁ panthānupannaṁva, mahantaṁ bhayamessatī’’ti",
  "anya-e0803n6:142_0": "Pāḷīsu ‘‘atta’’nti dassanato ‘‘atta’’nti idha vuttaṁ,",
  "anya-e0803n6:142_1": "‘‘attena vā attaniyena vā’’ti pāḷidassanato pana ‘‘attenā’’ti.",
  "anya-e0803n6:142_2": "Cūḷaniruttiyaṁ pana ‘‘attassā’’ti catutthīchaṭṭhīnamekavacanaṁ āgataṁ,",
  "anya-e0803n6:142_3": "etaṁ kaccāyane niruttipiṭake ca na dissati.",
  "anya-e0803n6:142_4": "Katthaci pana ‘‘attesū’’ti āgataṁ.",
  "anya-e0803n6:142_5": "Sabbānetāni sāṭṭhakathaṁ jinatantiṁ oloketvā gahetabbāni.",
  "anya-e0803n6:143_0": "‘‘Ātumā , ātumā, ātumāno. Ātumānaṁ, ātumaṁ, ātumāno. Ātumena, ātumehi,",
  "anya-e0803n6:143_1": "ātumebhī’’tiādinā purisanayena vatvā ‘‘bho ātuma, bhavanto ātumā, ātumāno’’ti vattabbaṁ.",
  "anya-e0803n6:144_0": "Tatra attasaddassa samāse ‘‘bhāvitatto, bhāvitattā. Bhāvitattaṁ, bhāvitatte. Bhāvitattena, bhāvitattehi,",
  "anya-e0803n6:144_1": "bhāvitattebhī’’ti purisanayeneva nāmikapadamālā yojetabbā.",
  "anya-e0803n6:145_0": "Sā, sā, sāno. Sānaṁ, sāne. Sānā, sānehi, sānebhi. Sāssa, sānaṁ. Sānā, sānehi, sānebhi. Sāssa, sānaṁ. Sāne, sānesu. Bho sā, bhavanto sāno. Sā vuccati sunakho.",
  "anya-e0803n6:146_0": "Ettha ca ‘‘na yattha sā upaṭṭhito hoti.",
  "anya-e0803n6:146_1": "Sāva vārenti sūkara’’nti nidassanapadāni.",
  "anya-e0803n6:146_2": "Keci pana sāsaddassa dutiyātatiyādīsu ‘‘saṁ, se.",
  "anya-e0803n6:146_3": "Senā’’tiādīni rūpāni vadanti, taṁ na yuttaṁ. Na hi tāni ‘‘saṁ, se.",
  "anya-e0803n6:146_4": "Senā’’tiādīni rūpāni buddhavacane ceva aṭṭhakathādīsu ca niruttipiṭake ca dissanti.",
  "anya-e0803n6:146_5": "Evaṁ pana niruttipiṭake vuttaṁ ‘‘sā tiṭṭhati, sāno tiṭṭhanti. Sānaṁ passati, sāne passati. Sānā kataṁ, sānehi kataṁ, sānebhi kataṁ. Sāssa dīyate, sānaṁ dīyate. Sānā nissaṭaṁ, sānehi nissaṭaṁ, sānebhi nissaṭaṁ. Sāssa pariggaho, sānaṁ pariggaho. Sāne patiṭṭhitaṁ, sānesu patiṭṭhitaṁ. Bho sā, bhavanto sāno’’ti,",
  "anya-e0803n6:146_6": "tasmā niruttipiṭake vuttanayeneva nāmikapadamālā gahetabbā.",
  "anya-e0803n6:147_0": "Atridaṁ vattabbaṁ – yathā ‘‘sehi dārehi asantuṭṭho’’tiādīsu pulliṅge vattamānassa ‘‘sako’’iti atthavācakassa sasaddassa ‘‘attano ayanti so’’ti etasmiṁ atthe ‘‘so, sā. Saṁ, se. Sena, sehi, sebhi. Sassa, sānaṁ. Sā, sasmā, samhā, sehi, sebhi. Sassa, sānaṁ. Se, sasmiṁ, samhi,",
  "anya-e0803n6:147_1": "sesū’’ti purisanayena rūpāni bhavanti,",
  "anya-e0803n6:147_2": "na tathā sunakhavācakassa sāsaddassa rūpāni bhavanti.",
  "anya-e0803n6:147_3": "Yathā vā ‘‘hiṁsanti attasambhūtā, tacasāraṁva saṁ phalaṁ. Sāni kammāni tappenti, kosalaṁ sena’santuṭṭhaṁ,",
  "anya-e0803n6:147_4": "jīvaggāhaṁ agāhayī’’tiādīsu napuṁsakaliṅge vattamānassa sakamiccatthavācakassa sasaddassa ‘‘saṁ, sāni, sā. Saṁ, sāni, se. Sena, sehi, sebhi. Sassa, sānaṁ. Sā, sasmā, samhā, sehi, sebhi. Sassa, sānaṁ. Se, sasmiṁ, samhi,",
  "anya-e0803n6:147_5": "sesū’’ti cittanayena rūpāni bhavanti,",
  "anya-e0803n6:147_6": "na tathā sunakhavācakassa sāsaddassa rūpāni bhavanti.",
  "anya-e0803n6:147_7": "Evaṁ sante kasmā tehi ācariyehi dutiyātatiyāṭhāne ‘‘saṁ, se. Senā’’ti vuttaṁ, kasmā ca pañcamīṭhāne ‘‘sā, sasmā, samhā’’ti vuttaṁ, sattamīṭhāne ca ‘‘se, sasmiṁ, samhī’’ti ca vuttaṁ? Sabbametaṁ akāraṇaṁ,",
  "anya-e0803n6:147_8": "takkagāhamattena gahitaṁ akāraṇaṁ.",
  "anya-e0803n6:147_9": "Sunakhavācako hi sāsaddo ākārantatāpakatiko,",
  "anya-e0803n6:147_10": "na purisa cittasaddādayo viya akārantatāpakatiko.",
  "anya-e0803n6:147_11": "Yāya imassa īdisāni rūpāni siyuṁ, sā ca pakati natthi. Na ceso ‘‘rājā, brahmā, sakhā,",
  "anya-e0803n6:147_12": "attā’’ iccevamādayo viya paṭhamaṁ akārantabhāve ṭhatvā pacchā paṭiladdhaākārantatā,",
  "anya-e0803n6:147_13": "atha kho niccamokārantatāpakatiko gosaddo viya niccamākārantatāpakatiko.",
  "anya-e0803n6:147_14": "Niccamākārantatāpakatikassa ca evarūpāni rūpāni na bhavanti,",
  "anya-e0803n6:147_15": "tasmā niruttipiṭake pabhinnapaṭisambhidena āyasmatā mahākaccāyanena na vuttāni. Sacepi maññeyyuṁ ‘‘attaṁ, attenā’ti ca dassanato ‘saṁ,",
  "anya-e0803n6:147_16": "senā’ti imāni pana gahetabbānī’’ti. Na gahetabbāni ‘‘rājā, brahmā, sakhā, attā, sā,",
  "anya-e0803n6:147_17": "pumā’’iccevamādīnaṁ aññamaññaṁ padamālāvasena visadisattā nayavasena gahetabbākārassa asambhavato.",
  "anya-e0803n6:147_18": "Īdise hi ṭhāne nayaggāhavasena gahaṇaṁ nāma sadosaṁyeva siyā,",
  "anya-e0803n6:147_19": "tasmā nayaggāhavasenapi na gahetabbāni.",
  "anya-e0803n6:148_0": "Aparampi atra vattabbaṁ – yathā hi ‘‘sāhi nārīhi te yantī’’ti vutte ‘‘attano nārī’’ti,",
  "anya-e0803n6:148_1": "‘‘sā nārī’’ti evaṁ atthavato itthiliṅgassa kaññāsaddena sadisassa sāsaddassa ‘‘sā, sā, sāyo. Saṁ, sā, sāyo. Sāya, sāhi, sābhi. Sāya, sānaṁ. Sāya, sāhi, sābhi. Sāya, sānaṁ. Sāya, sāyaṁ,",
  "anya-e0803n6:148_2": "sāsū’’ti kaññānayena rūpāni bhavanti,",
  "anya-e0803n6:148_3": "na tathā imassa sunakhavācakassa sāsaddassa rūpāni bhavanti.",
  "anya-e0803n6:148_4": "Evaṁ sante kasmā te ācariyā tatiyābahuvacanaṭṭhāne ca ‘‘sāhi, sābhī’’ti rūpāni icchanti,",
  "anya-e0803n6:148_5": "kasmā ca sattamībahuvacanaṭṭhāne ‘‘sāsū’’ti?",
  "anya-e0803n6:148_6": "Idampi akāraṇaṁ ākārantapulliṅgattā.",
  "anya-e0803n6:148_7": "Kasmā ca pana catutthīchaṭṭhekavacanaṭṭhāne pubbakkharassa rassavasena ‘‘sassa’’iti rūpaṁ icchanti?",
  "anya-e0803n6:148_8": "Idampi akāraṇaṁ sunakhavācakassa sāsaddassa ākārantatāpakatikattā.",
  "anya-e0803n6:148_9": "Ākārantatāpakatikassa ca sāsaddassa yathā akārantatāpakatikassa purisasaddassa ‘‘purisassā’’ti catutthīchaṭṭhekavacanarūpaṁ bhavati evarūpassa rūpassa abhāvato.",
  "anya-e0803n6:148_10": "Teneva āyasmā kaccāno niruttipiṭake sunakhavācakassa sāsaddassa rūpaṁ dassento catutthīchaṭṭhekavacanaṭṭhāne pubbakkharassa dīghavasena ‘‘sāssa’’iti rūpamāha.",
  "anya-e0803n6:148_11": "Kasmā ca pana te ācariyā catutthekavacanaṭṭhāne ‘‘sāya’’iti rūpaṁ icchanti? Idampi akāraṇaṁ,",
  "anya-e0803n6:148_12": "ṭhapetvā hi ākārantitthiliṅge ghasaññato ākārato paresaṁ nādīnaṁ āyādesañca akārantato punnapuṁsakaliṅgato parassa catutthekavacanassa āyādesañca ākārantapulliṅge aghato ākārantato parassa catutthekavacanassa katthacipi āyādeso na dissati.",
  "anya-e0803n6:148_13": "Niruttipiṭake ca tādisaṁ rūpaṁ na vuttaṁ,",
  "anya-e0803n6:148_14": "avacanaṁyeva yuttataraṁ buddhavacane aṭṭhakathādīsu ca anāgamanato.",
  "anya-e0803n6:148_15": "Yā panamhehi niruttipiṭakaṁ nissāya buddhavacanañca sunakhavācakassa sāsaddassa nāmikapadamālā vuttā, sāyeva sārato paccetabbā.",
  "anya-e0803n6:148_16": "Etthāpi nānāatthesu vattamānānaṁ liṅgattayapariyāpannānaṁ sā so saṁiccetesaṁ tiṇṇaṁ padānaṁ pakatirūpassa nāmikapadamālāsu padānaṁ sadisāsadisatā daṭṭhabbā.",
  "anya-e0803n6:149_0": "Ettha siyā – yo tumhehi sāsaddo ‘‘taṁsaddatthe ca sunakhe ca sakamiccatthe ca vattatī’’ti icchito,",
  "anya-e0803n6:149_1": "kathaṁ taṁ ‘‘sā’’ti vutteyeva ‘‘imassa atthassa vācako’’ti jānantīti? Na jānanti,",
  "anya-e0803n6:149_2": "payogavasena pana jānanti lokiyajanā ceva paṇḍitā ca.",
  "anya-e0803n6:149_3": "Payogavasena hi ‘‘sā maddī nāgamāruhi,",
  "anya-e0803n6:149_4": "nātibaddhaṁva kuñjara’’ntiādīsu sāsaddassa taṁsaddatthatā viññāyati,",
  "anya-e0803n6:149_5": "evaṁ sāsaddo taṁsaddatthe ca vattati.",
  "anya-e0803n6:149_6": "‘‘Na yattha sā upaṭṭhito hoti.",
  "anya-e0803n6:149_7": "Bhagavato sājātimpi sutvā sattā amatarasabhāgino bhavantī’’tiādīsu sāsaddassa sunakhavācakatā viññāyati.",
  "anya-e0803n6:150_0": "‘‘Annaṁ tavedaṁ pakataṁ yasassi,",
  "anya-e0803n6:151_0": "Taṁ khajjare bhuñjare piyyare ca;",
  "anya-e0803n6:152_0": "Jānāsi maṁ tvaṁ paradattūpajīviṁ,",
  "anya-e0803n6:153_0": "Uttiṭṭhapiṇḍaṁ labhataṁ sapāko’’ti",
  "anya-e0803n6:154_0": "Ettha pana sāsaddassa rassabhāvakaraṇena ‘‘sapāko’’ti pāḷi ṭhitāti atthaṁ aggahetvā ‘‘sānaṁ sunakhānaṁ idaṁ maṁsanti sa’’miti atthaṁ gahetvā ‘‘saṁ pacatīti sapāko’’ti vuttanti daṭṭhabbaṁ.",
  "anya-e0803n6:154_1": "Aṭṭhakathāyaṁ pana ‘‘sapākoti sapākacaṇḍālo’’ icceva vuttaṁ. Tampi etadevatthaṁ dīpeti.",
  "anya-e0803n6:154_2": "Evaṁ sāsaddo sunakhe ca vattati.",
  "anya-e0803n6:154_3": "‘‘Sā dārā jantūnaṁ piyā’’ti vutte pana ‘‘sakā dārā sattānaṁ piyā’’ti atthadīpanavasena sāsaddassa sakavācakatā paññāyati.",
  "anya-e0803n6:154_4": "Evaṁ sāsaddo sakamiccatthe ca vattati.",
  "anya-e0803n6:154_5": "Iti sāsaddaṁ payogavasena īdisatthassa vācakoti jānanti. Atridaṁ vuccati –",
  "anya-e0803n6:155_0": "Taṁsaddatthe ca sunakhe,",
  "anya-e0803n6:156_0": "Sakasmimpi ca vattati;",
  "anya-e0803n6:157_0": "Sāsaddo so ca kho ñeyyo,",
  "anya-e0803n6:158_0": "Payogānaṁ vasena ve.",
  "anya-e0803n6:159_0": "Ettha ca pāḷiyaṁ ‘‘na yattha sā upaṭṭhito hotī’’ti ekavacanappayogadassanato ca,",
  "anya-e0803n6:160_0": "‘‘Asantā kira maṁ jammā, tāta tātāti bhāsare;",
  "anya-e0803n6:161_0": "Rakkhasā puttarūpena, sāva vārenti sūkara’’nti",
  "anya-e0803n6:162_0": "Bahuvacanappayogadassanato ca,",
  "anya-e0803n6:162_1": "niruttipiṭake ‘‘sāno’’iccādidassanato ca ‘‘sā, sā, sāno. Sānaṁ, sāne.",
  "anya-e0803n6:162_2": "Sānā’’tiādinā sunakhavācakassa sāsaddassa nāmikapadamālā kathitā.",
  "anya-e0803n6:163_0": "Idāni pumasaddassa nāmikapadamālā vuccate –",
  "anya-e0803n6:164_0": "Pumā, pumā, pumāno. Pumānaṁ, pumāne. Pumānā, pumunā, pumena, pumānehi, pumānebhi. Pumassa, pumuno, pumānaṁ. Pumānā, pumunā, pumānehi, pumānebhi. Pumassa, pumuno, pumānaṁ. Pumāne, pumānesu. Bho puma, bhavanto pumā, pumāno.",
  "anya-e0803n6:164_1": "‘‘Bho pumā’’iti bahuvacane nayopi ñeyyo.",
  "anya-e0803n6:165_0": "Ettha pana –",
  "anya-e0803n6:166_0": "‘‘Thiyo tassa pajāyanti, na pumā jāyare kule;",
  "anya-e0803n6:167_0": "Yo jānaṁ pucchito pañhaṁ, aññathā naṁ viyākare’’ti",
  "anya-e0803n6:168_0": "Ayaṁ pāḷi pumasaddassa bahuvacanabhāvasādhikā,",
  "anya-e0803n6:168_1": "kaccāyane ‘‘he pumaṁ’’iti sānusāraṁ ālapanekavacanaṁ dissati.",
  "anya-e0803n6:168_2": "Tadanekesu pāḷippadesesu ca aṭṭhakathāsu ca sānusārānaṁ ālapanavacanānaṁ adassanato idha na vadāmi. Upaparikkhitvā yuttaṁ ce, gahetabbaṁ.",
  "anya-e0803n6:168_3": "‘‘Yasassi naṁ paññavantaṁ visayhā’’ti ettha pana chandānurakkhaṇatthaṁ āgamavasenevānusāro hoti, na sabhāvatoti daṭṭhabbaṁ.",
  "anya-e0803n6:168_4": "Ayamākārantavasena nāmikapadamālā.",
  "anya-e0803n6:169_0": "‘‘Soḷasitthisahassānaṁ,",
  "anya-e0803n6:170_0": "Na vijjati pumo tadā;",
  "anya-e0803n6:171_0": "Ahorattānamaccayena,",
  "anya-e0803n6:172_0": "Nibbatto ahamekako’’ti ca,",
  "anya-e0803n6:173_0": "‘‘Yathā balākayonimhi, na vijjati pumo sadā;",
  "anya-e0803n6:174_0": "Meghesu gajjamānesu,",
  "anya-e0803n6:174_1": "gabbhaṁ gaṇhanti tā tadā’’ti ca",
  "anya-e0803n6:175_0": "Pāḷidassanato pana okārantavasenapi nāmikapadamālā veditabbā.",
  "anya-e0803n6:176_0": "Pumo, pumā. Pumaṁ, pume. Pumena, pumehi, pumebhi. Pumassa, pumānaṁ. Pumā, pumasmā, pumamhā, pumehi, pumebhi. Pumassa, pumānaṁ. Pume, pumasmiṁ, pumamhi, pumesu. Bho puma, bhavanto pumā. ‘‘Bho pumā’’iti vā,",
  "anya-e0803n6:176_1": "evaṁ pumasaddassa dvidhā nāmikapadamālā bhavati.",
  "anya-e0803n6:177_0": "Idāni missakanayo vuccate –",
  "anya-e0803n6:178_0": "Pumā , pumo, pumā, pumāno. Pumānaṁ, pumaṁ, pumāne, pume. Pumānā, pumunā, pumena, pumānehi, pumānebhi, pumehi, pumebhi. Pumassa, pumuno, pumānaṁ. Pumānā, pumunā, pumā, pumasmā, pumamhā, pumānehi, pumānebhi, pumehi, pumebhi. Pumassa, pumuno, pumānaṁ. Pumāne, pume, pumasmiṁ, pumamhi, pumānesu, pumesu. Bho puma, bhavanto pumāno, bhavanto pumā. ‘‘Bho pumāno, bho pumā’’iti vā.",
  "anya-e0803n6:179_0": "Idāni rahasaddassa nāmikapadamālā vuccate –",
  "anya-e0803n6:180_0": "Rahā vuccati pāpadhammo. Rahā, rahā, rahino. Rahānaṁ, rahāne. Rahinā, rahinehi, rahinebhi. Rahassa, rahānaṁ. Rahā, rahānehi, rahānebhi. Rahassa, rahānaṁ. Rahāne, rahānesu. Bho raha, bhavanto rahino, bhavanto rahā.",
  "anya-e0803n6:181_0": "Idāni daḷhadhammasaddassa nāmikapadamālā vuccate –",
  "anya-e0803n6:182_0": "Daḷhadhammā, daḷhadhammā, daḷhadhammāno. Daḷhadhammānaṁ, daḷhadhammāne. Daḷhadhamminā, daḷhadhammehi, daḷhadhammebhi. Daḷhadhammassa, daḷhadhammānaṁ. Daḷhadhamminā, daḷhadhammehi, daḷhadhammebhi. Daḷhadhammassa, daḷhadhammānaṁ. Daḷhadhamme daḷhadhammesu. Bho daḷhadhamma, bhavanto daḷhadhammāno, bhavanto daḷhadhammā. ‘‘Bho daḷhadhammāno,",
  "anya-e0803n6:182_1": "bho daḷhadhammā’’iti puthuvacanampi ñeyyaṁ,",
  "anya-e0803n6:182_2": "evaṁ paccakkhadhammasaddassa nāmikapadamālā yojetabbā.",
  "anya-e0803n6:183_0": "Ettha ca ‘‘seyyathāpi bhikkhave cattāro dhanuggahā daḷhadhammā’’ti idaṁ nidassanaṁ.",
  "anya-e0803n6:183_1": "Imissaṁ pana pāḷiyaṁ ‘‘daḷhadhammā’’ iti bahuvacanavasena āgatattā daḷhadhammasaddo ākārantotipi okārantotipi appasiddho tadantānaṁ bahuvacanabhāve tulyarūpattā.",
  "anya-e0803n6:183_2": "Tathāpi amhehi padamālā ākārantavaseneva yojitā.",
  "anya-e0803n6:183_3": "Īdisesu hi ṭhānesu daḷhadhammasaddo ākārantotipi okārantotipi vattuṁ yujjateva aparibyattarūpattā.",
  "anya-e0803n6:183_4": "Aññasmiṁ pana pāḷippadese atīva paribyatto hutvā okāranta daḷhadhammasaddo dvidhā dissati guṇasaddapaṇṇattivācakasaddavasena.",
  "anya-e0803n6:183_5": "Tattha ‘‘issatte casmi kusalo,",
  "anya-e0803n6:183_6": "daḷhadhammoti vissuto’’ti ettha daḷhadhammasaddo okāranto guṇasaddo.",
  "anya-e0803n6:183_7": "‘‘Bārāṇasiyaṁ daḷhadhammo nāma rājā rajjaṁ kāresī’’ti ettha pana paṇṇattivācakasaddo.",
  "anya-e0803n6:183_8": "Evaṁ okāranto daḷhadhammasaddo dvidhā diṭṭho. Tassa pana ‘‘daḷhadhammo, daḷhadhammā. Daḷhadhammaṁ,",
  "anya-e0803n6:183_9": "daḷhadhamme’’ti purisanayena nāmikapadamālā ñeyyā,",
  "anya-e0803n6:183_10": "ākārantokārantānaṁ vasena missakapadamālā ca. Kathaṁ?",
  "anya-e0803n6:184_0": "Daḷhadhammā, daḷhadhammo, daḷhadhammāno, daḷhadhammā. Daḷhadhammānaṁ, daḷhadhammaṁ, daḷhadhammāne, daḷhadhamme. Daḷhadhamminā, daḷhadhammena, daḷhadhammehi, daḷhadhammebhi. Daḷhadhammassa, daḷhadhammānaṁ. Daḷadhamminā, daḷhadhammā, daḷhadhammasmā, daḷhadhammamhā, daḷhadhammehi, daḷhadhammebhi. Daḷhadhammassa, daḷhadhammānaṁ. Daḷhadhamme, daḷhadhammasmiṁ, daḷhadhammamhi, daḷhadhammesu. Bho daḷhadhamma, bhavanto daḷhadhammāno, bhavanto daḷhadhammāti. Evaṁ paccakkhadhammā,",
  "anya-e0803n6:184_1": "paccakkhadhammoti missakapadamālā ca yojetabbā.",
  "anya-e0803n6:185_0": "Idāni vivaṭacchadasaddassa nāmikapadamālā vuccate –",
  "anya-e0803n6:186_0": "Vivaṭacchadā, vivaṭacchadā, vivaṭacchadāno. Vivaṭacchadānaṁ, vivaṭacchadāne. Vivaṭacchadena, vivaṭacchadehi, vivaṭacchadebhi. Vivaṭacchadassa, vivaṭacchadānaṁ. Vivaṭacchadā, vivaṭacchadehi, vivaṭacchadebhi. Vivaṭacchadassa, vivaṭacchadānaṁ. Vivaṭacchade, vivaṭacchadesu. Bho vivaṭacchada, bhavanto vivaṭacchadā, bhavanto vivaṭacchadāno.",
  "anya-e0803n6:187_0": "Ayaṁ nāmikapadamālā ‘‘sace pana agārasmā anagāriyaṁ pabbajati arahaṁ hoti sammāsambuddho loke vivaṭacchadā’’ti pāḷidassanato ākārantavasena kathitā.",
  "anya-e0803n6:187_1": "‘‘Loke vivaṭacchado’’tipi pāḷidassanato pana okārantavasenapi kathetabbā ‘‘vivaṭacchado, vivaṭacchadā, vivaṭacchadaṁ, vivaṭacchade’’ti.",
  "anya-e0803n6:187_2": "Missakavasenapi kathetabbā ‘‘vivaṭacchadā, vivaṭacchado, vivaṭacchadāno, vivaṭacchadā. Vivaṭacchadānaṁ, vivaṭacchadaṁ, vivaṭacchadāne, vivaṭacchade’’iti.",
  "anya-e0803n6:188_0": "Idāni vattahasaddassa nāmikapadamālā vuccate – vattahāti sakko.",
  "anya-e0803n6:189_0": "Vattahā, vattahāno. Vattahānaṁ, vattahāne. Vattahānā, vattahānehi, vattahānebhi. Vattahino, vattahānaṁ. Vattahānā, vattahānehi, vattahānebhi. Vattahino, vattahānaṁ. Vattahāne, vattahānesu. Bho vattaha, bhavanto vattahāno. Atha vā ‘‘bho vattahā, bho vattahāno’’iccapi.",
  "anya-e0803n6:190_0": "Idāni vuttasirasaddassa nāmikapadamālā vuccate –",
  "anya-e0803n6:191_0": "Vuttasirā, vuttasirā, vuttasirāno. Vuttasirānaṁ, vuttasirāne. Vuttasirānā, vuttasirānehi, vuttasirānebhi. Vuttasirassa, vuttasirānaṁ, vuttasirā, vuttasirehi, vuttasirebhi. Vuttasirassa, vuttasirānaṁ. Vuttasire, vuttasiresu. Bho vuttasira, bhānto vuttasirānoti.",
  "anya-e0803n6:191_1": "‘‘Vuttasiro’’ti okārantapāṭhopi dissati.",
  "anya-e0803n6:192_0": "Idāni yuvasaddassa nāmikapadamālā vuccate –",
  "anya-e0803n6:193_0": "Yuvā, yuvā, yuvāno, yuvānā. Yuvānaṁ, yuvaṁ, yuvāne, yuve. Yuvānā, yuvena, yuvānena, yuvānehi, yuvānebhi, yuvehi, yuvebhi. Yuvānassa, yuvassa, yuvānānaṁ, yuvānaṁ. Yuvānā , yuvānasmā, yuvānamhā, yuvānehi, yuvānebhi, yuvehi, yuvebhi. Yuvānassa, yuvassa, yuvānānaṁ, yuvānaṁ. Yuvāne, yuvānasmiṁ, yuvānamhi, yuve, yuvasmiṁ, yuvamhi, yuvānesu, yuvāsu, yuvesu. Bho yuva, yuvāna, bhavanto yuvānā.",
  "anya-e0803n6:194_0": "Imasmiṁ ṭhāne ekadesena ākārantanayo ca sabbathā okārantanayo ca ekadesena ca okārantanayoti tayo nayā dissanti.",
  "anya-e0803n6:195_0": "Maghavasaddassapi ‘‘maghavā, maghavā, maghavāno,",
  "anya-e0803n6:195_1": "maghavānā’’tiādinā yuvasaddasseva nāmikapadamālāyojanaṁ kubbanti garū.",
  "anya-e0803n6:195_2": "Niruttipiṭake pana ‘‘maghavā tiṭṭhati, maghavanto tiṭṭhanti. Maghavantaṁ passati, maghavante passati. Maghavatā kataṁ, maghavantehi kataṁ, maghavantebhi kataṁ. Maghavato dīyate, maghavantānaṁ dīyate. Maghavatā nissaṭaṁ, maghavantehi nissaṭaṁ, maghavantebhi nissaṭaṁ. Maghavato pariggaho, maghavantānaṁ pariggaho. Maghavati patiṭṭhitaṁ, maghavantesu patiṭṭhitaṁ. Bho maghavā,",
  "anya-e0803n6:195_3": "bhavanto maghavanto’’ti guṇavāpadanayena vuttaṁ, tathā cūḷaniruttiyampi. Taṁ pāḷiyā saṁsandati sameti.",
  "anya-e0803n6:195_4": "Pāḷiyañhi ‘‘sakko mahāli devānamindo pubbe manussabhūto samāno magho nāma māṇavo ahosi,",
  "anya-e0803n6:195_5": "tasmā maghavāti vuccatī’’ti vuttaṁ.",
  "anya-e0803n6:195_6": "Etena ‘‘maghoti nāmaṁ assa atthīti maghavā’’ti atthi atthavācakavantupaccayavasena padasiddhi dassitā hoti,",
  "anya-e0803n6:195_7": "tasmāssa guṇavantusaddassa viya ca nāmikapadamālā yojetabbā.",
  "anya-e0803n6:196_0": "Idāni addhasaddassa nāmikapadamālā vuccate – addhasaddassa hi yaṁ kāle magge ca vattamānassa ‘‘atīto addhā.",
  "anya-e0803n6:196_1": "Dīgho addhā suduggamo’’tiādīsu ‘‘addhā’’ti paṭhamantaṁ rūpaṁ dissati,",
  "anya-e0803n6:196_2": "taṁ ‘‘addhā idaṁ mantapadaṁ sududdasa’’ntiādīsu ekaṁsatthe vattamānena ‘‘addhā’’ti nipātapadena samānaṁ.",
  "anya-e0803n6:196_3": "Nipātānaṁ pana padamālā na rūhati, nāmikānaṁyeva rūhati.",
  "anya-e0803n6:197_0": "Addhā, addhā, addhāno. Addhānaṁ, addhāne. Addhunā, addhānehi, addhānebhi. Addhuno, addhānaṁ. Addhunā, addhānehi, addhānebhi. Addhuno, addhānaṁ. Addhani, addhāne, addhānesu. Bho addha, bhavanto addhā, addhāno.",
  "anya-e0803n6:198_0": "Ettha kiñci payogaṁ dassessāma – tayo addhā. Addhānaṁ vītivatto. Iminā dīghena addhunā. Dīghassa addhuno accayena.",
  "anya-e0803n6:198_1": "Pathaddhuno pannaraseva cando. Ahū atītamaddhāne, samaṇo khantidīpano.",
  "anya-e0803n6:198_2": "Addhāne gacchante paññāyissati. Iccādayo ñeyyā.",
  "anya-e0803n6:198_3": "Ayampi panettha nīti veditabbā ‘‘addhānanti dutiyekavacanantavasena catutthīchaṭṭhībahuvacanavasena ca vuttaṁ rūpaṁ.",
  "anya-e0803n6:198_4": "‘‘Addhānamaggapaṭippanno hotī’’tiādīsu dīghamaggavācakena ‘‘addhāna’’nti napuṁsakena sadisaṁ sutisāmaññavasenāti.",
  "anya-e0803n6:199_0": "Idāni muddhasaddassa nāmikapadamālā vuccate –",
  "anya-e0803n6:200_0": "Muddhā, muddhā, muddhāno. Muddhaṁ, muddhe, muddhāne. Muddhānā, muddhehi, muddhebhi. Muddhassa, muddhānaṁ. Muddhānā, muddhehi, muddhebhi. Muddhassa, muddhānaṁ. Muddhani, muddhanesu. Bho muddha, bhavanto muddhā, muddhāno.",
  "anya-e0803n6:201_0": "Evaṁ abhibhavitāpadena visadisapadāni bhavanti.",
  "anya-e0803n6:201_1": "Iti nānānayehi abhibhavitāpadena sadisāni vattādīni visadisāni guṇavādīni rājasāiccādīni ca ākārantapadāni dassitāni saddhiṁ nāmikapadamālāhi.",
  "anya-e0803n6:202_0": "Ettha yogaṁ sace poso, kare paṇḍitajātiko;",
  "anya-e0803n6:203_0": "Tassa vohārabhedesu, vijambhe ñāṇamuttamaṁ.",
  "anya-e0803n6:204_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n6:205_0": "Kosallatthāya kate saddanītippakaraṇe",
  "anya-e0803n6:206_0": "Savinicchayo ākārantapulliṅgānaṁ pakatirūpassa",
  "anya-e0803n6:207_0": "Nāmikapadamālāvibhāgo nāma",
  "anya-e0803n6:208_0": "Chaṭṭho paricchedo.",
  "anya-e0803n6:209_0": "Ukāranta avaṇṇantatāpakatikaṁ",
  "anya-e0803n6:210_0": "Ākārantapulliṅgaṁ niṭṭhitaṁ."
}