{
  "atk-s0517a10:0_0": "9. Maggakathā",
  "atk-s0517a10:1_0": "Maggakathāvaṇṇanā",
  "atk-s0517a10:2_0": "237.",
  "atk-s0517a10:2_1": "Idāni tesaṁ tiṇṇaṁ vipallāsānaṁ pahānakaraṁ ariyamaggaṁ dassentena kathitāya maggakathāya apubbatthānuvaṇṇanā.",
  "atk-s0517a10:2_2": "Tattha maggoti kenaṭṭhena maggoti yo buddhasāsane maggoti vuccati,",
  "atk-s0517a10:2_3": "so kenaṭṭhena maggo nāma hotīti attho.",
  "atk-s0517a10:2_4": "Micchādiṭṭhiyā pahānāyātiādīsu dasasu pariyāyesu paṭhamo paṭhamo tassa tassa maggaṅgassa ujuvipaccanīkavasena vutto.",
  "atk-s0517a10:2_5": "Maggo ceva hetu cāti tassa tassa kiccassa karaṇāya paṭipadaṭṭhena maggo,",
  "atk-s0517a10:2_6": "sampāpakaṭṭhena hetu.",
  "atk-s0517a10:2_7": "Tena maggassa paṭipadaṭṭho sampāpakaṭṭho ca vutto hoti.",
  "atk-s0517a10:2_8": "‘‘Ayaṁ maggo ayaṁ paṭipadā’’tiādīsu (saṁ. ni. 5.5,",
  "atk-s0517a10:2_9": "48) hi paṭipadā maggo,",
  "atk-s0517a10:2_10": "‘‘maggassa niyyānaṭṭho hetuṭṭho’’tiādīsu (paṭi. ma.",
  "atk-s0517a10:2_11": "2.8) sampāpako hetu.",
  "atk-s0517a10:2_12": "Evaṁ dvīhi dvīhi padehi ‘‘maggoti kenaṭṭhena maggo’’ti pucchāya vissajjanaṁ kataṁ hoti.",
  "atk-s0517a10:2_13": "Sahajātānaṁ dhammānaṁ upatthambhanāyāti attanā sahajātānaṁ arūpadhammānaṁ sahajātaaññamaññanissayādibhāvena upatthambhanabhāvāya.",
  "atk-s0517a10:2_14": "Kilesānaṁ pariyādānāyāti taṁtaṁmaggavajjhānaṁ vuttāvasesakilesānaṁ khepanāya.",
  "atk-s0517a10:2_15": "Paṭivedhādivisodhanāyāti ettha yasmā ‘‘ko cādi kusalānaṁ dhammānaṁ,",
  "atk-s0517a10:2_16": "sīlañca suvisuddhaṁ diṭṭhi ca ujukā’’ti (saṁ. ni. 5.369,",
  "atk-s0517a10:2_17": "381) vacanato sīlañca diṭṭhi ca saccapaṭivedhassa ādi.",
  "atk-s0517a10:2_18": "So ca ādimaggakkhaṇe visujjhati.",
  "atk-s0517a10:2_19": "Tasmā ‘‘paṭivedhādivisodhanāyā’’ti vuttaṁ.",
  "atk-s0517a10:2_20": "Cittassa adhiṭṭhānāyāti sampayuttacittassa sakakicce patiṭṭhānāya.",
  "atk-s0517a10:2_21": "Cittassa vodānāyāti cittassa parisuddhabhāvāya.",
  "atk-s0517a10:2_22": "Visesādhigamāyāti lokiyato visesapaṭilābhāya.",
  "atk-s0517a10:2_23": "Uttari paṭivedhāyāti lokiyato uttari paṭivijjhanatthāya.",
  "atk-s0517a10:2_24": "Saccābhisamayāyāti catunnaṁ saccānaṁ ekābhisamayāya kiccanipphattivasena ekapaṭivedhāya.",
  "atk-s0517a10:2_25": "Nirodhe patiṭṭhāpanāyāti cittassa vā puggalassa vā nibbāne patiṭṭhāpanatthāya.",
  "atk-s0517a10:2_26": "Sakadāgāmimaggakkhaṇādīsu aṭṭha maggaṅgāni ekato katvā taṁtaṁmaggavajjhakilesappahānaṁ vuttaṁ.",
  "atk-s0517a10:2_27": "Evaṁ vacane kāraṇaṁ heṭṭhā vuttameva.",
  "atk-s0517a10:2_28": "Yasmā uparūparimaggenāpi suṭṭhu ādivisodhanā suṭṭhu cittavodānañca hoti,",
  "atk-s0517a10:2_29": "tasmā tānipi padāni vuttāni.",
  "atk-s0517a10:3_0": "Dassanamaggotiādīhi yāva pariyosānā tassa dhammassa lakkhaṇavasena maggaṭṭho vutto.",
  "atk-s0517a10:3_1": "Tāni sabbānipi padāni abhiññeyyaniddese vuttatthāneva.",
  "atk-s0517a10:3_2": "Evamettha yathāsambhavaṁ lokiyalokuttaro maggo niddiṭṭho.",
  "atk-s0517a10:3_3": "Hetuṭṭhena maggoti ca aṭṭhaṅgiko maggo niddiṭṭho.",
  "atk-s0517a10:3_4": "Nippariyāyamaggattā cassa puna ‘‘maggo’’ti na vuttaṁ.",
  "atk-s0517a10:3_5": "Ādhipateyyaṭṭhena indriyāti ādīni ca indriyādīnaṁ atthavasena vuttāni,",
  "atk-s0517a10:3_6": "na maggaṭṭhavasena.",
  "atk-s0517a10:3_7": "Saccānīti cettha saccañāṇāni.",
  "atk-s0517a10:3_8": "Sabbepi te dhammā nibbānassa paṭipadaṭṭhena maggo.",
  "atk-s0517a10:3_9": "Ante vuttaṁ nibbānaṁ pana saṁsāradukkhābhibhūtehi dukkhanissaraṇatthikehi sappurisehi maggīyati gavesīyatīti maggoti vuttanti veditabbanti.",
  "atk-s0517a10:4_0": "Maggakathāvaṇṇanā niṭṭhitā."
}