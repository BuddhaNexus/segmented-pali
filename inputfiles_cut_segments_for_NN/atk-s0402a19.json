{
  "atk-s0402a19:0_0": "1. Bālavaggo",
  "atk-s0402a19:1_0": "1. Bhayasuttavaṇṇanā",
  "atk-s0402a19:2_0": "1.",
  "atk-s0402a19:2_1": "Tikanipātassa paṭhame bhayānītiādīsu bhayanti cittutrāso.",
  "atk-s0402a19:2_2": "Upaddavoti anekaggatākāro.",
  "atk-s0402a19:2_3": "Upasaggoti upasaṭṭhākāro tattha tattha lagganākāro.",
  "atk-s0402a19:3_0": "Tesaṁ evaṁ nānattaṁ veditabbaṁ –",
  "atk-s0402a19:3_1": "pabbatavisamanissitā corā janapadavāsīnaṁ pesenti –",
  "atk-s0402a19:3_2": "‘‘mayaṁ asukadivase nāma tumhākaṁ gāmaṁ paharissāmā’’ti.",
  "atk-s0402a19:3_3": "Te taṁ pavattiṁ sutakālato paṭṭhāya bhayaṁ santāsaṁ āpajjanti.",
  "atk-s0402a19:3_4": "Ayaṁ cittutrāso nāma.",
  "atk-s0402a19:3_5": "‘‘Yathā no te corā kupitā anatthampi āvaheyyu’’nti hatthasāraṁ gahetvā dvipadacatuppadehi saddhiṁ araññaṁ",
  "atk-s0402a19:3_6": "pavisitvā tattha tattha bhūmiyaṁ nipajjanti ḍaṁsamakasādīhi khajjamānā,",
  "atk-s0402a19:3_7": "gumbantarāni pavisantā khāṇukaṇṭake maddanti.",
  "atk-s0402a19:3_8": "Tesaṁ evaṁ vicarantānaṁ vikkhittabhāvo anekaggatākāro nāma.",
  "atk-s0402a19:3_9": "Tato coresu yathāvutte divase anāgacchantesu ‘‘tucchakasāsanaṁ bhavissati,",
  "atk-s0402a19:3_10": "gāmaṁ pavisissāmā’’ti saparikkhārā gāmaṁ pavisanti.",
  "atk-s0402a19:3_11": "Atha tesaṁ paviṭṭhabhāvaṁ ñatvā gāmaṁ parivāretvā dvāre aggiṁ datvā manusse ghātetvā corā sabbaṁ vibhavaṁ vilumpitvā gacchanti.",
  "atk-s0402a19:3_12": "Tesu ghātitāvasesā aggiṁ nibbāpetvā koṭṭhakacchāyābhitticchāyādīsu tattha tattha laggitvā nisīdanti naṭṭhaṁ anusocamānā.",
  "atk-s0402a19:3_13": "Ayaṁ upasaṭṭhākāro lagganākāro nāma.",
  "atk-s0402a19:4_0": "Naḷāgārāti naḷehi channapaṭicchannaagārā.",
  "atk-s0402a19:4_1": "Sesasambhārā panettha rukkhamayā honti.",
  "atk-s0402a19:4_2": "Tiṇāgārepi eseva nayo.",
  "atk-s0402a19:4_3": "Kūṭāgārānīti kūṭasaṅgahitāni agārāni.",
  "atk-s0402a19:4_4": "Ullittāvalittānīti anto ca bahi ca littāni.",
  "atk-s0402a19:4_5": "Nivātānīti nivāritavātappavesāni.",
  "atk-s0402a19:4_6": "Phusitaggaḷānīti chekehi vaḍḍhakīhi katattā piṭṭhasaṅghāṭamhi suṭṭhu phusitakavāṭāni.",
  "atk-s0402a19:4_7": "Pihitavātapānānīti yuttavātapānāni.",
  "atk-s0402a19:4_8": "Iminā padadvayena kavāṭavātapānānaṁ niccapihitataṁ akathetvā sampattiyeva kathitā.",
  "atk-s0402a19:4_9": "Icchiticchitakkhaṇe pana tāni pidhīyanti ca vivarīyanti ca.",
  "atk-s0402a19:5_0": "Bālato uppajjantīti bālameva nissāya uppajjanti.",
  "atk-s0402a19:5_1": "Bālo hi apaṇḍitapuriso rajjaṁ vā oparajjaṁ vā aññaṁ vā pana mahantaṁ ṭhānaṁ patthento katipaye attanā",
  "atk-s0402a19:5_2": "sadise vidhavaputte mahādhutte gahetvā ‘‘etha ahaṁ tumhe issare karissāmī’’ti pabbatagahanādīni nissāya",
  "atk-s0402a19:5_3": "antamante gāme paharanto dāmarikabhāvaṁ jānāpetvā anupubbena nigamepi janapadepi paharati.",
  "atk-s0402a19:5_4": "Manussā gehāni chaḍḍetvā khemaṭṭhānaṁ patthayamānā pakkamanti.",
  "atk-s0402a19:5_5": "Te nissāya vasantā bhikkhūpi bhikkhuniyopi attano attano vasanaṭṭhānāni pahāya pakkamanti.",
  "atk-s0402a19:5_6": "Gatagataṭṭhāne bhikkhāpi senāsanampi dullabhaṁ hoti.",
  "atk-s0402a19:5_7": "Evaṁ catunnampi parisānaṁ bhayaṁ āgatameva hoti.",
  "atk-s0402a19:5_8": "Pabbajjitesupi dve bālā bhikkhū aññamaññaṁ vivādaṁ paṭṭhapetvā codanaṁ ārabhanti.",
  "atk-s0402a19:5_9": "Iti kosambivāsikānaṁ viya mahākalaho uppajjati.",
  "atk-s0402a19:5_10": "Catunnaṁ parisānaṁ bhayaṁ āgatameva hotīti evaṁ yāni kānici bhayāni uppajjanti,",
  "atk-s0402a19:5_11": "sabbāni tāni bālato uppajjantīti yathānusandhinā desanaṁ niṭṭhapesi.",
  "atk-s0402a19:6_0": "2. Lakkhaṇasuttavaṇṇanā",
  "atk-s0402a19:7_0": "2.",
  "atk-s0402a19:7_1": "Dutiye kāyadvārādipavattaṁ kammaṁ lakkhaṇaṁ sañjānanakāraṇaṁ assāti kammalakkhaṇo.",
  "atk-s0402a19:7_2": "Apadānasobhanī paññāti yā paññā nāma apadānena sobhati,",
  "atk-s0402a19:7_3": "bālā ca paṇḍitā ca attano attano cariteneva pākaṭā hontīti attho.",
  "atk-s0402a19:7_4": "Bālena hi gatamaggo rukkhagacchagāmanigamādīni jhāpetvā gacchantassa indaggino gatamaggo viya hoti,",
  "atk-s0402a19:7_5": "jhāmaṭṭhānamattameva aṅgāramasichārikāsamākulaṁ paññāyati.",
  "atk-s0402a19:7_6": "Paṇḍitena gatamaggo kusobbhādayo pūretvā vividhasassasampadaṁ āvahamānena catudīpikameghena gatamaggo viya hoti.",
  "atk-s0402a19:7_7": "Yathā tena gatamagge udakapūrāni ceva vividhasassaphalāphalāni ca tāni tāni ṭhānāni paññāyanti,",
  "atk-s0402a19:7_8": "evaṁ paṇḍitena gatamagge sampattiyova paññāyanti no vipattiyoti.",
  "atk-s0402a19:7_9": "Sesamettha uttānatthameva.",
  "atk-s0402a19:8_0": "3. Cintīsuttavaṇṇanā",
  "atk-s0402a19:9_0": "3.",
  "atk-s0402a19:9_1": "Tatiye bālalakkhaṇānīti ‘‘bālo aya’’nti etehi lakkhīyati ñāyatīti bālalakkhaṇāni.",
  "atk-s0402a19:9_2": "Tānevassa sañjānanakāraṇānīti bālanimittāni.",
  "atk-s0402a19:9_3": "Bālāpadānānīti bālassa apadānāni.",
  "atk-s0402a19:9_4": "Duccintitacintīti cintayanto abhijjhābyāpādamicchādassanavasena duccintitameva cinteti.",
  "atk-s0402a19:9_5": "Dubbhāsitabhāsīti bhāsamānopi musāvādādibhedaṁ dubbhāsitameva bhāsati.",
  "atk-s0402a19:9_6": "Dukkaṭakammakārīti karontopi pāṇātipātādivasena dukkaṭakammameva karoti.",
  "atk-s0402a19:9_7": "Paṇḍitalakkhaṇānītiādi vuttānusāreneva veditabbaṁ.",
  "atk-s0402a19:9_8": "Sucintitacintītiādīni cettha manosucaritādīnaṁ vasena yojetabbāni.",
  "atk-s0402a19:10_0": "4. Accayasuttavaṇṇanā",
  "atk-s0402a19:11_0": "4.",
  "atk-s0402a19:11_1": "Catutthe accayaṁ accayato na passatīti attano aparādhaṁ aparādhato na passati.",
  "atk-s0402a19:11_2": "Accayato disvā yathādhammaṁ nappaṭikarotīti ‘‘aparaddhaṁ mayā’’ti ñatvāpi yo dhammo,",
  "atk-s0402a19:11_3": "taṁ na karoti,",
  "atk-s0402a19:11_4": "daṇḍakammaṁ āharitvā accayaṁ na deseti nakkhamāpeti.",
  "atk-s0402a19:11_5": "Accayaṁ desentassa yathādhammaṁ nappaṭiggaṇhātīti parassa ‘‘viraddhaṁ mayā’’ti ñatvā daṇḍakammaṁ āharitvā khamāpentassa nakkhamati.",
  "atk-s0402a19:11_6": "Sukkapakkho vuttapaṭipakkhato veditabbo.",
  "atk-s0402a19:12_0": "5. Ayonisosuttavaṇṇanā",
  "atk-s0402a19:13_0": "5.",
  "atk-s0402a19:13_1": "Pañcame ayoniso pañhaṁ kattā hotīti ‘‘kati nu kho, udāyi,",
  "atk-s0402a19:13_2": "anussatiṭṭhānānī’’ti vutte ‘‘pubbenivāso anussatiṭṭhānaṁ bhavissatī’’ti cintetvā lāḷudāyitthero viya anupāyacintāya apañhameva pañhanti kattā hoti.",
  "atk-s0402a19:13_3": "Ayoniso pañhaṁ vissajjetā hotīti evaṁ cintitaṁ pana pañhaṁ vissajjentopi ‘‘idha, bhante,",
  "atk-s0402a19:13_4": "bhikkhu anekavihitaṁ pubbenivāsaṁ anussarati.",
  "atk-s0402a19:13_5": "Seyyathidaṁ,",
  "atk-s0402a19:13_6": "ekampi jāti’’ntiādinā nayena soyeva thero viya ayoniso vissajjetā hoti,",
  "atk-s0402a19:13_7": "apañhameva pañhanti katheti.",
  "atk-s0402a19:13_8": "Parimaṇḍalehi padabyañjanehīti ettha padameva atthassa byañjanato padabyañjanaṁ.",
  "atk-s0402a19:13_9": "Taṁ akkharapāripūriṁ katvā dasavidhaṁ byañjanabuddhiṁ aparihāpetvā vuttaṁ parimaṇḍalaṁ nāma hoti,",
  "atk-s0402a19:13_10": "evarūpehi padabyañjanehīti attho.",
  "atk-s0402a19:13_11": "Siliṭṭhehīti padasiliṭṭhatāya siliṭṭhehi.",
  "atk-s0402a19:13_12": "Upagatehīti atthañca kāraṇañca upagatehi.",
  "atk-s0402a19:13_13": "Nābbhanumoditāti evaṁ yoniso sabbaṁ kāraṇasampannaṁ katvāpi vissajjitaṁ parassa pañhaṁ nābhinumodati",
  "atk-s0402a19:13_14": "nābhinandati sāriputtattherassa pañhaṁ lāḷudāyitthero viya. Yathāha –",
  "atk-s0402a19:14_0": "‘‘Aṭṭhānaṁ kho etaṁ,",
  "atk-s0402a19:14_1": "āvuso sāriputta,",
  "atk-s0402a19:14_2": "anavakāso,",
  "atk-s0402a19:14_3": "yaṁ so atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi,",
  "atk-s0402a19:14_4": "natthetaṁ ṭhāna’’nti (a. ni. 5.166).",
  "atk-s0402a19:15_0": "Yoniso pañhaṁ kattātiādīsu ānandatthero viya yonisova pañhaṁ cintetvā yoniso vissajjitā hoti.",
  "atk-s0402a19:15_1": "Thero hi ‘‘kati nu kho, ānanda,",
  "atk-s0402a19:15_2": "anussatiṭṭhānānī’’ti pucchito ‘‘ayaṁ pañho bhavissatī’’ti yoniso cintetvā yoniso vissajjento āha – ‘‘idha, bhante,",
  "atk-s0402a19:15_3": "bhikkhu vivicceva kāmehi…pe…",
  "atk-s0402a19:15_4": "catutthajjhānaṁ upasampajja viharati. Idaṁ, bhante,",
  "atk-s0402a19:15_5": "anussatiṭṭhānaṁ evaṁbhāvitaṁ evaṁbahulīkataṁ diṭṭhadhammasukhavihārāya saṁvattatī’’ti.",
  "atk-s0402a19:15_6": "Abbhanumoditā hotīti tathāgato viya yoniso abbhanumoditā hoti.",
  "atk-s0402a19:15_7": "Tathāgato hi ānandattherena pañhe vissajjite ‘‘sādhu sādhu, ānanda,",
  "atk-s0402a19:15_8": "tena hi tvaṁ, ānanda,",
  "atk-s0402a19:15_9": "imampi chaṭṭhaṁ anussatiṭṭhānaṁ dhārehi.",
  "atk-s0402a19:15_10": "Idhānanda,",
  "atk-s0402a19:15_11": "bhikkhu satova abhikkamati satova paṭikkamatī’’tiādimāha.",
  "atk-s0402a19:15_12": "Chaṭṭhādīni uttānatthāneva.",
  "atk-s0402a19:16_0": "9. Khatasuttavaṇṇanā",
  "atk-s0402a19:17_0": "9.",
  "atk-s0402a19:17_1": "Navame sukkapakkho pubbabhāge dasahipi kusalakammapathehi paricchinno,",
  "atk-s0402a19:17_2": "upari yāva arahattamaggā labbhati.",
  "atk-s0402a19:17_3": "Bahuñca puññaṁ pasavatīti ettha lokiyalokuttaramissakapuññaṁ kathitaṁ.",
  "atk-s0402a19:18_0": "10. Malasuttavaṇṇanā",
  "atk-s0402a19:19_0": "10.",
  "atk-s0402a19:19_1": "Dasame dussīlabhāvo dussīlyaṁ,",
  "atk-s0402a19:19_2": "dussīlyameva malaṁ dussīlyamalaṁ.",
  "atk-s0402a19:19_3": "Kenaṭṭhena malanti?",
  "atk-s0402a19:19_4": "Anudahanaṭṭhena duggandhaṭṭhena kiliṭṭhakaraṇaṭṭhena ca.",
  "atk-s0402a19:19_5": "Tañhi nirayādīsu apāyesu anudahatīti anudahanaṭṭhenapi malaṁ.",
  "atk-s0402a19:19_6": "Tena samannāgato puggalo mātāpitūnampi santike bhikkhusaṅghassāpi antare bodhicetiyaṭṭhānesupi jigucchanīyo hoti,",
  "atk-s0402a19:19_7": "sabbadisāsu cassa ‘‘evarūpaṁ kira tena pāpakammaṁ kata’’nti avaṇṇagandho vāyatīti duggandhaṭṭhenapi malaṁ.",
  "atk-s0402a19:19_8": "Tena ca samannāgato puggalo gatagataṭṭhāne upatāpañceva labhati,",
  "atk-s0402a19:19_9": "kāyakammādīni cassa asucīni honti apabhassarānīti kiliṭṭhakaraṇaṭṭhenapi malaṁ.",
  "atk-s0402a19:19_10": "Apica taṁ devamanussasampattiyo ceva nibbānasampattiñca milāpetīti milāpanaṭṭhenapi malanti veditabbaṁ.",
  "atk-s0402a19:19_11": "Issāmalamaccheramalesupi eseva nayo.",
  "atk-s0402a19:20_0": "Bālavaggo paṭhamo."
}