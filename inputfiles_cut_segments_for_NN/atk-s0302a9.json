{
  "atk-s0302a9:0_0": "10. Bhikkhusaṁyuttaṁ",
  "atk-s0302a9:1_0": "1. Kolitasuttavaṇṇanā",
  "atk-s0302a9:2_0": "235.",
  "atk-s0302a9:2_1": "Bhikkhusaṁyuttassa paṭhame,",
  "atk-s0302a9:2_2": "āvusoti sāvakānaṁ ālāpo.",
  "atk-s0302a9:2_3": "Buddhā hi bhagavanto sāvake ālapantā,",
  "atk-s0302a9:2_4": "‘‘bhikkhave’’ti ālapanti,",
  "atk-s0302a9:2_5": "sāvakā pana ‘‘buddhehi sadisā mā homā’’ti,",
  "atk-s0302a9:2_6": "‘‘āvuso’’ti paṭhamaṁ vatvā pacchā,",
  "atk-s0302a9:2_7": "‘‘bhikkhave’’ti bhaṇanti.",
  "atk-s0302a9:2_8": "Buddhehi ca ālapite bhikkhusaṅgho,",
  "atk-s0302a9:2_9": "‘‘bhante’’ti paṭivacanaṁ deti sāvakehi,",
  "atk-s0302a9:2_10": "‘‘āvuso’’ti.",
  "atk-s0302a9:2_11": "Ayaṁ vuccatīti yasmā dutiyajjhāne vitakkavicārā nirujjhanti,",
  "atk-s0302a9:2_12": "yesaṁ nirodhā saddāyatanaṁ appavattiṁ gacchati,",
  "atk-s0302a9:2_13": "tasmā yadetaṁ dutiyaṁ jhānaṁ nāma,",
  "atk-s0302a9:2_14": "ayaṁ vuccati ‘‘ariyānaṁ tuṇhībhāvo’’ti.",
  "atk-s0302a9:2_15": "Ayamettha yojanā.",
  "atk-s0302a9:2_16": "‘‘Dhammī vā kathā ariyo vā tuṇhībhāvo’’ti ettha pana kammaṭṭhānamanasikāropi paṭhamajjhānādīnipi ariyo tuṇhībhāvotveva saṅkhaṁ gatāni.",
  "atk-s0302a9:3_0": "Vitakkasahagatāti vitakkārammaṇā.",
  "atk-s0302a9:3_1": "Saññāmanasikārāti saññā ca manasikāro ca.",
  "atk-s0302a9:3_2": "Samudācarantīti pavattanti.",
  "atk-s0302a9:3_3": "Therassa kira dutiyajjhānaṁ na paguṇaṁ.",
  "atk-s0302a9:3_4": "Athassa tato vuṭṭhitassa vitakkavicārā na santato upaṭṭhahiṁsu.",
  "atk-s0302a9:3_5": "Iccassa dutiyajjhānampi saññāmanasikārāpi hānabhāgiyāva ahesuṁ,",
  "atk-s0302a9:3_6": "taṁ dassento evamāha.",
  "atk-s0302a9:3_7": "Saṇṭhapehīti sammā ṭhapehi.",
  "atk-s0302a9:3_8": "Ekodibhāvaṁ karohīti ekaggaṁ karohi.",
  "atk-s0302a9:3_9": "Samādahāti sammā ādaha āropehi.",
  "atk-s0302a9:3_10": "Mahābhiññatanti chaḷabhiññataṁ.",
  "atk-s0302a9:3_11": "Satthā kira iminā upāyena satta divase therassa hānabhāgiyaṁ samādhiṁ vaḍḍhetvā theraṁ chaḷabhiññataṁ pāpesi. Paṭhamaṁ.",
  "atk-s0302a9:4_0": "2. Upatissasuttavaṇṇanā",
  "atk-s0302a9:5_0": "236.",
  "atk-s0302a9:5_1": "Dutiye atthi nu kho taṁ kiñci lokasminti idaṁ atiuḷārampi sattaṁ vā saṅkhāraṁ vā sandhāya vuttaṁ.",
  "atk-s0302a9:5_2": "Satthupi khoti idaṁ yasmā ānandattherassa satthari adhimatto chando ca pemañca,",
  "atk-s0302a9:5_3": "tasmā ‘‘kiṁ nu kho imassa therassa satthu vipariṇāmenapi sokādayo nuppajjeyyu’’nti jānanatthaṁ pucchati?",
  "atk-s0302a9:5_4": "Dīgharattanti sūkarakhataleṇadvāre dīghanakhaparibbājakassa vedanāpariggahasuttantaṁ desitadivasato paṭṭhāya atikkantakālaṁ sandhāyāha.",
  "atk-s0302a9:5_5": "Tasmiñhi divase therassa ime vaṭṭānugatakilesā samūhatāti. Dutiyaṁ.",
  "atk-s0302a9:6_0": "3. Ghaṭasuttavaṇṇanā",
  "atk-s0302a9:7_0": "237.",
  "atk-s0302a9:7_1": "Tatiye ekavihāreti ekasmiṁ gabbhe.",
  "atk-s0302a9:7_2": "Tadā kira bahū āgantukā bhikkhū sannipatiṁsu.",
  "atk-s0302a9:7_3": "Tasmiṁ pariveṇaggena vā vihāraggena vā senāsanesu apāpuṇantesu dvinnaṁ therānaṁ eko gabbho sampatto.",
  "atk-s0302a9:7_4": "Te divā pāṭiyekkesu ṭhānesu nisīdanti,",
  "atk-s0302a9:7_5": "rattiṁ pana nesaṁ antare cīvarasāṇiṁ pasārenti.",
  "atk-s0302a9:7_6": "Te attano attano pattapattaṭṭhāneyeva nisīdanti.",
  "atk-s0302a9:7_7": "Tena vuttaṁ ‘‘ekavihāre’’ti.",
  "atk-s0302a9:7_8": "Oḷārikenāti idaṁ oḷārikārammaṇataṁ sandhāya vuttaṁ.",
  "atk-s0302a9:7_9": "Dibbacakkhudibbasotadhātuvihārena hi so vihāsi,",
  "atk-s0302a9:7_10": "tesañca rūpāyatanasaddāyatanasaṅkhātaṁ oḷārikaṁ ārammaṇaṁ.",
  "atk-s0302a9:7_11": "Iti dibbacakkhunā rūpassa diṭṭhattā dibbāya ca sotadhātuyā saddassa sutattā so vihāro oḷāriko nāma jāto.",
  "atk-s0302a9:7_12": "Dibbacakkhu visujjhīti bhagavato rūpadassanatthāya visuddhaṁ ahosi.",
  "atk-s0302a9:7_13": "Dibbā ca sotadhātūti sāpi bhagavato saddasuṇanatthaṁ visujjhi .",
  "atk-s0302a9:7_14": "Bhagavatopi therassa rūpadassanatthañceva saddasuṇanatthañca tadubhayaṁ visujjhi.",
  "atk-s0302a9:7_15": "Tadā kira thero ‘‘kathaṁ nu kho etarahi satthā viharatī’’ti ālokaṁ vaḍḍhetvā dibbena cakkhunā satthāraṁ",
  "atk-s0302a9:7_16": "jetavane vihāre gandhakuṭiyaṁ nisinnaṁ disvā tassa dibbāya sotadhātuyā saddaṁ suṇi.",
  "atk-s0302a9:7_17": "Satthāpi tatheva akāsi.",
  "atk-s0302a9:7_18": "Evaṁ te aññamaññaṁ passiṁsu ceva,",
  "atk-s0302a9:7_19": "saddañca assosuṁ.",
  "atk-s0302a9:8_0": "Āraddhavīriyoti paripuṇṇavīriyo paggahitavīriyo.",
  "atk-s0302a9:8_1": "Yāvadeva upanikkhepanamattāyāti tiyojanasahassavitthārassa himavato santike ṭhapitā sāsapamattā pāsāṇasakkharā ‘‘himavā nu kho mahā,",
  "atk-s0302a9:8_2": "ayaṁ nu kho pāsāṇasakkharā’’ti evaṁ yāva upanikkhepanamattasseva atthāya bhaveyyāti vuttaṁ hoti.",
  "atk-s0302a9:8_3": "Paratopi eseva nayo.",
  "atk-s0302a9:8_4": "Kappanti āyukappaṁ.",
  "atk-s0302a9:8_5": "Loṇaghaṭāyāti cakkavāḷamukhavaṭṭiyā ādhārakaṁ katvā mukhavaṭṭiyā brahmalokaṁ āhacca ṭhitāya loṇacāṭiyāti dasseti.",
  "atk-s0302a9:9_0": "Ime pana therā upamaṁ āharantā sarikkhakeneva ca vijjamānaguṇena ca āhariṁsu. Kathaṁ?",
  "atk-s0302a9:9_1": "Ayañhi iddhi nāma accuggataṭṭhena ceva vipulaṭṭhena ca himavantasadisā,",
  "atk-s0302a9:9_2": "paññā catubhūmakadhamme anupavisitvā ṭhitaṭṭhena sabbabyañjanesu anupaviṭṭhaloṇarasasadisā.",
  "atk-s0302a9:9_3": "Evaṁ tāva sarikkhakaṭṭhena āhariṁsu.",
  "atk-s0302a9:9_4": "Samādhilakkhaṇaṁ pana mahāmoggallānattherassa vibhūtaṁ pākaṭaṁ.",
  "atk-s0302a9:9_5": "Kiñcāpi sāriputtattherassa avijjamānaiddhi nāma natthi,",
  "atk-s0302a9:9_6": "bhagavatā pana ‘‘etadaggaṁ,",
  "atk-s0302a9:9_7": "bhikkhave,",
  "atk-s0302a9:9_8": "mama sāvakānaṁ bhikkhūnaṁ iddhimantānaṁ yadidaṁ mahāmoggallāno’’ti ayameva etadagge ṭhapito.",
  "atk-s0302a9:9_9": "Vipassanālakkhaṇaṁ pana sāriputtattherassa vibhūtaṁ pākaṭaṁ.",
  "atk-s0302a9:9_10": "Kiñcāpi mahāmoggallānattherassāpi paññā atthi,",
  "atk-s0302a9:9_11": "bhagavatā pana ‘‘etadaggaṁ,",
  "atk-s0302a9:9_12": "bhikkhave,",
  "atk-s0302a9:9_13": "mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni.",
  "atk-s0302a9:9_14": "1.189) ayameva etadagge ṭhapito.",
  "atk-s0302a9:9_15": "Tasmā yathā ete aññamaññassa dhuraṁ na pāpuṇanti,",
  "atk-s0302a9:9_16": "evaṁ vijjamānaguṇena āhariṁsu.",
  "atk-s0302a9:9_17": "Samādhilakkhaṇasmiñhi mahāmoggallāno nipphattiṁ gato,",
  "atk-s0302a9:9_18": "vipassanālakkhaṇe sāriputtatthero,",
  "atk-s0302a9:9_19": "dvīsupi etesu sammāsambuddhoti. Tatiyaṁ.",
  "atk-s0302a9:10_0": "4. Navasuttavaṇṇanā",
  "atk-s0302a9:11_0": "238.",
  "atk-s0302a9:11_1": "Catutthe appossukkoti nirussukko.",
  "atk-s0302a9:11_2": "Saṅkasāyatīti viharati.",
  "atk-s0302a9:11_3": "Veyyāvaccanti cīvare kattabbakiccaṁ.",
  "atk-s0302a9:11_4": "Ābhicetasikānanti abhicittaṁ uttamacittaṁ nissitānaṁ.",
  "atk-s0302a9:11_5": "Nikāmalābhīti icchiticchitakkhaṇe samāpajjanasamatthatāya nikāmalābhī.",
  "atk-s0302a9:11_6": "Akicchalābhīti jhānapāripanthike sukhena vikkhambhetvā samāpajjanasamatthatāya adukkhalābhī.",
  "atk-s0302a9:11_7": "Akasiralābhīti yathāparicchedena vuṭṭhānasamatthatāya vipulalābhī,",
  "atk-s0302a9:11_8": "paguṇajjhānoti attho.",
  "atk-s0302a9:11_9": "Sithilamārabbhāti sithilavīriyaṁ pavattetvā.",
  "atk-s0302a9:11_10": "Catutthaṁ.",
  "atk-s0302a9:12_0": "5. Sujātasuttavaṇṇanā",
  "atk-s0302a9:13_0": "239.",
  "atk-s0302a9:13_1": "Pañcame abhirūpoti aññāni rūpāni atikkantarūpo.",
  "atk-s0302a9:13_2": "Dassanīyoti daṭṭhabbayutto.",
  "atk-s0302a9:13_3": "Pāsādikoti dassanena cittaṁ pasādetuṁ samattho.",
  "atk-s0302a9:13_4": "Vaṇṇapokkharatāyāti chavivaṇṇasundaratāya. Pañcamaṁ.",
  "atk-s0302a9:14_0": "6. Lakuṇḍakabhaddiyasuttavaṇṇanā",
  "atk-s0302a9:15_0": "240.",
  "atk-s0302a9:15_1": "Chaṭṭhe dubbaṇṇanti virūpasarīravaṇṇaṁ.",
  "atk-s0302a9:15_2": "Okoṭimakanti rassaṁ.",
  "atk-s0302a9:15_3": "Paribhūtarūpanti pamāṇavasena paribhūtajātikaṁ.",
  "atk-s0302a9:15_4": "Taṁ kira chabbaggiyā bhikkhū,",
  "atk-s0302a9:15_5": "‘‘āvuso bhaddiya, āvuso,",
  "atk-s0302a9:15_6": "bhaddiyā’’ti tattha tattha parāmasitvā nānappakāraṁ kīḷanti ākaḍḍhanti parikaḍḍhanti.",
  "atk-s0302a9:15_7": "Tena vuttaṁ ‘‘paribhūtarūpa’’nti.",
  "atk-s0302a9:15_8": "Kasmā panesa evarūpo jāto?",
  "atk-s0302a9:15_9": "Ayaṁ kira atīte eko mahārājā ahosi,",
  "atk-s0302a9:15_10": "tassa mahallakā ca mahallakitthiyo ca paṭikūlā honti.",
  "atk-s0302a9:15_11": "So sace mahallake passati,",
  "atk-s0302a9:15_12": "tesaṁ cūḷaṁ ṭhapāpetvā kacchaṁ bandhāpetvā yathāruci kīḷāpeti.",
  "atk-s0302a9:15_13": "Mahallakitthiyopi disvā tāsampi icchiticchitaṁ vippakāraṁ katvā yathāruci kīḷāpeti.",
  "atk-s0302a9:15_14": "Tesaṁ puttadhītādīnaṁ santike mahāsārajjaṁ uppajjati.",
  "atk-s0302a9:15_15": "Tassa pāpakiriyā pathavito paṭṭhāya chadevaloke ekakolāhalaṁ akāsi.",
  "atk-s0302a9:16_0": "Atha sakko cintesi –",
  "atk-s0302a9:16_1": "‘‘ayaṁ andhabālo mahājanaṁ viheṭheti,",
  "atk-s0302a9:16_2": "karissāmissa niggaha’’nti.",
  "atk-s0302a9:16_3": "So mahallakagāmiyavaṇṇaṁ katvā yānake ekaṁ takkacāṭiṁ āropetvā yānaṁ pesento nagaraṁ pavisati.",
  "atk-s0302a9:16_4": "Rājāpi hatthiṁ āruyha nagarato nikkhanto taṁ disvā –",
  "atk-s0302a9:16_5": "‘‘ayaṁ mahallako takkayānakena amhākaṁ abhimukho āgacchati,",
  "atk-s0302a9:16_6": "vāretha vārethā’’ti āha.",
  "atk-s0302a9:16_7": "Manussā ito cito ca pakkhandantāpi na passanti.",
  "atk-s0302a9:16_8": "Sakko hi ‘‘rājāva maṁ passatu,",
  "atk-s0302a9:16_9": "mā aññe’’ti evaṁ adhiṭṭhahi.",
  "atk-s0302a9:16_10": "Atha tesu manussesu ‘‘kahaṁ, deva,",
  "atk-s0302a9:16_11": "kahaṁ devā’’ti vadantesu eva rājā saha hatthinā vaccho viya dhenuyā yānassa heṭṭhā pāvisi.",
  "atk-s0302a9:16_12": "Sakko takkacāṭiṁ bhindi.",
  "atk-s0302a9:17_0": "Rājā sīsato paṭṭhāya takkena kilinnasarīro ahosi.",
  "atk-s0302a9:17_1": "So sarīraṁ ubbaṭṭāpetvā uyyānapokkharaṇiyaṁ nhatvā alaṅkatasarīro nagaraṁ pavisanto puna taṁ addasa.",
  "atk-s0302a9:17_2": "Disvā ‘‘ayaṁ so amhehi diṭṭhamahallako puna dissati.",
  "atk-s0302a9:17_3": "Vāretha vāretha na’’nti āha.",
  "atk-s0302a9:17_4": "Manussā ‘‘kahaṁ, deva, kahaṁ,",
  "atk-s0302a9:17_5": "devā’’ti ito cito ca vidhāviṁsu.",
  "atk-s0302a9:17_6": "So paṭhamavippakārameva puna pāpuṇi.",
  "atk-s0302a9:17_7": "Tasmiṁ khaṇe sakko goṇe ca yānañca antaradhāpetvā ākāse ṭhatvā āha,",
  "atk-s0302a9:17_8": "‘‘andhabāla,",
  "atk-s0302a9:17_9": "tvaṁ mayi takkavāṇijako eso’’ti saññaṁ karosi,",
  "atk-s0302a9:17_10": "sakkohaṁ devarājā,",
  "atk-s0302a9:17_11": "‘‘tavetaṁ pāpakiriyaṁ nivāressāmī’’ti āgato,",
  "atk-s0302a9:17_12": "‘‘mā puna evarūpaṁ akāsī’’ti santajjetvā agamāsi.",
  "atk-s0302a9:17_13": "Iminā kammena so dubbaṇṇo ahosi.",
  "atk-s0302a9:18_0": "Vipassīsammāsambuddhakāle panesa cittapattakokilo nāma hutvā kheme migadāye vasanto ekadivasaṁ himavantaṁ",
  "atk-s0302a9:18_1": "gantvā madhuraṁ ambaphalaṁ tuṇḍena gahetvā āgacchanto bhikkhusaṅghaparivāraṁ satthāraṁ disvā cintesi –",
  "atk-s0302a9:18_2": "‘‘ahaṁ aññesu divasesu rittako tathāgataṁ passāmi.",
  "atk-s0302a9:18_3": "Ajja pana me imaṁ ambapakkaṁ atthi,",
  "atk-s0302a9:18_4": "dasabalassa taṁ dassāmī’’ti otaritvā ākāse carati.",
  "atk-s0302a9:18_5": "Satthā tassa cittaṁ ñatvā upaṭṭhākaṁ olokesi.",
  "atk-s0302a9:18_6": "So pattaṁ nīharitvā dasabalaṁ vanditvā satthu hatthe ṭhapesi.",
  "atk-s0302a9:18_7": "Kokilo dasabalassa patte ambapakkaṁ patiṭṭhāpesi.",
  "atk-s0302a9:18_8": "Satthā tattheva nisīditvā taṁ paribhuñji.",
  "atk-s0302a9:18_9": "Kokilo pasannacitto punappunaṁ dasabalassa guṇe āvajjetvā dasabalaṁ vanditvā attano kulāvakaṁ gantvā sattāhaṁ pītisukheneva vītināmesi.",
  "atk-s0302a9:18_10": "Iminā kammena saro madhuro ahosi.",
  "atk-s0302a9:19_0": "Kassapasammāsambuddhakāle pana cetiye āraddhe ‘‘kiṁpamāṇaṁ karoma?",
  "atk-s0302a9:19_1": "Sattayojanappamāṇaṁ.",
  "atk-s0302a9:19_2": "Atimahantaṁ etaṁ,",
  "atk-s0302a9:19_3": "chayojanappamāṇaṁ karoma.",
  "atk-s0302a9:19_4": "Idampi atimahantaṁ,",
  "atk-s0302a9:19_5": "pañcayojanaṁ karoma,",
  "atk-s0302a9:19_6": "catuyojanaṁ,",
  "atk-s0302a9:19_7": "tiyojanaṁ,",
  "atk-s0302a9:19_8": "dviyojana’’nti.",
  "atk-s0302a9:19_9": "Ayaṁ tadā jeṭṭhakavaḍḍhakī hutvā, ‘‘evaṁ, bho,",
  "atk-s0302a9:19_10": "anāgate sukhapaṭijaggitaṁ kātuṁ vaṭṭatī’’ti vatvā rajjuṁ ādāya parikkhipanto gāvutamattake ṭhatvā,",
  "atk-s0302a9:19_11": "‘‘ekekaṁ mukhaṁ gāvutaṁ hotu,",
  "atk-s0302a9:19_12": "cetiyaṁ yojanāvaṭṭaṁ yojanubbedhaṁ bhavissatī’’ti āha.",
  "atk-s0302a9:19_13": "Te tassa vacane aṭṭhaṁsu.",
  "atk-s0302a9:19_14": "Cetiyaṁ sattadivasasattamāsādhikehi sattahi saṁvaccharehi niṭṭhitaṁ.",
  "atk-s0302a9:19_15": "Iti appamāṇassa buddhassa pamāṇaṁ akāsīti.",
  "atk-s0302a9:19_16": "Tena kammena okoṭimako jāto.",
  "atk-s0302a9:20_0": "Hatthayo pasadā migāti hatthino ca pasadamigā ca.",
  "atk-s0302a9:20_1": "Natthi kāyasmiṁ tulyatāti kāyasmiṁ pamāṇaṁ nāma natthi,",
  "atk-s0302a9:20_2": "akāraṇaṁ kāyapamāṇanti attho. Chaṭṭhaṁ.",
  "atk-s0302a9:21_0": "7. Visākhasuttavaṇṇanā",
  "atk-s0302a9:22_0": "241.",
  "atk-s0302a9:22_1": "Sattame poriyā vācāyāti puravāsīnaṁ nagaramanussānaṁ vācāsadisāya aparihīnakkharapadāya madhuravācāya.",
  "atk-s0302a9:22_2": "Vissaṭṭhāyāti asandiddhāya apalibuddhāya,",
  "atk-s0302a9:22_3": "pittasemhehi anupahatāyāti attho.",
  "atk-s0302a9:22_4": "Anelagalāyāti yathā dandhamanussā mukhena kheḷaṁ gaḷantena vācaṁ bhāsanti,",
  "atk-s0302a9:22_5": "na evarūpāya,",
  "atk-s0302a9:22_6": "atha kho niddosāya visadavācāya.",
  "atk-s0302a9:22_7": "Pariyāpannāyāti catusaccapariyāpannāya cattāri saccāni amuñcitvā pavattāya.",
  "atk-s0302a9:22_8": "Anissitāyāti vaṭṭanissitaṁ katvā akathitāya.",
  "atk-s0302a9:22_9": "Dhammo hi isinaṁ dhajoti navavidhalokuttaradhammo isīnaṁ dhajo nāmāti. Sattamaṁ.",
  "atk-s0302a9:23_0": "8. Nandasuttavaṇṇanā",
  "atk-s0302a9:24_0": "242.",
  "atk-s0302a9:24_1": "Aṭṭhame ākoṭitapaccākoṭitānīti ekasmiṁ passe pāṇinā vā muggarena vā ākoṭanena ākoṭitāni,",
  "atk-s0302a9:24_2": "parivattetvā ākoṭanena paccākoṭitāni.",
  "atk-s0302a9:24_3": "Añjetvāti añjanena pūretvā.",
  "atk-s0302a9:24_4": "Acchaṁ pattanti vippasannavaṇṇaṁ mattikāpattaṁ.",
  "atk-s0302a9:24_5": "Kasmā pana thero evamakāsīti?",
  "atk-s0302a9:24_6": "Satthu ajjhāsayajānanatthaṁ.",
  "atk-s0302a9:24_7": "Evaṁ kirassa ahosi ‘‘sace satthā ‘sobhati vata me ayaṁ kaniṭṭhabhātiko’ti vakkhati,",
  "atk-s0302a9:24_8": "yāvajīvaṁ iminā vākārena carissāmi.",
  "atk-s0302a9:24_9": "Sace ettha dosaṁ dassati,",
  "atk-s0302a9:24_10": "imaṁ ākāraṁ pahāya saṅkāracoḷaṁ gahetvā cīvaraṁ katvā dhārento pariyantasenāsane vasanto carissāmī’’ti.",
  "atk-s0302a9:24_11": "Assasīti bhavissasi.",
  "atk-s0302a9:25_0": "Aññātuñchenāti abhilakkhitesu issarajanagehesu kaṭukabhaṇḍasambhāraṁ sugandhaṁ bhojanaṁ pariyesantassa uñcho ñātuñcho nāma.",
  "atk-s0302a9:25_1": "Gharapaṭipāṭiyā pana dvāre ṭhitena laddhaṁ missakabhojanaṁ aññātuñcho nāma.",
  "atk-s0302a9:25_2": "Ayamidha adhippeto.",
  "atk-s0302a9:25_3": "Kāmesu anapekkhinanti vatthukāmakilesakāmesu nirapekkhaṁ.",
  "atk-s0302a9:25_4": "Āraññiko cātiādi sabbaṁ samādānavaseneva vuttaṁ.",
  "atk-s0302a9:25_5": "Kāmesu ca anapekkhoti idaṁ suttaṁ devaloke accharāyo dassetvā āgatena aparabhāge kathitaṁ.",
  "atk-s0302a9:25_6": "Imassa kathitadivasato paṭṭhāya thero ghaṭento vāyamanto katipāheneva arahatte patiṭṭhāya sadevake loke aggadakkhiṇeyyo jāto. Aṭṭhamaṁ.",
  "atk-s0302a9:26_0": "9. Tissasuttavaṇṇanā",
  "atk-s0302a9:27_0": "243.",
  "atk-s0302a9:27_1": "Navame dummanoti uppannadomanasso.",
  "atk-s0302a9:27_2": "Kasmā panāyaṁ evaṁ dukkhī dummano jātoti?",
  "atk-s0302a9:27_3": "Khattiyapabbajito hesa,",
  "atk-s0302a9:27_4": "tena naṁ pabbājetvā dupaṭṭasāṭakaṁ nivāsāpetvā varacīvaraṁ pārupetvā akkhīni añjetvā manosilātelena sīsaṁ makkhesuṁ.",
  "atk-s0302a9:27_5": "So bhikkhūsu rattiṭṭhānadivāṭṭhānaṁ gatesu ‘‘bhikkhunā nāma vivittokāse nisīditabba’’nti ajānanto bhojanasālaṁ gantvā mahāpīṭhaṁ āruhitvā nisīdi.",
  "atk-s0302a9:27_6": "Disāvacarā āgantukā paṁsukūlikā bhikkhū āgantvā,",
  "atk-s0302a9:27_7": "‘‘imināva nīhārena rajokiṇṇehi gattehi na sakkā dasabalaṁ passituṁ.",
  "atk-s0302a9:27_8": "Bhaṇḍakaṁ tāva ṭhapessāmā’’ti bhojanasālaṁ agamaṁsu.",
  "atk-s0302a9:27_9": "So tesu mahātheresu āgacchantesu niccalo nisīdiyeva.",
  "atk-s0302a9:27_10": "Aññe bhikkhū ‘‘pādavattaṁ karoma,",
  "atk-s0302a9:27_11": "tālavaṇṭena bījāmā’’ti āpucchanti.",
  "atk-s0302a9:27_12": "Ayaṁ pana nisinnakova ‘‘kativassatthā’’ti?",
  "atk-s0302a9:27_13": "Pucchitvā,",
  "atk-s0302a9:27_14": "‘‘mayaṁ avassikā.",
  "atk-s0302a9:27_15": "Tumhe pana kativassatthā’’ti? Vutte,",
  "atk-s0302a9:27_16": "‘‘mayaṁ ajja pabbajitā’’ti āha.",
  "atk-s0302a9:27_17": "Atha naṁ bhikkhū, ‘‘āvuso,",
  "atk-s0302a9:27_18": "adhunā chinnacūḷosi,",
  "atk-s0302a9:27_19": "ajjāpi te sīsamūle ūkāgandho vāyatiyeva,",
  "atk-s0302a9:27_20": "tvaṁ nāma ettakesu vuḍḍhataresu vattaṁ āpucchantesu nissaddo niccalo nisinno,",
  "atk-s0302a9:27_21": "apacitimattampi te natthi,",
  "atk-s0302a9:27_22": "kassa sāsane pabbajitosī’’ti?",
  "atk-s0302a9:27_23": "Parivāretvā taṁ vācāsattīhi paharantā ‘‘kiṁ tvaṁ iṇaṭṭo vā bhayaṭṭo vā jīvituṁ asakkonto pabbajito’’ti? Āhaṁsu.",
  "atk-s0302a9:27_24": "So ekampi theraṁ olokesi,",
  "atk-s0302a9:27_25": "tena ‘‘kiṁ maṁ olokesi mahallakā’’ti?",
  "atk-s0302a9:27_26": "Vutte aññaṁ olokesi,",
  "atk-s0302a9:27_27": "tenapi tatheva vutte athassa ‘‘ime maṁ parivāretvā vācāsattīhi vijjhantī’’ti khattiyamāno uppajji.",
  "atk-s0302a9:27_28": "Akkhīsu maṇivaṇṇāni assūni sañcariṁsu.",
  "atk-s0302a9:27_29": "Tato ne āha –",
  "atk-s0302a9:27_30": "‘‘kassa santikaṁ āgatatthā’’ti.",
  "atk-s0302a9:27_31": "Te ‘‘kiṁ pana tvaṁ ‘mayhaṁ santikaṁ āgatā’ti?",
  "atk-s0302a9:27_32": "Amhe maññasi gihibyañjanabhaṭṭhakā’’ti vatvā,",
  "atk-s0302a9:27_33": "‘‘sadevake loke aggapuggalassa satthu santikaṁ āgatamhā’’ti āhaṁsu.",
  "atk-s0302a9:27_34": "So ‘‘mayhaṁ bhātu santike āgatā tumhe,",
  "atk-s0302a9:27_35": "yadi evaṁ idāni vo āgatamaggeneva gamanaṁ karissāmī’’ti kujjhitvā nikkhanto antarāmagge cintesi –",
  "atk-s0302a9:27_36": "‘‘mayi imināva nīhārena gate satthā ete na nīharāpessatī’’ti dukkhī dummano assūni pavattayamāno agamāsi.",
  "atk-s0302a9:27_37": "Iminā kāraṇena esa evaṁ jātoti.",
  "atk-s0302a9:28_0": "Vācāsannitodakenāti vacanapatodena.",
  "atk-s0302a9:28_1": "Sañjambharimakaṁsūti sañjambharitaṁ nirantaraṁ phuṭaṁ akaṁsu,",
  "atk-s0302a9:28_2": "upari vijjhiṁsūti vuttaṁ hoti.",
  "atk-s0302a9:28_3": "Vattāti pare yadicchakaṁ vadatiyeva.",
  "atk-s0302a9:28_4": "No ca vacanakkhamoti paresaṁ vacanaṁ khamituṁ na sakkoti.",
  "atk-s0302a9:28_5": "Idāni tāva tvaṁ iminā kopena iminā vuttavācāsannitodakena viddho.",
  "atk-s0302a9:28_6": "Atīte pana raṭṭhato ca pabbājitoti.",
  "atk-s0302a9:28_7": "Evaṁ vutte,",
  "atk-s0302a9:28_8": "‘‘katarasmiṁ kāle bhagavā’’ti?",
  "atk-s0302a9:28_9": "Bhikkhū bhagavantaṁ yāciṁsu.",
  "atk-s0302a9:29_0": "Satthā āha –",
  "atk-s0302a9:29_1": "atīte bārāṇasiyaṁ bārāṇasirājā rajjaṁ kāresi.",
  "atk-s0302a9:29_2": "Atheko jātimā,",
  "atk-s0302a9:29_3": "eko mātaṅgoti dve isayo bārāṇasiṁ agamaṁsu.",
  "atk-s0302a9:29_4": "Tesu jātimā puretaraṁ gantvā kumbhakārasālāyaṁ nisīdi.",
  "atk-s0302a9:29_5": "Mātaṅgo tāpaso pacchā gantvā tattha okāsaṁ yāci kumbhakāro ‘‘atthettha paṭhamataraṁ paviṭṭho pabbajito,",
  "atk-s0302a9:29_6": "taṁ pucchā’’ti āha.",
  "atk-s0302a9:29_7": "So attano parikkhāraṁ gahetvā sālāya dvāramūle ṭhatvā,",
  "atk-s0302a9:29_8": "‘‘amhākampi ācariya ekarattivāsāya okāsaṁ dethā’’ti āha. ‘‘Pavisa, bho’’ti.",
  "atk-s0302a9:29_9": "Pavisitvā nisinnaṁ, ‘‘bho,",
  "atk-s0302a9:29_10": "kiṁ gottosī’’ti? Pucchi.",
  "atk-s0302a9:29_11": "‘‘Caṇḍālagottomhī’’ti.",
  "atk-s0302a9:29_12": "‘‘Na sakkā tayā saddhiṁ ekaṭṭhāne nisīdituṁ,",
  "atk-s0302a9:29_13": "ekamantaṁ gacchā’’ti.",
  "atk-s0302a9:29_14": "So ca tattheva tiṇasanthārakaṁ pattharitvā nipajji,",
  "atk-s0302a9:29_15": "jātimā dvāraṁ nissāya nipajji.",
  "atk-s0302a9:29_16": "Itaro passāvatthāya nikkhamanto taṁ urasmiṁ akkami.",
  "atk-s0302a9:29_17": "‘‘Ko eso’’ti ca vutte?",
  "atk-s0302a9:29_18": "‘‘Ahaṁ ācariyā’’ti āha.",
  "atk-s0302a9:29_19": "‘‘Re caṇḍāla,",
  "atk-s0302a9:29_20": "kiṁ aññato maggaṁ na passasi?",
  "atk-s0302a9:29_21": "Atha me āgantvā akkamasī’’ti.",
  "atk-s0302a9:29_22": "‘‘Ācariya,",
  "atk-s0302a9:29_23": "adisvā me akkantosi,",
  "atk-s0302a9:29_24": "khama mayha’’nti.",
  "atk-s0302a9:29_25": "So mahāpurise bahi nikkhante cintesi –",
  "atk-s0302a9:29_26": "‘‘ayaṁ paccāgacchantopi itova āgamissatī’’ti parivattetvā nipajji.",
  "atk-s0302a9:29_27": "Mahāpurisopi ‘‘ācariyo ito sīsaṁ katvā nipanno,",
  "atk-s0302a9:29_28": "pādasamīpena gamissāmī’’ti pavisanto puna urasmiṁyeva akkami.",
  "atk-s0302a9:29_29": "‘‘Ko eso’’ti ca vutte?",
  "atk-s0302a9:29_30": "‘‘Ahaṁ ācariyā’’ti āha.",
  "atk-s0302a9:29_31": "‘‘Paṭhamaṁ tāva te ajānantena kataṁ,",
  "atk-s0302a9:29_32": "idāni maṁ ghaṭentova akāsi,",
  "atk-s0302a9:29_33": "sūriye te uggacchante sattadhā muddhā phalatū’’ti sapi.",
  "atk-s0302a9:29_34": "Mahāpuriso kiñci avatvā purearuṇeyeva sūriyaṁ gaṇhi,",
  "atk-s0302a9:29_35": "nāssa uggantuṁ adāsi.",
  "atk-s0302a9:29_36": "Manussā ca hatthiassādayo ca pabujjhiṁsu.",
  "atk-s0302a9:30_0": "Manussā rājakulaṁ gantvā, ‘‘deva,",
  "atk-s0302a9:30_1": "sakalanagare appabuddho nāma natthi,",
  "atk-s0302a9:30_2": "na ca aruṇuggaṁ paññāyati,",
  "atk-s0302a9:30_3": "kinnu kho eta’’nti?",
  "atk-s0302a9:30_4": "Tena hi nagaraṁ parivīmaṁsathāti.",
  "atk-s0302a9:30_5": "Te parivīmaṁsantā kumbhakārasālāyaṁ dve tāpase disvā,",
  "atk-s0302a9:30_6": "‘‘imesaṁ etaṁ kammaṁ bhavissatī’’ti gantvā rañño ārocesuṁ.",
  "atk-s0302a9:30_7": "Raññā ca ‘‘pucchatha ne’’ti vuttā āgantvā jātimantaṁ pucchiṁsu –",
  "atk-s0302a9:30_8": "‘‘tumhehi andhakāraṁ kata’’nti.",
  "atk-s0302a9:30_9": "‘‘Na mayā kataṁ,",
  "atk-s0302a9:30_10": "esa pana kūṭajaṭilo chavo anantamāyo,",
  "atk-s0302a9:30_11": "taṁ pucchathā’’ti.",
  "atk-s0302a9:30_12": "Te āgantvā mahāpurisaṁ pucchiṁsu –",
  "atk-s0302a9:30_13": "‘‘tumhehi, bhante,",
  "atk-s0302a9:30_14": "andhakāraṁ kata’’nti.",
  "atk-s0302a9:30_15": "‘‘Āma ayaṁ ācariyo maṁ abhisapi,",
  "atk-s0302a9:30_16": "tasmā mayā kata’’nti.",
  "atk-s0302a9:30_17": "Te gantvā rañño ārocesuṁ.",
  "atk-s0302a9:30_18": "Rājāpi āgantvā mahāpurisaṁ ‘‘tumhehi kataṁ,",
  "atk-s0302a9:30_19": "bhante’’ti? Pucchi. ‘‘Āma,",
  "atk-s0302a9:30_20": "mahārājā’’ti.",
  "atk-s0302a9:30_21": "‘‘Kasmā bhante’’ti?",
  "atk-s0302a9:30_22": "‘‘Iminā abhisapitomhi,",
  "atk-s0302a9:30_23": "sace maṁ eso khamāpessati,",
  "atk-s0302a9:30_24": "sūriyaṁ vissajjessāmī’’ti.",
  "atk-s0302a9:30_25": "Rājā ‘‘khamāpetha, bhante,",
  "atk-s0302a9:30_26": "eta’’nti āha.",
  "atk-s0302a9:30_27": "Itaro ‘‘mādiso jātimā kiṁ evarūpaṁ caṇḍālaṁ khamāpessati?",
  "atk-s0302a9:30_28": "Na khamāpemī’’ti.",
  "atk-s0302a9:31_0": "Atha naṁ manussā ‘‘na kiṁ tvaṁ attano ruciyā khamāpessasī’’ti?",
  "atk-s0302a9:31_1": "Vatvā hatthesu ca pādesu ca gahetvā pādamūle nipajjāpetvā ‘‘khamāpehī’’ti āhaṁsu.",
  "atk-s0302a9:31_2": "So nissaddo nipajji.",
  "atk-s0302a9:31_3": "Punapi naṁ ‘‘khamāpehī’’ti āhaṁsu.",
  "atk-s0302a9:31_4": "Tato ‘‘khama mayhaṁ,",
  "atk-s0302a9:31_5": "ācariyā’’ti āha.",
  "atk-s0302a9:31_6": "Mahāpuriso ‘‘ahaṁ tāva tuyhaṁ khamitvā sūriyaṁ vissajjessāmi,",
  "atk-s0302a9:31_7": "sūriye pana uggate tava sīsaṁ sattadhā phalissatī’’ti vatvā,",
  "atk-s0302a9:31_8": "‘‘imassa sīsappamāṇaṁ mattikāpiṇḍaṁ matthake ṭhapetvā etaṁ nadiyā galappamāṇe udake ṭhapethā’’ti āha.",
  "atk-s0302a9:31_9": "Manussā tathā akaṁsu.",
  "atk-s0302a9:31_10": "Ettāvatā saraṭṭhakaṁ rājabalaṁ sannipati.",
  "atk-s0302a9:31_11": "Mahāpuriso sūriyaṁ muñci.",
  "atk-s0302a9:31_12": "Sūriyarasmi āgantvā mattikāpiṇḍaṁ pahari.",
  "atk-s0302a9:31_13": "So sattadhā bhijji.",
  "atk-s0302a9:31_14": "Tāvadeva so nimujjitvā ekena titthena uttaritvā palāyi.",
  "atk-s0302a9:31_15": "Satthā imaṁ vatthuṁ āharitvā,",
  "atk-s0302a9:31_16": "‘‘idāni tāva tvaṁ bhikkhūnaṁ santike paribhāsaṁ labhasi,",
  "atk-s0302a9:31_17": "pubbepi imaṁ kodhaṁ nissāya raṭṭhato pabbājito’’ti anusandhiṁ ghaṭetvā atha naṁ ovadanto na kho te taṁ tissa patirūpantiādimāha. Navamaṁ.",
  "atk-s0302a9:32_0": "10. Theranāmakasuttavaṇṇanā",
  "atk-s0302a9:33_0": "244.",
  "atk-s0302a9:33_1": "Dasame vaṇṇavādīti ānisaṁsavādī.",
  "atk-s0302a9:33_2": "Yaṁ atītaṁ taṁ pahīnanti atīte khandhapañcake chandarāgappahānena taṁ pahīnaṁ nāma hoti.",
  "atk-s0302a9:33_3": "Anāgatanti anāgatampi khandhapañcakaṁ tattha chandarāgapaṭinissaggena paṭinissaṭṭhaṁ nāma hoti .",
  "atk-s0302a9:33_4": "Sabbābhibhunti sabbā khandhāyatanadhātuyo ca tayo bhave ca abhibhavitvā ṭhitaṁ.",
  "atk-s0302a9:33_5": "Sabbavidunti taṁ vuttappakāraṁ sabbaṁ viditaṁ pākaṭaṁ katvā ṭhitaṁ.",
  "atk-s0302a9:33_6": "Sabbesu dhammesūti tesveva dhammesu taṇhādiṭṭhilepehi anupalittaṁ.",
  "atk-s0302a9:33_7": "Sabbañjahanti tadeva sabbaṁ tattha chandarāgappahānena jahitvā ṭhitaṁ.",
  "atk-s0302a9:33_8": "Taṇhakkhaye vimuttanti taṇhakkhayasaṅkhāte nibbāne tadārammaṇāya vimuttiyā vimuttaṁ. Dasamaṁ.",
  "atk-s0302a9:34_0": "11. Mahākappinasuttavaṇṇanā",
  "atk-s0302a9:35_0": "245.",
  "atk-s0302a9:35_1": "Ekādasame mahākappinoti evaṁnāmako abhiññābalappatto asītimahāsāvakānaṁ abbhantaro mahāthero.",
  "atk-s0302a9:35_2": "So kira gihikāle kukkuṭavatīnagare tiyojanasatikaṁ rajjaṁ akāsi.",
  "atk-s0302a9:35_3": "Pacchimabhavikattā pana tathārūpaṁ sāsanaṁ sotuṁ ohitasoto vicarati.",
  "atk-s0302a9:35_4": "Athekadivasaṁ amaccasahassaparivuto uyyānakīḷikaṁ agamāsi.",
  "atk-s0302a9:35_5": "Tadā ca majjhimadesato jaṅghavāṇijā taṁ nagaraṁ gantvā,",
  "atk-s0302a9:35_6": "bhaṇḍaṁ paṭisāmetvā,",
  "atk-s0302a9:35_7": "‘‘rājānaṁ passissāmā’’ti paṇṇākārahatthā rājakuladvāraṁ gantvā,",
  "atk-s0302a9:35_8": "‘‘rājā uyyānaṁ gato’’ti sutvā,",
  "atk-s0302a9:35_9": "uyyānaṁ gantvā,",
  "atk-s0302a9:35_10": "dvāre ṭhitā,",
  "atk-s0302a9:35_11": "paṭihārassa ārocayiṁsu.",
  "atk-s0302a9:35_12": "Atha rañño nivedite rājā pakkosāpetvā niyyātitapaṇṇākāre vanditvā ṭhite, ‘‘tātā,",
  "atk-s0302a9:35_13": "kuto āgatatthā’’ti? Pucchi.",
  "atk-s0302a9:35_14": "‘‘Sāvatthito devā’’ti.",
  "atk-s0302a9:35_15": "‘‘Kacci vo raṭṭhaṁ subhikkhaṁ,",
  "atk-s0302a9:35_16": "dhammiko rājā’’ti? ‘‘Āma, devā’’ti.",
  "atk-s0302a9:35_17": "‘‘Atthi pana tumhākaṁ dese kiñci sāsana’’nti? ‘‘Atthi, deva,",
  "atk-s0302a9:35_18": "na pana sakkā ucchiṭṭhamukhehi kathetu’’nti.",
  "atk-s0302a9:35_19": "Rājā suvaṇṇabhiṅgārena udakaṁ dāpesi.",
  "atk-s0302a9:35_20": "Te mukhaṁ vikkhāletvā dasabalābhimukhā añjaliṁ paggaṇhitvā, ‘‘deva,",
  "atk-s0302a9:35_21": "amhākaṁ dese buddharatanaṁ nāma uppanna’’nti āhaṁsu.",
  "atk-s0302a9:35_22": "Rañño ‘‘buddho’’ti vacane sutamatte sakalasarīraṁ pharamānā pīti uppajji.",
  "atk-s0302a9:35_23": "Tato ‘‘buddhoti, tātā,",
  "atk-s0302a9:35_24": "vadathā’’ti? Āha.",
  "atk-s0302a9:35_25": "‘‘Buddhoti deva vadāmā’’ti.",
  "atk-s0302a9:35_26": "Evaṁ tikkhattuṁ vadāpetvā,",
  "atk-s0302a9:35_27": "‘‘buddhoti padaṁ aparimāṇaṁ,",
  "atk-s0302a9:35_28": "nāssa sakkā parimāṇaṁ kātu’’nti tasmiṁyeva pasanno satasahassaṁ datvā puna ‘‘aññaṁ kiṁ sāsana’’nti? Pucchi.",
  "atk-s0302a9:35_29": "‘‘Deva dhammaratanaṁ nāma uppanna’’nti.",
  "atk-s0302a9:35_30": "Tampi sutvā tatheva tikkhattuṁ paṭiññaṁ gahetvā aparampi satasahassaṁ datvā puna ‘‘aññaṁ kiṁ sāsana’’nti? Pucchi.",
  "atk-s0302a9:35_31": "‘‘Saṅgharatanaṁ deva uppanna’’nti.",
  "atk-s0302a9:35_32": "Tampi sutvā tatheva tikkhattuṁ paṭiññaṁ gahetvā aparampi satasahassaṁ datvā dinnabhāvaṁ paṇṇe likhitvā, ‘‘tātā,",
  "atk-s0302a9:35_33": "deviyā santikaṁ gacchathā’’ti pesesi.",
  "atk-s0302a9:35_34": "Tesu gatesu amacce pucchi, ‘‘tātā,",
  "atk-s0302a9:35_35": "buddho loke uppanno,",
  "atk-s0302a9:35_36": "tumhe kiṁ karissathā’’ti?",
  "atk-s0302a9:35_37": "‘‘Deva tumhe kiṁ kattukāmā’’ti?",
  "atk-s0302a9:35_38": "‘‘Ahaṁ pabbajissāmī’’ti.",
  "atk-s0302a9:35_39": "‘‘Mayampi pabbajissāmā’’ti.",
  "atk-s0302a9:35_40": "Te sabbepi gharaṁ vā kuṭumbaṁ vā anapaloketvā ye asse āruyha gatā,",
  "atk-s0302a9:35_41": "teheva nikkhamiṁsu.",
  "atk-s0302a9:36_0": "Vāṇijā anojādeviyā santikaṁ gantvā paṇṇaṁ dassesuṁ.",
  "atk-s0302a9:36_1": "Sā vācetvā ‘‘raññā tumhākaṁ bahū kahāpaṇā dinnā,",
  "atk-s0302a9:36_2": "kiṁ tumhehi kataṁ, tātā’’ti? Pucchi.",
  "atk-s0302a9:36_3": "‘‘Piyasāsanaṁ devi ānīta’’nti.",
  "atk-s0302a9:36_4": "‘‘Amhepi sakkā, tātā,",
  "atk-s0302a9:36_5": "suṇāpetu’’nti.",
  "atk-s0302a9:36_6": "‘‘Sakkā devi,",
  "atk-s0302a9:36_7": "ucchiṭṭhamukhehi pana vattuṁ na sakkā’’ti.",
  "atk-s0302a9:36_8": "Sā suvaṇṇabhiṅgārena udakaṁ dāpesi.",
  "atk-s0302a9:36_9": "Te mukhaṁ vikkhāletvā rañño ārocitanayeneva ārocesuṁ.",
  "atk-s0302a9:36_10": "Sāpi sutvā uppannapāmojjā teneva nayena ekekasmiṁ pade tikkhattuṁ paṭiññaṁ gahetvā paṭiññāgaṇanāya tīṇi tīṇi katvā navasatasahassāni adāsi.",
  "atk-s0302a9:36_11": "Vāṇijā sabbānipi dvādasasatasahassāni labhiṁsu.",
  "atk-s0302a9:36_12": "Atha ne ‘‘rājā kahaṁ, tātā’’ti, pucchi.",
  "atk-s0302a9:36_13": "‘‘Pabbajissāmīti nikkhanto devī’’ti.",
  "atk-s0302a9:36_14": "‘‘Tena hi, tātā,",
  "atk-s0302a9:36_15": "tumhe gacchathā’’ti te uyyojetvā raññā saddhiṁ gatānaṁ amaccānaṁ mātugāme pakkosāpetvā,",
  "atk-s0302a9:36_16": "‘‘tumhe attano sāmikānaṁ gataṭṭhānaṁ jānātha ammā’’ti pucchi.",
  "atk-s0302a9:36_17": "‘‘Jānāma ayye,",
  "atk-s0302a9:36_18": "raññā saddhiṁ uyyānakīḷikaṁ gatā’’ti. Āma gatā,",
  "atk-s0302a9:36_19": "tattha pana gantvā,",
  "atk-s0302a9:36_20": "‘‘buddho uppanno,",
  "atk-s0302a9:36_21": "dhammo uppanno,",
  "atk-s0302a9:36_22": "saṅgho uppanno’’ti sutvā,",
  "atk-s0302a9:36_23": "‘‘dasabalassa santike pabbajissāmā’’ti gatā.",
  "atk-s0302a9:36_24": "‘‘Tumhe kiṁ karissathā’’ti?",
  "atk-s0302a9:36_25": "‘‘Tumhe pana ayye kiṁ kattukāmā’’ti?",
  "atk-s0302a9:36_26": "‘‘Ahaṁ pabbajissāmi,",
  "atk-s0302a9:36_27": "na tehi vantavamanaṁ jivhagge ṭhapeyya’’nti.",
  "atk-s0302a9:36_28": "‘‘Yadi evaṁ,",
  "atk-s0302a9:36_29": "mayampi pabbajissāmā’’ti sabbā rathe yojāpetvā nikkhamiṁsu.",
  "atk-s0302a9:37_0": "Rājāpi amaccasahassena saddhiṁ gaṅgāya tīraṁ pāpuṇi.",
  "atk-s0302a9:37_1": "Tasmiñca samaye gaṅgā pūrā hoti.",
  "atk-s0302a9:37_2": "Atha naṁ disvā,",
  "atk-s0302a9:37_3": "‘‘ayaṁ gaṅgā pūrā caṇḍamacchākiṇṇā,",
  "atk-s0302a9:37_4": "amhehi saddhiṁ āgatā dāsā vā manussā vā natthi,",
  "atk-s0302a9:37_5": "ye no nāvaṁ vā uḷumpaṁ vā katvā dadeyyuṁ,",
  "atk-s0302a9:37_6": "etassa pana satthu guṇā nāma heṭṭhā avīcito upari yāva bhavaggā patthaṭā,",
  "atk-s0302a9:37_7": "sace esa satthā sammāsambuddho,",
  "atk-s0302a9:37_8": "imesaṁ assānaṁ khurapiṭṭhāni mā tementū’’ti udakapiṭṭhena asse pakkhandāpesuṁ .",
  "atk-s0302a9:37_9": "Ekaassassāpi khurapiṭṭhamattaṁ na temi,",
  "atk-s0302a9:37_10": "rājamaggena gacchantā viya paratīraṁ patvā purato aññaṁ mahānadiṁ pāpuṇiṁsu.",
  "atk-s0302a9:37_11": "Tattha aññā saccakiriyā natthi,",
  "atk-s0302a9:37_12": "tāya eva saccakiriyāya tampi aḍḍhayojanavitthāraṁ nadiṁ atikkamiṁsu.",
  "atk-s0302a9:37_13": "Atha tatiyaṁ candabhāgaṁ nāma mahānadiṁ patvā tampi tāya eva saccakiriyāya atikkamiṁsu.",
  "atk-s0302a9:38_0": "Satthāpi taṁdivasaṁ paccūsasamaye mahākaruṇāsamāpattito vuṭṭhāya lokaṁ olokento ‘‘ajja mahākappino tiyojanasatikaṁ",
  "atk-s0302a9:38_1": "rajjaṁ pahāya amaccasahassaparivāro mama santike pabbajituṁ āgacchatī’’ti disvā,",
  "atk-s0302a9:38_2": "‘‘mayā tesaṁ paccuggamanaṁ kātuṁ yutta’’nti pātova sarīrapaṭijagganaṁ katvā,",
  "atk-s0302a9:38_3": "bhikkhusaṅghaparivāro sāvatthiyaṁ piṇḍāya caritvā,",
  "atk-s0302a9:38_4": "pacchābhattaṁ piṇḍapātapaṭikkanto sayameva pattacīvaraṁ gahetvā,",
  "atk-s0302a9:38_5": "ākāse uppatitvā candabhāgāya nadiyā tīre tesaṁ uttaraṇatitthassa abhimukhe ṭhāne mahānigrodharukkho atthi,",
  "atk-s0302a9:38_6": "tattha pallaṅkena nisīditvā parimukhaṁ satiṁ upaṭṭhapetvā chabbaṇṇabuddharasmiyo vissajjesi.",
  "atk-s0302a9:38_7": "Te tena titthena uttarantā ca chabbaṇṇabuddharasmiyo ito cito ca vidhāvantiyo olokentā dasabalassa puṇṇacandasassirikaṁ mukhaṁ disvā,",
  "atk-s0302a9:38_8": "‘‘yaṁ satthāraṁ uddissa mayaṁ pabbajitā,",
  "atk-s0302a9:38_9": "addhā so eso’’ti dassaneneva niṭṭhaṁ gantvā diṭṭhaṭṭhānato paṭṭhāya onatā vandamānā āgamma satthāraṁ vandiṁsu.",
  "atk-s0302a9:38_10": "Rājā gopphakesu gahetvā satthāraṁ vanditvā ekamantaṁ nisīdi saddhiṁ amaccasahassena.",
  "atk-s0302a9:38_11": "Satthā tesaṁ dhammaṁ kathesi.",
  "atk-s0302a9:38_12": "Desanāpariyosāne sabbe arahatte patiṭṭhāya satthāraṁ pabbajjaṁ yāciṁsu.",
  "atk-s0302a9:38_13": "Satthā ‘‘pubbe ime cīvaradānassa dinnattā attano cīvarāni gahetvāva āgatā’’ti suvaṇṇavaṇṇaṁ hatthaṁ pasāretvā,",
  "atk-s0302a9:38_14": "‘‘etha bhikkhavo svākkhāto dhammo,",
  "atk-s0302a9:38_15": "caratha brahmacariyaṁ sammā dukkhassa antakiriyāyā’’ti āha.",
  "atk-s0302a9:38_16": "Sāva tesaṁ āyasmantānaṁ pabbajjā ca upasampadā ca ahosi,",
  "atk-s0302a9:38_17": "vassasaṭṭhikattherā viya satthāraṁ parivārayiṁsu.",
  "atk-s0302a9:39_0": "Anojāpi devī rathasahassaparivārā gaṅgātīraṁ patvā rañño atthāya ābhataṁ nāvaṁ vā uḷumpaṁ vā adisvā attano byattatāya cintesi –",
  "atk-s0302a9:39_1": "‘‘rājā saccakiriyaṁ katvā gato bhavissati,",
  "atk-s0302a9:39_2": "so pana satthā na kevalaṁ tesaṁyeva atthāya nibbatto,",
  "atk-s0302a9:39_3": "sace so satthā sammāsambuddho,",
  "atk-s0302a9:39_4": "amhākaṁ rathā mā udake nimujjiṁsū’’ti udakapiṭṭhe rathe pakkhandāpesi.",
  "atk-s0302a9:39_5": "Rathānaṁ nemivaṭṭimattampi na temi.",
  "atk-s0302a9:39_6": "Dutiyatatiyanadīpi teneva saccakārena uttaramānāyeva nigrodharukkhamūle satthāraṁ addasa.",
  "atk-s0302a9:39_7": "Satthā ‘‘imāsaṁ attano sāmike passantīnaṁ chandarāgo uppajjitvā maggaphalānaṁ antarāyaṁ kareyya,",
  "atk-s0302a9:39_8": "so evaṁ kātuṁ na sakkhissatī’’ti yathā aññamaññe na passanti,",
  "atk-s0302a9:39_9": "tathā akāsi.",
  "atk-s0302a9:39_10": "Tā sabbāpi titthato uttaritvā dasabalaṁ vanditvā nisīdiṁsu.",
  "atk-s0302a9:39_11": "Satthā tāsaṁ dhammaṁ kathesi,",
  "atk-s0302a9:39_12": "desanāpariyosāne sabbāpi sotāpattiphale patiṭṭhāya aññamaññe passiṁsu.",
  "atk-s0302a9:39_13": "Satthā ‘‘uppalavaṇṇā āgacchatū’’ti cintesi.",
  "atk-s0302a9:39_14": "Therī āgantvā sabbā pabbājetvā ādāya bhikkhunīnaṁ upassayaṁ gatā.",
  "atk-s0302a9:39_15": "Satthā bhikkhusahassaṁ gahetvā ākāsena jetavanaṁ agamāsi.",
  "atk-s0302a9:39_16": "Imaṁ sandhāyetaṁ vuttaṁ –",
  "atk-s0302a9:39_17": "‘‘mahākappinoti evaṁ nāmako abhiññābalappatto asītimahāsāvakānaṁ abbhantaro mahāthero’’ti.",
  "atk-s0302a9:40_0": "Janetasminti janite pajāyāti attho.",
  "atk-s0302a9:40_1": "Ye gottapaṭisārinoti ye ‘‘mayaṁ vāseṭṭhā gotamā’’ti gottaṁ paṭisaranti paṭijānanti,",
  "atk-s0302a9:40_2": "tesaṁ khattiyo seṭṭhoti attho.",
  "atk-s0302a9:40_3": "Vijjācaraṇasampannoti aṭṭhahi vijjāhi ceva pannarasadhammabhedena caraṇena ca samannāgato.",
  "atk-s0302a9:40_4": "Tapatīti virocati.",
  "atk-s0302a9:40_5": "Jhāyī tapati brāhmaṇoti khīṇāsavabrāhmaṇo duvidhena jhānena jhāyamāno tapati virocati.",
  "atk-s0302a9:40_6": "Tasmiṁ pana khaṇe kāludāyitthero duvidhena jhānena jhāyamāno avidūre nisinno hoti.",
  "atk-s0302a9:40_7": "Buddho tapatīti sabbaññubuddho virocati.",
  "atk-s0302a9:40_8": "Sabbamaṅgalagāthā kiresā.",
  "atk-s0302a9:40_9": "Bhātikarājā kira ekaṁ pūjaṁ kāretvā ācariyakaṁ āha –",
  "atk-s0302a9:40_10": "‘‘tīhi ratanehi amuttaṁ ekaṁ jayamaṅgalaṁ vadathā’’ti.",
  "atk-s0302a9:40_11": "So tepiṭakaṁ buddhavacanaṁ sammasitvā imaṁ gāthaṁ vadanto ‘‘divā tapati ādicco’’ti vatvā atthaṅgamentassa sūriyassa añjaliṁ paggaṇhi.",
  "atk-s0302a9:40_12": "‘‘Rattimābhāti candimā’’ti,",
  "atk-s0302a9:40_13": "uṭṭhahantassa candassa añjaliṁ paggaṇhi.",
  "atk-s0302a9:40_14": "‘‘Sannaddho khattiyo tapatī’’ti rañño añjaliṁ paggaṇhi.",
  "atk-s0302a9:40_15": "‘‘Jhāyī tapati brāhmaṇo’’ti bhikkhusaṅghassa añjaliṁ paggaṇhi.",
  "atk-s0302a9:40_16": "‘‘Buddho tapati tejasā’’ti vatvā pana mahācetiyassa añjaliṁ paggaṇhi.",
  "atk-s0302a9:40_17": "Atha naṁ rājā ‘‘mā hatthaṁ otārehī’’ti ukkhittasmiṁyeva hatthe sahassaṁ ṭhapesi.",
  "atk-s0302a9:40_18": "Ekādasamaṁ.",
  "atk-s0302a9:41_0": "12. Sahāyakasuttavaṇṇanā",
  "atk-s0302a9:42_0": "246.",
  "atk-s0302a9:42_1": "Dvādasame cirarattaṁsametikāti dīgharattaṁ saṁsanditvā sametvā ṭhitaladdhino.",
  "atk-s0302a9:42_2": "Te kira pañcajātisatāni ekatova vicariṁsu.",
  "atk-s0302a9:42_3": "Sameti nesaṁ saddhammoti idāni imesaṁ ayaṁ sāsanadhammo saṁsandati sameti.",
  "atk-s0302a9:42_4": "Dhamme buddhappavediteti buddhena pavedite dhamme etesaṁ sāsanadhammo sobhatīti attho.",
  "atk-s0302a9:42_5": "Suvinītā kappinenāti attano upajjhāyena ariyappavedite dhamme suṭṭhu vinītā.",
  "atk-s0302a9:42_6": "Sesaṁ sabbattha uttānamevāti.",
  "atk-s0302a9:42_7": "Dvādasamaṁ.",
  "atk-s0302a9:43_0": "Bhikkhusaṁyuttavaṇṇanā niṭṭhitā.",
  "atk-s0302a9:44_0": "Iti sāratthappakāsiniyā saṁyuttanikāya-aṭṭhakathāya",
  "atk-s0302a9:45_0": "Nidānavaggavaṇṇanā niṭṭhitā."
}