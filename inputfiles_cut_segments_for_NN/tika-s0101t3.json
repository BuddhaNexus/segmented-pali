{
  "tika-s0101t3:0_0": "3. Ambaṭṭhasuttavaṇṇanā",
  "tika-s0101t3:1_0": "Addhānagamanavaṇṇanā",
  "tika-s0101t3:2_0": "254.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa padassa vaṇṇanā atthavibhajanā.",
  "tika-s0101t3:2_1": "‘‘Hitvā punappunāgatamattha’’nti (dī. ni. aṭṭha.",
  "tika-s0101t3:2_2": "1.ganthārambhakathā) hi vuttaṁ. Janapadinoti janapadavanto,",
  "tika-s0101t3:2_3": "janapadassa vā issarā rājakumārā gottavasena kosalā nāma. Yadi eko janapado,",
  "tika-s0101t3:2_4": "kathaṁ bahuvacananti āha ‘‘rūḷhisaddenā’’ti.",
  "tika-s0101t3:2_5": "Akkharacintakā hi īdisesu ṭhānesu yutte viya īdisaliṅgavacanāni icchanti,",
  "tika-s0101t3:2_6": "ayamettha rūḷhi yathā aññatthapi ‘‘kurūsu viharati, aṅgesu viharatī’’ti ca.",
  "tika-s0101t3:2_7": "Tabbisesanepi janapada-sadde jāti-sadde ekavacanameva.",
  "tika-s0101t3:2_8": "Porāṇā panāti pana-saddo visesatthajotano,",
  "tika-s0101t3:2_9": "tena puthuatthavisayatāya evañcetaṁ puthuvacananti vakkhamānavisesaṁ joteti.",
  "tika-s0101t3:2_10": "Bahuppabhedo hi so padeso tiyojanasataparimāṇatāya.",
  "tika-s0101t3:2_11": "Naṅgalānipi chaḍḍetvāti kammappahānavasena naṅgalānipi pahāya, nidassanamattañcetaṁ. Na kevalaṁ kassakā eva,",
  "tika-s0101t3:2_12": "atha kho aññepi manussā attano attano kiccaṁ pahāya tattha sannipatiṁsu.",
  "tika-s0101t3:2_13": "‘‘So padeso’’ti padesasāmaññato vuttaṁ, vacanavipallāsena vā, te padesāti attho.",
  "tika-s0101t3:2_14": "Kosalāti vuccati kusalā eva kosalāti katvā.",
  "tika-s0101t3:3_0": "Cārikanti caraṇaṁ, caraṇaṁ vā cāro, so eva cārikā.",
  "tika-s0101t3:3_1": "Tayidaṁ maggagamanaṁ idhādhippetaṁ,",
  "tika-s0101t3:3_2": "na cuṇṇikagamanamattanti āha ‘‘addhānagamanaṁ gacchanto’’ti.",
  "tika-s0101t3:3_3": "Taṁ vibhāgena dassetuṁ ‘‘cārikā ca nāmesā’’tiādi vuttaṁ. Tattha dūrepīti nātidūrepi.",
  "tika-s0101t3:3_4": "Sahasā gamananti sīghagamanaṁ.",
  "tika-s0101t3:3_5": "Mahākassapapaccuggamanādiṁ ekadesena vatvā vanavāsītissasāmaṇerassa vatthuṁ vitthāretvā janapadacārikaṁ kathetuṁ ‘‘bhagavā hī’’tiādi āraddhaṁ.",
  "tika-s0101t3:3_6": "Ākāsagāmīhi eva saddhiṁ gantukāmo ‘‘chaḷabhiññānaṁ ārocehī’’ti āha.",
  "tika-s0101t3:4_0": "Saṅghakammavasena sijjhamānāpi upasampadā satthu āṇāvaseneva sijjhanato ‘‘buddhadāyajjaṁ te dassāmī’’ti vuttanti vadanti.",
  "tika-s0101t3:4_1": "Apare pana aparipuṇṇavīsativassasseva tassa upasampadaṁ anujānanto ‘‘dassāmī’’ti avocāti vadanti.",
  "tika-s0101t3:4_2": "Upasampādetvāti dhammasenāpatinā upajjhāyena upasampādetvā.",
  "tika-s0101t3:5_0": "Navayojanasatikampi ṭhānaṁ majjhimadesapariyāpannameva,",
  "tika-s0101t3:5_1": "tato paraṁ nādhippetaṁ turitacārikāvasena agamanato.",
  "tika-s0101t3:5_2": "Samantāti gatagataṭṭhānassa catūsu passesu samantato.",
  "tika-s0101t3:5_3": "Aññenapi kāraṇenāti bhikkhūnaṁ samathavipassanātaruṇabhāvato aññenapi majjhimamaṇḍale veneyyānaṁ ñāṇaparipākādikāraṇena majjhimamaṇḍalaṁ osarati.‘‘Sattahi vā’’tiādi ‘‘ekamāsaṁ vā’’tiādinā vuttānukkamena yojetabbaṁ.",
  "tika-s0101t3:6_0": "Sarīraphāsukatthāyāti ekasmiṁyeva ṭhāne nibaddhavāsavasena ussannadhātukassa sarīrassa vicaraṇena phāsukatthāya.",
  "tika-s0101t3:6_1": "Aṭṭhuppattikālābhikaṅkhanatthāyāti aggikkhandhopamasutta (a. ni. 7.72) maghadevajātakādi (jā.",
  "tika-s0101t3:6_2": "1.1.9) desanānaṁ viya dhammadesanāya aṭṭhuppattikālaṁ ākaṅkhamānena.",
  "tika-s0101t3:6_3": "Surāpānasikkhāpadapaññāpane (pāci.",
  "tika-s0101t3:6_4": "328) viya sikkhāpadapaññāpanatthāya.",
  "tika-s0101t3:6_5": "Bodhaneyyasatte aṅgulimālādike (ma. ni. 2.347) bodhanatthāya. Kañci,",
  "tika-s0101t3:6_6": "katipaye vā puggale uddissa cārikā nibaddhacārikā. Tadaññā anibaddhacārikā.",
  "tika-s0101t3:7_0": "Dasasahassi lokadhātuyāti jātikhettabhūte dasasahassacakkavāḷe.",
  "tika-s0101t3:7_1": "Tattha hi satte paripakkindriye passituṁ buddhañāṇaṁ abhinīharitvā ṭhito bhagavā ñāṇajālaṁ pattharatīti vuccati.",
  "tika-s0101t3:7_2": "Sabbaññutaññāṇajālassa anto paviṭṭhoti tassa ñāṇassa gocarabhāvaṁ upagato.",
  "tika-s0101t3:7_3": "Bhagavā kira mahākaruṇāsamāpattiṁ samāpajjitvā tato vuṭṭhāya ‘‘ye sattā bhabbā paripākañāṇā ajja mayā vinetabbā,",
  "tika-s0101t3:7_4": "te mayhaṁ ñāṇassa upaṭṭhahantū’’ti cittaṁ adhiṭṭhāya samannāharati.",
  "tika-s0101t3:7_5": "Tassa saha samannāhārā eko vā dve vā bahū vā tadā vinayūpagā veneyyā ñāṇassa āpāthamāgacchanti ayamettha buddhānubhāvo.",
  "tika-s0101t3:7_6": "Evampi āpāthamāgatānaṁ pana nesaṁ upanissayaṁ pubbacariyaṁ pubbahetuṁ sampati vattamānañca paṭipattiṁ oloketi, tenāha ‘‘atha bhagavā’’tiādi.",
  "tika-s0101t3:7_7": "Vādapaṭivādaṁ katvāti ‘‘evaṁ nu te ambaṭṭhā’’tiādinā mayā vuttavacanassa ‘‘ye ca kho te bho gotama muṇḍakā samaṇakā’’tiādinā paṭivacanaṁ katvā tikkhattuṁ ibbhavādanipātanavasena nānappakāraṁ asambhivākyaṁ sādhusabhāvāya vācāya vattuṁ ayuttavacanaṁ vakkhati.",
  "tika-s0101t3:7_8": "Nibbisevananti vigatatudanaṁ,",
  "tika-s0101t3:7_9": "mānadabbavasena apagataparipphandananti attho.",
  "tika-s0101t3:8_0": "Avasaritabbanti upagantabbaṁ.",
  "tika-s0101t3:8_1": "Icchānaṅgaleti idaṁ tadā bhagavato gocaragāmanidassanaṁ samīpatthe bhummanti katvā.",
  "tika-s0101t3:8_2": "‘‘Icchānaṅgalavanasaṇḍe’’ti nivāsanaṭṭhānadassanaṁ adhikaraṇe bhummanti.",
  "tika-s0101t3:8_3": "Tadubhayaṁ vivaranto ‘‘icchānaṅgalaṁ upanissāyā’’tiādimāha.",
  "tika-s0101t3:8_4": "Dhammarājassa bhagavato sabbaso adhammaniggaṇhanaparā paṭipatti,",
  "tika-s0101t3:8_5": "sā ca sīlasamādhipaññāvasenāti taṁ dassetuṁ ‘‘sīlakhandhāvāra’’ntiādi vuttaṁ.",
  "tika-s0101t3:8_6": "Yathābhirucitenāti dibbavihārādīsu yena yena attano abhirucitena vihārena.",
  "tika-s0101t3:9_0": "Pokkharasātivatthuvaṇṇanā",
  "tika-s0101t3:10_0": "255.Manteti irubbedādimantasatthe.",
  "tika-s0101t3:10_1": "Pokkhare kamale sayamāno nisīdīti pokkharasātī. Sāti vuccati samasaṇṭhānaṁ,",
  "tika-s0101t3:10_2": "pokkhare saṇṭhānāvayave jātoti ‘‘pokkharasātī’’tipi vuccati.",
  "tika-s0101t3:10_3": "Setapokkharasadisoti setapadumavaṇṇo.",
  "tika-s0101t3:10_4": "Suvaṭṭitāti vaṭṭabhāvassa yuttaṭṭhāne suṭṭhu vaṭṭulā.",
  "tika-s0101t3:10_5": "Kāḷavaṅgatilakādīnaṁ abhāvena suparisuddhā.",
  "tika-s0101t3:11_0": "Imassa brāhmaṇassa kīdiso pubbayogo,",
  "tika-s0101t3:11_1": "yena naṁ bhagavā anuggaṇhituṁ taṁ ṭhānaṁ upagatoti āha ‘‘ayaṁ panā’’tiādi.",
  "tika-s0101t3:11_2": "Padumagabbhe nibbatti tenāyaṁ saṁsedajo jāto. Na pupphatīti na vikasati.",
  "tika-s0101t3:11_3": "Rajatabimbakanti rūpiyamayaṁ rūpakaṁ.",
  "tika-s0101t3:12_0": "Ajjhāvasatīti ettha adhi-saddo issariyatthadīpano,",
  "tika-s0101t3:12_1": "āsaddo mariyādatthoti dassento ‘‘abhibhavitvā’’tiādimāha.",
  "tika-s0101t3:12_2": "Tehi yuttattā hi ukkaṭṭhanti upayogavacanaṁ,",
  "tika-s0101t3:12_3": "tenāha ‘‘upasaggavasenā’’tiādi.",
  "tika-s0101t3:12_4": "Yāya mariyādāyāti yāya avatthāya.Nagarassa vatthunti ‘‘ayaṁ khaṇo,",
  "tika-s0101t3:12_5": "sumuhuttaṁ mā atikkamī’’ti rattivibhāyanaṁ anurakkhantā rattiyaṁ ukkā ṭhapetvā ukkāsu jalamānāsu nagarassa vatthuṁ aggahesuṁ,",
  "tika-s0101t3:12_6": "tasmā ukkāsu ṭhitāti ukkaṭṭhā,",
  "tika-s0101t3:12_7": "ukkāsu vijjotayantīsu ṭhitā patiṭṭhitāti mūlavibhujādipakkhepena saddasiddhi veditabbā,",
  "tika-s0101t3:12_8": "niruttinayena vā ukkāsu ṭhitāsu ṭhitā āsīti ukkaṭṭhā.",
  "tika-s0101t3:12_9": "Apare pana bhaṇanti ‘‘bhūmibhāgasampattiyā, upakaraṇasampattiyā,",
  "tika-s0101t3:12_10": "manussasampattiyā ca taṁ nagaraṁ ukkaṭṭhaguṇayogato ukkaṭṭhāti nāmaṁ labhī’’ti .",
  "tika-s0101t3:12_11": "Tassāti ‘‘ukkaṭṭha’’nti upayogavasena vuttapadassa.",
  "tika-s0101t3:12_12": "Anupayogattāti visesanabhāvena anupayuttattā.",
  "tika-s0101t3:12_13": "Sesapadesūti ‘‘sattussada’’ntiādipadesu.",
  "tika-s0101t3:12_14": "Yathāvidhi hi anupayogo purimasmiṁ.",
  "tika-s0101t3:12_15": "Tatthāti ‘‘upasaggavasenā’’tiādinā vuttavidhāne.",
  "tika-s0101t3:12_16": "‘‘Saddasatthato pariyesitabba’’nti etena saddalakkhaṇānugato vāyaṁ saddappayogoti dasseti.",
  "tika-s0101t3:12_17": "Upaanuadhiāitievaṁpubbake vasanakiriyāṭhāne upayogavacanameva pāpuṇātīti saddavidū icchanti.",
  "tika-s0101t3:13_0": "Ussadatā nāmettha bahulatāti,",
  "tika-s0101t3:13_1": "taṁ bahulataṁ dassetuṁ ‘‘bahujana’’ntiādi vuttaṁ.",
  "tika-s0101t3:13_2": "Gahetvā posetabbaṁ posāvaniyaṁ. Āvijjhitvāti parikkhipitvā.",
  "tika-s0101t3:14_0": "Raññā viya bhuñjitabbanti vā rājabhoggaṁ.",
  "tika-s0101t3:14_1": "Rañño dāyabhūtanti kulaparamparāya yogyabhāvena rājato laddhadāyabhūtaṁ.",
  "tika-s0101t3:14_2": "Tenāha ‘‘dāyajjanti attho’’ti.",
  "tika-s0101t3:14_3": "Rājanīhārena paribhuñjitabbato uddhaṁ paribhogalābhassa seṭṭhadeyyatā nāma natthīti āha ‘‘chattaṁ ussāpetvā rājasaṅkhepena bhuñjitabba’’nti.",
  "tika-s0101t3:14_4": "‘‘Sabbaṁ chejjabhejja’’nti sarīradaṇḍadhanadaṇḍādi bhedaṁ sabbaṁ daṇḍamāha.",
  "tika-s0101t3:14_5": "Nadītitthapabbatādīsūti nadītitthapabbatapādagāmadvāraaṭavimukhādīsu.",
  "tika-s0101t3:14_6": "‘‘Rājadāya’’nti imināva rañño dinnabhāve siddhe ‘‘raññā pasenadinā kosalena dinna’’nti vacanaṁ kimatthiyanti āha ‘‘dāyakarājadīpanattha’’ntiādi .",
  "tika-s0101t3:14_7": "Nissaṭṭhapariccattanti muttacāgavasena pariccattaṁ katvā.",
  "tika-s0101t3:14_8": "Evañhi taṁ seṭṭhadeyyaṁ uttamadeyyaṁ jātaṁ.",
  "tika-s0101t3:15_0": "Upalabhīti savanavasena upalabhīti imamatthaṁ dassento ‘‘sotadvāra…pe… aññāsī’’ti āha.",
  "tika-s0101t3:15_1": "Avadhāraṇaphalattā sabbampi vākyaṁ antogadhāvadhāraṇanti āha ‘‘padapūraṇamatte nipāto’’ti.",
  "tika-s0101t3:15_2": "‘‘Avadhāraṇatthe’’ti pana iminā iṭṭhatovadhāraṇatthaṁ kho-saddaggahaṇanti dasseti .",
  "tika-s0101t3:15_3": "‘‘Assosī’’ti padaṁ kho-sadde gahite tena phullitamaṇḍitaṁ viya hontaṁ pūritaṁ nāma hoti,",
  "tika-s0101t3:15_4": "tena ca purimapacchimapadāni siliṭṭhāni honti,",
  "tika-s0101t3:15_5": "na tasmiṁ aggahiteti āha ‘‘padapūraṇena byañjanasiliṭṭhatāmattamevā’’ti.",
  "tika-s0101t3:15_6": "Matta-saddo visesanivattiattho,",
  "tika-s0101t3:15_7": "tenassa anatthantaradīpanatā dassitā hoti,",
  "tika-s0101t3:15_8": "eva-saddena pana byañjanasiliṭṭhatāya ekantikatā.",
  "tika-s0101t3:16_0": "Samitapāpattāti accantaṁ anavasesato savāsanaṁ samitapāpattā.",
  "tika-s0101t3:16_1": "Evañhi bāhirakavirāgasekkhāsekkhapāpasamanato bhagavato pāpasamanaṁ visesitaṁ hoti, tenāha vuttañhetantiādi.",
  "tika-s0101t3:16_2": "Anekatthattā nipātānaṁ idha anussavattho adhippetoti āha ‘‘khalūti anussavatthe nipāto’’ti.",
  "tika-s0101t3:16_3": "Ālapanamattanti piyālāpavacanamattaṁ.",
  "tika-s0101t3:16_4": "Piyasamudāhāro hete ‘‘bho’’ti vā ‘‘āvuso’’ti vā ‘‘devānaṁ piyā’’ti vā.",
  "tika-s0101t3:16_5": "Gottavasenāti ettha gaṁ tāyatīti gottaṁ.",
  "tika-s0101t3:16_6": "Gotamoti hi pavattamānaṁ vacanaṁ,",
  "tika-s0101t3:16_7": "buddhiñca tāyati ekaṁsikavisayatāya rakkhatīti gottaṁ.",
  "tika-s0101t3:16_8": "Yathā hi buddhi ārammaṇabhūtena atthena vinā na vattati,",
  "tika-s0101t3:16_9": "evaṁ abhidhānaṁ abhidheyyabhūtena,",
  "tika-s0101t3:16_10": "tasmā so gottasaṅkhāto attho tāni tāyati rakkhatīti vuccati. Ko pana soti?",
  "tika-s0101t3:16_11": "Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabbaṁ.",
  "tika-s0101t3:16_12": "Ettha ca ‘‘samaṇo’’ti iminā sarikkhakajanehi bhagavato bahumatabhāvo dassito samitapāpatākittanato.",
  "tika-s0101t3:16_13": "‘‘Gotamo’’ti iminā lokiyajanehi uḷārakulasambhūtatādīpanato.",
  "tika-s0101t3:17_0": "Uccākulaparidīpanaṁ uditoditavipulakhattiyakulavibhāvanato.",
  "tika-s0101t3:17_1": "Sabbakhattiyānañhi ādibhūtamahāsammatamahārājato paṭṭhāya asambhinnaṁ uḷāratamaṁ sakyarājakulaṁ.",
  "tika-s0101t3:17_2": "Kenaci pārijuññenāti ñātipārijuññabhogapārijuññādinā kenaci pārijuññena pārihāniyā. Anabhibhūto anajjhotthato.",
  "tika-s0101t3:17_3": "Tathā hi tassa kulassa na kiñci pārijuññaṁ lokanāthassa abhijātiyaṁ, atha kho vaḍḍhiyeva.",
  "tika-s0101t3:17_4": "Abhinikkhamane ca tatopi samiddhatamabhāvo loke pākaṭo paññāto.",
  "tika-s0101t3:17_5": "Iti ‘‘sakyakulā pabbajito’’ti idaṁ vacanaṁ bhagavato saddhāpabbajitabhāvadīpanaṁ vuttaṁ mahantaṁ ñātiparivaṭṭaṁ,",
  "tika-s0101t3:17_6": "mahantañca bhogakkhandhaṁ pahāya pabbajitabhāvasiddhito. Sundaranti bhaddakaṁ.",
  "tika-s0101t3:17_7": "Bhaddakatā ca passantassa hitasukhāvahabhāvena veditabbāti āha atthāvahaṁ sukhāvahanti.",
  "tika-s0101t3:17_8": "Tattha atthāvahanti diṭṭhadhammikasamparāyikaparamatthasaṁhitahitāvahaṁ.",
  "tika-s0101t3:17_9": "Sukhāvahanti yathāvuttatividhasukhāvahaṁ. Tathārūpānanti tādisānaṁ.",
  "tika-s0101t3:17_10": "Yādisehi pana guṇehi bhagavā samannāgato,",
  "tika-s0101t3:17_11": "tehi catuppamāṇikassa lokassa sabbathāpi accantāya saddhāya pasādanīyo tesaṁ yathābhūtasabhāvattāti dassento yathārūpotiādimāha.",
  "tika-s0101t3:17_12": "Tattha yathābhūtaṁ…pe…arahatanti iminā dhammappamāṇānaṁ,",
  "tika-s0101t3:17_13": "lūkhappamāṇānañca sattānaṁ bhagavato pasādāvahataṁ dasseti.",
  "tika-s0101t3:17_14": "Taṁ dassaneneva ca itaresampi atthato pasādāvahatā dassitā hotīti daṭṭhabbaṁ tadavinābhāvato.",
  "tika-s0101t3:17_15": "Dassanamattampi sādhu hotīti ettha kosiyasakuṇavatthuṁ (ma. ni. aṭṭha. 1.144; khu. pā. aṭṭha. 10) kathetabbaṁ.",
  "tika-s0101t3:18_0": "Ambaṭṭhamāṇavakathāvaṇṇanā",
  "tika-s0101t3:19_0": "256.Mante parivattetīti vede sajjhāyati, pariyāpuṇātīti attho.",
  "tika-s0101t3:19_1": "Mante dhāretīti yathāadhīte mante asammuṭṭhe katvā hadaye ṭhapeti oṭṭhapahatakaraṇavasena, na atthavibhāvanavasena.",
  "tika-s0101t3:20_0": "Sanighaṇḍukeṭubhānanti ettha vacanīyavācakabhāvena atthaṁ saddañca nikhaḍati bhindati vibhajja dassetīti nikhaṇḍu,",
  "tika-s0101t3:20_1": "sā eva idha kha-kārassa gha-kāraṁ katvā ‘‘nighaṇḍū’’ti vutto.",
  "tika-s0101t3:20_2": "Kiṭayati gameti ñāpeti kiriyādivibhāgaṁ,",
  "tika-s0101t3:20_3": "taṁ vā anavasesapariyādānato gamento pūretīti keṭubhaṁ.",
  "tika-s0101t3:20_4": "Vevacanappakāsakanti pariyāyasaddadīpakaṁ,",
  "tika-s0101t3:20_5": "ekekassa atthassa anekapariyāyavacanavibhāvakanti attho.",
  "tika-s0101t3:20_6": "Nidassanamattañcetaṁ anekesampi atthānaṁ ekasaddavacanīyatāvibhāvanavasenapi tassa ganthassa pavattattā.",
  "tika-s0101t3:20_7": "Vacībhedādilakkhaṇā kiriyā kappīyati etenāti kiriyākappo,",
  "tika-s0101t3:20_8": "so pana vaṇṇapadasambandhapadatthādivibhāgato bahuvikappoti āha ‘‘kiriyākappavikappo’’ti.",
  "tika-s0101t3:20_9": "Idañca mūlakiriyākappaganthaṁ sandhāya vuttaṁ.",
  "tika-s0101t3:20_10": "So hi satasahassaparimāṇo nayacariyādipakaraṇaṁ. Ṭhānakaraṇādivibhāgato ,",
  "tika-s0101t3:20_11": "nibbacanavibhāgato ca akkharā pabhedīyanti etehīti akkharappabhedā, sikkhāniruttiyo. Etesanti vedānaṁ.",
  "tika-s0101t3:21_0": "Te eva vede padaso kāyatīti padako.",
  "tika-s0101t3:21_1": "Taṁ taṁ saddaṁ tadatthañca byākaroti byācikkhati etenāti byākaraṇaṁ, saddasatthaṁ.",
  "tika-s0101t3:21_2": "Āyatiṁ hitaṁ tena loko na yatati na īhatīti lokāyataṁ.",
  "tika-s0101t3:21_3": "Tañhi ganthaṁ nissāya sattā puññakiriyāya cittampi na uppādenti.",
  "tika-s0101t3:22_0": "Vayatīti vayo,",
  "tika-s0101t3:22_1": "ādimajjhapariyosānesu katthaci aparikilamanto avitthāyanto te ganthe sandhāreti pūretīti attho.",
  "tika-s0101t3:22_2": "Dve paṭisedhā pakatiṁ gamentīti dassento ‘‘avayo na hotī’’ti vatvā tattha avayaṁ dassetuṁ ‘‘avayo nāma…pe… na sakkotī’’ti vuttaṁ.",
  "tika-s0101t3:22_3": "‘‘Anuññāto’’ti padassa kammasādhanavasena,",
  "tika-s0101t3:22_4": "‘‘paṭiññāto’’ti pana padassa kattusādhanavasena attho veditabboti dassento ‘‘ācariyenā’’tiādimāha.",
  "tika-s0101t3:22_5": "Ācariyaparamparābhataṁ ācariyakaṁ.",
  "tika-s0101t3:22_6": "Garūti bhāriyaṁ attānaṁ tato mocetvā gamanaṁ dukkaraṁ hoti.",
  "tika-s0101t3:22_7": "Anatthopi uppajjati nindābyārosaupārambhādi.",
  "tika-s0101t3:23_0": "257.",
  "tika-s0101t3:23_1": "‘‘Abbhuggato’’ti ettha abhisaddayogena itthambhūtākhyānatthavaseneva upayogavacanaṁ.",
  "tika-s0101t3:24_0": "258.Lakkhaṇānīti lakkhaṇadīpanāni mantapadāni.",
  "tika-s0101t3:24_1": "Antaradhāyantīti na kevalaṁ lakkhaṇamantāniyeva,",
  "tika-s0101t3:24_2": "atha kho aññānipi brāhmaṇānaṁ ñāṇabalābhāvena anukkamena antaradhāyanti.",
  "tika-s0101t3:24_3": "Tathā hi vadanti ‘‘ekasataṁ addhariyaṁ sākhā sahassavattako sāmā’’tiādi.",
  "tika-s0101t3:24_4": "Paṇidhi…pe… mahatoti ettha paṇidhimahato samādānamahatoti ādinā paccekaṁ mahanta-saddo yojetabbo.",
  "tika-s0101t3:24_5": "Paṇidhimahantatādi cassa buddhavaṁsacariyāpiṭakavaṇṇanādivasena veditabbo. Niṭṭhāti nipphattiyo. Bhavabhedeti bhavavisese.",
  "tika-s0101t3:24_6": "Ito ca etto ca byāpetvā ṭhitatā visaṭabhāvo.",
  "tika-s0101t3:25_0": "Jātisāmaññatoti lakkhaṇajātiyā lakkhaṇabhāvamattena samānabhāvato.",
  "tika-s0101t3:25_1": "Yathā hi buddhānaṁ lakkhaṇāni suvisadāni, suparibyattāni, paripuṇṇāni ca honti, na evaṁ cakkavattīnaṁ,",
  "tika-s0101t3:25_2": "tenāha ‘‘na teheva buddho hotī’’ti. Abhirūpatā, dīghāyukatā, appātaṅkatā,",
  "tika-s0101t3:25_3": "brāhmaṇādīnaṁ piyamanāpatāti imehi catūhi acchariyasabhāvehi. Dānaṁ, piyavacanaṁ, atthacariyā,",
  "tika-s0101t3:25_4": "samānattatāti imehi catūhi saṅgahavatthūhi. Rañjanatoti pītijananato.",
  "tika-s0101t3:25_5": "Cakkaṁ cakkaratanaṁ vatteti pavattetīti cakkavattī.",
  "tika-s0101t3:25_6": "Sampatticakkehi sayaṁ vattati,",
  "tika-s0101t3:25_7": "tehi ca paraṁ sattanikāyaṁ vatteti pavattetīti cakkavattī.",
  "tika-s0101t3:25_8": "Parahitāvaho iriyāpathacakkānaṁ vatto vattanaṁ etassa, etthāti vā cakkavattī.",
  "tika-s0101t3:25_9": "Appaṭihataṁ vā āṇāsaṅkhātaṁ cakkaṁ vattetīti cakkavattī.",
  "tika-s0101t3:25_10": "Khattiyamaṇḍalādisaññitaṁ cakkaṁ samūhaṁ attano vase vattetīti cakkavattī cakkavattivattasaṅkhātaṁ dhammaṁ carati,",
  "tika-s0101t3:25_11": "cakkavattivattasaṅkhāto dhammo etasmiṁ atthīti vā dhammiko.",
  "tika-s0101t3:25_12": "Dhammato anapetattā dhammo rañjanaṭṭhena rājāti dhammarājā.",
  "tika-s0101t3:25_13": "‘‘Rājā hoti cakkavattī’’ti vuttattā ‘‘cāturanto’’ti padaṁ catudīpissarataṁ vibhāvetīti āha ‘‘catusamuddaantāyā’’tiādi.",
  "tika-s0101t3:25_14": "Tattha ‘‘catuddīpavibhūsitāyā’’ti avatvā ‘‘catubbidhā’’ti vidhaggahaṇaṁ taṁtaṁparittadīpānampi saṅgahatthanti daṭṭhabbaṁ.",
  "tika-s0101t3:25_15": "Kopādīti ādi-saddena kāmamohamānamadādike saṅgaṇhāti. Vijitāvīti vijitavā.",
  "tika-s0101t3:25_16": "Kenaci akampiyaṭṭhena janapade thāvariyappatto, daḷhabhattibhāvato vā,",
  "tika-s0101t3:25_17": "janapado thāvariyaṁ patto etthāti janapadatthāvariyappatto.",
  "tika-s0101t3:26_0": "Cittīkatabhāvādināpi (khu. pā. aṭṭha. 3; dī. ni. aṭṭha. 2.33; su. ni. aṭṭha. 1.226; mahāni. aṭṭha.",
  "tika-s0101t3:26_1": "50) cakkassa ratanaṭṭho veditabbo. Esa nayo sesesupi.",
  "tika-s0101t3:26_2": "Ratinimittatāya vā cittīkatādibhāvassa ratijananaṭṭhena ekasaṅgahatāya visuṁ aggahaṇaṁ.",
  "tika-s0101t3:26_3": "Imehi pana ratanehi rājā cakkavattī yaṁ yamatthaṁ paccanubhoti,",
  "tika-s0101t3:26_4": "taṁ taṁ dassetuṁ ‘‘imesu panā’’tiādi vuttaṁ.",
  "tika-s0101t3:26_5": "Ajitaṁ jināti mahesakkhatāsaṁvattaniyakammanissandabhāvato.",
  "tika-s0101t3:26_6": "Vijite yathāsukhaṁ anuvicarati hatthiratanaṁ assaratanañca abhiruhitvā tesaṁ ānubhāvena antopātarāseyeva samuddapariyantaṁ pathaviṁ anusaṁyāyitvā rājadhānimeva paccāgamanato.",
  "tika-s0101t3:26_7": "Pariṇāyakaratanena vijitamanurakkhati tena tattha tattha kātabbakiccassa saṁvidhānato.",
  "tika-s0101t3:26_8": "Avasesehīti maṇiratanaitthiratanagahapatiratanehi.",
  "tika-s0101t3:26_9": "Tattha maṇiratanena yojanappamāṇe padese andhakāraṁ vidhamitvā ālokadassanādinā sukhamanubhavati,",
  "tika-s0101t3:26_10": "itthiratanena atikkantamānusakarūpasampattidassanādivasena,",
  "tika-s0101t3:26_11": "gahapatiratanena icchiticchitamaṇikanakarajatādidhanapaṭilābhavasena.",
  "tika-s0101t3:27_0": "Ussāhasattiyogo tena kenaci appaṭihatāṇācakkabhāvasiddhito pacchimenāti pariṇāyakaratanena.",
  "tika-s0101t3:27_1": "Tañhi sabbarājakiccesu kusalaṁ avirajjhanayogaṁ, tenāha ‘‘mantasattiyogo’’ti .",
  "tika-s0101t3:27_2": "Hatthiassaratanānaṁ mahānubhāvatāya kosasampattiyāpi pabhāvasampattisiddhito ‘‘hatthi…pe… yogo’’ti vuttaṁ.",
  "tika-s0101t3:27_3": "(Koso hi nāma sati ussāhasampattiyaṁ duggaṁ tejaṁ kusumoraṁ parakkamaṁ pabbatomukhaṁ amosapaharaṇaṁ) tividhasattiyogaphalaṁ paripuṇṇaṁ hotīti sambandho.",
  "tika-s0101t3:27_4": "Sesehīti sesehi pañcahi ratanehi.",
  "tika-s0101t3:28_0": "Adosakusalamūlajanitakammānubhāvenāti adosasaṅkhātena kusalamūlena sahajātādipaccayavasena uppāditakammassa ānubhāvena sampajjanti sommatararatanajātikattā.",
  "tika-s0101t3:28_1": "Majjhimāni maṇiitthigahapatiratanāni.",
  "tika-s0101t3:28_2": "Alobha…pe… kammānubhāvena sampajjanti uḷārassa dhanassa,",
  "tika-s0101t3:28_3": "uḷāradhanapaṭilābhakāraṇassa ca pariccāgasampadāhetukattā.",
  "tika-s0101t3:28_4": "Pacchimanti pariṇāyakaratanaṁ.",
  "tika-s0101t3:28_5": "Tañhi amoha…pe… kammānubhāvena sampajjati mahāpaññeneva cakkavattirājakiccassa pariṇetabbattā.",
  "tika-s0101t3:28_6": "Upadeso nāma savisesaṁ sattannaṁ ratanānaṁ vicāraṇavasena pavatto kathābandho.",
  "tika-s0101t3:29_0": "Saraṇato paṭipakkhavidhamanato sūrā, tenāha ‘‘abhīrukajātikā’’ti.",
  "tika-s0101t3:29_1": "Asure vijinitvā ṭhitattā vīro, sakko devānaṁ indo.",
  "tika-s0101t3:29_2": "Tassa aṅgaṁ devaputto senaṅgabhāvatoti vuttaṁ ‘‘vīraṅgarūpāti devaputtasadisakāyā’’ti.",
  "tika-s0101t3:29_3": "‘‘Eke’’ti sārasamāsācariyamāha. Sabhāvoti sabhāvabhūto attho.",
  "tika-s0101t3:29_4": "Vīrakāraṇanti vīrabhāvakāraṇaṁ.",
  "tika-s0101t3:29_5": "Vīriyamayasarīrā viyāti saviggahavīriyasadisā,",
  "tika-s0101t3:29_6": "saviggahaṁ ce vīriyaṁ siyā taṁsadisāti attho.",
  "tika-s0101t3:29_7": "Nanu rañño cakkavattissa paṭisenā nāma natthi, ya’massa puttā pamaddeyyuṁ,",
  "tika-s0101t3:29_8": "atha kasmā parasenappamaddanāti vuttanti codanaṁ sandhāyāha sacetiādi,",
  "tika-s0101t3:29_9": "tena parasenā hotu vā mā vā te pana evaṁ mahānubhāvāti dasseti.",
  "tika-s0101t3:29_10": "Dhammenāti katupacitena attano puññadhammena.",
  "tika-s0101t3:29_11": "Tena hi sañcoditā pathaviyaṁ sabbarājāno paccuggantvā ‘‘svāgataṁ te mahārājā’’ti ādiṁ vatvā attano rajjaṁ rañño cakkavattissa niyyātenti,",
  "tika-s0101t3:29_12": "tena vuttaṁ ‘‘so imaṁ…pe… ajjhāvasatī’’ti.",
  "tika-s0101t3:29_13": "Aṭṭhakathāyaṁ pana tassa yathāvuttassa dhammassa cirataraṁ vipaccituṁ paccayabhūtaṁ cakkavattivattasamudāgataṁ payogasampattisaṅkhātaṁ dhammaṁ dassetuṁ ‘‘pāṇo na hantabbotiādinā pañcasīladhammenā’’ti vuttaṁ.",
  "tika-s0101t3:29_14": "Evañhi ‘‘adaṇḍena asatthenā’’ti idaṁ vacanaṁ suṭṭhutaraṁ samatthitaṁ hotīti.",
  "tika-s0101t3:29_15": "Yasmā rāgādayo pāpadhammā uppajjamānā sattasantānaṁ chādetvā pariyonandhitvā tiṭṭhanti kusalappavattiṁ nivārenti, tasmā te ‘‘chadanā, chadā’’ti ca vuttā. Vivaṭetvāti vigametvā.",
  "tika-s0101t3:29_16": "Pūjārahatā vuttā ‘‘arahatīti araha’’nti. Tassā pūjārahatāya. Yasmā sammāsambuddho, tasmā arahanti.",
  "tika-s0101t3:29_17": "Buddhattahetubhūtā vivaṭṭacchadatā vuttā savāsanasabbakilesappahānapubbakattā buddhabhāvassa.",
  "tika-s0101t3:30_0": "Arahaṁvaṭṭābhāvenāti phalena hetuanumānadassanaṁ.",
  "tika-s0101t3:30_1": "Sammāsambuddho chadanābhāvenāti hetunā phalānumānadassanaṁ.",
  "tika-s0101t3:30_2": "Hetudvayaṁ vuttaṁ ‘‘vivaṭṭo vicchado cā’’ti.",
  "tika-s0101t3:30_3": "Dutiyena vesārajjenāti ‘‘khīṇāsavassa te paṭijānato’’tiādinā vuttena vesārajjena.",
  "tika-s0101t3:30_4": "Purimasiddhīti purimassa padassa atthasiddhīti attho.",
  "tika-s0101t3:30_5": "Paṭhamenāti ‘‘sammāsambuddhassa te paṭijānato’’tiādinā (ma. ni. 1.150; a. ni. 4.8) vuttena vesārajjena.",
  "tika-s0101t3:30_6": "Dutiyasiddhīti dutiyassa padassa atthasiddhi, buddhatthasiddhīti attho.",
  "tika-s0101t3:30_7": "Tatiyacatutthehīti ‘‘ye kho pana te antarāyikā dhammā’’tiādinā, (ma. ni. 1.150; a. ni.",
  "tika-s0101t3:30_8": "4.8) ‘‘yassa kho pana te atthāyā’’tiādinā (ma. ni. 1.150; a. ni.",
  "tika-s0101t3:30_9": "4.8) ca vuttehi tatiyacatutthehi vesārajjehi.",
  "tika-s0101t3:30_10": "Tatiyasiddhīti vivaṭṭacchadanatāsiddhi yāthāvato antarāyikaniyyānikadhammāpadesena hi satthu vivaṭṭacchadanabhāvo loke pākaṭo ahosi.",
  "tika-s0101t3:30_11": "Purimaṁ dhammacakkhunti purimapadaṁ bhagavato dhammacakkhuṁ sādheti kilesārīnaṁ,",
  "tika-s0101t3:30_12": "saṁsāracakkassa ca arānaṁ hatabhāvadīpanato.",
  "tika-s0101t3:30_13": "Dutiyaṁ padaṁ buddhacakkhuṁ sādheti sammāsambuddhasseva taṁsabbhāvato.",
  "tika-s0101t3:30_14": "Tatiyaṁ padaṁ samantacakkhuṁ sādheti savāsanasabbakilesappahānadīpanato.",
  "tika-s0101t3:30_15": "‘‘Sammāsambuddho’’ti hi vatvā ‘‘vivaṭṭacchado’’ti vacanaṁ buddhabhāvāvahameva sabbakilesappahānaṁ vibhāveti.",
  "tika-s0101t3:30_16": "‘‘Sūrabhāva’’nti lakkhaṇavibhāvane visadañāṇataṁ.",
  "tika-s0101t3:31_0": "259.Evaṁbhoti ettha evanti vacanasampaṭicchane nipāto.",
  "tika-s0101t3:31_1": "Vacanasampaṭicchanañcettha ‘‘tathā mayaṁ taṁ bhavantaṁ gotamaṁ vedissāma,",
  "tika-s0101t3:31_2": "tvaṁ mantānaṁ paṭiggahetā’’ti ca evaṁ pavattassa pokkharasātino vacanassa sampaṭiggahoti āha. ‘‘Sopi tāyā’’tiādi.",
  "tika-s0101t3:31_3": "Tattha tāyāti tāya yathāvuttāya samuttejanāya.",
  "tika-s0101t3:31_4": "Ayānabhūminti yānassa abhūmiṁ.",
  "tika-s0101t3:31_5": "Divāpadhānikāti divāpadhānānuyuñjanakā.",
  "tika-s0101t3:32_0": "260.",
  "tika-s0101t3:32_1": "Yadipi pubbe ambaṭṭhakulaṁ appaññātaṁ,",
  "tika-s0101t3:32_2": "tadā pana paññāyatīti āha ‘‘tadā kirā’’tiādi. Aturitoti avegāyanto.",
  "tika-s0101t3:33_0": "261.Yathā khamanīyādīni pucchantoti yathā bhagavā ‘‘kacci vo māṇavā khamanīyaṁ,",
  "tika-s0101t3:33_1": "kacci yāpanīya’’ntiādinā khamanīyādīni pucchanto tehi māṇavehi saddhiṁ paṭhamaṁ pavattamodo ahosi pubbabhāsitāya tadanukaraṇena evaṁ tepi māṇavā bhagavatā saddhiṁ samappavattamodā ahesunti yojanā.",
  "tika-s0101t3:33_2": "Taṁ pana samappavattamodataṁ upamāya dassetuṁ ‘‘sītodakaṁ viyā’’tiādi vuttaṁ.",
  "tika-s0101t3:33_3": "Tattha sammoditanti saṁsanditaṁ.",
  "tika-s0101t3:33_4": "Ekībhāvanti sammodanakiriyāya samānataṁ .",
  "tika-s0101t3:33_5": "Khamanīyanti ‘‘idaṁ catucakkaṁ navadvāraṁ sarīrayantaṁ dukkhabahulatāya sabhāvato dussahaṁ kacci khamituṁ sakkuṇeyya’’nti pucchanti,",
  "tika-s0101t3:33_6": "yāpanīyanti āhārādipaccayapaṭibaddhavuttikaṁ cirappabandhasaṅkhātāya yāpanāya kacci yāpetuṁ sakkuṇeyyaṁ.",
  "tika-s0101t3:33_7": "Sīsarogādiābādhābhāvena kacci appābādhaṁ,",
  "tika-s0101t3:33_8": "dukkhajīvikābhāvena kacci appātaṅkaṁ,",
  "tika-s0101t3:33_9": "taṁtaṁkiccakaraṇe uṭṭhānasukhatāya kacci lahuṭṭhānaṁ,",
  "tika-s0101t3:33_10": "tadanurūpabalayogato kacci balaṁ,",
  "tika-s0101t3:33_11": "sukhavihārasabbhāvena kacci phāsuvihāro atthīti sabbattha kacci-saddaṁ yojetvā attho veditabbo. Balappattā pīti pītiyeva. Taruṇapīti pāmojjaṁ.",
  "tika-s0101t3:33_12": "Sammodanaṁ janeti karotīti sammodanikaṁ tadeva sammodanīyaṁ.",
  "tika-s0101t3:33_13": "Sammoditabbato sammodanīyanti idaṁ pana atthaṁ dassetuṁ vuttaṁ ‘‘sammodituṁ yuttabhāvato’’ti.",
  "tika-s0101t3:33_14": "Saritabbabhāvato anussaritabbabhāvato ‘‘saraṇīya’’nti vattabbe ‘‘sāraṇīya’’nti dīghaṁ katvā vuttaṁ.",
  "tika-s0101t3:33_15": "‘‘Suyyamānasukhato’’ti āpāthamadhuratamāha,",
  "tika-s0101t3:33_16": "‘‘anussariyamānasukhato’’ti vimaddaramaṇīyataṁ.",
  "tika-s0101t3:33_17": "‘‘Byañjanaparisuddhatāyā’’ti sabhāvaniruttibhāvena tassā kathāya vacanacāturiyamāha,",
  "tika-s0101t3:33_18": "‘‘atthaparisuddhatāyā’’ti atthassa nirupakkilesataṁ.",
  "tika-s0101t3:33_19": "Anekehi pariyāyehīti anekehi kāraṇehi.",
  "tika-s0101t3:34_0": "Apasādessāmīti maṅkuṁ karissāmi.",
  "tika-s0101t3:34_1": "Kaṇṭhe olambetvāti ubhosu khandhesu sāṭakaṁ āsajjetvā kaṇṭhe olambitvā.",
  "tika-s0101t3:34_2": "Dussakaṇṇaṁ gahetvāti nivatthasāṭakassa dasākoṭiṁ ekena hatthena gahetvā.",
  "tika-s0101t3:34_3": "Caṅkamaṁ abhiruhitvāti caṅkamituṁ ārabhitvā.",
  "tika-s0101t3:34_4": "Dhātusamatāti rasādidhātūnaṁ samāvatthatā, arogatāti attho.",
  "tika-s0101t3:34_5": "Anācārabhāvasāraṇīyanti anācārabhāvena saraṇīyaṁ.",
  "tika-s0101t3:34_6": "‘‘Anācāro vatāya’’nti saritabbakaṁ.",
  "tika-s0101t3:35_0": "262.‘‘Bhavaggaṁ gahetukāmo viyā’’tiādi asakkuṇeyyattā dukkaraṁ kiccaṁ ārabhatīti dassetuṁ vuttaṁ.",
  "tika-s0101t3:35_1": "Asakkuṇeyyañhetaṁ sadevakenāpi lokena,",
  "tika-s0101t3:35_2": "yadidaṁ bhagavato apasādanaṁ,",
  "tika-s0101t3:35_3": "tenāha ‘‘aṭṭhāne vāyamatī’’ti.",
  "tika-s0101t3:35_4": "Ayaṁ bālo ‘‘mayi kiñci akathente mayā saddhiṁ kathetumpi na visahatī’’ti mānameva paggaṇhissati,",
  "tika-s0101t3:35_5": "kathente pana kathāpasaṅgenassa jātigotte vibhāvite mānaniggaho bhavissatīti bhagavā ‘‘evaṁ nu te’’tiādimāha.",
  "tika-s0101t3:35_6": "Tena vuttaṁ ‘‘atha kho bhagavā’’tiādi.",
  "tika-s0101t3:35_7": "Ācārasamācārasikkhāpanena ācariyā,",
  "tika-s0101t3:35_8": "tesaṁ pana ācariyānaṁ pakaṭṭhā ācariyāti pācariyā yathā papitāmahoti,",
  "tika-s0101t3:35_9": "tenāha ‘‘ācariyehi ca tesaṁ pācariyehi cā’’ti.",
  "tika-s0101t3:36_0": "Paṭhamaibbhavādavaṇṇanā",
  "tika-s0101t3:37_0": "263.Tīsu iriyāpathesūti ṭhānagamananisajjāsu.",
  "tika-s0101t3:37_1": "Kathāpaḷāsanti kathāvasena yugaggāhaṁ.",
  "tika-s0101t3:37_2": "Sayānena ācariyena saddhiṁ sayānassa kathā nāma ācāro na hoti,",
  "tika-s0101t3:37_3": "taṁ itarehi sadisaṁ katvā kathanaṁ idha kathāpaḷāso.",
  "tika-s0101t3:38_0": "Tassa pana yaṁ anācārabhāvavibhāvanaṁ satthārā ambaṭṭhena saddhiṁ kathentena kataṁ,",
  "tika-s0101t3:38_1": "taṁ saṅgītianāruḷhaṁ paramparābhatanti upari pāḷiyā sambandhabhāvena dassento ‘‘tato kirā’’tiādimāha.",
  "tika-s0101t3:38_2": "Muṇḍakā samaṇakāti ca garahāyaṁ ka-saddo, tenāha ‘‘hīḷento’’ti.",
  "tika-s0101t3:38_3": "Ibhassa payogo ibho uttarapadalopena, taṁ ibhaṁ arahantīti ibbhā. Kiṁ vuttaṁ hoti?",
  "tika-s0101t3:38_4": "Yathā ibho hatthivāhanabhūto parassa vasena vattati, na attano,",
  "tika-s0101t3:38_5": "evaṁ etepi brāhmaṇānaṁ sussusakā suddā parassa vasena vattanti, na attano,",
  "tika-s0101t3:38_6": "tasmā ibhasadisapayogatāya ibbhāti.",
  "tika-s0101t3:38_7": "Te pana kuṭumbikatāya gharavāsino gharassāmikā hontīti āha ‘‘gahapatikā’’ti. Kaṇhāti kaṇhajātikā. Dijā eva hi suddhajātikā, na itareti tassa adhippāyo, tenāha ‘‘kāḷakā’’ti.",
  "tika-s0101t3:38_8": "Mukhato nikkhantāti brāhmaṇānaṁ pubbapurisā brahmuno mukhato nikkhantā,",
  "tika-s0101t3:38_9": "ayaṁ tesaṁ paṭhamuppattīti adhippāyo. Sesapadesupi eseva nayo.",
  "tika-s0101t3:38_10": "‘‘Samaṇā piṭṭhipādato’’ti idaṁ panassa ‘‘mukhato nikkhantā’’tiādivacanatopi ativiya asamavekkhitavacanaṁ catuvaṇṇapariyāpannasseva samaṇabhāvasambhavato. Aniyametvāti avisesetvā, anuddesikabhāvenāti attho.",
  "tika-s0101t3:39_0": "Mānussayavasena kathetīti mānussayaṁ avassāya attānaṁ ukkaṁsento,",
  "tika-s0101t3:39_1": "pare ca vambhento ‘‘muṇḍakā’’ti ādiṁ katheti.",
  "tika-s0101t3:39_2": "Jānāpemīti jātigottassa pamāṇaṁ yāthāvato vibhāvanena pamāṇaṁ jānāpemīti.",
  "tika-s0101t3:39_3": "Attho etassa atthīti atthikaṁ daṇḍikañāyena.",
  "tika-s0101t3:40_0": "‘‘Yāyeva kho panatthāyā’’ti itthiliṅgavasena vuttanti vadanti,",
  "tika-s0101t3:40_1": "taṁ parato ‘‘purisaliṅgavasenevā’’ti vakkhamānattā yuttaṁ.",
  "tika-s0101t3:40_2": "Yāya atthāyāti vā pulliṅgavaseneva tadatthe sampadānavacanaṁ,",
  "tika-s0101t3:40_3": "yassa atthassa atthāyāti attho.",
  "tika-s0101t3:40_4": "Assāti ambaṭṭhassa dassetvāti sambandho.",
  "tika-s0101t3:40_5": "Aññesanti aññesaṁ sādhurūpānaṁ.",
  "tika-s0101t3:40_6": "Santikaṁ āgatānanti guruṭṭhāniyānaṁ santikaṁ upagatānaṁ.",
  "tika-s0101t3:40_7": "Vattanti tehi caritabbaācāraṁ. Asikkhitoti ācāraṁ asikkhito. Tato eva appassuto.",
  "tika-s0101t3:40_8": "Bāhusaccañhi nāma yāvadeva upasamatthaṁ icchitabbaṁ,",
  "tika-s0101t3:40_9": "tadabhāvato ambaṭṭho appassuto asikkhito ‘‘avusito’’ti viññāyati, tenāha ‘‘etassa hī’’tiādi.",
  "tika-s0101t3:41_0": "264. Kodhavasacittatāya asakamano.",
  "tika-s0101t3:41_1": "Mānanimmadanatthanti mānassa nimmadanatthaṁ.",
  "tika-s0101t3:41_2": "Uggiletvāti sinehapānena kilinnaṁ ubbamanaṁ katvā.",
  "tika-s0101t3:41_3": "Gottena gottanti tena vuttena purātanagottena idāni taṁ taṁ anavajjasaññitaṁ gottaṁ sāvajjato uṭṭhāpetvā uddharitvā. Sesapadesupi eseva nayo.",
  "tika-s0101t3:41_4": "Tattha gottaṁ ādipurisavasena, kulāpadoso,",
  "tika-s0101t3:41_5": "tadanvaye uppannaabhiññātapurisavasena veditabbo yathā ‘‘ādicco, maghadevo’’ti.",
  "tika-s0101t3:41_6": "Gottamūlassa gārayhatāya amānavatthubhāvapavedanato ‘‘mānaddhajaṁ mūle chetvā’’ti vuttaṁ. Ghaṭṭentoti omasanto.",
  "tika-s0101t3:42_0": "Yasmiṁ mānussayakodhussayā aññamaññūpatthaddhā,",
  "tika-s0101t3:42_1": "so ‘‘caṇḍo’’ti vuccatīti āha ‘‘caṇḍāti mānanissitakodhayuttā’’ti. Kharāti cittena, vācāya ca kakkhaḷā. Lahukāti taruṇā.",
  "tika-s0101t3:42_2": "Bhassāti ‘‘sāhasikā’’ti keci vadanti, ‘‘sārambhakā’’ti apare. Samānāti hontā,",
  "tika-s0101t3:42_3": "bhavamānāti atthoti āha ‘‘santāti purimapadasseva vevacana’’nti.",
  "tika-s0101t3:42_4": "Na sakkarontīti sakkāraṁ na karonti.",
  "tika-s0101t3:42_5": "Apacitikammanti paṇipātakamma nānulomanti attano jātiyā na anucchavikanti attho.",
  "tika-s0101t3:43_0": "Dutiyaibbhavādavaṇṇanā",
  "tika-s0101t3:44_0": "265.",
  "tika-s0101t3:44_1": "Kāmaṁ sakyarājakule yo sabbesaṁ buddhataro samattho ca, so eva abhisekaṁ labhati,",
  "tika-s0101t3:44_2": "ekacco pana abhisitto samāno ‘‘idaṁ rajjaṁ nāma bahukiccaṁ bahubyāpāra’’nti tato nibbijja rajjaṁ vayasā anantarassa niyyāteti,",
  "tika-s0101t3:44_3": "kadāci sopi aññassāti tādise sandhāyāha ‘‘sakyāti abhisittarājāno’’ti.",
  "tika-s0101t3:44_4": "Kulavaṁsaṁ jānantīti kaṇhāyanato paṭṭhāya paramparāgataṁ anussavavasena jānanti.",
  "tika-s0101t3:44_5": "Kulābhimānino hi yebhuyyena paresaṁ uccāvacaṁ kulaṁ tathā tathā udāharanti,",
  "tika-s0101t3:44_6": "attano ca kulavaṁsaṁ jānanti, evaṁ ambaṭṭhopi.",
  "tika-s0101t3:44_7": "Tathā hi so parato bhagavatā pucchito vajirapāṇibhayena yāthāvato kathesi.",
  "tika-s0101t3:45_0": "Tatiyaibbhavādavaṇṇanā",
  "tika-s0101t3:46_0": "266.Khettaleḍḍūnanti khette kasanavasena naṅgalena uṭṭhāpitaleḍḍūnaṁ.",
  "tika-s0101t3:46_1": "‘‘Laṭukikā’’ icceva paññātā khuddakasakuṇikā laṭukikopamavaṇṇanāyaṁ ‘‘cātakasakuṇikā’’ti (ma. ni. aṭṭha. 3.150) vuttā.",
  "tika-s0101t3:46_2": "Kodhavasena laggitunti upanayhituṁ, āghātaṁ bandhitunti attho.",
  "tika-s0101t3:46_3": "‘‘Amhe haṁsakoñcamorasame karotī’’ti iminā ‘‘na taṁ koci haṁso vā’’tiādivacanaṁ saṅgītiṁ anāruḷhaṁ tadā bhagavatā vuttamevāti dasseti. ‘‘Evaṁ nu te’’tiādivacanaṁ,",
  "tika-s0101t3:46_4": "‘‘avusitavāyevā’’tiādivacanañca mānavasena samaṇena gotamena vuttanti maññatīti adhippāyenāha ‘‘nimmāno dāni jātoti maññamāno’’ti.",
  "tika-s0101t3:47_0": "Dāsiputtavādavaṇṇanā",
  "tika-s0101t3:48_0": "267.Nimmādetīti a-kārassa ā-kāraṁ katvā niddesoti āha ‘‘nimmadetī’’ti.",
  "tika-s0101t3:48_1": "Kāmaṁ gottaṁ nāmetaṁ pitito laddhabbaṁ,",
  "tika-s0101t3:48_2": "na mātito na hi brāhmaṇānaṁ sagottāya āvāhavivāho icchito,",
  "tika-s0101t3:48_3": "gottanāmaṁ pana yasmā jātisiddhaṁ, na kittimaṁ, jāti ca ubhayasambandhinī,",
  "tika-s0101t3:48_4": "tasmā ‘‘mātāpettikanti mātāpitūnaṁ santaka’’nti vuttaṁ. Nāmagottanti gottanāmaṁ, na kittimanāmaṁ, na guṇanāmaṁ vā.",
  "tika-s0101t3:48_5": "Tattha ‘‘kaṇhāyano’’ti niruḷhā yā nāmapaṇṇatti,",
  "tika-s0101t3:48_6": "taṁ sandhāyāha ‘‘paṇṇattivasena nāmanti.",
  "tika-s0101t3:48_7": "Taṁ pana kaṇhaisito paṭṭhāya tasmiṁ kulaparamparāvasena āgataṁ, na etasmiṁyeva niruḷhaṁ,",
  "tika-s0101t3:48_8": "tena vuttaṁ ‘‘paveṇīvasena gotta’’nti.",
  "tika-s0101t3:48_9": "Gotta-padassa pana attho heṭṭhā vuttoyeva.",
  "tika-s0101t3:48_10": "Anussaratoti ettha na kevalaṁ anussaraṇaṁ adhippetaṁ,",
  "tika-s0101t3:48_11": "atha kho kulasuddhivīmaṁsanavasenāti āha ‘‘kulakoṭiṁ sodhentassā’’ti.",
  "tika-s0101t3:48_12": "Ayyaputtāti ayyikaputtāti āha ‘‘sāmino puttā’’ti.",
  "tika-s0101t3:48_13": "Disā okkākarañño antojātā dāsīti āha ‘‘gharadāsiyā putto’’ti.",
  "tika-s0101t3:48_14": "Ettha ca yasmā ambaṭṭho jātiṁ nissāya mānatthaddho,",
  "tika-s0101t3:48_15": "na cassa yāthāvato jātiyā avibhāvitāya mānaniggaho hoti,",
  "tika-s0101t3:48_16": "mānaniggahe ca kate aparabhāge ratanattaye pasīdissati ,",
  "tika-s0101t3:48_17": "na ‘‘dāsī’’ti vācā pharusavācā nāma hoti cittassa saṇhabhāvato. Abhayasuttañcettha (ma. ni. 2.83; a. ni. 4.184) nidassanaṁ.",
  "tika-s0101t3:48_18": "Keci ca sattā agginā viya lohādayo kakkhaḷāya vācāya mudubhāvaṁ gacchanti,",
  "tika-s0101t3:48_19": "tasmā bhagavā ambaṭṭhaṁ nibbisevanaṁ kātukāmo ‘‘ayyaputtā sakyā bhavanti,",
  "tika-s0101t3:48_20": "dāsiputto tvamasi sakyāna’’nti avoca.",
  "tika-s0101t3:49_0": "Ṭhapentīti paññapenti, tenāha ‘‘okkāko’’tiādi.",
  "tika-s0101t3:49_1": "Pabhā niccharati dantānaṁ ativiya pabhassarabhāvato.",
  "tika-s0101t3:50_0": "Paṭhamakappikānanti paṭhamakappassa ādikāle nibbattānaṁ. Kira-saddo anussavatthe,",
  "tika-s0101t3:50_1": "tena yo vuccamānāya rājaparamparāya kesañci matibhedo, taṁ ulliṅgeti.",
  "tika-s0101t3:50_2": "Mahāsammatassāti ‘‘ayaṁ no rājā’’ti mahājanena sammannitvā ṭhapitattā ‘‘mahāsammato’’ti evaṁ sammatassa. Yaṁ sandhāya vadanti –",
  "tika-s0101t3:51_0": "‘‘Ādiccakulasambhūto , suvisuddhaguṇākaro;",
  "tika-s0101t3:52_0": "Mahānubhāvo rājāsi, mahāsammatanāmako.",
  "tika-s0101t3:53_0": "Yo cakkhubhūto lokassa, guṇaraṁsisamujjalo;",
  "tika-s0101t3:54_0": "Tamonudo virocittha, dutiyo viya bhāṇumā.",
  "tika-s0101t3:55_0": "Ṭhapitā yena mariyādā, loke lokahitesinā;",
  "tika-s0101t3:56_0": "Vavatthitā sakkuṇanti, na vilaṅghayituṁ janā.",
  "tika-s0101t3:57_0": "Yasassinaṁ tejassinaṁ, lokasīmānurakkhakaṁ;",
  "tika-s0101t3:58_0": "Ādibhūtaṁ mahāvīraṁ, kathayanti ‘manū’ti ya’’nti.",
  "tika-s0101t3:59_0": "Tassa ca puttapaputtaparamparaṁ sandhāya –",
  "tika-s0101t3:60_0": "‘‘Tassa putto mahātejo, rojo nāma mahīpati;",
  "tika-s0101t3:61_0": "Tassa putto vararojo, pavaro rājamaṇḍale.",
  "tika-s0101t3:62_0": "Tassāsi kalyāṇaguṇo, kalyāṇo nāma atrajo;",
  "tika-s0101t3:63_0": "Rājā tassāsi tanayo, varakalyāṇanāmako.",
  "tika-s0101t3:64_0": "Tassa putto mahāvīro, mandhātā kāmabhoginaṁ;",
  "tika-s0101t3:65_0": "Aggabhūto mahindena, aḍḍharajjena pūjito.",
  "tika-s0101t3:66_0": "Tassa sūnu mahātejo, varamandhātunāmako;",
  "tika-s0101t3:67_0": "‘Uposatho’ti nāmena, tassa putto mahāyaso.",
  "tika-s0101t3:68_0": "Varo nāma mahātejo, tassa putto mahāvaro;",
  "tika-s0101t3:69_0": "Tassāsi upavaroti, putto rājā mahābalo.",
  "tika-s0101t3:70_0": "Tassa putto maghadevo, devatulyo mahīpati;",
  "tika-s0101t3:71_0": "Caturāsītisahassāni, tassa puttaparamparā.",
  "tika-s0101t3:72_0": "Tesaṁ pacchimako rājā, ‘okkāko’ iti vissuto;",
  "tika-s0101t3:73_0": "Mahāyaso mahātejo, akhuddo rājamaṇḍale’’ti.",
  "tika-s0101t3:74_0": "Ādi tesaṁ pacchatoti tesaṁ maghadeva paramparabhūtānaṁ kaḷārajanakapariyosānānaṁ anekasatasahassānaṁ rājūnaṁ aparabhāge okkāko nāma rājā ahosi,",
  "tika-s0101t3:74_1": "tassa paramparābhūtānaṁ anekasatasahassānaṁ rājūnaṁ aparabhāge aparo okkāko nāma rājā ahosi,",
  "tika-s0101t3:74_2": "tassa paramparabhūtānaṁ anekasatasahassānaṁ rājūnaṁ aparabhāge punāparo okkāko nāma rājā ahosi,",
  "tika-s0101t3:74_3": "taṁ sandhāyāha ‘‘tayo okkākavaṁsā ahesuṁ. Tesu tatiyaokkākassā’’tiādi.",
  "tika-s0101t3:75_0": "Sahasā varaṁ adāsinti puttadassanena somanassappatto sahasā avīmaṁsitvā tuṭṭhiyā vasena varaṁ adāsiṁ, ‘‘yaṁ icchasi, taṁ gaṇhā’’ti.",
  "tika-s0101t3:75_1": "Rajjaṁ pariṇāmetuṁ icchatīti sā jantukumārassa mātā mama taṁ varadānaṁ antaraṁ katvā imaṁ rajjaṁ pariṇāmetuṁ icchatīti.",
  "tika-s0101t3:76_0": "Nappasaheyyāti na pariyatto bhaveyya.",
  "tika-s0101t3:77_0": "Nikkhammāti gharāvāsato, kāmehi ca nikkhamitvā.",
  "tika-s0101t3:77_1": "Heṭṭhā cāti ca-saddena ‘‘asītihatthe’’ti idaṁ anukaḍḍhati. Tehīti migasūkarehi, maṇḍūkamūsikehi ca. Teti sīhabyagghādayo, sappabiḷārā ca.",
  "tika-s0101t3:78_0": "Avasesāhi attano attano kaniṭṭhāhi.",
  "tika-s0101t3:79_0": "Vaḍḍhamānānanti anādare sāmivacanaṁ.",
  "tika-s0101t3:79_1": "Kuṭṭharogo nāma sāsamasūrīrogā viya yebhuyyena saṅkamanasabhāvoti vuttaṁ ‘‘ayaṁ rogo saṅkamatīti cintetvā’’ti.",
  "tika-s0101t3:80_0": "Migasūkarādīnanti ādi-saddena vanacarasoṇādike saṅgaṇhāti.",
  "tika-s0101t3:81_0": "Tasmiṁ nisinneti sambandho.",
  "tika-s0101t3:81_1": "Khattiyamāyārocanena attano khattiyabhāvaṁ jānāpetvā.",
  "tika-s0101t3:82_0": "Nagaraṁmāpehīti sāhāraṁ nagaraṁ māpehīti adhippāyo.",
  "tika-s0101t3:83_0": "Kesaggahaṇanti kesaveṇibandhanaṁ.",
  "tika-s0101t3:83_1": "Dussaggahaṇanti vatthassa nivāsanākāro.",
  "tika-s0101t3:84_0": "268.Attano upārambhamocanatthāyāti ācariyena ambaṭṭhena ca attano attano upari pāpetabbaupavādassa apanayanatthaṁ.",
  "tika-s0101t3:84_1": "Asmiṁ vacaneti ‘‘cattārome bho gotama vaṇṇā’’tiādinā attanā vutte,",
  "tika-s0101t3:84_2": "bhotā ca gotamena vutte ‘‘jātivāde’’ti imasmiṁ yathādhikate vacane.",
  "tika-s0101t3:84_3": "Tattha pana yasmā vede vuttavidhināva tena paṭimantetabbaṁ hoti ,",
  "tika-s0101t3:84_4": "tasmā vuttaṁ ‘‘vedattayavacane’’ti,",
  "tika-s0101t3:84_5": "‘‘etasmiṁ vā dāsiputtavacane’’ti ca.",
  "tika-s0101t3:85_0": "270.Dhammo nāma kāraṇaṁ ‘‘dhammapaṭisambhidā’’tiādīsu (vibha. 718) viya, saha dhammenāti sahadhammo,",
  "tika-s0101t3:85_1": "sahadhammo eva sahadhammikoti āha ‘‘sahetuko’’ti.",
  "tika-s0101t3:86_0": "271.Tasmā tadā paṭiññātattā.",
  "tika-s0101t3:86_1": "Tāsetvā pañhaṁ vissajjāpessāmīti āgato yathā taṁ saccakasamāgame.",
  "tika-s0101t3:86_2": "‘‘Bhagavā ceva passati ambaṭṭho cā’’ti ettha itaresaṁ adassane kāraṇaṁ dassetuṁ ‘‘yadi hī’’tiādi vuttaṁ.",
  "tika-s0101t3:86_3": "Āvāhetvāti mantabalena ānetvā. Tassāti ambaṭṭhassa.",
  "tika-s0101t3:86_4": "Vādasaṅghaṭṭeti vācāsaṅghaṭṭe.",
  "tika-s0101t3:87_0": "272.Tāṇanti gavesamānoti,",
  "tika-s0101t3:87_1": "‘‘ayameva samaṇo gotamo ito bhayato mama tāyako’’ti bhagavantaṁyeva ‘‘tāṇa’’nti pariyesanto upagacchanto. Sesapadadvayepi eseva nayo.",
  "tika-s0101t3:87_2": "Tāyatīti yathāupaṭṭhitabhayato pāleti, tenāha ‘‘rakkhatī’’ti,",
  "tika-s0101t3:87_3": "etena tāṇa-saddassa kattusādhanatamāha.",
  "tika-s0101t3:87_4": "Yathupaṭṭhitena bhayena upadduto nilīyati etthāti leṇaṁ, upalayanaṁ,",
  "tika-s0101t3:87_5": "etena leṇa-saddassa adhikaraṇasādhanatamāha.",
  "tika-s0101t3:87_6": "‘‘Saratī’’ti etena saraṇa-saddassa kattusādhanatamāha.",
  "tika-s0101t3:88_0": "Ambaṭṭhavaṁsakathāvaṇṇanā",
  "tika-s0101t3:89_0": "274.Gaṅgāya dakkhiṇatoti gaṅgāya nadiyā dakkhiṇadisāya.",
  "tika-s0101t3:89_1": "Āvudhaṁ na parivattatīti saraṁ vāsattiādiṁ vā parassa upari khipitukāmassa hatthaṁ na parivattati,",
  "tika-s0101t3:89_2": "hatthe pana aparivattente kuto āvudhaparivattananti āha ‘‘āvudhaṁ na parivattatī’’ti.",
  "tika-s0101t3:89_3": "So kira ‘‘kathaṁ nāmāhaṁ disāya dāsiyā kucchimhi nibbatto’’ti taṁ hīnaṁ jātiṁ jigucchanto ‘‘handāhaṁ yathā tathā imaṁ jātiṁ sodhessāmī’’ti niggato,",
  "tika-s0101t3:89_4": "tenāha ‘‘idāni me manorathaṁ pūressāmī’’tiādi.",
  "tika-s0101t3:89_5": "Vijjābalena rājānaṁ tāsetvā tassa dhītuyā laddhakālato paṭṭhāya myāyaṁ jātisodhitā bhavissatīti tassa adhippāyo.",
  "tika-s0101t3:89_6": "Ambaṭṭhaṁ nāma vijjanti sattānaṁ sarīre abbhaṅgaṁ ṭhapetīti ambaṭṭhāti evaṁ laddhanāmaṁ vijjaṁ, mantanti attho.",
  "tika-s0101t3:89_7": "Yato ambaṭṭhā etasmiṁ atthīti ambaṭṭhoti kaṇho isi paññāyittha,",
  "tika-s0101t3:89_8": "taṁbaṁsajātatāya ayaṁ māṇavo ‘‘ambaṭṭho’’ti voharīyati.",
  "tika-s0101t3:90_0": "Seṭṭhamante vedamanteti adhippāyo.",
  "tika-s0101t3:90_1": "Mantānubhāvena rañño bāhukkhambhamattaṁ jātaṁ tena panassa bāhukkhambhena rājā, ‘‘ko jānāti,",
  "tika-s0101t3:90_2": "kiṁ bhavissatī’’ti bhīto ussaṅkī utrāso ahosi,",
  "tika-s0101t3:90_3": "tenāha ‘‘bhayena vedhamāno aṭṭhāsī’’ti.",
  "tika-s0101t3:90_4": "Sotthi bhaddanteti ādivacanaṁ avocuṁ.",
  "tika-s0101t3:90_5": "‘‘Ayaṁ mahānubhāvo isī’’ti maññamānā.",
  "tika-s0101t3:91_0": "Undriyissatīti vippakiriyissati, tenāha ‘‘bhijjissatī’’ti.",
  "tika-s0101t3:91_1": "Mante parivattiteti bāhukkhambhakamantassa paṭippassambhakavijjāsaṅkhāte mante ‘‘saro otaratū’’ti parivattite.",
  "tika-s0101t3:91_2": "Evarūpānañhi mantānaṁ ekaṁseneva paṭippassambhakavijjā hontiyeva yathā taṁ kusumārakavijjānaṁ.",
  "tika-s0101t3:91_3": "Attano dhītu apavādamocanatthaṁ tassa bhujissakaraṇaṁ.",
  "tika-s0101t3:91_4": "Tassānurūpe issariye ṭhapanatthaṁ uḷāre ca naṁ ṭhāne ṭhapesi.",
  "tika-s0101t3:92_0": "Khattiyaseṭṭhabhāvavaṇṇanā",
  "tika-s0101t3:93_0": "275.",
  "tika-s0101t3:93_1": "Samassāsanatthamāha karuṇāyanto, na kulīnabhāvadassanatthaṁ,",
  "tika-s0101t3:93_2": "tenāha ‘‘atha kho bhagavā’’tiādi.",
  "tika-s0101t3:93_3": "Brāhmaṇesūti brāhmaṇānaṁ samīpe,",
  "tika-s0101t3:93_4": "tato brāhmaṇehi laddhabbaṁ āsanādiṁ sandhāya ‘‘brāhmaṇānaṁ antare’’ti vuttaṁ.",
  "tika-s0101t3:93_5": "Kevalaṁ saddhāya kātabbaṁ saddhaṁ,",
  "tika-s0101t3:93_6": "paralokagate sandhāya na tato kiñci apatthentena kātabbanti attho,",
  "tika-s0101t3:93_7": "tenāha ‘‘matake uddissa katabhatte’’ti.",
  "tika-s0101t3:93_8": "Maṅgalādibhatteti ādi-saddena ussavadevatārādhanādiṁ saṅgaṇhāti.",
  "tika-s0101t3:93_9": "Yaññabhatteti pāpasaññamādivasena katabhatte. Pāhunakānanti atithīnaṁ.",
  "tika-s0101t3:93_10": "Khattiyabhāvaṁ appatto ubhato sujātatābhāvato,",
  "tika-s0101t3:93_11": "tenāha ‘‘aparisuddhoti attho’’ti.",
  "tika-s0101t3:94_0": "276.Itthiṁ karitvāti ettha karaṇaṁ kiriyāsāmaññavisayanti āha ‘‘itthiṁ pariyesitvā’’ti.",
  "tika-s0101t3:94_1": "Brāhmaṇakaññaṁ itthiṁ khattiyakumārassa bhariyābhūtaṁ gahetvāpi khattiyāva seṭṭhā, hīnā brāhmaṇāti yojanā.",
  "tika-s0101t3:94_2": "Purisena vā purisaṁ karitvāti etthāpi eseva nayo.",
  "tika-s0101t3:94_3": "Pakaraṇeti rāgādivasena paduṭṭhe pakkhalite kāraṇe, tenāha ‘‘dose’’ti.",
  "tika-s0101t3:94_4": "Bhassati niratthakabhāvena khipīyatīti bhassaṁ, chārikā.",
  "tika-s0101t3:95_0": "277.Janitasminti kammakilesehi nibbatte.",
  "tika-s0101t3:95_1": "Jane etasminti vā janetasmiṁ, manussesūti attho, tenāha ‘‘gottapaṭisārino’’ti. Saṁsanditvāti ghaṭetvā, aviruddhaṁ katvāti attho.",
  "tika-s0101t3:96_0": "Paṭhamabhāṇavāravaṇṇanā niṭṭhitā.",
  "tika-s0101t3:97_0": "Vijjācaraṇakathāvaṇṇanā",
  "tika-s0101t3:98_0": "278.Idaṁ vaṭṭatīti idaṁ ajjhenādi kattuṁ labbhati.",
  "tika-s0101t3:98_1": "Jātivādavinibaddhāti jātisannissitavāde vinibaddhā.",
  "tika-s0101t3:98_2": "Brāhmaṇasseva ajjhenajjhāpanayajanayājanādayoti evaṁ ye attukkaṁsanaparavambhanavasena pavattā,",
  "tika-s0101t3:98_3": "tato eva te mānavādapaṭibaddhā ca honti.",
  "tika-s0101t3:98_4": "Ye pana āvāhavivāhavinibaddhā,",
  "tika-s0101t3:98_5": "te eva sambandhattayavasena ‘‘arahasi vā maṁ tvaṁ,",
  "tika-s0101t3:98_6": "na vā maṁ tvaṁ arahasī’’ti evaṁ pavattanakā.",
  "tika-s0101t3:99_0": "Yatthāti yassaṁ vijjācaraṇasampattiyaṁ.",
  "tika-s0101t3:99_1": "Laggissāmāti olaggā antogadhā bhavissāmāti cintayimha.",
  "tika-s0101t3:99_2": "Paramatthato avijjācaraṇāniyeva ‘‘vijjācaraṇānī’’ti gahetvā ṭhito paramatthato vijjācaraṇesu vibhajiyamānesu so tato dūrato apanīto nāma hotīti āha ‘‘dūrameva avakkhipī’’ti.",
  "tika-s0101t3:99_3": "Samudāgamato pabhutītiādisamuṭṭhānato paṭṭhāya.",
  "tika-s0101t3:100_0": "279.",
  "tika-s0101t3:100_1": "Tividhaṁ sīlanti khuddakādibhedaṁ tividhaṁ sīlaṁ.",
  "tika-s0101t3:100_2": "Sīlavasenevāti sīlapariyāyeneva.",
  "tika-s0101t3:100_3": "Kiñci kiñcīti ahiṁsanādiyamaniyamalakkhaṇaṁ kiñci kiñci sīlaṁ atthi.",
  "tika-s0101t3:100_4": "Tattha tattheva laggeyyāti tasmiṁ tasmiṁyeva brāhmaṇasamayasiddhe sīlamatte ‘‘caraṇa’’nti laggeyya.",
  "tika-s0101t3:100_5": "Aṭṭhapi samāpattiyo caraṇanti niyyātitā honti rūpāvacaracatutthajjhānaniddeseneva arūpajjhānānampi niddiṭṭhabhāvāpattito niyyātitā nidassitā.",
  "tika-s0101t3:101_0": "Catuapāyamukhakathāvaṇṇanā",
  "tika-s0101t3:102_0": "280.Asampāpuṇantoti ārabhitvā sampattuṁ asakkonto.",
  "tika-s0101t3:102_1": "Avisahamānoti ārabhitumeva asakkonto. Khārinti parikkhāraṁ.",
  "tika-s0101t3:102_2": "Taṁ pana vibhajitvā dassetuṁ ‘‘araṇī’’tiādi vuttaṁ.",
  "tika-s0101t3:102_3": "Tattha araṇīti aggidhamanakaṁ araṇīdvayaṁ. Sujāti dabbi.",
  "tika-s0101t3:102_4": "Ādi-saddena tidaṇḍatighaṭikādiṁ saṅgaṇhāti khāribharitanti khārīhi puṇṇaṁ.",
  "tika-s0101t3:102_5": "Nanu upasampannassa bhikkhuno sāsanikopi yo koci anupasampanno atthato paricārakova,",
  "tika-s0101t3:102_6": "kiṁ aṅgaṁ pana bāhirakapabbajiteti tattha visesaṁ dassetuṁ ‘‘kāmañcā’’tiādi vuttaṁ.",
  "tika-s0101t3:102_7": "Vuttanayenāti ‘‘kappiyakaraṇa…pe… vattakaraṇavasenā’’ti evaṁ vuttena nayena.",
  "tika-s0101t3:102_8": "Paricārako hoti upasampannabhāvassa visiṭṭhabhāvato.",
  "tika-s0101t3:102_9": "‘‘Navakoṭisahassānī’’tiādinā (visuddhi. 1.20; paṭi. ma. aṭṭha.",
  "tika-s0101t3:102_10": "37) vuttappabhedānaṁ anekasahassānaṁ saṁvaravinayānaṁ samādiyitvā vattanena uparibhūtā aggabhūtā sampadāti hi ‘‘upasampadā’’ti vuccatīti.",
  "tika-s0101t3:102_11": "Guṇādhikopīti guṇehi ukkaṭṭhopi.",
  "tika-s0101t3:102_12": "Ayaṁ panāti vuttalakkhaṇo tāpaso.",
  "tika-s0101t3:103_0": "Tāpasā nāma kammavādikiriyāvādino, na sāsanassa paṭāṇībhūtā,",
  "tika-s0101t3:103_1": "yato nesaṁ pabbajituṁ āgatānaṁ titthiyaparivāsena vināva pabbajjā anuññātāti katvā ‘‘kasmā panā’’ti codanaṁ samuṭṭhapeti codako.",
  "tika-s0101t3:103_2": "Ācariyo ‘‘yasmā’’tiādinā codanaṁ pariharati.",
  "tika-s0101t3:103_3": "‘‘Osakkissatī’’ti saṅkhepato vuttamatthaṁ vivarituṁ ‘‘imasmiñhī’’tiādi vuttaṁ.",
  "tika-s0101t3:103_4": "Khuradhārūpamanti khuradhārānaṁ matthakeneva akkamitvā gamanūpamaṁ. Aññeti aññe bhikkhū. Aggisālanti aggihuttasālaṁ.",
  "tika-s0101t3:103_5": "Nānādārūhīti palāsadaṇḍādinānāvidhasamidhādārūhi.",
  "tika-s0101t3:104_0": "Idanti ‘‘catudvāraṁ āgāraṁ katvā’’tiādinā vuttaṁ.",
  "tika-s0101t3:104_1": "Assāti assa catutthassa puggalassa.",
  "tika-s0101t3:104_2": "Paṭipattimukhanti kohaññapaṭipattiyā mukhamattaṁ.",
  "tika-s0101t3:104_3": "So hi nānāvidhena kohaññena lokaṁ vimhāpento tattha acchati,",
  "tika-s0101t3:104_4": "tenāha ‘‘iminā hi mukhena so evaṁ paṭipajjatī’’ti.",
  "tika-s0101t3:105_0": "Khalādīsu manussānaṁ santike upatiṭṭhitvā vīhimuggatilamāsādīni bhikkhācariyāniyāmena saṅkaḍḍhitvā uñchanaṁ uñchā,",
  "tika-s0101t3:105_1": "sā eva cariyā vutti etesanti uñchācariyā.",
  "tika-s0101t3:105_2": "Aggipakkena jīvantīti aggipakkikā, na aggipakkikā anaggipakkikā.",
  "tika-s0101t3:105_3": "Uñchācariyā hi khalesu gantvā khalaggaṁ nāma manussehi diyyamānaṁ dhaññaṁ gaṇhanti,",
  "tika-s0101t3:105_4": "taṁ ime na gaṇhantīti anaggipakkikā nāma jātā. Asāmapākāti asayaṁpācakā.",
  "tika-s0101t3:105_5": "Asmamuṭṭhinā muṭṭhipāsāṇena vattantīti asmamuṭṭhikā.",
  "tika-s0101t3:105_6": "Dantena uppāṭitaṁ vakkalaṁ rukkhattaco dantavakkalaṁ,",
  "tika-s0101t3:105_7": "tena vattantīti dantavakkalikā.",
  "tika-s0101t3:105_8": "Pavattaṁ rukkhādito pātitaṁ phalaṁ bhuñjantīti pavattaphalabhojino.",
  "tika-s0101t3:105_9": "Jiṇṇapakkatāya paṇḍubhūtaṁ palāsaṁ, taṁsadisañca paṇḍupalāsaṁ,",
  "tika-s0101t3:105_10": "tena vattantīti paṇḍupalāsikā,",
  "tika-s0101t3:105_11": "sayaṁpatitapupphaphalapattabhojino.",
  "tika-s0101t3:106_0": "Idāni te aṭṭhavidhepi sarūpato dassetuṁ ‘‘tatthā’’tiādi vuttaṁ.",
  "tika-s0101t3:106_1": "Saṅkaḍḍhitvāti bhikkhācariyāvasena laddhadhaññaṁ ekajjhaṁ katvā.",
  "tika-s0101t3:107_0": "Pariyeṭṭhi nāma dukkhāti paresaṁ gehato gehaṁ gantvā pariyeṭṭhi nāma dīnavuttibhāvena dukkhā.",
  "tika-s0101t3:107_1": "Pāsāṇassa pariggaho dukkho pabbajitassāti vā danteheva uppāṭetvā khādanti.",
  "tika-s0101t3:108_0": "Imāhi catūhiyevāti ‘‘khārividhaṁ ādāyā’’tiādinā vuttāhi catūhi eva tāpasapabbajjāhīti.",
  "tika-s0101t3:109_0": "282. Apāye vināse niyutto āpāyiko.",
  "tika-s0101t3:109_1": "Tabbhāvaṁ paripūretuṁ asakkonto tena aparipuṇṇo aparipūramāno,",
  "tika-s0101t3:109_2": "karaṇe cetaṁ paccattavacanaṁ,",
  "tika-s0101t3:109_3": "tenāha ‘‘āpāyikenāpi aparipūramānenā’’ti.",
  "tika-s0101t3:110_0": "Pubbakaisibhāvānuyogavaṇṇanā",
  "tika-s0101t3:111_0": "283. Dīyatīti datti,",
  "tika-s0101t3:111_1": "dattiyeva dattikanti āha ‘‘dinnaka’’nti.",
  "tika-s0101t3:111_2": "Yadi brāhmaṇassa sammukhībhāvo rañño na dātabbo,",
  "tika-s0101t3:111_3": "kasmāssa upasaṅkamanaṁ na paṭikkhittanti āha ‘‘yasmā panā’’tiādi. Khettavijjāyāti nītisatthe. Payātanti saddhaṁ, sassatikaṁ vā,",
  "tika-s0101t3:111_4": "tenāha ‘‘abhiharitvā dinna’’nti.",
  "tika-s0101t3:111_5": "Kasmā bhagavā ‘‘rañño pasenadissa kosalassa dattikaṁ bhuñjatī’’tiādinā brāhmaṇassa mammavacanaṁ avocāti tattha kāraṇaṁ dassetuṁ ‘‘idaṁ pana kāraṇa’’ntiādi vuttaṁ.",
  "tika-s0101t3:112_0": "284.Rathūpatthareti rathassa upari attharitapadese.",
  "tika-s0101t3:112_1": "Pākaṭamantananti pakāsabhūtaṁ mantanaṁ.",
  "tika-s0101t3:112_2": "Tañhi suddādīhi ñāyatīti na rahassamantanaṁ. Bhaṇatīti api nu bhaṇati.",
  "tika-s0101t3:113_0": "285.Pavattāroti pāvacanabhāvena vattāro,",
  "tika-s0101t3:113_1": "yasmā te tesaṁ mantānaṁ pavattakā,",
  "tika-s0101t3:113_2": "tasmā āha ‘‘pavattayitāro’’ti.",
  "tika-s0101t3:113_3": "Sudde bahi katvā raho bhāsitabbaṭṭhena mantā eva,",
  "tika-s0101t3:113_4": "taṁtaṁatthapaṭipattihetutāya padanti mantapadaṁ,",
  "tika-s0101t3:113_5": "anupanītāsādhāraṇatāya vā rahassabhāvena vattabbaṁ hitakiriyāya adhigamupāyaṁ.",
  "tika-s0101t3:113_6": "Sajjhāyitanti gāyanavasena sajjhāyitaṁ,",
  "tika-s0101t3:113_7": "taṁ pana udattānudattādīnaṁ sarānaṁ sampādanavaseneva icchitanti āha ‘‘sarasampattivasenā’’ti.",
  "tika-s0101t3:113_8": "Aññesaṁ vuttanti pāvacanabhāvena aññesaṁ vuttaṁ.",
  "tika-s0101t3:113_9": "Samupabyūḷhanti saṅgahetvā uparūpari saññūḷhaṁ.",
  "tika-s0101t3:113_10": "Rāsikatanti iruvedayajuvedasāmavedādivasena ,",
  "tika-s0101t3:113_11": "tatthāpi paccekaṁ mantabrahmādivasena,",
  "tika-s0101t3:113_12": "ajjhāyānuvākādivasena ca rāsikataṁ.",
  "tika-s0101t3:114_0": "Tesanti mantānaṁ kattūnaṁ.",
  "tika-s0101t3:114_1": "Dibbena cakkhunā oloketvāti dibbacakkhuparibhaṇḍena yathākammūpagañāṇena sattānaṁ kammassakatādiṁ paccakkhato dassanaṭṭhena dibbacakkhusadisena pubbenivāsañāṇena atītakappe brāhmaṇānaṁ mantajjhenavidhiñca oloketvā.",
  "tika-s0101t3:114_2": "Pāvacanena saha saṁsanditvāti kassapasammāsambuddhassa yaṁ vacanaṁ vaṭṭasannissitaṁ, tena saha aviruddhaṁ katvā.",
  "tika-s0101t3:114_3": "Na hi tesaṁ vivaṭṭasannissito attho paccakkho hoti.",
  "tika-s0101t3:114_4": "Aparāpare panāti aṭṭhakādīhi aparā pare pacchimā okkākarājakālādīsu uppannā.",
  "tika-s0101t3:114_5": "Pakkhipitvāti aṭṭhakādīhi ganthitamantapadesu kilesasannissitapadānaṁ tattha tattha pade pakkhipanaṁ katvā.",
  "tika-s0101t3:114_6": "Viruddhe akaṁsūti brāhmaṇadhammikasuttādīsu āgatanayena saṁkilesikatthadīpanato paccanīkabhūte akaṁsu.",
  "tika-s0101t3:114_7": "Idhāti ‘‘tyāhaṁ mante adhīyāmī’’ti etasmiṁ ṭhāne.",
  "tika-s0101t3:114_8": "Paṭiññaṁ aggahetvāti ‘‘taṁ kiṁ maññasī’’ti evaṁ paṭiññaṁ aggahetvāva.",
  "tika-s0101t3:115_0": "286.Nirāmagandhāti kilesāsucivasena vissagandharahitā.",
  "tika-s0101t3:115_1": "Anitthigandhāti itthīnaṁ gandhamattassapi avisahanena itthigandharahitā.",
  "tika-s0101t3:115_2": "Ettha ca ‘‘nirāmagandhā’’ti etena tesaṁ porāṇānaṁ brāhmaṇānaṁ vikkhambhitakilesataṁ dasseti,",
  "tika-s0101t3:115_3": "‘‘anitthigandhā brahmacārino’’ti etena ekavihāritaṁ,",
  "tika-s0101t3:115_4": "‘‘rajojalladharā’’ti etena maṇḍanavibhūsanānuyogābhāvaṁ,",
  "tika-s0101t3:115_5": "‘‘araññāyatane pabbatapādesu vasiṁsū’’ti etena manussūpacāraṁ pahāya vivittavāsaṁ,",
  "tika-s0101t3:115_6": "‘‘vanamūlaphalāhārā vasiṁsū’’ti etena sālimaṁsodanādipaṇītāhārapaṭikkhepaṁ,",
  "tika-s0101t3:115_7": "‘‘yadā’’tiādinā yānavāhanapaṭikkhepaṁ,",
  "tika-s0101t3:115_8": "‘‘sabbadisāsū’’tiādinā rakkhāvaraṇapaṭikkhepaṁ,",
  "tika-s0101t3:115_9": "evañca vadanto micchāpaṭipadāpakkhikaṁ sācariyassa ambaṭṭhassa vuttiṁ upādāya sammāpaṭipadāpakkhikāpi tesaṁ brāhmaṇānaṁ vutti ariyavinaye sammāpaṭipattiṁ upādāya micchāpaṭipadāyeva.",
  "tika-s0101t3:115_10": "Kutassa sallekhapaṭipattiyuttatāti.",
  "tika-s0101t3:115_11": "‘‘Evaṁ sute’’tiādinā bhagavā ambaṭṭhaṁ santajjento niggaṇhātīti dasseti.",
  "tika-s0101t3:116_0": "Veṭhakehīti veṭhakapaṭṭakāhi.",
  "tika-s0101t3:116_1": "Samantānagaranti nagarassa samantato.",
  "tika-s0101t3:116_2": "Katasudhākammaṁ pākārassa adhobhāge ṭhānaṁ vuccatīti adhippāyo.",
  "tika-s0101t3:117_0": "Dvelakkhaṇadassanavaṇṇanā",
  "tika-s0101t3:118_0": "287.Na sakkotisaṅkucite iriyāpathe anavasesato tesaṁ dubbibhāvanato.",
  "tika-s0101t3:118_1": "Gavesīti ñāṇena pariyesanamakāsi.",
  "tika-s0101t3:118_2": "Samānayīti ñāṇena saṅkalento sammā ānayi samāhari.",
  "tika-s0101t3:118_3": "‘‘Kaṅkhatī’’ti padassa ākaṅkhatīti ayamatthoti āha ‘‘aho vata passeyyanti patthanaṁ uppādetī’’ti. Kicchatīti kilamati.",
  "tika-s0101t3:118_4": "‘‘Kaṅkhatī’’ti padassa pubbe āsisanatthataṁ vatvā idānissa saṁsayatthatameva vikappantaravasena dassento ‘‘kaṅkhāya vā dubbalā vimati vuttā’’ti āha.",
  "tika-s0101t3:118_5": "Tīhi dhammehīti tippakārehi saṁsayadhammehi.",
  "tika-s0101t3:118_6": "Kālusiyabhāvoti appasannatāya hetubhūto āvilabhāvo.",
  "tika-s0101t3:119_0": "Yasmā bhagavato kosohitaṁ sabbabuddhānaṁ āveṇikaṁ aññehi asādhāraṇaṁ vatthaguyhaṁ suvisuddhakañcanamaṇḍalasannikāsaṁ,",
  "tika-s0101t3:119_1": "attano saṇṭhānasannivesasundaratāya ājāneyyagandhahatthino varaṅgaparamacārubhāvaṁ,",
  "tika-s0101t3:119_2": "vikasamānatapaniyāravindasamujjalakesarāvattavilāsaṁ,",
  "tika-s0101t3:119_3": "sañjhāpabhānurañjitajalavanantarābhilakkhitasampuṇṇacandamaṇḍalasobhañca attano siriyā abhibhuyya virājati,",
  "tika-s0101t3:119_4": "yaṁ bāhirabbhantaramalehi anupakkiliṭṭhatāya,",
  "tika-s0101t3:119_5": "cirakālaṁ suparicitabrahmacariyādhikāratāya,",
  "tika-s0101t3:119_6": "susaṇṭhitasaṇṭhānasampattiyā ca ,",
  "tika-s0101t3:119_7": "kopīnampi santaṁ akopīnameva,",
  "tika-s0101t3:119_8": "tasmā vuttaṁ ‘‘bhagavato hī’’tiādi. Pahūtabhāvanti puthulabhāvaṁ. Ettheva hi tassa saṁsayo,",
  "tika-s0101t3:119_9": "tanumudusukumāratādīsu panassa guṇesu vicāraṇā eva nāhosi.",
  "tika-s0101t3:120_0": "288.Hirikaraṇokāsanti hiriyitabbaṭṭhānaṁ. Chāyanti paṭibimbaṁ.",
  "tika-s0101t3:120_1": "Kathaṁ kīdisanti āha ‘‘iddhiyā’’tiādi.",
  "tika-s0101t3:120_2": "Chāyārūpakamattanti bhagavato paṭibimbarūpaṁ.",
  "tika-s0101t3:120_3": "Tañca kho buddhasantānato vinimuttattā rūpakamattaṁ bhagavato sarīravaṇṇasaṇṭhānāvayavaṁ iddhimayaṁ bimbakamattaṁ.",
  "tika-s0101t3:120_4": "Taṁ pana rūpakamattaṁ dassento bhagavā yathā attano buddharūpaṁ na dissati, tathā katvā dasseti. Ninnetvāti nīharitvā.",
  "tika-s0101t3:120_5": "Kallosīti pucchāvissajjane kusalo cheko asi.",
  "tika-s0101t3:120_6": "Tathākaraṇenāti kathinasūciṁ viya karaṇena. Etthāti pahūtajivhāya.",
  "tika-s0101t3:120_7": "Mudubhāvo pakāsito amuduno ghanasukhumabhāvāpādanatthaṁ asakkuṇeyyattā dīghabhāvo, tanubhāvo cāti daṭṭhabbaṁ.",
  "tika-s0101t3:121_0": "291.‘‘Atthacarakenā’’ti iminā byatirekamukhena anatthacarakataṁyeva vibhāveti.",
  "tika-s0101t3:121_1": "Na aññatrāti na aññasmiṁ sugatiyanti attho.",
  "tika-s0101t3:121_2": "Upanetvāupanetvāti taṁ taṁ dosaṁ upanetvā upanetvā,",
  "tika-s0101t3:121_3": "tenāha ‘‘suṭṭhudāsādibhāvaṁ āropetvā’’ti.",
  "tika-s0101t3:121_4": "Pātesīti pavaṭṭanavasena pātesi.",
  "tika-s0101t3:122_0": "Pokkharasātibuddhūpasaṅkamanavaṇṇanā",
  "tika-s0101t3:123_0": "293-6.Āgamā nūti āgato nu. Khoti nipātamattaṁ. Idhāti ettha, tumhākaṁ santikanti attho. Adhivāsetūti sādiyatu,",
  "tika-s0101t3:123_1": "taṁ pana sādiyanaṁ manasā sampaṭiggaho hotīti āha ‘‘sampaṭicchatū’’ti.",
  "tika-s0101t3:124_0": "297.Yāvadatthanti yāva attho,",
  "tika-s0101t3:124_1": "tāva bhojanena tadā katanti attho.",
  "tika-s0101t3:124_2": "Oṇittanti āmisāpanayanena sucikataṁ,",
  "tika-s0101t3:124_3": "tenāha ‘‘hatthe ca pattañca dhovitvā’’ti.",
  "tika-s0101t3:125_0": "298.Anupubbiṁ kathanti anupubbaṁ kathetabbakathaṁ,",
  "tika-s0101t3:125_1": "tenāha ‘‘anupaṭipāṭikatha’’nti. Kā pana sā?",
  "tika-s0101t3:125_2": "Dānādikathāti āha ‘‘dānānantaraṁ sīla’’ntiādi.",
  "tika-s0101t3:125_3": "Tena dānakathā tāva pacurajanesupi pavattiyā sabbasādhāraṇattā, sukarattā,",
  "tika-s0101t3:125_4": "sīle patiṭṭhānassa upāyabhāvato ca ādito kathetabbā.",
  "tika-s0101t3:125_5": "Pariccāgasīlo hi puggalo pariggahitavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti.",
  "tika-s0101t3:125_6": "Sīlena dāyakapaṭiggāhakasuddhito parānuggahaṁ vatvā parapīḷānivattivacanato,",
  "tika-s0101t3:125_7": "kiriyadhammaṁ vatvā akiriyadhammavacanato,",
  "tika-s0101t3:125_8": "bhogasampattihetuṁ vatvā bhavasampattihetuvacanato ca dānakathānantaraṁ sīlakathā kathetabbā,",
  "tika-s0101t3:125_9": "tañce dānasīlaṁ vaṭṭanissitaṁ,",
  "tika-s0101t3:125_10": "ayaṁ bhavasampatti tassa phalanti dassanatthaṁ imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogasampattiyo laddhabbāti dassanatthaṁ tadanantaraṁ saggakathā.",
  "tika-s0101t3:125_11": "Svāyaṁ saggo rāgādīhi upakkiliṭṭho,",
  "tika-s0101t3:125_12": "sabbathānupakkiliṭṭho ariyamaggoti dassanatthaṁ saggānantaraṁ maggo kathetabbo.",
  "tika-s0101t3:125_13": "Maggañca kathentena tadadhigamupāyasandassanatthaṁ saggapariyāpannāpi,",
  "tika-s0101t3:125_14": "pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo,",
  "tika-s0101t3:125_15": "hīnā gammā pothujjanikā anariyā anatthasañhitāti tesaṁ okāro lāmakabhāvo,",
  "tika-s0101t3:125_16": "sabbepi bhavā kilesānaṁ vatthubhūtāti tattha saṁkileso,",
  "tika-s0101t3:125_17": "sabbasaṁkilesavippamuttaṁ nibbānanti nekkhamme ānisaṁso ca kathetabboti ayamattho bodhitoti veditabbo.",
  "tika-s0101t3:125_18": "Maggoti cettha iti-saddena ādiatthadīpanato ‘‘kāmānaṁ ādīnavo’’ti evamādīnaṁ saṅgahoti evamayaṁ atthavaṇṇanā katāti veditabbā.",
  "tika-s0101t3:125_19": "‘‘Tassa uppattiākāradassanattha’’nti kasmā vuttaṁ,",
  "tika-s0101t3:125_20": "nanu maggañāṇaṁ asaṅkhatadhammārammaṇaṁ,",
  "tika-s0101t3:125_21": "na saṅkhatadhammārammaṇanti codanaṁ sandhāyāha ‘‘tañhī’’tiādi.",
  "tika-s0101t3:125_22": "Tattha paṭivijjhantanti asammohapaṭivedhavasena paṭivijjhantaṁ, tenāha ‘‘kiccavasenā’’ti.",
  "tika-s0101t3:126_0": "Pokkharasātiupāsakattapaṭivedanākathāvaṇṇanā",
  "tika-s0101t3:127_0": "299.",
  "tika-s0101t3:127_1": "Ettha ca ‘‘diṭṭhadhammo’’tiādi pāḷiyaṁ dassanaṁ nāma ñāṇadassanato aññampi atthi,",
  "tika-s0101t3:127_2": "tannivattanatthaṁ ‘‘pattadhammo’’ti vuttaṁ.",
  "tika-s0101t3:127_3": "Patti ca ñāṇasampattito aññampi vijjatīti tato visesadassanatthaṁ ‘‘viditadhammo’’ti vuttaṁ.",
  "tika-s0101t3:127_4": "Sā panesā viditadhammatā ekadesatopi hotīti nippadesato viditabhāvaṁ dassetuṁ ‘‘pariyogāḷhadhammo’’ti vuttaṁ.",
  "tika-s0101t3:127_5": "Tenassa saccābhisambodhaṁyeva dīpeti.",
  "tika-s0101t3:127_6": "Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāḷhaṁ nāma hoti,",
  "tika-s0101t3:127_7": "tenāha ‘‘diṭṭho ariyasaccadhammo etenāti diṭṭhadhammo’’ti.",
  "tika-s0101t3:127_8": "Tiṇṇā vicikicchāti sappaṭibhayakantārasadisā soḷasavatthukā,",
  "tika-s0101t3:127_9": "aṭṭhavatthukā ca tiṇṇā vitiṇṇā vicikicchā.",
  "tika-s0101t3:127_10": "Vigatā kathaṅkathāti pavattiādīsu. ‘‘Evaṁ nu kho,",
  "tika-s0101t3:127_11": "na nu kho’’ti evaṁ pavattikā vigatā samucchinnā kathaṅkathā.",
  "tika-s0101t3:127_12": "Vesārajjappattoti sārajjakarānaṁ pāpadhammānaṁ pahīnattā,",
  "tika-s0101t3:127_13": "tappaṭipakkhesu ca sīlādiguṇesu suppatiṭṭhitattā vesārajjaṁ visāradabhāvaṁ veyyattiyaṁ patto adhigato.",
  "tika-s0101t3:127_14": "Sāyaṁ vesārajjappatti suppatiṭṭhitabhāvoti katvā āha ‘‘satthusāsane’’ti.",
  "tika-s0101t3:127_15": "Attanā paccakkhato diṭṭhattā adhigatattā na paraṁ pacceti,",
  "tika-s0101t3:127_16": "na tassa paro paccetabbo atthīti aparappaccayo.",
  "tika-s0101t3:127_17": "Yaṁ panettha vattabbaṁ avuttaṁ, taṁ parato āgamissati. Sesaṁ suviññeyyameva.",
  "tika-s0101t3:128_0": "Ambaṭṭhasuttavaṇṇanāya līnatthappakāsanā."
}