{
  "atk-s0402a51:0_0": "(16) 1. Indriyavaggo",
  "atk-s0402a51:1_0": "1. Indriyasuttādivaṇṇanā",
  "atk-s0402a51:2_0": "151.",
  "atk-s0402a51:2_1": "Catutthassa paṭhame saddhādhurena indaṭṭhaṁ karotīti saddhindriyaṁ.",
  "atk-s0402a51:2_2": "Sesesupi eseva nayo.",
  "atk-s0402a51:2_3": "Dutiye assaddhiye akampanaṭṭhena saddhābalaṁ.",
  "atk-s0402a51:2_4": "Sesesupi eseva nayo.",
  "atk-s0402a51:2_5": "Tatiye anavajjabalanti niddosabalaṁ.",
  "atk-s0402a51:2_6": "Saṅgahabalanti saṅgaṇhitabbayuttakānaṁ saṅgaṇhanabalaṁ.",
  "atk-s0402a51:2_7": "Catutthapañcamāni uttānāneva.",
  "atk-s0402a51:3_0": "6. Kappasuttavaṇṇanā",
  "atk-s0402a51:4_0": "156.",
  "atk-s0402a51:4_1": "Chaṭṭhe saṁvaṭṭatīti ettha tayo saṁvaṭṭā āposaṁvaṭṭo,",
  "atk-s0402a51:4_2": "tejosaṁvaṭṭo,",
  "atk-s0402a51:4_3": "vāyosaṁvaṭṭoti.",
  "atk-s0402a51:4_4": "Tisso saṁvaṭṭasīmā ābhassarā,",
  "atk-s0402a51:4_5": "subhakiṇhā,",
  "atk-s0402a51:4_6": "vehapphalāti.",
  "atk-s0402a51:4_7": "Yadā kappo tejena saṁvaṭṭati,",
  "atk-s0402a51:4_8": "ābhassarato heṭṭhā agginā ḍayhati.",
  "atk-s0402a51:4_9": "Yadā āpena saṁvaṭṭati,",
  "atk-s0402a51:4_10": "subhakiṇhato heṭṭhā udakena vilīyati.",
  "atk-s0402a51:4_11": "Yadā vātena saṁvaṭṭati,",
  "atk-s0402a51:4_12": "vehapphalato heṭṭhā vātena viddhaṁsati.",
  "atk-s0402a51:4_13": "Vitthārato pana sadāpi ekaṁ buddhakkhettaṁ vinassati.",
  "atk-s0402a51:4_14": "Ayamettha saṅkhepo,",
  "atk-s0402a51:4_15": "vitthārakathā pana visuddhimagge (visuddhi.",
  "atk-s0402a51:4_16": "2.403-404 ādayo) vuttanayeneva veditabbā.",
  "atk-s0402a51:5_0": "7. Rogasuttavaṇṇanā",
  "atk-s0402a51:6_0": "157.",
  "atk-s0402a51:6_1": "Sattame vighātavāti mahicchāpaccayena vighātena dukkhena samannāgato.",
  "atk-s0402a51:6_2": "Asantuṭṭhoti catūsu paccayesu tīhi santosehi asantuṭṭho.",
  "atk-s0402a51:6_3": "Anavaññappaṭilābhāyāti parehi anavajānanassa paṭilābhatthāya.",
  "atk-s0402a51:6_4": "Lābhasakkārasilokappaṭilābhāyāti susaṅkhatacatupaccayasaṅkhātassa lābhasakkārassa ceva vaṇṇabhaṇanasaṅkhātassa silokassa ca paṭilābhatthāya.",
  "atk-s0402a51:6_5": "Saṅkhāya kulāni upasaṅkamatīti ‘‘iti maṁ ete jānissantī’’ti jānanatthāya kulāni upasaṅkamati.",
  "atk-s0402a51:6_6": "Sesapadesupi eseva nayo.",
  "atk-s0402a51:7_0": "8. Parihānisuttavaṇṇanā",
  "atk-s0402a51:8_0": "158.",
  "atk-s0402a51:8_1": "Aṭṭhame gambhīresūti atthagambhīresu.",
  "atk-s0402a51:8_2": "Ṭhānāṭhānesūti kāraṇākāraṇesu.",
  "atk-s0402a51:8_3": "Na kamatīti nāvagāhati nappavattati.",
  "atk-s0402a51:8_4": "Paññācakkhūti ettha uggahaparipucchāpaññāpi vaṭṭati,",
  "atk-s0402a51:8_5": "sammasanappaṭivedhapaññāpi vaṭṭatiyeva.",
  "atk-s0402a51:9_0": "9. Bhikkhunīsuttavaṇṇanā",
  "atk-s0402a51:10_0": "159.",
  "atk-s0402a51:10_1": "Navame ehi tvanti there paṭibaddhacittā taṁ pahiṇituṁ evamāha.",
  "atk-s0402a51:10_2": "Sasīsaṁ pārupitvāti saha sīsena kāyaṁ pārupitvā.",
  "atk-s0402a51:10_3": "Mañcake nipajjīti vegena mañcakaṁ paññāpetvā tattha nipajji.",
  "atk-s0402a51:10_4": "Etadavocāti tassākāraṁ sallakkhetvā lobhappahānatthāya saṇheneva asubhakathaṁ kathetuṁ etaṁ avoca.",
  "atk-s0402a51:10_5": "Āhārasambhūtoti āhārena sambhūto āhāraṁ nissāya vaḍḍhito.",
  "atk-s0402a51:10_6": "Āhāraṁ nissāya āhāraṁ pajahatīti paccuppannaṁ kabaḷīkārāhāraṁ nissāya taṁ evaṁ yoniso sevamāno pubbakammasaṅkhātaṁ āhāraṁ pajahati.",
  "atk-s0402a51:10_7": "Paccuppannepi pana kabaḷīkārāhāre nikantitaṇhā pajahitabbā.",
  "atk-s0402a51:11_0": "Taṇhaṁ pajahatīti idāni evaṁ pavattaṁ paccuppannataṇhaṁ nissāya vaṭṭamūlikaṁ pubbataṇhaṁ pajahati.",
  "atk-s0402a51:11_1": "Ayaṁ pana paccuppannataṇhā kusalā akusalāti? Akusalā.",
  "atk-s0402a51:11_2": "Sevitabbā na sevitabbāti?",
  "atk-s0402a51:11_3": "Sevitabbā.",
  "atk-s0402a51:11_4": "Paṭisandhiṁ ākaḍḍhati nākaḍḍhatīti?",
  "atk-s0402a51:11_5": "Nākaḍḍhati.",
  "atk-s0402a51:11_6": "Etissāpi pana paccuppannāya sevitabbataṇhāya nikanti pajahitabbāyeva.",
  "atk-s0402a51:11_7": "So hi nāma āyasmā āsavānaṁ khayā upasampajja viharissati,",
  "atk-s0402a51:11_8": "kimaṅgaṁ panāhanti ettha kimaṅgaṁ panāti kāraṇaparivitakkanametaṁ.",
  "atk-s0402a51:11_9": "Idaṁ vuttaṁ hoti –",
  "atk-s0402a51:11_10": "so āyasmā arahattaphalaṁ sacchikatvā viharissati,",
  "atk-s0402a51:11_11": "ahaṁ kena kāraṇena na sacchikatvā viharissāmi.",
  "atk-s0402a51:11_12": "Sopi hi āyasmā sammāsambuddhasseva putto,",
  "atk-s0402a51:11_13": "ahampi sammāsambuddhasseva putto,",
  "atk-s0402a51:11_14": "mayhampetaṁ uppajjissatīti.",
  "atk-s0402a51:11_15": "Mānaṁ nissāyāti idaṁ evaṁ uppannasevitabbamānaṁ nissāya.",
  "atk-s0402a51:11_16": "Mānaṁpajahatīti vaṭṭamūlakaṁ pubbamānaṁ pajahati.",
  "atk-s0402a51:11_17": "Yaṁ nissāya panesa taṁ pajahati,",
  "atk-s0402a51:11_18": "sopi taṇhā viya akusalo ceva sevitabbo ca,",
  "atk-s0402a51:11_19": "no ca paṭisandhiṁ ākaḍḍhati.",
  "atk-s0402a51:11_20": "Nikanti pana tasmimpi pajahitabbāva.",
  "atk-s0402a51:12_0": "Setughātovutto bhagavatāti padaghāto paccayaghāto buddhena bhagavatā kathito.",
  "atk-s0402a51:12_1": "Iti imehi catūhi aṅgehi there desanaṁ vinivaṭṭente tassā bhikkhuniyā theraṁ ārabbha uppanno chandarāgo apagañchi.",
  "atk-s0402a51:12_2": "Sāpi theraṁ khamāpetuṁ accayaṁ desesi,",
  "atk-s0402a51:12_3": "theropissā paṭiggaṇhi.",
  "atk-s0402a51:12_4": "Taṁ dassetuṁ atha kho sā bhikkhunītiādi vuttaṁ.",
  "atk-s0402a51:13_0": "10. Sugatavinayasuttavaṇṇanā",
  "atk-s0402a51:14_0": "160.",
  "atk-s0402a51:14_1": "Dasame duggahitanti uppaṭipāṭiyā gahitaṁ.",
  "atk-s0402a51:14_2": "Pariyāpuṇantīti vaḷañjenti kathenti.",
  "atk-s0402a51:14_3": "Padabyañjanehīti ettha padameva atthassa byañjanato byañjananti vuttaṁ.",
  "atk-s0402a51:14_4": "Dunnikkhittassāti duṭṭhu nikkhittassa uppaṭipāṭiyā ṭhapitassa.",
  "atk-s0402a51:14_5": "Atthopi dunnayo hotīti aṭṭhakathā nīharitvā kathetuṁ na sakkā hoti.",
  "atk-s0402a51:14_6": "Chinnamūlakoti mūlabhūtānaṁ bhikkhūnaṁ upacchinnattā chinnamūlako.",
  "atk-s0402a51:14_7": "Appaṭisaraṇoti appatiṭṭho.",
  "atk-s0402a51:14_8": "Bāhulikāti paccayabāhullāya paṭipannā.",
  "atk-s0402a51:14_9": "Sāthalikāti tisso sikkhā sithilaggahaṇena gaṇhanakā.",
  "atk-s0402a51:14_10": "Okkamanepubbaṅgamāti pañca nīvaraṇāni avagamanato okkamananti vuccanti,",
  "atk-s0402a51:14_11": "tattha pubbaṅgamāti attho.",
  "atk-s0402a51:14_12": "Paviveketi tividhe viveke.",
  "atk-s0402a51:14_13": "Nikkhittadhurāti nibbīriyā.",
  "atk-s0402a51:14_14": "Iminā nayena pana sabbattha attho veditabbo.",
  "atk-s0402a51:15_0": "Indriyavaggo paṭhamo."
}