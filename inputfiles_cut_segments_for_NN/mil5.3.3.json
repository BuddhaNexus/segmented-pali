{
  "mil5.3.3:0.1_0": "Milindapañha",
  "mil5.3.3:0.2_0": "Meṇḍakapañha",
  "mil5.3.3:0.3_0": "Paṇāmitavagga",
  "mil5.3.3:0.4_0": "3. Vatthaguyhanidassanapañha",
  "mil5.3.3:1.1_0": "“Bhante nāgasena, bhāsitampetaṁ tathāgatena—",
  "mil5.3.3:2.1_0": "‘Kāyena saṁvaro sādhu,",
  "mil5.3.3:2.2_0": "sādhu vācāya saṁvaro;",
  "mil5.3.3:2.3_0": "Manasā saṁvaro sādhu,",
  "mil5.3.3:2.4_0": "sādhu sabbattha saṁvaro’ti.",
  "mil5.3.3:3.1_0": "Puna ca tathāgato catunnaṁ parisānaṁ majjhe nisīditvā purato devamanussānaṁ selassa brāhmaṇassa kosohitaṁ vatthaguyhaṁ dassesi.",
  "mil5.3.3:3.2_0": "Yadi, bhante nāgasena, bhagavatā bhaṇitaṁ—",
  "mil5.3.3:3.3_0": "‘kāyena saṁvaro sādhū’ti,",
  "mil5.3.3:3.3_1": "tena hi selassa brāhmaṇassa kosohitaṁ vatthaguyhaṁ dassesīti yaṁ vacanaṁ, taṁ micchā.",
  "mil5.3.3:3.4_0": "Yadi selassa brāhmaṇassa kosohitaṁ vatthaguyhaṁ dassesi,",
  "mil5.3.3:3.4_1": "tena hi ‘kāyena saṁvaro sādhū’ti tampi vacanaṁ micchā.",
  "mil5.3.3:3.5_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.3:4.1_0": "“Bhāsitampetaṁ, mahārāja,",
  "mil5.3.3:4.1_1": "bhagavatā ‘kāyena saṁvaro sādhū’ti,",
  "mil5.3.3:4.1_2": "selassa ca brāhmaṇassa kosohitaṁ vatthaguyhaṁ dassitaṁ.",
  "mil5.3.3:4.2_0": "Yassa kho, mahārāja, tathāgate kaṅkhā uppannā,",
  "mil5.3.3:4.2_1": "tassa bodhanatthāya bhagavā iddhiyā tappaṭibhāgaṁ kāyaṁ dasseti,",
  "mil5.3.3:4.2_2": "soyeva taṁ pāṭihāriyaṁ passatī”ti.",
  "mil5.3.3:5.1_0": "“Ko panetaṁ, bhante nāgasena, saddahissati,",
  "mil5.3.3:5.1_1": "yaṁ parisagato ekoyeva taṁ guyhaṁ passati,",
  "mil5.3.3:5.1_2": "avasesā tattheva vasantā na passantīti.",
  "mil5.3.3:5.2_0": "Iṅgha me tvaṁ tattha kāraṇaṁ upadisa, kāraṇena maṁ saññāpehī”ti.",
  "mil5.3.3:5.3_0": "“Diṭṭhapubbo pana tayā, mahārāja,",
  "mil5.3.3:5.3_1": "koci byādhito puriso parikiṇṇo ñātimittehī”ti.",
  "mil5.3.3:5.4_0": "“Āma, bhante”ti.",
  "mil5.3.3:5.5_0": "“Api nu kho sā, mahārāja, parisā passatetaṁ vedanaṁ,",
  "mil5.3.3:5.5_1": "yāya so puriso vedanāya vedayatī”ti.",
  "mil5.3.3:5.6_0": "“Na hi, bhante, attanā yeva so, bhante, puriso vedayatī”ti.",
  "mil5.3.3:5.7_0": "“Evameva kho, mahārāja,",
  "mil5.3.3:5.7_1": "yasseva tathāgate kaṅkhā uppannā,",
  "mil5.3.3:5.7_2": "tasseva tathāgato bodhanatthāya iddhiyā tappaṭibhāgaṁ kāyaṁ dasseti,",
  "mil5.3.3:5.7_3": "soyeva taṁ pāṭihāriyaṁ passati.",
  "mil5.3.3:6.1_0": "Yathā vā pana, mahārāja,",
  "mil5.3.3:6.1_1": "kañcideva purisaṁ bhūto āviseyya, api nu kho sā, mahārāja,",
  "mil5.3.3:6.1_2": "parisā passati taṁ bhūtāgamanan”ti?",
  "mil5.3.3:6.2_0": "“Na hi, bhante,",
  "mil5.3.3:6.2_1": "soyeva āturo tassa bhūtassa āgamanaṁ passatī”ti.",
  "mil5.3.3:6.3_0": "“Evameva kho, mahārāja,",
  "mil5.3.3:6.3_1": "yasseva tathāgate kaṅkhā uppannā,",
  "mil5.3.3:6.3_2": "tasseva tathāgato bodhanatthāya iddhiyā tappaṭibhāgaṁ kāyaṁ dasseti,",
  "mil5.3.3:6.3_3": "so yeva taṁ pāṭihāriyaṁ passatī”ti.",
  "mil5.3.3:7.1_0": "“Dukkaraṁ, bhante nāgasena, bhagavatā kataṁ, yaṁ ekassapi adassanīyaṁ, taṁ dassentenā”ti.",
  "mil5.3.3:7.2_0": "“Na, mahārāja, bhagavā guyhaṁ dassesi,",
  "mil5.3.3:7.2_1": "iddhiyā pana chāyaṁ dassesī”ti.",
  "mil5.3.3:7.3_0": "“Chāyāyapi, bhante,",
  "mil5.3.3:7.3_1": "diṭṭhāya diṭṭhaṁyeva hoti guyhaṁ, yaṁ disvā niṭṭhaṁ gato”ti.",
  "mil5.3.3:7.4_0": "“Dukkarañcāpi, mahārāja,",
  "mil5.3.3:7.4_1": "tathāgato karoti bodhaneyye satte bodhetuṁ.",
  "mil5.3.3:7.5_0": "Yadi, mahārāja, tathāgato kiriyaṁ hāpeyya,",
  "mil5.3.3:7.5_1": "bodhaneyyā sattā na bujjheyyuṁ.",
  "mil5.3.3:7.6_0": "Yasmā ca kho, mahārāja,",
  "mil5.3.3:7.6_1": "yogaññū tathāgato bodhaneyye satte bodhetuṁ,",
  "mil5.3.3:7.6_2": "tasmā tathāgato yena yena yogena bodhaneyyā bujjhanti,",
  "mil5.3.3:7.6_3": "tena tena yogena bodhaneyye bodheti.",
  "mil5.3.3:8.1_0": "Yathā, mahārāja,",
  "mil5.3.3:8.1_1": "bhisakko sallakatto yena yena bhesajjena āturo arogo hoti,",
  "mil5.3.3:8.1_2": "tena tena bhesajjena āturaṁ upasaṅkamati, vamanīyaṁ vameti, virecanīyaṁ vireceti, anulepanīyaṁ anulimpeti, anuvāsanīyaṁ anuvāseti;",
  "mil5.3.3:8.2_0": "evameva kho, mahārāja,",
  "mil5.3.3:8.2_1": "tathāgato yena yena yogena bodhaneyyā sattā bujjhanti, tena tena yogena bodheti.",
  "mil5.3.3:9.1_0": "Yathā vā pana, mahārāja,",
  "mil5.3.3:9.1_1": "itthī mūḷhagabbhā bhisakkassa adassanīyaṁ guyhaṁ dasseti;",
  "mil5.3.3:9.2_0": "evameva kho, mahārāja,",
  "mil5.3.3:9.2_1": "tathāgato bodhaneyye satte bodhetuṁ adassanīyaṁ guyhaṁ iddhiyā chāyaṁ dassesi.",
  "mil5.3.3:9.3_0": "Natthi, mahārāja,",
  "mil5.3.3:9.3_1": "adassanīyo nāma okāso puggalaṁ upādāya.",
  "mil5.3.3:9.4_0": "Yadi, mahārāja,",
  "mil5.3.3:9.4_1": "koci bhagavato hadayaṁ disvā bujjheyya,",
  "mil5.3.3:9.4_2": "tassapi bhagavā yogena hadayaṁ dasseyya, yogaññū, mahārāja, tathāgato desanākusalo.",
  "mil5.3.3:10.1_0": "Nanu, mahārāja,",
  "mil5.3.3:10.1_1": "tathāgato therassa nandassa adhimuttiṁ jānitvā taṁ devabhavanaṁ netvā devakaññāyo dassesi ‘imināyaṁ kulaputto bujjhissatī’ti, tena ca so kulaputto bujjhi.",
  "mil5.3.3:10.2_0": "Iti kho, mahārāja,",
  "mil5.3.3:10.2_1": "tathāgato anekapariyāyena subhanimittaṁ hīḷento garahanto jigucchanto tassa bodhanahetu kakuṭapādiniyo accharāyo dassesi.",
  "mil5.3.3:10.3_0": "Evampi tathāgato yogaññū desanākusalo.",
  "mil5.3.3:11.1_0": "Puna caparaṁ, mahārāja,",
  "mil5.3.3:11.1_1": "tathāgato therassa cūḷapanthakassa bhātarā nikkaḍḍhitassa dukkhitassa dummanassa upagantvā sukhumaṁ coḷakhaṇḍaṁ adāsi ‘imināyaṁ kulaputto bujjhissatī’ti,",
  "mil5.3.3:11.1_2": "so ca kulaputto tena kāraṇena jinasāsane vasībhāvaṁ pāpuṇi.",
  "mil5.3.3:11.2_0": "Evampi, mahārāja, tathāgato yogaññū desanākusalo.",
  "mil5.3.3:12.1_0": "Puna caparaṁ, mahārāja,",
  "mil5.3.3:12.1_1": "tathāgato brāhmaṇassa mogharājassa yāva tatiyaṁ pañhaṁ puṭṭho na byākāsi ‘evamimassa kulaputtassa māno upasamissati,",
  "mil5.3.3:12.1_2": "mānūpasamā abhisamayo bhavissatī’ti,",
  "mil5.3.3:12.1_3": "tena ca tassa kulaputtassa māno upasami,",
  "mil5.3.3:12.1_4": "mānūpasamā so brāhmaṇo chasu abhiññāsu vasībhāvaṁ pāpuṇi.",
  "mil5.3.3:12.2_0": "Evampi, mahārāja,",
  "mil5.3.3:12.2_1": "tathāgato yogaññū desanākusalo”ti.",
  "mil5.3.3:13.1_0": "“Sādhu, bhante nāgasena,",
  "mil5.3.3:13.1_1": "sunibbeṭhito pañho bahuvidhehi kāraṇehi, gahanaṁ agahanaṁ kataṁ, andhakāro āloko kato, gaṇṭhi bhinno, bhaggā paravādā,",
  "mil5.3.3:13.1_2": "jinaputtānaṁ cakkhuṁ tayā uppāditaṁ, nippaṭibhānā titthiyā,",
  "mil5.3.3:13.1_3": "tvaṁ gaṇivarapavaramāsajjā”ti.",
  "mil5.3.3:14.1_0": "Vatthaguyhanidassanapañho tatiyo."
}