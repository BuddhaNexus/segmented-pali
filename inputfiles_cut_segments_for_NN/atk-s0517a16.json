{
  "atk-s0517a16:0_0": "3. Abhisamayakathā",
  "atk-s0517a16:1_0": "Abhisamayakathāvaṇṇanā",
  "atk-s0517a16:2_0": "19.",
  "atk-s0517a16:3_0": "Idāni iddhikathānantaraṁ paramiddhibhūtaṁ abhisamayaṁ dassentena kathitāya abhisamayakathāya apubbatthānuvaṇṇanā.",
  "atk-s0517a16:3_1": "Tattha abhisamayoti saccānaṁ abhimukhena samāgamo,",
  "atk-s0517a16:3_2": "paṭivedhoti attho.",
  "atk-s0517a16:3_3": "Kenaabhisametīti kiṁ vuttaṁ hoti?",
  "atk-s0517a16:3_4": "‘‘Evaṁ mahatthiyo kho,",
  "atk-s0517a16:3_5": "bhikkhave,",
  "atk-s0517a16:3_6": "dhammābhisamayo’’tiādīsu (saṁ. ni.",
  "atk-s0517a16:3_7": "2.74) suttapadesu yo so abhisamayoti vutto,",
  "atk-s0517a16:3_8": "tasmiṁ abhisamaye vattamāne abhisametā puggalo kena dhammena saccāni abhisameti,",
  "atk-s0517a16:3_9": "abhimukho hutvā samāgacchati,",
  "atk-s0517a16:3_10": "paṭivijjhatīti vuttaṁ hotīti.",
  "atk-s0517a16:3_11": "Ayaṁ tāva codakassa pucchā.",
  "atk-s0517a16:3_12": "Cittena abhisametīti cittaṁ vinā abhisamayābhāvato tathā vissajjanaṁ.",
  "atk-s0517a16:3_13": "Hañcītiādi puna codanā.",
  "atk-s0517a16:3_14": "Hañci yadīti attho.",
  "atk-s0517a16:3_15": "‘‘Cittenā’’ti vuttattā tena hi aññāṇī abhisametīti āha.",
  "atk-s0517a16:3_16": "Na aññāṇī abhisametīti cittamatteneva abhisamayābhāvato paṭikkhepo.",
  "atk-s0517a16:3_17": "Ñāṇena abhisametīti paṭiññā.",
  "atk-s0517a16:3_18": "Puna hañcītiādi ‘‘ñāṇenā’’ti vuttattā aññāṇī acittakoti codanā.",
  "atk-s0517a16:3_19": "Na acittako abhisametīti acittakassa abhisamayābhāvato paṭikkhepo.",
  "atk-s0517a16:3_20": "Cittena cātiādi paṭiññā.",
  "atk-s0517a16:3_21": "Puna hañcītiādi sabbacittañāṇasādhāraṇavasena codanā.",
  "atk-s0517a16:3_22": "Sesacodanāvissajjanesupi eseva nayo.",
  "atk-s0517a16:4_0": "Parato pana kammassakatacittena ca ñāṇena cāti kammassakā sattāti evaṁ kammassakatāya pavattacittena ca ñāṇena ca.",
  "atk-s0517a16:4_1": "Saccānulomikacittena ca ñāṇena cāti saccapaṭivedhassa anukūlattā saccānulomikasaṅkhātena vipassanāsampayuttacittena ca vipassanāñāṇena ca.",
  "atk-s0517a16:4_2": "Kathanti yathā abhisamayo hoti,",
  "atk-s0517a16:4_3": "tathā kathetukamyatā pucchā.",
  "atk-s0517a16:4_4": "Uppādādhipateyyanti yasmā cittassa uppāde asati cetasikānaṁ uppādo natthi.",
  "atk-s0517a16:4_5": "Ārammaṇaggahaṇañhi cittaṁ tena saha uppajjamānā cetasikā kathaṁ ārammaṇe aggahite uppajjissanti.",
  "atk-s0517a16:4_6": "Abhidhammepi cittuppādeneva cetasikā vibhattā,",
  "atk-s0517a16:4_7": "tasmā maggañāṇassa uppāde adhipatibhūtaṁ cittanti attho.",
  "atk-s0517a16:4_8": "Ñāṇassāti maggañāṇassa.",
  "atk-s0517a16:4_9": "Hetu paccayo cāti janako ca upatthambhako ca.",
  "atk-s0517a16:4_10": "Taṁsampayuttanti tena ñāṇena sampayuttaṁ.",
  "atk-s0517a16:4_11": "Nirodhagocaranti nibbānārammaṇaṁ.",
  "atk-s0517a16:4_12": "Dassanādhipateyyanti sesānaṁ dassanakiccābhāvā nibbānadassane adhipatibhūtaṁ.",
  "atk-s0517a16:4_13": "Cittassāti maggasampayuttacittassa.",
  "atk-s0517a16:4_14": "Taṁsampayuttanti tena cittena sampayuttaṁ.",
  "atk-s0517a16:5_0": "20.",
  "atk-s0517a16:6_0": "Yasmā etampi pariyāyaṁ,",
  "atk-s0517a16:6_1": "na kevalaṁ cittañāṇehiyeva abhisamayo,",
  "atk-s0517a16:6_2": "atha kho sabbepi maggasampayuttacittacetasikā dhammā saccābhisamayakiccasādhanavasena abhisamayo nāma honti,",
  "atk-s0517a16:6_3": "tasmā tampi pariyāyaṁ dassetukāmo kiṁ nu ettakoyeva abhisamayoti pucchitvā na hīti taṁ vacanaṁ paṭikkhipitvā lokuttaramaggakkhaṇetiādimāha.",
  "atk-s0517a16:6_4": "Dassanābhisamayoti dassanabhūto abhisamayo.",
  "atk-s0517a16:6_5": "Esa nayo sesesupi.",
  "atk-s0517a16:6_6": "Saccāti saccañāṇāni.",
  "atk-s0517a16:6_7": "Maggañāṇameva nibbānānupassanaṭṭhena vipassanā.",
  "atk-s0517a16:6_8": "Vimokkhoti maggavimokkho.",
  "atk-s0517a16:6_9": "Vijjāti maggañāṇameva.",
  "atk-s0517a16:6_10": "Vimuttīti samucchedavimutti.",
  "atk-s0517a16:6_11": "Nibbānaṁ abhisamīyatīti abhisamayo,",
  "atk-s0517a16:6_12": "sesā abhisamenti etehīti abhisamayā.",
  "atk-s0517a16:7_0": "21.",
  "atk-s0517a16:8_0": "Puna maggaphalavasena abhisamayaṁ bhinditvā dassetuṁ kiṁ nūtiādimāha.",
  "atk-s0517a16:8_1": "Phalakkhaṇe panettha yasmā samucchedanaṭṭhena khaye ñāṇaṁ na labbhati,",
  "atk-s0517a16:8_2": "tasmā paṭippassaddhaṭṭhena anuppāde ñāṇanti vuttaṁ.",
  "atk-s0517a16:8_3": "Sesaṁ pana yathānurūpaṁ veditabbanti.",
  "atk-s0517a16:8_4": "Idāni yasmā kilesappahāne sati abhisamayo hoti,",
  "atk-s0517a16:8_5": "abhisamaye ca sati kilesappahānaṁ hoti,",
  "atk-s0517a16:8_6": "tasmā codanāpubbaṅgamaṁ kilesappahānaṁ dassetukāmo yvāyantiādimāha.",
  "atk-s0517a16:8_7": "Tattha yvāyanti yo ayaṁ maggaṭṭho ariyapuggalo.",
  "atk-s0517a16:8_8": "Evamādikāni panettha cattāri vacanāni codakassa pucchā.",
  "atk-s0517a16:8_9": "Puna atīte kilese pajahatīti idaṁ codanāya okāsadānatthaṁ vissajjanaṁ.",
  "atk-s0517a16:8_10": "Khīṇanti bhaṅgavasena khīṇaṁ.",
  "atk-s0517a16:8_11": "Niruddhanti santānavasena punappunaṁ anuppattiyā niruddhaṁ.",
  "atk-s0517a16:8_12": "Vigatanti vattamānakkhaṇato apagataṁ.",
  "atk-s0517a16:8_13": "Vigametīti apagamayati.",
  "atk-s0517a16:8_14": "Atthaṅgatanti abhāvaṁ gataṁ.",
  "atk-s0517a16:8_15": "Atthaṅgametīti abhāvaṁ gamayati.",
  "atk-s0517a16:8_16": "Tattha dosaṁ dassetvā na atīte kilese pajahatīti paṭikkhittaṁ.",
  "atk-s0517a16:8_17": "Anāgatacodanāya ajātanti jātiṁ appattaṁ.",
  "atk-s0517a16:8_18": "Anibbattanti sabhāvaṁ appattaṁ.",
  "atk-s0517a16:8_19": "Anuppannanti uppādato pabhuti uddhaṁ na paṭipannaṁ.",
  "atk-s0517a16:8_20": "Apātubhūtanti paccuppannabhāvena cittassa apātubhūtaṁ.",
  "atk-s0517a16:8_21": "Atītānāgate pajahato pahātabbānaṁ natthitāya aphalo vāyāmo āpajjatīti tadubhayampi paṭikkhittaṁ.",
  "atk-s0517a16:8_22": "Ratto rāgaṁ pajahatīti vattamānena rāgena ratto tameva rāgaṁ pajahati.",
  "atk-s0517a16:8_23": "Vattamānakilesesupi eseva nayo.",
  "atk-s0517a16:8_24": "Thāmagatoti thirasabhāvaṁ gato.",
  "atk-s0517a16:8_25": "Kaṇhasukkāti akusalā ca kusalā ca dhammā yuganaddhā samameva vattantīti āpajjatīti attho.",
  "atk-s0517a16:8_26": "Saṁkilesikāti evaṁ saṁkilesānaṁ sampayuttabhāve sati saṁkilese niyuttā maggabhāvanā hotīti āpajjatīti attho.",
  "atk-s0517a16:8_27": "Evaṁ paccuppanne pajahato vāyāmena saddhiṁ pahātabbānaṁ atthitāya saṁkilesikā ca maggabhāvanā hoti,",
  "atk-s0517a16:8_28": "vāyāmo ca aphalo hoti.",
  "atk-s0517a16:8_29": "Na hi paccuppannānaṁ kilesānaṁ cittavippayuttatā nāma atthīti.",
  "atk-s0517a16:9_0": "Na hīti catudhā vuttassa vacanassa paṭikkhepo.",
  "atk-s0517a16:9_1": "Atthīti paṭijānanaṁ.",
  "atk-s0517a16:9_2": "Yathā kathaṁ viyāti atthibhāvassa udāharaṇadassanatthaṁ pucchā.",
  "atk-s0517a16:9_3": "Yathā atthi,",
  "atk-s0517a16:9_4": "taṁ kena pakārena viya atthi,",
  "atk-s0517a16:9_5": "kiṁ viya atthīti attho.",
  "atk-s0517a16:9_6": "Seyyathāpīti yathā nāma.",
  "atk-s0517a16:9_7": "Taruṇarukkhoti phaladāyakabhāvadīpanatthaṁ taruṇaggahaṇaṁ.",
  "atk-s0517a16:9_8": "Ajātaphaloti phaladāyakattepi sati phalaggahaṇato purekālaggahaṇaṁ.",
  "atk-s0517a16:9_9": "Tamenanti taṁ rukkhaṁ.",
  "atk-s0517a16:9_10": "Enanti nipātamattaṁ,",
  "atk-s0517a16:9_11": "taṁ etanti vā attho.",
  "atk-s0517a16:9_12": "Mūlaṁ chindeyyāti mūlato chindeyya.",
  "atk-s0517a16:9_13": "Ajātaphalāti ajātāni phalāni.",
  "atk-s0517a16:9_14": "Evamevanti evaṁ evaṁ.",
  "atk-s0517a16:9_15": "Uppādo pavattaṁ nimittaṁ āyūhanāti catūhipi paccuppannakhandhasantānameva vuttaṁ.",
  "atk-s0517a16:9_16": "Yasmiñhi khandhasantāne yaṁ yaṁ maggañāṇaṁ uppajjati,",
  "atk-s0517a16:9_17": "tena tena maggañāṇena pahātabbānaṁ kilesānaṁ taṁ khandhasantānaṁ abījaṁ hoti,",
  "atk-s0517a16:9_18": "tassa abījabhūtattā tappaccayā te te kilesā anuppannā eva na uppajjanti.",
  "atk-s0517a16:9_19": "Ādīnavaṁ disvāti aniccādito ādīnavaṁ disvā.",
  "atk-s0517a16:9_20": "Anuppādotiādīhi catūhi nibbānameva vuttaṁ.",
  "atk-s0517a16:9_21": "Cittaṁ pakkhandatīti maggasampayuttaṁ cittaṁ pakkhandati.",
  "atk-s0517a16:9_22": "Hetunirodhā dukkhanirodhoti kilesānaṁ bījabhūtassa santānassa anuppādanirodhā anāgatakkhandhabhūtassa",
  "atk-s0517a16:9_23": "dukkhassa hetubhūtānaṁ kilesānaṁ anuppādanirodho hoti.",
  "atk-s0517a16:9_24": "Evaṁ dukkhassa hetubhūtakilesānaṁ anuppādanirodhā dukkhassa anuppādanirodho hoti.",
  "atk-s0517a16:9_25": "Evaṁ kilesappahānayuttisabbhāvato eva atthi maggabhāvanātiādimāha.",
  "atk-s0517a16:9_26": "Aṭṭhakathāyaṁ (visuddhi.",
  "atk-s0517a16:9_27": "2.832) pana ‘‘etena kiṁ dīpitaṁ hoti?",
  "atk-s0517a16:9_28": "Bhūmiladdhānaṁ kilesānaṁ pahānaṁ dīpitaṁ hoti.",
  "atk-s0517a16:9_29": "Bhūmiladdhā pana kiṁ atītā anāgatā,",
  "atk-s0517a16:9_30": "udāhu paccuppannāti?",
  "atk-s0517a16:9_31": "Bhūmiladdhuppannāyeva nāmā’’ti vatvā kathitakilesappahānassa vitthārakathā sutamayañāṇakathāya maggasaccaniddesavaṇṇanāyaṁ vuttanayeneva veditabbā,",
  "atk-s0517a16:9_32": "idha pana maggañāṇena pahātabbā kilesāyeva adhippetāti.",
  "atk-s0517a16:10_0": "Abhisamayakathāvaṇṇanā niṭṭhitā."
}