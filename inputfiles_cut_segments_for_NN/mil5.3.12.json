{
  "mil5.3.12:0.1_0": "Milindapañha",
  "mil5.3.12:0.2_0": "Meṇḍakapañha",
  "mil5.3.12:0.3_0": "Paṇāmitavagga",
  "mil5.3.12:0.4_0": "12. Bhikkhupaṇāmitapañha",
  "mil5.3.12:1.1_0": "“Bhante nāgasena, bhāsitampetaṁ bhagavatā—",
  "mil5.3.12:1.2_0": "‘akkodhano vigatakhilohamasmī’ti,",
  "mil5.3.12:1.2_1": "puna ca tathāgato there sāriputtamoggallāne saparise paṇāmesi, kiṁ nu kho, bhante nāgasena,",
  "mil5.3.12:1.2_2": "tathāgato kupito parisaṁ paṇāmesi, udāhu tuṭṭho paṇāmesi, etaṁ tāva jānāhi imaṁ nāmāti?",
  "mil5.3.12:1.3_0": "Yadi, bhante nāgasena, kupito parisaṁ paṇāmesi,",
  "mil5.3.12:1.3_1": "tena hi tathāgatassa kodho appaṭivattito, yadi tuṭṭho paṇāmesi,",
  "mil5.3.12:1.3_2": "tena hi avatthusmiṁ ajānantena paṇāmitā.",
  "mil5.3.12:1.4_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.12:2.1_0": "“Bhāsitampetaṁ, mahārāja, bhagavatā—",
  "mil5.3.12:2.2_0": "‘akkodhano vigatakhilohamasmī’ti,",
  "mil5.3.12:2.2_1": "paṇāmitā ca therā sāriputtamoggallānā saparisā, tañca pana na kopena.",
  "mil5.3.12:2.3_0": "Idha, mahārāja,",
  "mil5.3.12:2.3_1": "kocideva puriso mahāpathaviyā mūle vā khāṇuke vā pāsāṇe vā kaṭhale vā visame vā bhūmibhāge khalitvā patati, api nu kho, mahārāja,",
  "mil5.3.12:2.3_2": "mahāpathavī kupitā taṁ pātetī”ti?",
  "mil5.3.12:2.4_0": "“Na hi, bhante,",
  "mil5.3.12:2.4_1": "natthi mahāpathaviyā kopo vā pasādo vā,",
  "mil5.3.12:2.4_2": "anunayappaṭighavippamuttā mahāpathavī,",
  "mil5.3.12:2.4_3": "sayameva so alaso khalitvā patito”ti.",
  "mil5.3.12:2.5_0": "“Evameva kho, mahārāja,",
  "mil5.3.12:2.5_1": "natthi tathāgatānaṁ kopo vā pasādo vā,",
  "mil5.3.12:2.5_2": "anunayappaṭighavippamuttā tathāgatā arahanto sammāsambuddhā,",
  "mil5.3.12:2.5_3": "atha kho sayaṁ kateneva te attano aparādhena paṇāmitā.",
  "mil5.3.12:3.1_0": "Idha pana, mahārāja,",
  "mil5.3.12:3.1_1": "mahāsamuddo na matena kuṇapena saṁvasati,",
  "mil5.3.12:3.1_2": "yaṁ hoti mahāsamudde mataṁ kuṇapaṁ,",
  "mil5.3.12:3.1_3": "taṁ khippameva nicchubhati thalaṁ ussāreti.",
  "mil5.3.12:3.2_0": "Api nu kho, mahārāja,",
  "mil5.3.12:3.2_1": "mahāsamuddo kupito taṁ kuṇapaṁ nicchubhatī”ti?",
  "mil5.3.12:3.3_0": "“Na hi, bhante,",
  "mil5.3.12:3.3_1": "natthi mahāsamuddassa kopo vā pasādo vā,",
  "mil5.3.12:3.3_2": "anunayappaṭighavippamutto mahāsamuddo”ti.",
  "mil5.3.12:3.4_0": "“Evameva kho, mahārāja,",
  "mil5.3.12:3.4_1": "natthi tathāgatānaṁ kopo vā pasādo vā,",
  "mil5.3.12:3.4_2": "anunayappaṭighavippamuttā tathāgatā arahanto sammāsambuddhā,",
  "mil5.3.12:3.4_3": "atha kho sayaṁ kateneva te attano aparādhena paṇāmitā.",
  "mil5.3.12:4.1_0": "Yathā, mahārāja, pathaviyā khalito patīyati,",
  "mil5.3.12:4.1_1": "evaṁ jinasāsanavare khalito paṇāmīyati.",
  "mil5.3.12:4.2_0": "Yathā, mahārāja,",
  "mil5.3.12:4.2_1": "samudde mataṁ kuṇapaṁ nicchubhīyati,",
  "mil5.3.12:4.2_2": "evaṁ jinasāsanavare khalito paṇāmīyati.",
  "mil5.3.12:4.3_0": "Yaṁ pana te, mahārāja, tathāgato paṇāmesi,",
  "mil5.3.12:4.3_1": "tesaṁ atthakāmo hitakāmo sukhakāmo visuddhikāmo ‘evaṁ ime jātijarābyādhimaraṇehi parimuccissantī’ti—",
  "mil5.3.12:4.4_0": "paṇāmesī”ti.",
  "mil5.3.12:4.5_0": "“Sādhu, bhante nāgasena,",
  "mil5.3.12:4.5_1": "evametaṁ tathā sampaṭicchāmī”ti.",
  "mil5.3.12:5.1_0": "Bhikkhupaṇāmitapañho dvādasamo.",
  "mil5.3.12:6.1_0": "Paṇāmitavaggo tatiyo.",
  "mil5.3.12:7.1_0": "Imasmiṁ vagge dvādasa pañhā."
}