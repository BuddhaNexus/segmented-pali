{
  "anya-e0301n1:0_0": "Pathamagāthā-paramatthadīpanī",
  "anya-e0301n1:1_0": "1.",
  "anya-e0301n1:1_1": "Abhidhammatthasaṅgahaṁ kattukāmo anuruddhatthero saṅgahārabbhe tāva sappayojane pañcapiṇḍatthe dassento ādigātha māha.",
  "anya-e0301n1:1_2": "Pañcapiṇḍatthānāma ratanattayavandanā,",
  "anya-e0301n1:1_3": "ganthābhidheyyo,",
  "anya-e0301n1:1_4": "ganthappakāro,",
  "anya-e0301n1:1_5": "ganthābhidhānaṁ,",
  "anya-e0301n1:1_6": "ganthappayojanaṁ.",
  "anya-e0301n1:1_7": "Tattha tīsu ratanesu nippaccakārakaraṇaṁ ratanattayavandanānāma.",
  "anya-e0301n1:1_8": "Sā sammāsambuddhamatulaṁ sasaddhammagaṇuttamaṁ abhivādiyāti etehi padehi dassitā.",
  "anya-e0301n1:1_9": "Sakalena ganthena abhihitā padhānatthabhūtā cattāro abhidhammatthā ganthābhidheyyo.",
  "anya-e0301n1:1_10": "So abhidhammatthasaṅgahantipade abhidhammattha saddena dassito.",
  "anya-e0301n1:2_0": "[1] Vibhāvaniyaṁ pana",
  "anya-e0301n1:3_0": "Saṅgahitabhāvopi abhidheyyoyevāti katvā abhidheyyo abhidhammatthasaṅgahapadena dassitotivuttaṁ.",
  "anya-e0301n1:3_1": "Taṁ na sundaraṁ.",
  "anya-e0301n1:4_0": "Na hi so appadhānatthabhūto saṅgahitabhāvo imasmiṁ piṇḍatthadassane abhidheyyo nāma bhavituṁ yuttoti.",
  "anya-e0301n1:4_1": "Ito paṭṭhāyaca ṭīkāyanti vutte imassa saṅgahassa dvīsu sīhaḷaṭīkāsu pathamāṭīkā daṭṭhabbā.",
  "anya-e0301n1:4_2": "Vibhāvaniyanti vutte etarahi pākaṭā dutīyā.",
  "anya-e0301n1:4_3": "Ṭīkāsūti vutte dvepi.",
  "anya-e0301n1:4_4": "Mahāṭīkāyanti vutte visuddhimagge mahāṭīkā daṭṭhabbā.",
  "anya-e0301n1:4_5": "Yañca vacanaṁ vibhāvaniyaṁpi āgataṁ,",
  "anya-e0301n1:4_6": "aññatthāpi āgataṁ,",
  "anya-e0301n1:4_7": "taṁpi idha vibhāvaniyaṁtveva vuccati āsannattāti.",
  "anya-e0301n1:4_8": "Sabhāgadhammasaṅgahavasena ganthavidhānākāro ganthappakāro.",
  "anya-e0301n1:4_9": "So pana saṅgaha saddena dassito.",
  "anya-e0301n1:5_0": "[2] Vibhāvaniyaṁ pana",
  "anya-e0301n1:6_0": "Abhidhammatthasaṅgahapadenāti vuttaṁ. Taṁ na sundaraṁ.",
  "anya-e0301n1:7_0": "Na hi abhidhammatthasaddo ganthavidhānākāraṁ dīpetīti.",
  "anya-e0301n1:7_1": "Atthā nugatā ganthasamaññā vanthābhidhānaṁ.",
  "anya-e0301n1:7_2": "Taṁ abhidhammattha saṅgahapadena dassitaṁ.",
  "anya-e0301n1:7_3": "Saṅgahaganthe kate sati taduggahaparipucchādivasena anāyāsato laddhabbaṁ dhammānaṁ sarūpāvabodhādikaṁ",
  "anya-e0301n1:7_4": "anupādāparinibbānantaṁ ganthassa phalānuphalaṁ ganthappayojanaṁ taṁpi abhidhammatthasaṅgahapadeneva sāmatthiyato dassitaṁ.",
  "anya-e0301n1:8_0": "[3] Vibhāvaniyaṁ pana",
  "anya-e0301n1:9_0": "Saṅgahasaddenāti vuttaṁ. Taṁ na sundaraṁ.",
  "anya-e0301n1:10_0": "Na hi abhidhammatthasaddena vinā anāyāsato saṁsiddhimattadīpakena saṅgahasaddamattena tādiso anupādāparinibbānanto payo janaviseso sakkā viññātuṁ,",
  "anya-e0301n1:10_1": "asaddhamma saṅgahānaṁpi loke sandissanatoti.",
  "anya-e0301n1:11_0": "2. Tattha ratanattayavandanā tāva asaṅkheyyaappameyyappayojanā hoti. Yathāha –",
  "anya-e0301n1:12_0": "Te tādise pūjayato, nibbute akuto bhaye;",
  "anya-e0301n1:13_0": "Na sakkā puññaṁ saṅkhātuṁ, yamettha mapi kenacīti.",
  "anya-e0301n1:14_0": "Ya metthamapītiettha yenakenaci api manussenavā devenavā brahmunāvā saṅkhātuṁ na sakkāti yojanā.",
  "anya-e0301n1:14_1": "Ṭīkākārāpi taṁ payojanaṁ tattha tattha bahudhā papañcenti.",
  "anya-e0301n1:14_2": "Saṅgahakārā pana antarāyanīvāraṇameva visesato paccāsīsanti.",
  "anya-e0301n1:14_3": "Saṅgahakārā tica buddhaghosattherādayo aṭṭhakathācariyā vuccanti.",
  "anya-e0301n1:15_0": "Nippaccakārassetassa,",
  "anya-e0301n1:16_0": "Katassa ratanattaye;",
  "anya-e0301n1:17_0": "Ānubhāvena sosetvā,",
  "anya-e0301n1:18_0": "Antarāye asesatoti hi vuttaṁ.",
  "anya-e0301n1:19_0": "3.",
  "anya-e0301n1:19_1": "Kathañca ratanattayavandanāya antarāyanīvāraṇaṁ hotīti.",
  "anya-e0301n1:19_2": "Vuccate-ratanattayavandanā hi nāma vandanākiriyābhinipphādako sattakkhattuṁ sattakkhattuṁ anekakoṭisatasahassavāre",
  "anya-e0301n1:19_3": "pavattamāno mahanto puññābhisando puññappavāho.",
  "anya-e0301n1:19_4": "So ca anuttaresu buddhādīsu puññakkhettesu saṁvaḍḍhitattā therassa ca uḷāracchandasaddhābuddhiguṇehi",
  "anya-e0301n1:19_5": "paribhāvitattā mahājutiko mahapphalo mahānisaṁso ca puññātisayo hoti.",
  "anya-e0301n1:19_6": "So sayaṁ payogasampattibhāve ṭhatvā bahiddhā vipattipaccaye apanetvā sampattipaccaye upanetvā atipaṇītautucittāhāra",
  "anya-e0301n1:19_7": "samuṭṭhitānaṁ sarīraṭṭhakadhātūnaṁ upabrūhanaṁ katvā paṭisandhito paṭṭhāya laddho kāsassa janakakammassa",
  "anya-e0301n1:19_8": "anubalaṁ deti.",
  "anya-e0301n1:19_9": "Aladdhokāsassa ca puññantarassa okāsalābhaṁ karoti.",
  "anya-e0301n1:19_10": "Atha laddhānubalena laddho kāsena ca tadubhayena puññena nibbattā rūpārūpasantatiyo therasantāne yamakamahānadiyo",
  "anya-e0301n1:19_11": "viya balavabalavanti yo hutvā pavattanti.",
  "anya-e0301n1:19_12": "Tadā tasmiṁ iṭṭhaphalaghanaparipūrite therasantāne aniṭṭhaphalabhūtānaṁ rogādi antarāyānaṁ uppattiyā",
  "anya-e0301n1:19_13": "okāso nāma natthīti iṭṭhaphalasantānavibādhakāni aniṭṭhaphalasantānajanakāni ca apuññakammāni dūrato",
  "anya-e0301n1:19_14": "apanītāneva honti.",
  "anya-e0301n1:19_15": "Na hi kammānināma puññāni apuññāni ca attano vipākuppattiyā okāse asati vipaccantīti.",
  "anya-e0301n1:19_16": "Tato tasmiṁ santāne āyuvaṇṇā dayo iṭṭhaphaladhammā yāva ganthaniṭṭhānā yāva āyukappapariyo sānāpi vā vaḍḍhanapakkhe ṭhatvā pavattanti. Yathāha –",
  "anya-e0301n1:20_0": "Abhi vādanasīlissa, niccaṁ vuḍḍhāpacāyino;",
  "anya-e0301n1:21_0": "Cattāro dhammā vaḍḍhanti, āyuvaṇṇo sukhaṁ balanti.",
  "anya-e0301n1:22_0": "Evaṁ tāya vandanāya antarāyanīvāraṇaṁ hotīti.",
  "anya-e0301n1:22_1": "Tasmā saṅgahārabbhe ratanattayavandanākaraṇaṁ therassa attanā ārabbha mānasaṅgahassa anantarāyena parisamāpanutthaṁ.",
  "anya-e0301n1:22_2": "Na kevalañca therasseva,",
  "anya-e0301n1:22_3": "sotūnañca saṅgahaṁ gaṇhantānaṁ ādimhiyeva ratanattaya vandanā siddhito anantarāyena gahaṇa kiccasampajjanatthanti.",
  "anya-e0301n1:23_0": "[4] Vibhāvaniyaṁ pana",
  "anya-e0301n1:24_0": "Sattasu javanesu pathamajavana vaseneva vandanā payojanaṁ vibhāvitaṁ viya dissati.",
  "anya-e0301n1:24_1": "‘‘Diṭṭhadhammavedanīyabhūtā’’ti hi tattha vuttaṁ.",
  "anya-e0301n1:24_2": "Taṁ na sundaraṁ.",
  "anya-e0301n1:25_0": "Upatthambhanakiccasseva idha adhippetattā.",
  "anya-e0301n1:25_1": "Tassa ca sattasupi javanesu upaladdhattāti.",
  "anya-e0301n1:25_2": "Yathā hi āhārarūpassa dvīsu kiccesu ojaṭṭhamakarūpajananakiccaṁ parittakaṁ appamattakaṁ hoti.",
  "anya-e0301n1:25_3": "Catussanta tirūpupatthambhanakiccameva mahantaṁ adhimattaṁ.",
  "anya-e0301n1:25_4": "Tathāhi paṭṭhānepi tadupatthambhanakiccameva gahetvā kabaḷīkāro āhāro imassa kāyassa āhārapaccayena paccayoti vibhaṅgavāro vibhatto.",
  "anya-e0301n1:25_5": "Evamevaṁ idhapi pathamajavanassa avunāva vipākajananakiccaṁ parittakaṁ appamattakaṁ hoti.",
  "anya-e0301n1:25_6": "Ahetukavipākamattaṁ janetīti aṭṭhakathāsu vuttaṁ.",
  "anya-e0301n1:25_7": "Kammantarupatthambhanakiccameva mahantaṁ adhimattaṁ.",
  "anya-e0301n1:25_8": "Tañca sattasupi javanesu upalabbhati yevāti.",
  "anya-e0301n1:25_9": "Yasmā pana ganthābhidheyye ganthappakāre ganthappayojane ca ādito vivitesati sotu janānaṁ ganthassavane ussāho jāyati.",
  "anya-e0301n1:25_10": "Tasmā tesaṁ ganthā bhidheyyādīnaṁ dassanaṁ ganthe ussāhajananatthaṁ.",
  "anya-e0301n1:25_11": "Ganthābhidhānadassanaṁ vohārasukhatthanti.",
  "anya-e0301n1:25_12": "Idamettha piṇḍatthadassanaṁ.",
  "anya-e0301n1:26_0": "4.",
  "anya-e0301n1:26_1": "Ayaṁ pana padattho.",
  "anya-e0301n1:26_2": "Sammāca bujjhi sāmañca bujjhīti sammā sambuddho.",
  "anya-e0301n1:26_3": "Ettha ca sammāsaddo aviparītatthe nipāto.",
  "anya-e0301n1:26_4": "So bujjhitabbesu ñeyyadhammesu bujjhanakriyāya asesabyāvibhāvaṁ dīpeti.",
  "anya-e0301n1:26_5": "Tathāhi padesañāṇe ṭhitā paccekabuddhādayo attano visaye eva aviparītaṁ bujjhanti.",
  "anya-e0301n1:26_6": "Avisaye pana andhakāre paviṭṭhāviya hontīti aṭṭhakathāyaṁ vuttaṁ.",
  "anya-e0301n1:26_7": "Visayo ca tesaṁ appamattakova sabbaññuvisayaṁ upādāya yathā hattha puṭe ākāso appamattakova ajaṭākāsaṁ upādāyāti.",
  "anya-e0301n1:26_8": "Te hi phassādīsu dhammesu ekadhammampi sabbākārato bujjhituṁ nasakkontīti.",
  "anya-e0301n1:26_9": "Sabbaññubuddhānaṁ pana avisayo nāma natthi,",
  "anya-e0301n1:26_10": "yattha te viparītaṁ bujjheyyuṁ.",
  "anya-e0301n1:26_11": "Te hi anamatagge saṁsāre anantāsu ca lokadhātūsu tiyaddhagate addhamuttake ca dhamme hatthamaṇike viya samasame katvā bujjhanti.",
  "anya-e0301n1:26_12": "Sabbe dhammā sabbākārena buddhassa bhagavato ñāṇamukhe āpāta māgacchantīti hi vuttaṁ.",
  "anya-e0301n1:26_13": "Tattha ñāṇamukheti sabbaññuṁmahābhavaṅgaṁ sandhāyāha.",
  "anya-e0301n1:26_14": "Tattha hi te dhammā bodhimaṇḍe sabbaṁ abhidhammaṁ sammasanato paṭṭhāya niccakālaṁ upaṭṭhahantīti.",
  "anya-e0301n1:26_15": "Sabbaññubuddhā pana yattake dhamme vicāretuṁ icchanti.",
  "anya-e0301n1:26_16": "Tattake dhamme āvajjanāya visuṁ katvā āvajjitvā vicārentīti.",
  "anya-e0301n1:26_17": "Nanu dhammā mahantā bhavaṅgaṁ parittakanti na codetabbametaṁ.",
  "anya-e0301n1:26_18": "Arūpadhammānañhi paramukkaṁsapattānaṁ esa ānubhāvoti.",
  "anya-e0301n1:26_19": "Saṁsaddo pana sāmanti etassa atthe upasaggo.",
  "anya-e0301n1:26_20": "So bhagavato paṭivedhadhammesu anācariyakataṁ dīpeti.",
  "anya-e0301n1:26_21": "Na me ācariyo atthīti hi vuttaṁ.",
  "anya-e0301n1:26_22": "Nanu bhagavato tatīyacatutthāruppa samāpattiyo āḷārudakamūlikāti. Saccaṁ.",
  "anya-e0301n1:26_23": "Tā pana analaṅkaritvā laddhamattāva hutvā chaḍḍitattā pacchā bujjhanakriyāya pādakamattāpi nahonti.",
  "anya-e0301n1:26_24": "Kuto paṭivedhadhammāti.",
  "anya-e0301n1:26_25": "Tasmā tā bhagavato buddhabhāve sācariyakataṁ na sādhentīti.",
  "anya-e0301n1:26_26": "Ayamettha pāḷi anugato attho. Yathāha –",
  "anya-e0301n1:27_0": "Tattha katamo ca puggalo sammāsambuddho.",
  "anya-e0301n1:27_1": "Idhekacco puggalo pubbe ananussutesu dhammesu sāmaṁ saccāni abhisambujjhi.",
  "anya-e0301n1:27_2": "Tattha ca sabbaññutaṁ pāpuṇāti.",
  "anya-e0301n1:27_3": "Balesu ca vasibhāvaṁ.",
  "anya-e0301n1:27_4": "Ayaṁ vuccati puggalo sammāsambuddhoti.",
  "anya-e0301n1:28_0": "Tatthāti nimitte bhummaṁ.",
  "anya-e0301n1:28_1": "Balesūti dasabala ñāṇesu.",
  "anya-e0301n1:28_2": "Vasibhāvanti issarabhāvaṁ.",
  "anya-e0301n1:28_3": "Etthaca pubbe. La.",
  "anya-e0301n1:28_4": "Sāmantietena saṁsaddassa atthaṁ dasseti.",
  "anya-e0301n1:28_5": "Tatthātiādinā [sammāsaddassaatthanti.",
  "anya-e0301n1:28_6": "Sammāsambuddhapadaṁ]",
  "anya-e0301n1:29_0": "5.",
  "anya-e0301n1:29_1": "Idāni thero attano vandanaṁ suṭṭhubalavaṁ karonto atulanti āha.",
  "anya-e0301n1:29_2": "Anekaguṇapadavisayā hi vandanā suṭṭhutaraṁ balavatī hotīti.",
  "anya-e0301n1:29_3": "Nanu ekaguṇapadavisayāpi vandanā antarā yanīvāraṇesamatthā siyāti kiṁ dutīyenāti.",
  "anya-e0301n1:29_4": "Na na samatthā.",
  "anya-e0301n1:29_5": "Viññujātikā pana satthuguṇatthomane mattakārino nāma na honti .",
  "anya-e0301n1:29_6": "Thero ca tesaṁ aññataro.",
  "anya-e0301n1:29_7": "Tvaṁ pana aviññujātiko.",
  "anya-e0301n1:29_8": "Tasmā mattaṁ karonto codesīti. Apica.",
  "anya-e0301n1:29_9": "Na kevalaṁ antarā yanīvāraṇameva vandanāya icchitabbaṁ hoti.",
  "anya-e0301n1:29_10": "Athakho paññāpāṭavādiatthopi icchitabboyeva.",
  "anya-e0301n1:29_11": "Sopi hi anāyāsena gantha niṭṭhānassa ganthapārisuddhiyā ca paccayo hotīti.",
  "anya-e0301n1:29_12": "Anussatiṭṭhānesu hi cittabhāvanā cittasamādhānāvahā hoti.",
  "anya-e0301n1:29_13": "Citta samādhāne ca sati paññātikkhāsūrā hutvā pahati.",
  "anya-e0301n1:29_14": "Samāhito bhikkhave yathābhūtaṁ pajānātīti hi vuttaṁ.",
  "anya-e0301n1:29_15": "Tasmā tadatthāyapi attano vandanā suṭṭhu balavatī kātabbāyevāti.",
  "anya-e0301n1:30_0": "[5] Vibhāvaniyaṁ pana",
  "anya-e0301n1:31_0": "‘‘Yathāvuttavacanattha yogepi sammāsambuddhasaddassa bhagavati samaññāvasena pavattattā atulanti iminā vise setī’’ti vuttaṁ.",
  "anya-e0301n1:31_1": "Taṁ na sundaraṁ.",
  "anya-e0301n1:32_0": "Mahantañhi satthuguṇapadānaṁ majjhe etaṁ sammāsambuddhapadaṁ,",
  "anya-e0301n1:32_1": "cando viya tārakānaṁ majjhe.",
  "anya-e0301n1:32_2": "Tasmā taṁ sabhāvaniruttiṁ jānantānaṁsantike bhāvatthasuññaṁ satthusamaññāmattaṁ bhavituṁ nārahati.",
  "anya-e0301n1:32_3": "Aññesaṁ pana padasahassaṁ vuccamānaṁpi satthu samaññāmattameva sampajjatīti.",
  "anya-e0301n1:32_4": "Tulayitabbo aññena saha pamitabboti tulo.",
  "anya-e0301n1:32_5": "Na tulo atulo,",
  "anya-e0301n1:32_6": "natthitulo sadiso etassāti vā atulo. Bhagavā.",
  "anya-e0301n1:32_7": "Na hi atthi bhagavato attanā sadiso koci lokasminti. Yathāha –",
  "anya-e0301n1:33_0": "Na me ācariyo atthi, sadiso me na vijjati;",
  "anya-e0301n1:34_0": "Sadevakasmiṁ lokasmiṁ, natthi me paṭipuggaloti.",
  "anya-e0301n1:35_0": "Anacchariyañcetaṁ,",
  "anya-e0301n1:35_1": "yaṁ buddhabhūtassa atulattaṁ.",
  "anya-e0301n1:35_2": "Sampatijātassapi panassa atulatā paññāyati.",
  "anya-e0301n1:35_3": "Tadā hi mahāpuriso sampatijātova samāno puratthimadisābhimukho aṭṭhāsi.",
  "anya-e0301n1:35_4": "Tasmiṁ disā bhāge anantāni cakkavāḷāni ekaṅgaṇāni ahesuṁ.",
  "anya-e0301n1:35_5": "Tesu ṭhitā devabrahmāno mahāpurisa idha tumhehi sadiso natthi.",
  "anya-e0301n1:35_6": "Kuto uttaritaroti paramāya pujāya pūjesuṁ.",
  "anya-e0301n1:35_7": "Evaṁ sesadisāsupi.",
  "anya-e0301n1:35_8": "Tadā mahāpuriso attano sabbalokaggabhāvaṁ ñatvā aggohamasmi lokassa,",
  "anya-e0301n1:35_9": "seṭṭhohamasmilokassa,",
  "anya-e0301n1:35_10": "jeṭṭhohamasmilokassa ayamanti mājāti,",
  "anya-e0301n1:35_11": "natthi dāni punabbhavoti evaṁ achambhivācaṁ nicchāresīti.",
  "anya-e0301n1:35_12": "Idaṁpi anacchariyaṁ,",
  "anya-e0301n1:35_13": "yaṁ pacchimabhavaṁ pattassa atulattaṁ.",
  "anya-e0301n1:35_14": "Yadā pana so sumedhabhūto dīpaṅkarabuddhassa santike niyatabyākaraṇaṁ gaṇhi.",
  "anya-e0301n1:35_15": "Tadāpi thapetvā dīpaṅkarasammāsambuddhaṁ pāramitāguṇehi tena sadiso koci nattheva.",
  "anya-e0301n1:35_16": "Natthibhāvocassa tadā pavatte hi dasasahassilokadhātukampanādīhi asādhāraṇapāṭihāriyehi dīpetabbo.",
  "anya-e0301n1:35_17": "Tāni hi paccekabodhisattānaṁ satasahassaṁpi pavattetuṁ na sakkhissatiyeva.",
  "anya-e0301n1:35_18": "Kuto sāvakabodhi sattānanti.",
  "anya-e0301n1:35_19": "Teneva hi tadā pavattipāramipavicayaññāṇaṁ attano visaye sabbaññuthaññāṇagatikanti aṭṭhakathāyaṁ vuttaṁ.",
  "anya-e0301n1:35_20": "Sāvakabodhisattāpi hi yato paṭṭhāya attano bodhiyā anurūpe sambhāradhamme sayameva jānituṁ sakkonti.",
  "anya-e0301n1:35_21": "Tato paṭṭhāya anivattidhammā hutvā vattānusārimahāputhujjanabhāvaṁ atikkamitvā bodhisattabhūmiṁ okkantā honti.",
  "anya-e0301n1:35_22": "Ekena pariyāyena niyatā sambodhiparāyanā ca nāma honti.",
  "anya-e0301n1:35_23": "Tadā eva buddhānaṁ sammukhibhāve sati niyatabyākaraṇaṁ labhanti.",
  "anya-e0301n1:35_24": "Sabbaññu bodhisatta paccekabodhisattesu vattabbameva natthīti.",
  "anya-e0301n1:36_0": "[6] Vibhāvaniyaṁ pana",
  "anya-e0301n1:37_0": "Samitatthe yyakārassa akārassa vā vasena etaṁ siddhanti vuttaṁ. Taṁ na sundaraṁ.",
  "anya-e0301n1:38_0": "Na hi tulasaddo dhātusiddho kammasādhano ca bhavituṁ na yutto.",
  "anya-e0301n1:38_1": "Tulayituṁ asakkuṇeyyoti atulo.",
  "anya-e0301n1:38_2": "Appame yyoti hi ṭīkāyaṁ vuttaṁ.",
  "anya-e0301n1:38_3": "Etena tulasaddo kammasādhanoti dipeti.",
  "anya-e0301n1:38_4": "Evañca sati kammasādhaneneva tadatthasiddhito kiṁ tato samitatthe yyakārassaakārassa vā cintāyāti.",
  "anya-e0301n1:38_5": "Vatticchānugato saddappayogoti katvā etaṁ vuttanti ce. Na.",
  "anya-e0301n1:38_6": "Yathā sutaṁ yuttaṁ vajjetvā assutassa parikappanāya payo janābhāvatoti.",
  "anya-e0301n1:38_7": "[Atula padaṁ]",
  "anya-e0301n1:39_0": "6.",
  "anya-e0301n1:39_1": "Imehi pana dvīhi padehi satthu tisso sampadā vibhā vitā honti.",
  "anya-e0301n1:39_2": "Hetusampadā phalasampadā sattupakārasampadācāti.",
  "anya-e0301n1:39_3": "Tattha satthu mahākaruṇā samaṅgitā bodhisambhārasambharaṇañca hetusampadānāma.",
  "anya-e0301n1:39_4": "Bodhimaṇḍe pavattitā catuvīsati koṭisabhasahassasaṅkhā mahāvajiraññāṇasaṅkhātā sabbaññumahā vipassanāpi ettheva saṅgahitā.",
  "anya-e0301n1:39_5": "Sā hi mahābodhiyā padaṭṭhāna bhūtāti.",
  "anya-e0301n1:39_6": "Pahāna sampadāyameva vā sā saṅgahitāti daṭṭhabbā.",
  "anya-e0301n1:39_7": "Phalasampadā catubbidhā pahānasampadā ñāṇasampadā ānubhāvasampadā rūpakāyasampadā cāti.",
  "anya-e0301n1:39_8": "Tattha saha vāsanāya kilesappahānaṁ pahānasampadā nāma.",
  "anya-e0301n1:39_9": "Pahānassa sabbapāripūritāti attho.",
  "anya-e0301n1:39_10": "Atthato pana ariyamaggo,",
  "anya-e0301n1:39_11": "aggamaggaññāṇameva vā.",
  "anya-e0301n1:39_12": "Sabbaññuta ññāṇa dasabalaññāṇādīni ñāṇasampadā.",
  "anya-e0301n1:40_0": "[7] Vibhāvaniyaṁ pana",
  "anya-e0301n1:41_0": "Etāsu dvīsu sampadāsu ñāṇasampadā pathamaṁ vuttā,",
  "anya-e0301n1:41_1": "tato pahānasampadā.",
  "anya-e0301n1:41_2": "Pahānasampadāyeva pana pathamaṁ vattabbā.",
  "anya-e0301n1:41_3": "Sā hi ñāṇasampadāyapubbaṅgamabhūtā paccayabhūtā ca.",
  "anya-e0301n1:41_4": "Mahāṭīkāyañca sāyeva pathamaṁ vuttāti.",
  "anya-e0301n1:42_0": "[8] Yañca vibhāvaniyaṁ",
  "anya-e0301n1:43_0": "‘‘Sabbaññutaññāṇapadaṭṭhānaṁ aggamaggaññāṇa’’nti ñāṇasampadāyaṁ vuttaṁ. Taṁpi na yujjati.",
  "anya-e0301n1:44_0": "Aggamaggaññāṇañhi pahānasampadā eva bhavituṁ arahati.",
  "anya-e0301n1:44_1": "Na hi maggaññāṇato aññā pahānasampadānāma atthīti.",
  "anya-e0301n1:44_2": "Yañca koci vadeyya maggaññāṇaṁ ñāṇañca hoti pahānañca.",
  "anya-e0301n1:44_3": "Tasmā ubhayattha vattuṁ yuttanti.",
  "anya-e0301n1:44_4": "Taṁpi na yujjati.",
  "anya-e0301n1:44_5": "Evañhi sati sampadāsaṅkaro hotīti.",
  "anya-e0301n1:45_0": "[9] Tathā vibhāvaniyaṁ",
  "anya-e0301n1:46_0": "Ñāṇasampadāyaṁ sabbaññutaññāṇaṁ sabbapathamaṁ vattabbaṁpi na vuttaṁ. Taṁpi na sundaraṁ.",
  "anya-e0301n1:47_0": "Nanu ‘‘tammūlakāni ca dasabalādi ññāṇānī’’ti ettha ādisaddena sabbaññutaññāṇaṁpi gahitanti ce.",
  "anya-e0301n1:47_1": "Taṁpi na yujjati.",
  "anya-e0301n1:48_0": "Na hi appadhānaṁ sarūpato niddisitvā padhānaṁ pākaṭaṁ ādisaddena gahitanti ñāyāgataṁ hotīti.",
  "anya-e0301n1:48_1": "Acinteyyānubhāvehi sīlā diguṇehi iddhi dhammehi ca sampadā ānubhāvasampadā.",
  "anya-e0301n1:48_2": "Lakkhaṇā nubyañjanappaṭimaṇḍitassa rūpakāyassa sampatti rūpakāyasampadā.",
  "anya-e0301n1:48_3": "Sattupakāroduvidho āsayasampadā,",
  "anya-e0301n1:48_4": "payogasampadā ca.",
  "anya-e0301n1:48_5": "Ajjhāsayassa uḷāratā kāyavacīpayogassa ca parisuddhatāti attho.",
  "anya-e0301n1:48_6": "Tattha devadattādīsu virodhisattesupi niccaṁ hitajjhāsayatā āsaya sampadā.",
  "anya-e0301n1:48_7": "Loke abhiññātānaṁ rājūnaṁ rājamahāmattānaṁ seṭṭhi gahapatīnaṁ devarājūnampi dhammaṁ desentassa lābhasakkārādi",
  "anya-e0301n1:48_8": "nirapekkhatāvasena desanāpayogasuddhi payogasampadā.",
  "anya-e0301n1:48_9": "Tattha dve pahānañāṇasampadā sammāsambuddhapadena vibhāvitā.",
  "anya-e0301n1:48_10": "Dvīhi ānu bhāvarūpakāyasampadāhi saha dve sattupakārasampadā atulapadena.",
  "anya-e0301n1:48_11": "Hetusampadā pana dvīhipi padehi sāmatthiyato vibhāvitā.",
  "anya-e0301n1:48_12": "Na hi tādisiyā hetusampadāya vinā itarāsaṁ pavatti atthīti. [Sampadā]",
  "anya-e0301n1:49_0": "7.",
  "anya-e0301n1:49_1": "Punapi thero attano vandanaṁ balavataraṁ karonto sasaddhammagaṇuttamanti āha.",
  "anya-e0301n1:49_2": "Etena dhammasaṅghānaṁpi vandanā katā hoti.",
  "anya-e0301n1:49_3": "Dūratohaṁ namassissaṁ,",
  "anya-e0301n1:49_4": "sasaṅghaṁ lokanāyakanti hi vutte saṅghassapi namanakriyāpatti sahasaddena viññāyati.",
  "anya-e0301n1:49_5": "Eva midaṁ daṭṭhabbaṁ.",
  "anya-e0301n1:49_6": "Tattha namassissanti namassiṁ.",
  "anya-e0301n1:50_0": "[10] Yampana vibhāvaniyaṁ",
  "anya-e0301n1:51_0": "‘‘Guṇībhūtānaṁpi hi dhammasaṅghānaṁ abhivādetabba bhāvo sahayogena viññāyatī’’ti vuttaṁ.",
  "anya-e0301n1:51_1": "Tattha abhivādetabba bhāvoti navattabbaṁ.",
  "anya-e0301n1:51_2": "Abhivāditabhāvoti pana abhivādananti vā vattabbaṁ.",
  "anya-e0301n1:51_3": "Evañhi sati idha adhippetassa kriyā samavāyassa siddhattā dhammasaṅghānaṁpi therassa vandanā kriyāpatti siddhā hotīti.",
  "anya-e0301n1:51_4": "Itarathā tabbapaccayassa arahatthadīpanato abhivādanā rahatā saṅkhāta guṇasamavāyo vutto siyā.",
  "anya-e0301n1:51_5": "Soca idha nādhippeto.",
  "anya-e0301n1:51_6": "Attano nidassanena ca saha na sameti saputtadāro āgatoti.",
  "anya-e0301n1:52_0": "Apica thero imaṁ ganthaṁ racayissāmīti pubbabhāgeyeva tīṇi ratanāni vandi,",
  "anya-e0301n1:52_1": "atha taṁ attano vandanaṁ ganthappaṭiññāya saha ghaṭetvā dassento imaṁ gāthaṁ racayītipi na na sakkā vattunti.",
  "anya-e0301n1:52_2": "Tathāhi abhivādiyāti vuttaṁ.",
  "anya-e0301n1:52_3": "Na abhivādiyāmīti.",
  "anya-e0301n1:52_4": "Esanayo aññatthapi.",
  "anya-e0301n1:52_5": "Tattha saddhammena ca gaṇuttamena ca attanā nimmitena sakalalokassa saraṇabhūtena saha vattatīti sasaddhamma gaṇuttamo.",
  "anya-e0301n1:52_6": "Sammāsambuddho.",
  "anya-e0301n1:52_7": "Na hi paranimmitena saddhammena gaṇuttamena ca sahitā sāvakā sasaddhammāti ca sagaṇuttamāti ca vuccanti.",
  "anya-e0301n1:52_8": "Na ca attanoeva saraṇabhūtena saddhammena sabrahmacārigaṇuttamena ca sahitā paccekabuddhā tathā thomanaṁ arahantīti,",
  "anya-e0301n1:52_9": "tasmā idaṁpi satthu asādhāraṇaguṇapadameva hotīti daṭṭhabbaṁ.",
  "anya-e0301n1:53_0": "Tattha dhāretīti dhammo.",
  "anya-e0301n1:53_1": "Ke dhāreti,",
  "anya-e0301n1:53_2": "attānaṁ dhārente.",
  "anya-e0301n1:53_3": "Dhammo have rakkhati dhammacārinti hi vuttaṁ.",
  "anya-e0301n1:53_4": "Kathañca dhāreti,",
  "anya-e0301n1:53_5": "catūsu apāyesu vaṭṭadukkhesuca apatamāne karonto.",
  "anya-e0301n1:53_6": "Kiñca dhāraṇaṁnāma,",
  "anya-e0301n1:53_7": "yesaṁ vasena sattā apāyesuvā vaṭṭadukkhesuvā patanti,",
  "anya-e0301n1:53_8": "tesaṁ kilesānaṁ ekadesenavā sabbasovā samucchindanaṁ.",
  "anya-e0301n1:53_9": "Imasmiṁ atthe cattāro ariyamaggā nibbānañca nippariyāyato dhammonāma.",
  "anya-e0301n1:53_10": "Ariyamaggā hi kilese samucchindantā nibbānena saheva hutvā samucchindanti.",
  "anya-e0301n1:53_11": "Na vināti,",
  "anya-e0301n1:53_12": "tasmā teyeva pañca ekantato dhammonāmāti.",
  "anya-e0301n1:53_13": "Pariyattidhammo pana dhāraṇupāyoyeva hoti.",
  "anya-e0301n1:53_14": "Cattāri sāmaññaphalānica dhāraṇaphalāniyeva honti,",
  "anya-e0301n1:53_15": "kilesānaṁ paṭippassambhanavasena pavattattā dhāraṇānukūlappavattāni ca.",
  "anya-e0301n1:53_16": "Tasmā ete pañca pariyāyadhammāyevāti. Athavā ,",
  "anya-e0301n1:53_17": "dhārīyatīti dhammo.",
  "anya-e0301n1:53_18": "Dhāraṇārahoti vuttaṁ hoti.",
  "anya-e0301n1:53_19": "Yo hi dhārentaṁ ekantena dukkhato moceti.",
  "anya-e0301n1:53_20": "Aggasukheca patiṭṭhāpeti.",
  "anya-e0301n1:53_21": "Soyeva dhāraṇārahattā idha dhammonāmāti.",
  "anya-e0301n1:53_22": "Kopana soti,",
  "anya-e0301n1:53_23": "yathā puttadhammāyeva.",
  "anya-e0301n1:53_24": "Tehi keci bhāvanā vasena keci sacchikiriyavasena keci diṭṭhadhammasukhavihāravasena keci uggaha dhāraṇavasena dhārīyanti.",
  "anya-e0301n1:53_25": "Te ca evaṁ dhārīyamānā dhārentaṁ yathārahaṁ apāyadukkhato vaṭṭadukkhatoca mocenti,",
  "anya-e0301n1:53_26": "aggeca phalasukhevā nibbānasukhevā patiṭṭhāpentīti.",
  "anya-e0301n1:53_27": "Dhārentivā sappurisājanā apāyesu vaṭṭadukkhesuca attānaṁ apata mānaṁ vahanti etenāti dhammo.",
  "anya-e0301n1:53_28": "Dharantivā ettha dhammadīpā dhammappaṭisaraṇā janā laddhappatiṭṭhā hontīti dhammotipi yujjatiyeva.",
  "anya-e0301n1:53_29": "Kasmā panettha dhammo dasavidhova vutto.",
  "anya-e0301n1:53_30": "Nanu paṭipattidhammena saha ekādasavidhova vattabboti. Saccaṁ.",
  "anya-e0301n1:53_31": "Sopana paṭipattidhammo maggassa pubbabhāgappaṭipadāeva hotīti pubbacetanā viya dāne magge eva so saṅgahito.",
  "anya-e0301n1:53_32": "Tasmā dhammo dasavidhova sabbattha vuttoti daṭṭhabbo.",
  "anya-e0301n1:54_0": "Apica,",
  "anya-e0301n1:54_1": "yadaggena pariyattidhammo idha dhammasmiṁ saṅgahito.",
  "anya-e0301n1:54_2": "Tadaggena pariyattidhārakopi saṅghe vandaneyye saṅgahitoti yutto.",
  "anya-e0301n1:54_3": "Yadaggenaca puthujjanakalyāṇako saṅghe sekkhesu saṅgahito.",
  "anya-e0301n1:54_4": "Tadaggena tassa kalyāṇahetubhūto paṭipatti dhammopi dhamme vandaneyye saṅgahitoti daṭṭhabbo.",
  "anya-e0301n1:54_5": "So hi puthujjanabhūtopi yehi dhammehi samannāgatattā sekhe sotāpatti phalasacchikiriyāya paṭipanne saṅgahito.",
  "anya-e0301n1:54_6": "Te pana dhammā sekkhe sotāpattimagge asaṅgahitāti nasakkā vattunti.",
  "anya-e0301n1:54_7": "Ettāvatā ye vadanti saṅghaṁ saraṇaṁ gacchāmīti,",
  "anya-e0301n1:54_8": "ettha puthujjana kalyāṇako saṅghe asaṅgahito.",
  "anya-e0301n1:54_9": "Na hi taṁsaraṇaṁ gacchantassa saraṇagamanaṁ sampajjatīti.",
  "anya-e0301n1:54_10": "Tesaṁ taṁ paṭikkhittaṁ hoti.",
  "anya-e0301n1:54_11": "Evaṁ pana vattabbo,",
  "anya-e0301n1:54_12": "yo vo ānanda mayā dhammoca vinayoca desito paññatto,",
  "anya-e0301n1:54_13": "so vo mamaccayena satthāti evaṁ satthuṭhāne thapetvā bhagavatā saṁvaṇṇito pariyattidhammo dhammasaraṇe saṅgahitoti yutto,",
  "anya-e0301n1:54_14": "taṁ dhārentopana kalyāṇappaṭipattiyaṁ ṭhitopi atthi.",
  "anya-e0301n1:54_15": "Aṭṭhitopi atthi.",
  "anya-e0301n1:54_16": "Yo aṭṭhito,",
  "anya-e0301n1:54_17": "so attanopi saraṇaṁ nahoti.",
  "anya-e0301n1:54_18": "Kuto parassa.",
  "anya-e0301n1:54_19": "Satthārā ca anekesu suttasahassesu so garahito.",
  "anya-e0301n1:54_20": "Tasmā so saṅghasaraṇe asaṅgahito.",
  "anya-e0301n1:54_21": "Itarova saṅgahitoti yuttoti.",
  "anya-e0301n1:55_0": "Santānaṁ dhammoti saddhammo.",
  "anya-e0301n1:55_1": "Samitakilesānaṁ tatoyeva pasatthānaṁ pūjitānaṁ sappurisānaṁ paṇḍitānañca dhammoti attho.",
  "anya-e0301n1:55_2": "Yoca santānaṁ dhammo,",
  "anya-e0301n1:55_3": "sopi ekantena santoyeva hotīti santo dhammotipi saddhammo.",
  "anya-e0301n1:55_4": "Pasattho pūjito dhammoti attho. Sacco vā.",
  "anya-e0301n1:55_5": "Ayañhi aññatitthiyadhammo viya dhārentaṁ navisaṁvādeti.",
  "anya-e0301n1:55_6": "So hi ayaṁ me hitoti dhārentassa ahitoyeva sampajjati.",
  "anya-e0301n1:55_7": "Ayaṁ pana tathādhārentassa hitoyeva sampajjatīti.",
  "anya-e0301n1:55_8": "[Saddhammapadaṁ].",
  "anya-e0301n1:55_9": "Gaṇuttamapade loke samāna diṭṭhisīlānaṁ sahadhammikānaṁ samūho gaṇoti vuccati.",
  "anya-e0301n1:55_10": "Idha pana uttamehi sīlādiguṇehi yutto bhagavato sāvakasaṅgho uttamoca so gaṇocāti atthena uttamagaṇonāma.",
  "anya-e0301n1:55_11": "Soyeva idha gaṇuttamoti vuccati yathā muniseṭṭho munivaroti.",
  "anya-e0301n1:56_0": "[11] Vibhāvaniyaṁ pana",
  "anya-e0301n1:57_0": "‘‘Gaṇānaṁ gaṇesuvā devamanussādisamūhesu uttamo gaṇuttamo’’ti ca vuttaṁ. Taṁ na sundaraṁ.",
  "anya-e0301n1:58_0": "Etasmiñhi atthe sati uttamasaddo padhānabhūto hoti.",
  "anya-e0301n1:58_1": "Soca guṇamhiyeva pavattatīti tena idha ariyasaṅgho vuttoti nasijjhatīti.",
  "anya-e0301n1:58_2": "Etthaca gaṇoti saṅghoyeva vuccati.",
  "anya-e0301n1:58_3": "Soca saṅgho duvidho sammutisaṅgho,",
  "anya-e0301n1:58_4": "dakkhiṇeyyasaṅghoti.",
  "anya-e0301n1:58_5": "Tattha samaggena saṅghena kataṁ upasampadākammaṁ sammutināma.",
  "anya-e0301n1:58_6": "Tāya sammutiyā upasampannabhūmiṁ patvā ṭhito bhikkhusaṅgho sammutisaṅghonāma.",
  "anya-e0301n1:58_7": "So vinayakammesu pasiddho.",
  "anya-e0301n1:58_8": "Dakkhiṇeyyasaṅgho nāma aṭṭha ariyapuggalasamūho.",
  "anya-e0301n1:58_9": "Sopana kiñcāpi sammutisaṅghepi antogadhoyeva hoti.",
  "anya-e0301n1:58_10": "Tathāpi saraṇagamana vandanā māna pūjāsakkārānussatiṭṭhānesu anuttara puññakkhetta vise sapariggahatthaṁ",
  "anya-e0301n1:58_11": "bhagavatā tathā tathā saṁvaṇṇetvā so visuṁ vuttoti daṭṭhabbo.",
  "anya-e0301n1:58_12": "Puthujjanasaṅghohi puññakkhettaṁ samānopi anuttaraṁ puññakkhettaṁ nahoti. Kasmā.",
  "anya-e0301n1:58_13": "Sālikkhette tiṇānaṁ viya khettaduṭṭhānaṁ sakkāyadiṭṭhi vicikicchānusayānaṁ sabbhāvāti.",
  "anya-e0301n1:58_14": "Puññakkhettabhāvo panassa purime saddhammapade vuttanayena veditabboti.",
  "anya-e0301n1:58_15": "[Sasaddhammagaṇuttamapadaṁ]",
  "anya-e0301n1:59_0": "8.Abhivādiyāti visesato vanditvā.",
  "anya-e0301n1:59_1": "Ettha ca ayaṁ loke sīlādiguṇayutto seṭṭho vandaneyyoti evaṁ seṭṭha cittaṁ paccupaṭṭhāpetvā vandanto visesato vandatīti vuccati.",
  "anya-e0301n1:59_2": "Vandanā pana tividhā kāyavandanādivasena. Yathāha –",
  "anya-e0301n1:60_0": "Tisso imā bhikkhave vandanā, katamā tisso. Kāyena vandati, vācāya vandati, manasā vandatīti.",
  "anya-e0301n1:61_0": "Tattha seṭṭhacittaṁ paccupaṭṭhāpetvā jāṇudvaya kapparadvaya nalāṭa saṅkhātāni pañca aṅgāni bhūmiyaṁ patiṭṭhāpetvā",
  "anya-e0301n1:61_1": "vandaneyyānaṁ abhimukhaṁ nippajjanto kāyena vandatināma.",
  "anya-e0301n1:61_2": "Yaṁ sandhāya pañcappatiṭṭhitena vanditvāti tattha tattha vuttaṁ.",
  "anya-e0301n1:61_3": "Yāyaca avandiyaṭṭhānesu vandantassa āpatti hotīti.",
  "anya-e0301n1:61_4": "Guṇapadāni vācāya pavattento vācāya vandatināma.",
  "anya-e0301n1:61_5": "Namo buddhassa,",
  "anya-e0301n1:61_6": "namatthu buddhassa,",
  "anya-e0301n1:61_7": "namo vimuttiyā,",
  "anya-e0301n1:61_8": "namo vimuttānaṁ,",
  "anya-e0301n1:61_9": "vipassissa namatthūti evamādīsupi vācā vandanāyeva.",
  "anya-e0301n1:61_10": "Guṇapadāni anugantvā guṇe anussaranto manasā vandatināmāti.",
  "anya-e0301n1:62_0": "9.Bhāsissanti kathessāmi.",
  "anya-e0301n1:62_1": "Kāmañca thero imaṁ saṅgahaṁ racayanto potthakāruḷhaṁ katvāva racayissati.",
  "anya-e0301n1:62_2": "Ganthakammaṁ nāma vācākammesu pasiddhanti katvā bhāsissanti vuttanti daṭṭhabbaṁ.",
  "anya-e0301n1:63_0": "10.Abhidhammatthasaṅgahanti pade abhidhamme vuttā atthā abhidhammatthā.",
  "anya-e0301n1:63_1": "Te saṅgayhanti ettha etenātivā abhidhammatthasaṅgaho.",
  "anya-e0301n1:63_2": "Saṅgayhantitica therena saṁkhipitvā gayhanti kathīyantīti attho.",
  "anya-e0301n1:63_3": "Abhidhammeti cettha abhiatireko abhivise soca dhammo abhidhammo.",
  "anya-e0301n1:63_4": "Dhammoti ca vinayapāḷito aññaṁpāḷi dvayaṁ vuccati.",
  "anya-e0301n1:63_5": "Yo vo ānanda mayā dhammoca vinayoca desito paññattoti hi vuttaṁ.",
  "anya-e0301n1:63_6": "Tañca pāḷidvayaṁ āṇāvidhānasaṅkhātaṁ vinayana kiccaṁ vajjetvā kusalādike yathāpavatte paramatthadhamme eva dīpetīti.",
  "anya-e0301n1:63_7": "Evaṁ dīpentesuca tesu dvīsu dhammesu yo itarato atirekoca hoti visesoca.",
  "anya-e0301n1:63_8": "Ayameva abhidhammo nāma.",
  "anya-e0301n1:63_9": "Itaropana dhammoyeva.",
  "anya-e0301n1:63_10": "Evañca katvā dhammo abhidhammo vinayo abhivinayoti idaṁ catukkaṁ veditabbaṁ.",
  "anya-e0301n1:63_11": "Tattha dhammonāma suttantapiṭakaṁ.",
  "anya-e0301n1:63_12": "Abhidhammonāma yattapakaraṇāni.",
  "anya-e0301n1:63_13": "Vinayonāma ubhato vibhaṅgo,",
  "anya-e0301n1:63_14": "abhivinayonāma khandhakaparivārāti aṭṭhakathāsu vuttaṁ.",
  "anya-e0301n1:63_15": "Atirekavisesatā cettha kusalādi vasena khandhādivasena saṅgahādivasena tathā tathā desetabbappakārānaṁ",
  "anya-e0301n1:63_16": "anavasesavibhattivasenavā suddhadhammādhiṭṭhāna desanāpavattivasenavā veditabbā.",
  "anya-e0301n1:63_17": "Yato sabbaññubuddhā imaṁ abhidhammadesanaṁ devesueva desenti.",
  "anya-e0301n1:63_18": "Na hi manussā evarūpaṁ tayo māse nirantaraṁ pavattanayogyaṁ kathāmaggaṁ ekena iriyāpathena ādito paṭṭhāya pariyosānaṁ pāpetvā paṭiggahetuṁ sakkonti,",
  "anya-e0301n1:63_19": "naca eva rūpo ekamātikānubandho kathāmaggo nānākhaṇesu nānājanānaṁ desetuṁ sakkuṇeyyo hotīti.",
  "anya-e0301n1:63_20": "Kecipana vinayapāḷitopi abhirekavisesataṁ tassa vaṇṇenti.",
  "anya-e0301n1:63_21": "Taṁ aṭṭhasāliniyā na sameti.",
  "anya-e0301n1:63_22": "Tattha hi dhammanāmikānaṁ dvinnaṁ pāḷīnaṁ majjheeva ayaṁ atirekavisesatā vicāritā.",
  "anya-e0301n1:63_23": "Naca yujjati vinayena saha tathā vicāretuṁ asamānakiccavisayattā.",
  "anya-e0301n1:63_24": "Vinayo hi kāyavācānaṁ vinayanakicco,",
  "anya-e0301n1:63_25": "ajjhācāravisayoca.",
  "anya-e0301n1:63_26": "Dhammo pana dhammavibhāgakicco dhammappavatti visayocāti.",
  "anya-e0301n1:63_27": "Kecipana vadanti evaṁ santepi vinayo eva sabbajeṭṭhako siyā.",
  "anya-e0301n1:63_28": "Vinayaṁ vivaṇṇentassa hi pācittiyāpatti hoti.",
  "anya-e0301n1:63_29": "Dhammaṁ vivaṇṇentassa dukkaṭāpattimattāti,",
  "anya-e0301n1:63_30": "taṁ nayujjati.",
  "anya-e0301n1:63_31": "Vinayo hi āṇācakkaṁ.",
  "anya-e0301n1:63_32": "Dhammoca dhammacakkaṁ.",
  "anya-e0301n1:63_33": "Tattha vinayaṁ vivaṇṇento satthu āṇācakke pahāraṁ deti.",
  "anya-e0301n1:63_34": "Satthari agāravo mahanto hoti.",
  "anya-e0301n1:63_35": "Yassaca satthari agāravo,",
  "anya-e0301n1:63_36": "tassa dhammasaṅghesu tīsu sikkhāsuca agāravo siddho hoti.",
  "anya-e0301n1:63_37": "Tasmā vinaya vivaṇṇane āpatti mahantī hoti.",
  "anya-e0301n1:63_38": "Na sabbajeṭṭhakattāti. Apica,",
  "anya-e0301n1:63_39": "vinayonāma sāsanassa mūlaṁ.",
  "anya-e0301n1:63_40": "Vinaye aṭṭhite sāsanaṁ natiṭṭhati.",
  "anya-e0301n1:63_41": "Tasmā sāsanassa ciraṭṭhitatthaṁpi vinayavivaṇṇane mahatī āpatti paññattāti.",
  "anya-e0301n1:64_0": "Iti paramatthadīpaniyā nāma abhidhammattha saṅgahassa",
  "anya-e0301n1:65_0": "Catutthavaṇṇanāya pathamagāthāya",
  "anya-e0301n1:66_0": "Paramatthadīpanā niṭṭhitā."
}