{
  "atk-s0103a4:0_0": "5. Sampasādanīyasuttavaṇṇanā",
  "atk-s0103a4:1_0": "Sāriputtasīhanādavaṇṇanā",
  "atk-s0103a4:2_0": "141.Evaṁme sutanti sampasādanīyasuttaṁ.",
  "atk-s0103a4:2_1": "Tatrāyamanuttānapadavaṇṇanā –",
  "atk-s0103a4:2_2": "nāḷandāyanti nāḷandāti evaṁnāmake nagare,",
  "atk-s0103a4:2_3": "taṁ nagaraṁ gocaragāmaṁ katvā.",
  "atk-s0103a4:2_4": "Pāvārikambavaneti dussapāvārikaseṭṭhino ambavane.",
  "atk-s0103a4:2_5": "Taṁ kira tassa uyyānaṁ ahosi.",
  "atk-s0103a4:2_6": "So bhagavato dhammadesanaṁ sutvā bhagavati pasanno tasmiṁ uyyāne kuṭileṇamaṇḍapādipaṭimaṇḍitaṁ bhagavato vihāraṁ katvā niyyātesi.",
  "atk-s0103a4:2_7": "So vihāro jīvakambavanaṁ viya “pāvārikambavana”ntveva saṅkhyaṁ gato,",
  "atk-s0103a4:2_8": "tasmiṁ pāvārikambavane viharatīti attho.",
  "atk-s0103a4:2_9": "Bhagavantaṁ etadavoca –",
  "atk-s0103a4:2_10": "“evaṁpasanno ahaṁ, bhante,",
  "atk-s0103a4:2_11": "bhagavatī”ti.",
  "atk-s0103a4:2_12": "Kasmā evaṁ avoca?",
  "atk-s0103a4:2_13": "Attano uppannasomanassapavedanatthaṁ.",
  "atk-s0103a4:3_0": "Tatrāyamanupubbikathā –",
  "atk-s0103a4:3_1": "thero kira taṁdivasaṁ kālasseva sarīrappaṭijagganaṁ katvā sunivatthanivāsano pattacīvaramādāya pāsādikehi",
  "atk-s0103a4:3_2": "abhikkantādīhi devamanussānaṁ pasādaṁ āvahanto nāḷandavāsīnaṁ hitasukhamanubrūhayanto piṇḍāya pavisitvā",
  "atk-s0103a4:3_3": "pacchābhattaṁ piṇḍapātapaṭikkanto vihāraṁ gantvā satthu vattaṁ dassetvā satthari gandhakuṭiṁ paviṭṭhe",
  "atk-s0103a4:3_4": "satthāraṁ vanditvā attano divāṭṭhānaṁ agamāsi.",
  "atk-s0103a4:3_5": "Tattha saddhivihārikantevāsikesu vattaṁ dassetvā paṭikkantesu divāṭṭhānaṁ sammajjitvā cammakkhaṇḍaṁ paññapetvā",
  "atk-s0103a4:3_6": "udakatumbato udakena hatthapāde sītale katvā tisandhipallaṅkaṁ ābhujitvā kālaparicchedaṁ katvā phalasamāpattiṁ",
  "atk-s0103a4:3_7": "samāpajji.",
  "atk-s0103a4:4_0": "So yathāparicchinnakālavasena samāpattito vuṭṭhāya attano guṇe anussaritumāraddho.",
  "atk-s0103a4:4_1": "Athassa guṇe anussarato sīlaṁ āpāthamāgataṁ.",
  "atk-s0103a4:4_2": "Tato paṭipāṭiyāva samādhi paññā vimutti vimuttiñāṇadassanaṁ paṭhamaṁ jhānaṁ dutiyaṁ jhānaṁ tatiyaṁ jhānaṁ",
  "atk-s0103a4:4_3": "catutthaṁ jhānaṁ ākāsānañcāyatanasamāpatti viññānañcāyatanasamāpatti ākiñcaññāyatanasamāpatti nevasaññānāsaññāyatanasamāpatti",
  "atk-s0103a4:4_4": "vipassanāñāṇaṁ manomayiddhiñāṇaṁ iddhividhañāṇaṁ dibbasotañāṇaṁ cetopariyañāṇaṁ pubbenivāsānussatiñāṇaṁ",
  "atk-s0103a4:4_5": "dibbacakkhuñāṇaṁ…pe…",
  "atk-s0103a4:4_6": "sotāpattimaggo sotāpattiphalaṁ…pe…",
  "atk-s0103a4:4_7": "arahattamaggo arahattaphalaṁ atthapaṭisambhidā dhammapaṭisambhidā niruttipaṭisambhidā paṭibhānapaṭisambhidā sāvakapāramīñāṇaṁ.",
  "atk-s0103a4:4_8": "Ito paṭṭhāya kappasatasahassādhikassa asaṅkhyeyyassa upari anomadassībuddhassa pādamūle kataṁ abhinīhāraṁ",
  "atk-s0103a4:4_9": "ādiṁ katvā attano guṇe anussarato yāva nisinnapallaṅkā guṇā upaṭṭhahiṁsu.",
  "atk-s0103a4:5_0": "Evaṁ thero attano guṇe anussaramāno guṇānaṁ pamāṇaṁ vā paricchedaṁ vā daṭṭhuṁ nāsakkhi.",
  "atk-s0103a4:5_1": "So cintesi –",
  "atk-s0103a4:5_2": "“mayhaṁ tāva padesañāṇe ṭhitassa sāvakassa guṇānaṁ pamāṇaṁ vā paricchedo vā natthi.",
  "atk-s0103a4:5_3": "Ahaṁ pana yaṁ satthāraṁ uddissa pabbajito,",
  "atk-s0103a4:5_4": "kīdisā nu kho tassa guṇā”ti dasabalassa guṇe anussarituṁ āraddho.",
  "atk-s0103a4:5_5": "So bhagavato sīlaṁ nissāya,",
  "atk-s0103a4:5_6": "samādhiṁ paññaṁ vimuttiṁ vimuttiñāṇadassanaṁ nissāya,",
  "atk-s0103a4:5_7": "cattāro satipaṭṭhāne nissāya,",
  "atk-s0103a4:5_8": "cattāro sammappadhāne cattāro iddhipāde cattāro magge cattāri phalāni catasso paṭisambhidā catuyoniparicchedakañāṇaṁ",
  "atk-s0103a4:5_9": "cattāro ariyavaṁse nissāya dasabalassa guṇe anussaritumāraddho.",
  "atk-s0103a4:6_0": "Tathā pañca padhāniyaṅgāni,",
  "atk-s0103a4:6_1": "pañcaṅgikaṁsammāsamādhiṁ,",
  "atk-s0103a4:6_2": "pañcindriyāni,",
  "atk-s0103a4:6_3": "pañca balāni,",
  "atk-s0103a4:6_4": "pañca nissaraṇiyā dhātuyo,",
  "atk-s0103a4:6_5": "pañca vimuttāyatanāni,",
  "atk-s0103a4:6_6": "pañca vimuttiparipācaniyā paññā,",
  "atk-s0103a4:6_7": "cha sāraṇīye dhamme,",
  "atk-s0103a4:6_8": "cha anussatiṭṭhānāni,",
  "atk-s0103a4:6_9": "cha gārave,",
  "atk-s0103a4:6_10": "cha nissaraṇiyā dhātuyo,",
  "atk-s0103a4:6_11": "cha satatavihāre,",
  "atk-s0103a4:6_12": "cha anuttariyāni,",
  "atk-s0103a4:6_13": "cha nibbedhabhāgiyā paññā,",
  "atk-s0103a4:6_14": "cha abhiññā,",
  "atk-s0103a4:6_15": "cha asādhāraṇañāṇāni,",
  "atk-s0103a4:6_16": "satta aparihāniye dhamme,",
  "atk-s0103a4:6_17": "satta ariyadhanāni,",
  "atk-s0103a4:6_18": "satta bojjhaṅge,",
  "atk-s0103a4:6_19": "satta sappurisadhamme,",
  "atk-s0103a4:6_20": "satta nijjaravatthūni,",
  "atk-s0103a4:6_21": "satta paññā,",
  "atk-s0103a4:6_22": "satta dakkhiṇeyyapuggale,",
  "atk-s0103a4:6_23": "satta khīṇāsavabalāni,",
  "atk-s0103a4:6_24": "aṭṭha paññāpaṭilābhahetū,",
  "atk-s0103a4:6_25": "aṭṭha sammattāni,",
  "atk-s0103a4:6_26": "aṭṭha lokadhammātikkame,",
  "atk-s0103a4:6_27": "aṭṭha ārambhavatthūni,",
  "atk-s0103a4:6_28": "aṭṭha akkhaṇadesanā,",
  "atk-s0103a4:6_29": "aṭṭha mahāpurisavitakke,",
  "atk-s0103a4:6_30": "aṭṭha abhibhāyatanāni,",
  "atk-s0103a4:6_31": "aṭṭha vimokkhe,",
  "atk-s0103a4:6_32": "nava yonisomanasikāramūlake dhamme,",
  "atk-s0103a4:6_33": "nava pārisuddhipadhāniyaṅgāni,",
  "atk-s0103a4:6_34": "nava sattāvāsadesanā,",
  "atk-s0103a4:6_35": "nava āghātappaṭivinaye,",
  "atk-s0103a4:6_36": "nava paññā,",
  "atk-s0103a4:6_37": "nava nānattāni,",
  "atk-s0103a4:6_38": "nava anupubbavihāre,",
  "atk-s0103a4:6_39": "dasa nāthakaraṇe dhamme,",
  "atk-s0103a4:6_40": "dasa kasiṇāyatanāni,",
  "atk-s0103a4:6_41": "dasa kusalakammapathe,",
  "atk-s0103a4:6_42": "dasa tathāgatabalāni,",
  "atk-s0103a4:6_43": "dasa sammattāni,",
  "atk-s0103a4:6_44": "dasa ariyavāse,",
  "atk-s0103a4:6_45": "dasa asekkhadhamme,",
  "atk-s0103a4:6_46": "ekādasa mettānisaṁse,",
  "atk-s0103a4:6_47": "dvādasa dhammacakkākāre,",
  "atk-s0103a4:6_48": "terasa dhutaṅgaguṇe,",
  "atk-s0103a4:6_49": "cuddasa buddhañāṇāni,",
  "atk-s0103a4:6_50": "pañcadasa vimuttiparipācaniye dhamme,",
  "atk-s0103a4:6_51": "soḷasavidhaṁ ānāpānassatiṁ,",
  "atk-s0103a4:6_52": "aṭṭhārasa buddhadhamme,",
  "atk-s0103a4:6_53": "ekūnavīsati paccavekkhaṇañāṇāni,",
  "atk-s0103a4:6_54": "catucattālīsa ñāṇavatthūni,",
  "atk-s0103a4:6_55": "paropaṇṇāsa kusaladhamme,",
  "atk-s0103a4:6_56": "sattasattati ñāṇavatthūni,",
  "atk-s0103a4:6_57": "catuvīsatikoṭisatasahassasamāpattisañcaramahāvajirañāṇaṁ nissāya dasabalassa guṇe anussarituṁ ārabhi.",
  "atk-s0103a4:7_0": "Tasmiṁyeva ca divāṭṭhāne nisinnoyeva upari “aparaṁ pana, bhante,",
  "atk-s0103a4:7_1": "etadānuttariya”nti āgamissanti soḷasa aparampariyadhammā,",
  "atk-s0103a4:7_2": "tepi nissāya anussarituṁ ārabhi.",
  "atk-s0103a4:7_3": "So “kusalapaññattiyaṁ anuttaro mayhaṁ satthā,",
  "atk-s0103a4:7_4": "āyatanapaññattiyaṁ anuttaro,",
  "atk-s0103a4:7_5": "gabbhāvakkantiyaṁ anuttaro,",
  "atk-s0103a4:7_6": "ādesanāvidhāsu anuttaro,",
  "atk-s0103a4:7_7": "dassanasamāpattiyaṁ anuttaro,",
  "atk-s0103a4:7_8": "puggalapaññattiyaṁ anuttaro,",
  "atk-s0103a4:7_9": "padhāne anuttaro,",
  "atk-s0103a4:7_10": "paṭipadāsu anuttaro,",
  "atk-s0103a4:7_11": "bhassasamācāre anuttaro,",
  "atk-s0103a4:7_12": "purisasīlasamācāre anuttaro,",
  "atk-s0103a4:7_13": "anusāsanīvidhāsu anuttaro,",
  "atk-s0103a4:7_14": "parapuggalavimuttiñāṇe anuttaro,",
  "atk-s0103a4:7_15": "sassatavādesu anuttaro,",
  "atk-s0103a4:7_16": "pubbenivāsañāṇe anuttaro,",
  "atk-s0103a4:7_17": "dibbacakkhuñāṇe anuttaro,",
  "atk-s0103a4:7_18": "iddhividhe anuttaro,",
  "atk-s0103a4:7_19": "iminā ca iminā ca anuttaro”ti evaṁ dasabalassa guṇe anussaranto bhagavato guṇānaṁ neva antaṁ,",
  "atk-s0103a4:7_20": "na pamāṇaṁ passi.",
  "atk-s0103a4:7_21": "Thero attanopi tāva guṇānaṁ antaṁ vā pamāṇaṁ vā nāddasa,",
  "atk-s0103a4:7_22": "bhagavato guṇānaṁ kiṁ passissati?",
  "atk-s0103a4:7_23": "Yassa yassa hi paññā mahatī ñāṇaṁ visadaṁ,",
  "atk-s0103a4:7_24": "so so buddhaguṇe mahantato saddahati.",
  "atk-s0103a4:7_25": "Lokiyamahājano ukkāsitvāpi khipitvāpi “namo buddhāna”nti attano attano upanissaye ṭhatvā buddhānaṁ guṇe anussarati.",
  "atk-s0103a4:7_26": "Sabbalokiyamahājanato eko sotāpanno buddhaguṇe mahantato saddahati.",
  "atk-s0103a4:7_27": "Sotāpannānaṁ satatopi sahassatopi eko sakadāgāmī.",
  "atk-s0103a4:7_28": "Sakadāgāmīnaṁ satatopi sahassatopi eko anāgāmī.",
  "atk-s0103a4:7_29": "Anāgāmīnaṁ satatopi sahassatopi eko arahā buddhaguṇe mahantato saddahati.",
  "atk-s0103a4:7_30": "Avasesaarahantehi asīti mahātherā buddhaguṇe mahantato saddahanti.",
  "atk-s0103a4:7_31": "Asītimahātherehi cattāro mahātherā.",
  "atk-s0103a4:7_32": "Catūhi mahātherehi dve aggasāvakā.",
  "atk-s0103a4:7_33": "Tesupi sāriputtatthero,",
  "atk-s0103a4:7_34": "sāriputtattheratopi eko paccekabuddho buddhaguṇe mahantato saddahati.",
  "atk-s0103a4:7_35": "Sace pana sakalacakkavāḷagabbhe saṅghāṭikaṇṇena saṅghāṭikaṇṇaṁ pahariyamānā nisinnā paccekabuddhā buddhaguṇe anussareyyuṁ,",
  "atk-s0103a4:7_36": "tehi sabbehipi eko sabbaññubuddhova buddhaguṇe mahantato saddahati.",
  "atk-s0103a4:8_0": "Seyyathāpi nāma mahājano “mahāsamuddo gambhīro uttāno”ti jānanatthaṁ yottāni vaṭṭeyya,",
  "atk-s0103a4:8_1": "tattha koci byāmappamāṇaṁ yottaṁ vaṭṭeyya,",
  "atk-s0103a4:8_2": "koci dve byāmaṁ,",
  "atk-s0103a4:8_3": "koci dasabyāmaṁ,",
  "atk-s0103a4:8_4": "koci vīsatibyāmaṁ,",
  "atk-s0103a4:8_5": "koci tiṁsabyāmaṁ,",
  "atk-s0103a4:8_6": "koci cattālīsabyāmaṁ,",
  "atk-s0103a4:8_7": "koci paññāsabyāmaṁ,",
  "atk-s0103a4:8_8": "koci satabyāmaṁ,",
  "atk-s0103a4:8_9": "koci sahassabyāmaṁ,",
  "atk-s0103a4:8_10": "koci caturāsītibyāmasahassaṁ.",
  "atk-s0103a4:8_11": "Te nāvaṁ āruyha,",
  "atk-s0103a4:8_12": "samuddamajjhe uggatapabbatādimhi vā ṭhatvā attano attano yottaṁ otāreyyuṁ,",
  "atk-s0103a4:8_13": "tesu yassa yottaṁ byāmamattaṁ,",
  "atk-s0103a4:8_14": "so byāmamattaṭṭhāneyeva udakaṁ jānāti…pe…",
  "atk-s0103a4:8_15": "yassa caturāsītibyāmasahassaṁ,",
  "atk-s0103a4:8_16": "so caturāsītibyāmasahassaṭṭhāneyeva udakaṁ jānāti.",
  "atk-s0103a4:8_17": "Parato udakaṁ ettakanti na jānāti.",
  "atk-s0103a4:8_18": "Mahāsamudde pana na tattakaṁyeva udakaṁ,",
  "atk-s0103a4:8_19": "atha kho anantamaparimāṇaṁ.",
  "atk-s0103a4:8_20": "Caturāsītiyojanasahassaṁ gambhīro hi mahāsamuddo,",
  "atk-s0103a4:8_21": "evameva ekabyāmayottato paṭṭhāya navabyāmayottena ñātaudakaṁ viya lokiyamahājanena diṭṭhabuddhaguṇā veditabbā.",
  "atk-s0103a4:8_22": "Dasabyāmayottena dasabyāmaṭṭhāne ñātaudakaṁ viya sotāpannena diṭṭhabuddhaguṇā.",
  "atk-s0103a4:8_23": "Vīsatibyāmayottena vīsatibyāmaṭṭhāne ñātaudakaṁ viya sakadāgāminā diṭṭhabuddhaguṇā.",
  "atk-s0103a4:8_24": "Tiṁsabyāmayottena tiṁsabyāmaṭṭhāne ñātaudakaṁ viya anāgāminā diṭṭhabuddhaguṇā.",
  "atk-s0103a4:8_25": "Cattālīsabyāmayottena cattālīsabyāmaṭṭhāne ñātaudakaṁ viya arahatā diṭṭhabuddhaguṇā.",
  "atk-s0103a4:8_26": "Paññāsabyāmayottena paññāsabyāmaṭṭhāne ñātaudakaṁ viya asītimahātherehi diṭṭhabuddhaguṇā.",
  "atk-s0103a4:8_27": "Satabyāmayottena satabyāmaṭṭhāne ñātaudakaṁ viya catūhi mahātherehi diṭṭhabuddhaguṇā.",
  "atk-s0103a4:8_28": "Sahassabyāmayottena sahassabyāmaṭṭhāne ñātaudakaṁ viya mahāmoggallānattherena diṭṭhabuddhaguṇā.",
  "atk-s0103a4:8_29": "Caturāsītibyāmasahassayottena caturāsītibyāmasahassaṭṭhāne ñātaudakaṁ viya dhammasenāpatinā sāriputtattherena diṭṭhabuddhaguṇā.",
  "atk-s0103a4:8_30": "Tattha yathā so puriso mahāsamudde udakaṁ nāma na ettakaṁyeva,",
  "atk-s0103a4:8_31": "anantamaparimāṇanti gaṇhāti,",
  "atk-s0103a4:8_32": "evameva āyasmā sāriputto dhammanvayena anvayabuddhiyā anumānena nayaggāhena sāvakapāramīñāṇe ṭhatvā dasabalassa",
  "atk-s0103a4:8_33": "guṇe anussaranto “buddhaguṇā anantā aparimāṇā”ti saddahi.",
  "atk-s0103a4:9_0": "Therena hi diṭṭhabuddhaguṇehi dhammanvayena gahetabbabuddhaguṇāyeva bahutarā.",
  "atk-s0103a4:9_1": "Yathā kathaṁ viya?",
  "atk-s0103a4:9_2": "Yathā ito nava ito navāti aṭṭhārasa yojanāni avattharitvā gacchantiyā candabhāgāya mahānadiyā puriso sūcipāsena udakaṁ gaṇheyya,",
  "atk-s0103a4:9_3": "sūcipāsena gahitaudakato aggahitameva bahu hoti.",
  "atk-s0103a4:9_4": "Yathā vā pana puriso mahāpathavito aṅguliyā paṁsuṁ gaṇheyya,",
  "atk-s0103a4:9_5": "aṅguliyā gahitapaṁsuto avasesapaṁsuyeva bahu hoti.",
  "atk-s0103a4:9_6": "Yathā vā pana puriso mahāsamuddābhimukhiṁ aṅguliṁ kareyya,",
  "atk-s0103a4:9_7": "aṅguliabhimukhaudakato avasesaṁ udakaṁyeva bahu hoti.",
  "atk-s0103a4:9_8": "Yathā ca puriso ākāsābhimukhiṁ aṅguliṁ kareyya,",
  "atk-s0103a4:9_9": "aṅguliabhimukhaākāsato sesaākāsappadesova bahu hoti.",
  "atk-s0103a4:9_10": "Evaṁ therena diṭṭhabuddhaguṇehi adiṭṭhā guṇāva bahūti veditabbā.",
  "atk-s0103a4:9_11": "Vuttampi cetaṁ –",
  "atk-s0103a4:10_0": "“Buddhopi buddhassa bhaṇeyya vaṇṇaṁ,",
  "atk-s0103a4:11_0": "Kappampi ce aññamabhāsamāno;",
  "atk-s0103a4:12_0": "Khīyetha kappo ciradīghamantare,",
  "atk-s0103a4:13_0": "Vaṇṇo na khīyetha tathāgatassā”ti.",
  "atk-s0103a4:14_0": "Evaṁ therassa attano ca satthu ca guṇe anussarato yamakamahānadīmahogho viya abbhantare pītisomanassaṁ avattharamānaṁ vāto viya bhastaṁ,",
  "atk-s0103a4:14_1": "ubbhijjitvā uggataudakaṁ viya mahārahadaṁ sakalasarīraṁ pūreti.",
  "atk-s0103a4:14_2": "Tato therassa “supatthitā vata me patthanā,",
  "atk-s0103a4:14_3": "suladdhā me pabbajjā,",
  "atk-s0103a4:14_4": "yvāhaṁ evaṁvidhassa satthu santike pabbajito”ti āvajjantassa balavataraṁ pītisomanassaṁ uppajji.",
  "atk-s0103a4:15_0": "Atha thero “kassāhaṁ imaṁ pītisomanassaṁ āroceyya”nti cintento añño koci samaṇo vā brāhmaṇo vā devo vā",
  "atk-s0103a4:15_1": "māro vā brahmā vā mama imaṁ pasādaṁ anucchavikaṁ katvā paṭiggahetuṁ na sakkhissati,",
  "atk-s0103a4:15_2": "ahaṁ imaṁ somanassaṁ satthunoyeva pavedeyyāmi,",
  "atk-s0103a4:15_3": "satthāva me paṭiggaṇhituṁ sakkhissati,",
  "atk-s0103a4:15_4": "so hi tiṭṭhatu mama pītisomanassaṁ,",
  "atk-s0103a4:15_5": "mādisassa samaṇasatassa vā samaṇasahassassa vā samaṇasatasahassassa vā somanassaṁ pavedentassa sabbesaṁ manaṁ gaṇhanto paṭiggahetuṁ sakkoti.",
  "atk-s0103a4:15_6": "Seyyathāpi nāma aṭṭhārasa yojanāni avattharamānaṁ gacchantiṁ candabhāgamahānadiṁ kusumbhā vā kandarā vā sampaṭicchituṁ na sakkonti,",
  "atk-s0103a4:15_7": "mahāsamuddova taṁ sampaṭicchati.",
  "atk-s0103a4:15_8": "Mahāsamuddo hi tiṭṭhatu candabhāgā,",
  "atk-s0103a4:15_9": "evarūpānaṁ nadīnaṁ satampi sahassampi satasahassampi sampaṭicchati,",
  "atk-s0103a4:15_10": "na cassa tena ūnattaṁ vā pūrattaṁ vā paññāyati,",
  "atk-s0103a4:15_11": "evameva satthā mādisassa samaṇasatassa samaṇasahassassa samaṇasatasahassassa vā pītisomanassaṁ pavedentassa",
  "atk-s0103a4:15_12": "sabbesaṁ manaṁ gaṇhanto paṭiggahetuṁ sakkoti.",
  "atk-s0103a4:15_13": "Sesā samaṇabrāhmaṇādayo candabhāgaṁ kusumbhakandarā viya mama somanassaṁ sampaṭicchituṁ na sakkonti.",
  "atk-s0103a4:15_14": "Handāhaṁ mama pītisomanassaṁ satthunova ārocemīti pallaṅkaṁ vinibbhujitvā cammakkhaṇḍaṁ papphoṭetvā ādāya",
  "atk-s0103a4:15_15": "sāyanhasamaye pupphānaṁ vaṇṭato chijjitvā paggharaṇakāle satthāraṁ upasaṅkamitvā attano somanassaṁ pavedento",
  "atk-s0103a4:15_16": "evaṁpasanno ahaṁ,",
  "atk-s0103a4:15_17": "bhantetiādimāha.",
  "atk-s0103a4:15_18": "Tattha evaṁpasannoti evaṁ uppannasaddho,",
  "atk-s0103a4:15_19": "evaṁ saddahāmīti attho.",
  "atk-s0103a4:15_20": "Bhiyyobhiññataroti bhiyyataro abhiññāto,",
  "atk-s0103a4:15_21": "bhiyyatarābhiñño vā,",
  "atk-s0103a4:15_22": "uttaritarañāṇoti attho.",
  "atk-s0103a4:15_23": "Sambodhiyanti sabbaññutaññāṇe arahattamaggañāṇe vā,",
  "atk-s0103a4:15_24": "arahattamaggeneva hi buddhaguṇā nippadesā gahitā honti.",
  "atk-s0103a4:15_25": "Dve hi aggasāvakā arahattamaggeneva sāvakapāramīñāṇaṁ paṭilabhanti.",
  "atk-s0103a4:15_26": "Paccekabuddhā paccekabodhiñāṇaṁ.",
  "atk-s0103a4:15_27": "Buddhā sabbaññutaññāṇañceva sakale ca buddhaguṇe.",
  "atk-s0103a4:15_28": "Sabbañhi nesaṁ arahattamaggeneva ijjhati.",
  "atk-s0103a4:15_29": "Tasmā arahattamaggañāṇaṁ sambodhi nāma hoti.",
  "atk-s0103a4:15_30": "Tena uttaritaro bhagavatā natthi.",
  "atk-s0103a4:15_31": "Tenāha “bhagavatā bhiyyobhiññataro yadidaṁ sambodhiya”nti.",
  "atk-s0103a4:16_0": "142.Uḷārāti seṭṭhā.",
  "atk-s0103a4:16_1": "Ayañhi uḷārasaddo “uḷārāni khādanīyāni khādantī”tiādīsu madhure āgacchati.",
  "atk-s0103a4:16_2": "“Uḷārāya khalu bhavaṁ,",
  "atk-s0103a4:16_3": "vacchāyano,",
  "atk-s0103a4:16_4": "samaṇaṁ gotamaṁ pasaṁsāya pasaṁsatī”tiādīsu seṭṭhe.",
  "atk-s0103a4:16_5": "“Appamāṇo uḷāro obhāso”tiādīsu vipule.",
  "atk-s0103a4:16_6": "Svāyamidha seṭṭhe āgato.",
  "atk-s0103a4:16_7": "Tena vuttaṁ –",
  "atk-s0103a4:16_8": "“uḷārāti seṭṭhā”ti.",
  "atk-s0103a4:16_9": "Āsabhīti usabhassa vācāsadisī acalā asampavedhī.",
  "atk-s0103a4:16_10": "Ekaṁso gahitoti anussavena vā ācariyaparamparāya vā itikirāya vā piṭakasampadānena vā ākāraparivitakkena",
  "atk-s0103a4:16_11": "vā diṭṭhinijjhānakkhantiyā vā takkahetu vā nayahetu vā akathetvā paccakkhato ñāṇena paṭivijjhitvā viya",
  "atk-s0103a4:16_12": "ekaṁso gahito,",
  "atk-s0103a4:16_13": "sanniṭṭhānakathāva kathitāti attho.",
  "atk-s0103a4:17_0": "Sīhanādoti seṭṭhanādo,",
  "atk-s0103a4:17_1": "neva dandhāyantena na gaggarāyantena sīhena viya uttamanādo naditoti attho.",
  "atk-s0103a4:17_2": "Kiṁ te sāriputtāti imaṁ desanaṁ kasmā ārabhīti?",
  "atk-s0103a4:17_3": "Anuyogadāpanatthaṁ.",
  "atk-s0103a4:17_4": "Ekacco hi sīhanādaṁ naditvā attano sīhanāde anuyogaṁ dātuṁ na sakkoti,",
  "atk-s0103a4:17_5": "nighaṁsanaṁ nakkhamati,",
  "atk-s0103a4:17_6": "lepe patitamakkaṭo viya hoti.",
  "atk-s0103a4:17_7": "Yathā dhamamānaṁ aparisuddhalohaṁ jhāyitvā jhāmaaṅgāro hoti,",
  "atk-s0103a4:17_8": "evaṁ jhāmaṅgāro viya hoti.",
  "atk-s0103a4:17_9": "Eko sīhanāde anuyogaṁ dāpiyamāno dātuṁ sakkoti,",
  "atk-s0103a4:17_10": "nighaṁsanaṁ khamati,",
  "atk-s0103a4:17_11": "dhamamānaṁ niddosajātarūpaṁ viya adhikataraṁ sobhati,",
  "atk-s0103a4:17_12": "tādiso thero.",
  "atk-s0103a4:17_13": "Tena naṁ bhagavā “anuyogakkhamo aya”nti ñatvā sīhanāde anuyogadāpanatthaṁ imampi desanaṁ ārabhi.",
  "atk-s0103a4:18_0": "Tattha sabbe teti sabbe te tayā.",
  "atk-s0103a4:18_1": "Evaṁsīlātiādīsu lokiyalokuttaravasena sīlādīni pucchati.",
  "atk-s0103a4:18_2": "Tesaṁ vitthārakathā mahāpadāne kathitāva.",
  "atk-s0103a4:19_0": "Kiṁ pana te,",
  "atk-s0103a4:19_1": "sāriputta,",
  "atk-s0103a4:19_2": "ye te bhavissantīti atītā ca tāva niruddhā,",
  "atk-s0103a4:19_3": "apaṇṇattikabhāvaṁ gatā dīpasikhā viya nibbutā,",
  "atk-s0103a4:19_4": "evaṁ niruddhe apaṇṇattikabhāvaṁ gate tvaṁ kathaṁ jānissasi,",
  "atk-s0103a4:19_5": "anāgatabuddhānaṁ pana guṇā kinti tayā attano cittena paricchinditvā viditāti pucchanto evamāha.",
  "atk-s0103a4:19_6": "Kiṁ pana te,",
  "atk-s0103a4:19_7": "sāriputta,",
  "atk-s0103a4:19_8": "ahaṁ etarahīti anāgatāpi buddhā ajātā anibbattā anuppannā,",
  "atk-s0103a4:19_9": "tepi kathaṁ tvaṁ jānissasi?",
  "atk-s0103a4:19_10": "Tesañhi jānanaṁ apade ākāse padadassanaṁ viya hoti.",
  "atk-s0103a4:19_11": "Idāni mayā saddhiṁ ekavihāre vasasi,",
  "atk-s0103a4:19_12": "ekato bhikkhāya carasi,",
  "atk-s0103a4:19_13": "dhammadesanākāle dakkhiṇapasse nisīdasi,",
  "atk-s0103a4:19_14": "kiṁ pana mayhaṁ guṇā attano cetasā paricchinditvā viditā tayāti anuyuñjanto evamāha.",
  "atk-s0103a4:20_0": "Thero pana pucchite pucchite “no hetaṁ,",
  "atk-s0103a4:20_1": "bhante”ti paṭikkhipati.",
  "atk-s0103a4:20_2": "Therassa ca viditampi atthi aviditampi atthi,",
  "atk-s0103a4:20_3": "kiṁ so attano viditaṭṭhāne paṭikkhepaṁ karoti,",
  "atk-s0103a4:20_4": "aviditaṭṭhāneti?",
  "atk-s0103a4:20_5": "Viditaṭṭhāne na karoti,",
  "atk-s0103a4:20_6": "aviditaṭṭhāneyeva karotīti.",
  "atk-s0103a4:20_7": "Thero kira anuyoge āraddheyeva aññāsi.",
  "atk-s0103a4:20_8": "Na ayaṁ anuyogo sāvakapāramīñāṇe,",
  "atk-s0103a4:20_9": "sabbaññutaññāṇe ayaṁ anuyogoti attano sāvakapāramīñāṇe paṭikkhepaṁ akatvā aviditaṭṭhāne sabbaññutaññāṇe paṭikkhepaṁ karoti.",
  "atk-s0103a4:20_10": "Tena idampi dīpeti “bhagavā mayhaṁ atītānāgatapaccuppannānaṁ buddhānaṁ sīlasamādhipaññāvimuttikāraṇajānanasamatthaṁ sabbaññutaññāṇaṁ natthī”ti.",
  "atk-s0103a4:21_0": "Etthāti etesu atītādibhedesu buddhesu.",
  "atk-s0103a4:21_1": "Atha kiñcarahīti atha kasmā evaṁ ñāṇe asati tayā evaṁ kathitanti vadati.",
  "atk-s0103a4:22_0": "143.Dhammanvayoti dhammassa paccakkhato ñāṇassa anuyogaṁ anugantvā uppannaṁ anumānañāṇaṁ nayaggāho vidito.",
  "atk-s0103a4:22_1": "Sāvakapāramīñāṇe ṭhatvāva imināva ākārena jānāmi bhagavāti vadati.",
  "atk-s0103a4:22_2": "Therassa hi nayaggāho appamāṇo apariyanto.",
  "atk-s0103a4:22_3": "Yathā sabbaññutaññāṇassa pamāṇaṁ vā pariyanto vā natthi,",
  "atk-s0103a4:22_4": "evaṁ dhammasenāpatino nayaggāhassa.",
  "atk-s0103a4:22_5": "Tena so “iminā evaṁvidho,",
  "atk-s0103a4:22_6": "iminā anuttaro satthā”ti jānāti.",
  "atk-s0103a4:22_7": "Therassa hi nayaggāho sabbaññutaññāṇagatiko eva.",
  "atk-s0103a4:22_8": "Idāni taṁ nayaggāhaṁ pākaṭaṁ kātuṁ upamāya dassento seyyathāpi,",
  "atk-s0103a4:22_9": "bhantetiādimāha.",
  "atk-s0103a4:22_10": "Tattha yasmā majjhimapadese nagarassa uddhāpapākārādīni thirāni vā hontu,",
  "atk-s0103a4:22_11": "dubbalāni vā,",
  "atk-s0103a4:22_12": "sabbaso vā pana mā hontu,",
  "atk-s0103a4:22_13": "corāsaṅkā na hoti,",
  "atk-s0103a4:22_14": "tasmā taṁ aggahetvā paccantimanagaranti āha.",
  "atk-s0103a4:22_15": "Daḷhuddhāpanti thirapākārapādaṁ.",
  "atk-s0103a4:22_16": "Daḷhapākāratoraṇanti thirapākārañceva thirapiṭṭhasaṅghāṭañca.",
  "atk-s0103a4:22_17": "Ekadvāranti kasmā āha?",
  "atk-s0103a4:22_18": "Bahudvāre hi nagare bahūhi paṇḍitadovārikehi bhavitabbaṁ.",
  "atk-s0103a4:22_19": "Ekadvāre ekova vaṭṭati.",
  "atk-s0103a4:22_20": "Therassa ca paññāya sadiso añño natthi.",
  "atk-s0103a4:22_21": "Tasmā attano paṇḍitabhāvassa opammatthaṁ ekaṁyeva dovārikaṁ dassetuṁ ekadvāra”nti āha.",
  "atk-s0103a4:22_22": "Paṇḍitoti paṇḍiccena samannāgato.",
  "atk-s0103a4:22_23": "Byattoti veyyattiyena samannāgato visadañāṇo.",
  "atk-s0103a4:22_24": "Medhāvīti ṭhānuppattikapaññāsaṅkhātāya medhāya samannāgato.",
  "atk-s0103a4:22_25": "Anupariyāyapathanti anupariyāyanāmakaṁ pākāramaggaṁ.",
  "atk-s0103a4:22_26": "Pākārasandhinti dvinnaṁ iṭṭhakānaṁ apagataṭṭhānaṁ.",
  "atk-s0103a4:22_27": "Pākāravivaranti pākārassa chinnaṭṭhānaṁ.",
  "atk-s0103a4:23_0": "Cetaso upakkileseti pañca nīvaraṇāni cittaṁ upakkilesenti kiliṭṭhaṁ karonti upatāpenti vibādhenti,",
  "atk-s0103a4:23_1": "tasmā “cetaso upakkilesā”ti vuccanti.",
  "atk-s0103a4:23_2": "Paññāya dubbalīkaraṇeti nīvaraṇā uppajjamānā anuppannāya paññāya uppajjituṁ na denti,",
  "atk-s0103a4:23_3": "uppannāya paññāya vaḍḍhituṁ na denti,",
  "atk-s0103a4:23_4": "tasmā “paññāya dubbalīkaraṇā”ti vuccanti.",
  "atk-s0103a4:23_5": "Suppatiṭṭhitacittāti catūsu satipaṭṭhānesu suṭṭhu ṭhapitacittā hutvā.",
  "atk-s0103a4:23_6": "Satta bojjhaṅge yathābhūtanti satta bojjhaṅge yathāsabhāvena bhāvetvā.",
  "atk-s0103a4:23_7": "Anuttaraṁ sammāsambodhinti arahattaṁ sabbaññutaññāṇaṁ vā paṭivijjhiṁsūti dasseti.",
  "atk-s0103a4:24_0": "Apicettha satipaṭṭhānāti vipassanā.",
  "atk-s0103a4:24_1": "Sambojjhaṅgā maggo.",
  "atk-s0103a4:24_2": "Anuttarāsammāsambodhi arahattaṁ.",
  "atk-s0103a4:24_3": "Satipaṭṭhānāti vā maggāti vā bojjhaṅgamissakā.",
  "atk-s0103a4:24_4": "Sammāsambodhi arahattameva.",
  "atk-s0103a4:24_5": "Dīghabhāṇakamahāsīvatthero panāha “satipaṭṭhāne vipassanāti gahetvā bojjhaṅge maggo ca sabbaññutaññāṇañcāti gahite sundaro pañho bhaveyya,",
  "atk-s0103a4:24_6": "na panevaṁ gahita”nti.",
  "atk-s0103a4:24_7": "Iti thero sabbaññubuddhānaṁ nīvaraṇappahāne satipaṭṭhānabhāvanāya sambodhiyañca majjhe bhinnasuvaṇṇarajatānaṁ viya nānattābhāvaṁ dasseti.",
  "atk-s0103a4:25_0": "Idha ṭhatvā upamā saṁsandetabbā –",
  "atk-s0103a4:25_1": "āyasmā hi sāriputto paccantanagaraṁ dassesi,",
  "atk-s0103a4:25_2": "pākāraṁ dassesi,",
  "atk-s0103a4:25_3": "pariyāyapathaṁ dassesi,",
  "atk-s0103a4:25_4": "dvāraṁ dassesi,",
  "atk-s0103a4:25_5": "paṇḍitadovārikaṁ dassesi,",
  "atk-s0103a4:25_6": "nagaraṁ pavesanakanikkhamanake oḷārike pāṇe dassesi,",
  "atk-s0103a4:25_7": "paṇḍitadovārikassa tesaṁ pāṇānaṁ pākaṭabhāvañca dassesi.",
  "atk-s0103a4:25_8": "Tattha kiṁ kena sadisanti ce.",
  "atk-s0103a4:25_9": "Nagaraṁ viya hi nibbānaṁ,",
  "atk-s0103a4:25_10": "pākāro viya sīlaṁ,",
  "atk-s0103a4:25_11": "pariyāyapatho viya hirī,",
  "atk-s0103a4:25_12": "dvāraṁ viya ariyamaggo,",
  "atk-s0103a4:25_13": "paṇḍitadovāriko viya dhammasenāpati,",
  "atk-s0103a4:25_14": "nagarappavisanakanikkhamanakaoḷārikapāṇā viya atītānāgatapaccuppannā buddhā,",
  "atk-s0103a4:25_15": "dovārikassa tesaṁ pāṇānaṁ pākaṭabhāvo viya āyasmato sāriputtassa atītānāgatapaccuppannabuddhānaṁ sīlasamathādīhi pākaṭabhāvo.",
  "atk-s0103a4:25_16": "Ettāvatā therena bhagavā evamahaṁ sāvakapāramīñāṇe ṭhatvā dhammanvayena nayaggāhena jānāmīti attano sīhanādassa anuyogo dinno hoti.",
  "atk-s0103a4:26_0": "144.Idhāhaṁ, bhante,",
  "atk-s0103a4:26_1": "yena bhagavāti imaṁ desanaṁ kasmā ārabhi ?",
  "atk-s0103a4:26_2": "Sāvakapāramīñāṇassa nipphattidassanatthaṁ.",
  "atk-s0103a4:26_3": "Ayañhettha adhippāyo,",
  "atk-s0103a4:26_4": "bhagavā ahaṁ sāvakapāramīñāṇaṁ paṭilabhanto pañcanavutipāsaṇḍe na aññaṁ ekampi samaṇaṁ vā brāhmaṇaṁ vā upasaṅkamitvā sāvakapāramīñāṇampi paṭilabhiṁ,",
  "atk-s0103a4:26_5": "tumheyeva upasaṅkamitvā tumhe payirupāsanto paṭilabhinti.",
  "atk-s0103a4:26_6": "Tattha idhāti nipātamattaṁ.",
  "atk-s0103a4:26_7": "Upasaṅkamiṁ dhammasavanāyāti tumhe upasaṅkamanto panāhaṁ na cīvarādihetu upasaṅkamanto,",
  "atk-s0103a4:26_8": "dhammasavanatthāya upasaṅkamanto.",
  "atk-s0103a4:26_9": "Evaṁ upasaṅkamitvā sāvakapāramīñāṇaṁ paṭilabhiṁ.",
  "atk-s0103a4:26_10": "Kadā pana thero dhammasavanatthāya upasaṅkamantoti.",
  "atk-s0103a4:26_11": "Sūkarakhataleṇe bhāgineyyadīghanakhaparibbājakassa vedanāpariggahasuttantakathanadivase upasaṅkamanto,",
  "atk-s0103a4:26_12": "tadāyeva sāvakapāramīñāṇaṁ paṭilabhīti.",
  "atk-s0103a4:26_13": "Taṁdivasañhi thero tālavaṇṭaṁ gahetvā bhagavantaṁ bījamāno ṭhito taṁ desanaṁ sutvā tattheva sāvakapāramīñāṇaṁ hatthagataṁ akāsi.",
  "atk-s0103a4:26_14": "Uttaruttaraṁ paṇītapaṇītanti uttaruttarañceva paṇītapaṇītañca katvā desesi.",
  "atk-s0103a4:26_15": "Kaṇhasukkasappaṭibhāganti kaṇhañceva sukkañca.",
  "atk-s0103a4:26_16": "Tañca kho sappaṭibhāgaṁ savipakkhaṁ katvā.",
  "atk-s0103a4:26_17": "Kaṇhaṁ paṭibāhitvā sukkaṁ,",
  "atk-s0103a4:26_18": "sukkaṁ paṭibāhitvā kaṇhanti evaṁ sappaṭibhāgaṁ katvā kaṇhasukkaṁ desesi,",
  "atk-s0103a4:26_19": "kaṇhaṁ desentopi ca saussāhaṁ savipākaṁ desesi,",
  "atk-s0103a4:26_20": "sukkaṁ desentopi saussāhaṁ savipākaṁ desesi.",
  "atk-s0103a4:27_0": "Tasmiṁ dhamme abhiññā idhekaccaṁ dhammaṁ dhammesu niṭṭhamagamanti tasmiṁ desite dhamme ekaccaṁ dhammaṁ",
  "atk-s0103a4:27_1": "nāma sāvakapāramīñāṇaṁ sañjānitvā dhammesu niṭṭhamagamaṁ.",
  "atk-s0103a4:27_2": "Katamesu dhammesūti?",
  "atk-s0103a4:27_3": "Catusaccadhammesu.",
  "atk-s0103a4:27_4": "Etthāyaṁ therasallāpo,",
  "atk-s0103a4:27_5": "kāḷavallavāsī sumatthero tāva vadati “catusaccadhammesu idāni niṭṭhagamanakāraṇaṁ natthi.",
  "atk-s0103a4:27_6": "Assajimahāsāvakassa hi diṭṭhadivaseyeva so paṭhamamaggena catusaccadhammesu niṭṭhaṁ gato,",
  "atk-s0103a4:27_7": "aparabhāge sūkarakhataleṇadvāre upari tīhi maggehi catusaccadhammesu niṭṭhaṁ gato,",
  "atk-s0103a4:27_8": "imasmiṁ pana ṭhāne ‘dhammesū’ti buddhaguṇesu niṭṭhaṁ gato”ti.",
  "atk-s0103a4:27_9": "Lokantaravāsī cūḷasīvatthero pana “sabbaṁ tatheva vatvā imasmiṁ pana ṭhāne ‘dhammesū’ti arahatte niṭṭhaṁ gato”ti āha.",
  "atk-s0103a4:27_10": "Dīghabhāṇakatipiṭakamahāsīvatthero pana “tatheva purimavādaṁ vatvā imasmiṁ pana ṭhāne ‘dhammesū’ti sāvakapāramīñāṇe",
  "atk-s0103a4:27_11": "niṭṭhaṁ gato”ti vatvā “buddhaguṇā pana nayato āgatā”ti āha.",
  "atk-s0103a4:28_0": "Satthari pasīdinti evaṁ sāvakapāramīñāṇadhammesu niṭṭhaṁ gantvā bhiyyosomattāya “sammāsambuddho vata so bhagavā”ti satthari pasīdiṁ.",
  "atk-s0103a4:28_1": "Svākkhāto bhagavatā dhammoti suṭṭhu akkhāto sukathito niyyāniko maggo phalatthāya niyyāti rāgadosamohanimmadanasamattho.",
  "atk-s0103a4:29_0": "Suppaṭipanno saṅghoti buddhassa bhagavato sāvakasaṅghopi vaṅkādidosavirahitaṁ sammāpaṭipadaṁ paṭipannattā",
  "atk-s0103a4:29_1": "suppaṭipannoti pasannomhi bhagavatīti dasseti.",
  "atk-s0103a4:30_0": "Kusaladhammadesanāvaṇṇanā",
  "atk-s0103a4:31_0": "145.",
  "atk-s0103a4:31_1": "Idāni divāṭṭhāne nisīditvā samāpajjite soḷasa aparāpariyadhamme dassetuṁ aparaṁ pana bhante etadānuttariyanti desanaṁ ārabhi.",
  "atk-s0103a4:31_2": "Tattha anuttariyanti anuttarabhāvo.",
  "atk-s0103a4:31_3": "Yathā bhagavādhammaṁ desetīti yathā yenākārena yāya desanāya bhagavā dhammaṁ deseti,",
  "atk-s0103a4:31_4": "sā tumhākaṁ desanā anuttarāti vadati.",
  "atk-s0103a4:31_5": "Kusalesu dhammesūti tāya desanāya desitesu kusalesu dhammesupi bhagavāva anuttaroti dīpeti.",
  "atk-s0103a4:31_6": "Yā vā sā desanā,",
  "atk-s0103a4:31_7": "tassā bhūmiṁ dassentopi “kusalesu dhammesū”ti āha.",
  "atk-s0103a4:31_8": "Tatrime kusalā dhammāti tatra kusalesu dhammesūti vuttapade ime kusalā dhammā nāmāti veditabbā.",
  "atk-s0103a4:31_9": "Tattha ārogyaṭṭhena,",
  "atk-s0103a4:31_10": "anavajjaṭṭhena,",
  "atk-s0103a4:31_11": "kosallasambhūtaṭṭhena,",
  "atk-s0103a4:31_12": "niddarathaṭṭhena,",
  "atk-s0103a4:31_13": "sukhavipākaṭṭhenāti pañcadhā kusalaṁ veditabbaṁ.",
  "atk-s0103a4:31_14": "Tesu jātakapariyāyaṁ patvā ārogyaṭṭhena kusalaṁ vaṭṭati.",
  "atk-s0103a4:31_15": "Suttantapariyāyaṁ patvā anavajjaṭṭhena.",
  "atk-s0103a4:31_16": "Abhidhammapariyāyaṁ patvā kosallasambhūtaniddarathasukhavipākaṭṭhena.",
  "atk-s0103a4:31_17": "Imasmiṁ pana ṭhāne bāhitikasuttantapariyāyena anavajjaṭṭhena kusalaṁ daṭṭhabbaṁ.",
  "atk-s0103a4:32_0": "Cattāro satipaṭṭhānāti cuddasavidhena kāyānupassanāsatipaṭṭhānaṁ,",
  "atk-s0103a4:32_1": "navavidhena vedanānupassanāsatipaṭṭhānaṁ,",
  "atk-s0103a4:32_2": "soḷasavidhena cittānupassanāsatipaṭṭhānaṁ,",
  "atk-s0103a4:32_3": "pañcavidhena dhammānupassanāsatipaṭṭhānanti evaṁ nānānayehi vibhajitvā samathavipassanāmaggavasena lokiyalokuttaramissakā cattāro satipaṭṭhānā desitā.",
  "atk-s0103a4:32_4": "Phalasatipaṭṭhānaṁ pana idha anadhippetaṁ.",
  "atk-s0103a4:32_5": "Cattāro sammappadhānāti paggahaṭṭhena ekalakkhaṇā,",
  "atk-s0103a4:32_6": "kiccavasena nānākiccā.",
  "atk-s0103a4:32_7": "“Idha bhikkhu anuppannānaṁ pāpakānaṁ akusalānaṁ dhammānaṁ anuppādāyā”tiādinā nayena samathavipassanāmaggavasena",
  "atk-s0103a4:32_8": "lokiyalokuttaramissakāva cattāro sammappadhānā desitā.",
  "atk-s0103a4:32_9": "Cattāro iddhipādāti ijjhanaṭṭhena ekasaṅgahā,",
  "atk-s0103a4:32_10": "chandādivasena nānāsabhāvā.",
  "atk-s0103a4:32_11": "“Idha bhikkhu chandasamādhipadhānasaṅkhārasamannāgataṁ iddhipādaṁ bhāvetī”tiādinā nayena samathavipassanāmaggavasena",
  "atk-s0103a4:32_12": "lokiyalokuttaramissakāva cattāro iddhipādā desitā.",
  "atk-s0103a4:33_0": "Pañcindriyānīti ādhipateyyaṭṭhena ekalakkhaṇāni,",
  "atk-s0103a4:33_1": "adhimokkhādisabhāvavasena nānāsabhāvāni.",
  "atk-s0103a4:33_2": "Samathavipassanāmaggavaseneva ca lokiyalokuttaramissakāni saddhādīni pañcindriyāni desitāni.",
  "atk-s0103a4:33_3": "Pañca balānīti upatthambhanaṭṭhena akampiyaṭṭhena vā ekasaṅgahāni,",
  "atk-s0103a4:33_4": "salakkhaṇena nānāsabhāvāni.",
  "atk-s0103a4:33_5": "Samathavipassanāmaggavaseneva lokiyalokuttaramissakāni saddhādīni pañca balāni desitāni.",
  "atk-s0103a4:33_6": "Satta bojjhaṅgāti niyyānaṭṭhena ekasaṅgahā,",
  "atk-s0103a4:33_7": "upaṭṭhānādinā salakkhaṇena nānāsabhāvā.",
  "atk-s0103a4:33_8": "Samathavipassanā maggavaseneva lokiyalokuttaramissakā satta bojjhaṅgā desitā.",
  "atk-s0103a4:34_0": "Ariyo aṭṭhaṅgiko maggoti hetuṭṭhena ekasaṅgaho,",
  "atk-s0103a4:34_1": "dassanādinā salakkhaṇena nānāsabhāvo.",
  "atk-s0103a4:34_2": "Samathavipassanāmaggavaseneva lokiyalokuttaramissako ariyo aṭṭhaṅgiko maggo desitoti attho.",
  "atk-s0103a4:35_0": "Idha, bhante,",
  "atk-s0103a4:35_1": "bhikkhu āsavānaṁ khayāti idaṁ kimatthaṁ āraddhaṁ?",
  "atk-s0103a4:35_2": "Sāsanassa pariyosānadassanatthaṁ.",
  "atk-s0103a4:35_3": "Sāsanassa hi na kevalaṁ maggeneva pariyosānaṁ hoti,",
  "atk-s0103a4:35_4": "arahattaphalena pana hoti.",
  "atk-s0103a4:35_5": "Tasmā taṁ dassetuṁ idamāraddhanti veditabbaṁ.",
  "atk-s0103a4:35_6": "Etadānuttariyaṁ, bhante,",
  "atk-s0103a4:35_7": "kusalesu dhammesūti bhante yā ayaṁ kusalesu dhammesu evaṁdesanā,",
  "atk-s0103a4:35_8": "etadānuttariyaṁ.",
  "atk-s0103a4:35_9": "Taṁbhagavāti taṁ desanaṁ bhagavā asesaṁ sakalaṁ abhijānāti.",
  "atk-s0103a4:35_10": "Taṁ bhagavatoti taṁ desanaṁ bhagavato asesaṁ abhijānato.",
  "atk-s0103a4:35_11": "Uttari abhiññeyyaṁ natthīti taduttari abhijānitabbaṁ natthi,",
  "atk-s0103a4:35_12": "ayaṁ nāma ito añño dhammo vā puggalo vā yaṁ bhagavā na jānātīti idaṁ natthi.",
  "atk-s0103a4:35_13": "Yadabhijānaṁ añño samaṇo vāti yaṁ tumhehi anabhiññātaṁ,",
  "atk-s0103a4:35_14": "taṁ añño samaṇo vā brāhmaṇo vā abhijānanto bhagavatā bhiyyobhiññataro assa,",
  "atk-s0103a4:35_15": "adhikatarapañño bhaveyya.",
  "atk-s0103a4:35_16": "Yadidaṁ kusalesu dhammesūti ettha yadidanti nipātamattaṁ,",
  "atk-s0103a4:35_17": "kusalesu dhammesu bhagavatā uttaritaro natthīti ayametthattho.",
  "atk-s0103a4:35_18": "Iti bhagavāva kusalesu dhammesu anuttaroti dassento “imināpi kāraṇena evaṁpasanno ahaṁ, bhante,",
  "atk-s0103a4:35_19": "bhagavatī”ti dīpeti.",
  "atk-s0103a4:35_20": "Ito paresu aparaṁ panātiādīsu visesamattameva vaṇṇayissāma.",
  "atk-s0103a4:35_21": "Purimavārasadisaṁ pana vuttanayeneva veditabbaṁ.",
  "atk-s0103a4:36_0": "Āyatanapaṇṇattidesanāvaṇṇanā",
  "atk-s0103a4:37_0": "146.Āyatanapaṇṇattīsūti āyatanapaññāpanāsu.",
  "atk-s0103a4:37_1": "Idāni tā āyatanapaññattiyo dassento chayimāni,",
  "atk-s0103a4:37_2": "bhantetiādimāha.",
  "atk-s0103a4:37_3": "Āyatanakathā panesā visuddhimagge vitthārena kathitā,",
  "atk-s0103a4:37_4": "tena na taṁ vitthārayissāma,",
  "atk-s0103a4:37_5": "tasmā tattha vuttanayeneva sā vitthārato veditabbā.",
  "atk-s0103a4:38_0": "Etadānuttariyaṁ, bhante,",
  "atk-s0103a4:38_1": "āyatanapaṇṇattīsūti yāyaṁ āyatanapaṇṇattīsu ajjhattikabāhiravavatthānādivasena evaṁ desanā,",
  "atk-s0103a4:38_2": "etadānuttariyaṁ.",
  "atk-s0103a4:38_3": "Sesaṁ vuttanayameva.",
  "atk-s0103a4:39_0": "Gabbhāvakkantidesanāvaṇṇanā",
  "atk-s0103a4:40_0": "147.Gabbhāvakkantīsūti gabbhokkamanesu.",
  "atk-s0103a4:40_1": "Tā gabbhāvakkantiyo dassento catasso imā,",
  "atk-s0103a4:40_2": "bhantetiādimāha.",
  "atk-s0103a4:40_3": "Tattha asampajānoti ajānanto sammūḷho hutvā.",
  "atk-s0103a4:40_4": "Mātukucchiṁ okkamatīti paṭisandhivasena pavisati.",
  "atk-s0103a4:40_5": "Ṭhātīti vasati.",
  "atk-s0103a4:40_6": "Nikkhamatīti nikkhamantopi asampajāno sammūḷhova nikkhamati.",
  "atk-s0103a4:40_7": "Ayaṁ paṭhamāti ayaṁ pakatilokiyamanussānaṁ paṭhamā gabbhāvakkanti.",
  "atk-s0103a4:41_0": "Sampajāno mātukucchiṁ okkamatīti okkamanto sampajāno asammūḷho hutvā okkamati.",
  "atk-s0103a4:42_0": "Ayaṁdutiyāti ayaṁ asītimahātherānaṁ sāvakānaṁ dutiyā gabbhāvakkanti.",
  "atk-s0103a4:42_1": "Te hi pavisantāva jānanti,",
  "atk-s0103a4:42_2": "vasantā ca nikkhamantā ca na jānanti.",
  "atk-s0103a4:43_0": "Ayaṁ tatiyāti ayaṁ dvinnañca aggasāvakānaṁ paccekabodhisattānañca tatiyā gabbhāvakkanti.",
  "atk-s0103a4:43_1": "Te kira kammajehi vātehi adhosirā uddhaṁpādā anekasataporise papāte viya yonimukhe khittā tāḷacchiggaḷena",
  "atk-s0103a4:43_2": "hatthī viya sambādhena yonimukhena nikkhamamānā anantaṁ dukkhaṁ pāpuṇanti.",
  "atk-s0103a4:43_3": "Tena nesaṁ “mayaṁ nikkhamamhā”ti sampajānatā na hoti.",
  "atk-s0103a4:43_4": "Evaṁ pūritapāramīnampi ca sattānaṁ evarūpe ṭhāne mahantaṁ dukkhaṁ uppajjatīti alameva gabbhāvāse nibbindituṁ alaṁ virajjituṁ.",
  "atk-s0103a4:44_0": "Ayaṁ catutthāti ayaṁ sabbaññubodhisattānaṁ vasena catutthā gabbhāvakkanti.",
  "atk-s0103a4:44_1": "Sabbaññubodhisattā hi mātukucchismiṁ paṭisandhiṁ gaṇhantāpi jānanti,",
  "atk-s0103a4:44_2": "tattha vasantāpi jānanti,",
  "atk-s0103a4:44_3": "nikkhamantāpi jānanti,",
  "atk-s0103a4:44_4": "nikkhamanakālepi ca te kammajavātā uddhaṁpāde adhosire katvā khipituṁ na sakkonti,",
  "atk-s0103a4:44_5": "dve hatthe pasāretvā akkhīni ummīletvā ṭhitakāva nikkhamanti.",
  "atk-s0103a4:44_6": "Bhavaggaṁ upādāya avīciantare añño tīsu kālesu sampajāno nāma natthi ṭhapetvā sabbaññubodhisatte.",
  "atk-s0103a4:44_7": "Teneva nesaṁ mātukucchiṁ okkamanakāle ca nikkhamanakāle ca dasasahassilokadhātu kampatīti.",
  "atk-s0103a4:44_8": "Sesamettha vuttanayeneva veditabbaṁ.",
  "atk-s0103a4:45_0": "Ādesanavidhādesanāvaṇṇanā",
  "atk-s0103a4:46_0": "148.Ādesanavidhāsūti ādesanakoṭṭhāsesu.",
  "atk-s0103a4:46_1": "Idāni tā ādesanavidhā dassento catasso imātiādimāha.",
  "atk-s0103a4:46_2": "Nimittena ādisatīti āgatanimittena gatanimittena ṭhitanimittena vā idaṁ nāma bhavissatīti katheti.",
  "atk-s0103a4:47_0": "Tatridaṁ vatthu –",
  "atk-s0103a4:47_1": "eko rājā tisso muttā gahetvā purohitaṁ pucchi “kiṁ me, ācariya,",
  "atk-s0103a4:47_2": "hatthe”ti?",
  "atk-s0103a4:47_3": "So ito cito ca olokesi.",
  "atk-s0103a4:47_4": "Tena ca samayena ekā sarabū “makkhikaṁ gahessāmī”ti pakkhandi,",
  "atk-s0103a4:47_5": "gahaṇakāle makkhikā palātā,",
  "atk-s0103a4:47_6": "so makkhikāya muttattā “muttā mahārājā”ti āha.",
  "atk-s0103a4:47_7": "Muttā tāva hotu,",
  "atk-s0103a4:47_8": "kati muttāti?",
  "atk-s0103a4:47_9": "So puna nimittaṁ olokesi.",
  "atk-s0103a4:47_10": "Atha avidūre kukkuṭo tikkhattuṁ saddaṁ nicchāresi.",
  "atk-s0103a4:47_11": "Brāhmaṇo “tisso mahārājā”ti āha.",
  "atk-s0103a4:47_12": "Evaṁ ekacco āgatanimittena katheti.",
  "atk-s0103a4:47_13": "Etenupāyena gataṭhitani mittehipi kathanaṁ veditabbaṁ.",
  "atk-s0103a4:48_0": "Amanussānanti yakkhapisācādīnaṁ.",
  "atk-s0103a4:48_1": "Devatānanti cātumahārājikādīnaṁ.",
  "atk-s0103a4:48_2": "Saddaṁ sutvāti aññassa cittaṁ ñatvā kathentānaṁ saddaṁ sutvā.",
  "atk-s0103a4:48_3": "Vitakkavipphārasaddanti vitakkavipphāravasena uppannaṁ vippalapantānaṁ suttapamattādīnaṁ saddaṁ.",
  "atk-s0103a4:48_4": "Sutvāti taṁ saddaṁ sutvā.",
  "atk-s0103a4:48_5": "Yaṁ vitakkayato tassa so saddo uppanno,",
  "atk-s0103a4:48_6": "tassa vasena “evampi te mano”ti ādisati.",
  "atk-s0103a4:48_7": "Manosaṅkhārā paṇihitāti cittasaṅkhārā suṭṭhapitā.",
  "atk-s0103a4:48_8": "Vitakkessatīti vitakkayissati pavattessatīti pajānāti.",
  "atk-s0103a4:48_9": "Jānanto ca āgamanena jānāti,",
  "atk-s0103a4:48_10": "pubbabhāgena jānāti,",
  "atk-s0103a4:48_11": "antosamāpattiyaṁ cittaṁ oloketvā jānāti.",
  "atk-s0103a4:48_12": "Āgamanena jānāti nāma kasiṇaparikammakāleyeva yenākārena esa kasiṇabhāvanaṁ āraddho paṭhamajjhānaṁ vā…pe…",
  "atk-s0103a4:48_13": "catutthajjhānaṁ vā aṭṭhasamāpattiyo vā nibbattessatīti jānāti.",
  "atk-s0103a4:48_14": "Pubbabhāgena jānāti nāma samathavipassanāya āraddhāyeva jānāti,",
  "atk-s0103a4:48_15": "yenākārena esa vipassanaṁ āraddho sotāpattimaggaṁ vā nibbattessati,",
  "atk-s0103a4:48_16": "sakadāgāmimaggaṁ vā nibbattessati,",
  "atk-s0103a4:48_17": "anāgāmimaggaṁ vā nibbattessati,",
  "atk-s0103a4:48_18": "arahattamaggaṁ vā nibbattessatīti jānāti.",
  "atk-s0103a4:48_19": "Antosamāpattiyaṁ cittaṁ oloketvā jānāti nāma yenākārena imassa manosaṅkhārā suṭṭhapitā,",
  "atk-s0103a4:48_20": "imassa nāma cittassa anantarā imaṁ nāma vitakkaṁ vitakkessati.",
  "atk-s0103a4:48_21": "Ito vuṭṭhitassa etassa hānabhāgiyo vā samādhi bhavissati,",
  "atk-s0103a4:48_22": "ṭhitibhāgiyo vā visesabhāgiyo vā nibbedhabhāgiyo vā abhiññāyo vā nibbattessatīti jānāti.",
  "atk-s0103a4:49_0": "Tattha puthujjano cetopariyañāṇalābhī puthujjanānaṁyeva cittaṁ jānāti,",
  "atk-s0103a4:49_1": "na ariyānaṁ.",
  "atk-s0103a4:49_2": "Ariyesupi heṭṭhimo heṭṭhimo uparimassa uparimassa cittaṁ na jānāti,",
  "atk-s0103a4:49_3": "uparimo pana heṭṭhimassa jānāti.",
  "atk-s0103a4:49_4": "Etesu ca sotāpanno sotāpattiphalasamāpattiṁ samāpajjati.",
  "atk-s0103a4:49_5": "Sakadāgāmī, anāgāmī, arahā,",
  "atk-s0103a4:49_6": "arahattaphalasamāpattiṁ samāpajjati.",
  "atk-s0103a4:49_7": "Uparimo heṭṭhimaṁ na samāpajjati.",
  "atk-s0103a4:49_8": "Tesañhi heṭṭhimā heṭṭhimā samāpatti tatrupapattiyeva hoti.",
  "atk-s0103a4:49_9": "Tatheva taṁ hotīti idaṁ ekaṁsena tatheva hoti.",
  "atk-s0103a4:49_10": "Cetopariyañāṇavasena ñātañhi aññathābhāvī nāma natthi.",
  "atk-s0103a4:49_11": "Sesaṁ purimanayeneva yojetabbaṁ.",
  "atk-s0103a4:50_0": "Dassanasamāpattidesanāvaṇṇanā",
  "atk-s0103a4:51_0": "149.Ātappamanvāyātiādi brahmajāle vitthāritameva.",
  "atk-s0103a4:51_1": "Ayaṁ panettha saṅkhepo,",
  "atk-s0103a4:51_2": "ātappanti vīriyaṁ.",
  "atk-s0103a4:51_3": "Tadeva padahitabbato padhānaṁ.",
  "atk-s0103a4:51_4": "Anuyuñjitabbato anuyogo.Appamādanti satiavippavāsaṁ.",
  "atk-s0103a4:51_5": "Sammāmanasikāranti anicce aniccantiādivasena pavattaṁ upāyamanasikāraṁ.",
  "atk-s0103a4:51_6": "Cetosamādhinti paṭhamajjhānasamādhiṁ.",
  "atk-s0103a4:51_7": "Ayaṁ paṭhamā dassanasamāpattīti ayaṁ dvattiṁ sākāraṁ paṭikūlato manasikatvā paṭikūladassanavasena uppāditā",
  "atk-s0103a4:51_8": "paṭhamajjhānasamāpatti paṭhamā dassanasamāpatti nāma,",
  "atk-s0103a4:51_9": "sace pana taṁ jhānaṁ pādakaṁ katvā sotāpanno hoti,",
  "atk-s0103a4:51_10": "ayaṁ nippariyāyeneva paṭhamā dassanasamāpatti.",
  "atk-s0103a4:52_0": "Atikkamma cāti atikkamitvā ca.",
  "atk-s0103a4:52_1": "Chavimaṁsalohitanti chaviñca maṁsañca lohitañca.",
  "atk-s0103a4:52_2": "Aṭṭhiṁ paccavekkhatīti aṭṭhi aṭṭhīti paccavekkhati.",
  "atk-s0103a4:52_3": "Aṭṭhi aṭṭhīti paccavekkhitvā uppāditā aṭṭhiārammaṇā dibbacakkhupādakajjhānasamāpatti dutiyā dassanasamāpatti nāma.",
  "atk-s0103a4:52_4": "Sace pana taṁ jhānaṁ pādakaṁ katvā sakadāgāmimaggaṁ nibbatteti.",
  "atk-s0103a4:52_5": "Ayaṁ nippariyāyena dutiyā dassanasamāpatti.",
  "atk-s0103a4:52_6": "Kāḷavallavāsī sumatthero pana “yāva tatiyamaggā vaṭṭatī”ti āha.",
  "atk-s0103a4:53_0": "Viññāṇasotanti viññāṇameva.",
  "atk-s0103a4:53_1": "Ubhayato abbocchinnanti dvīhipi bhāgehi acchinnaṁ.",
  "atk-s0103a4:53_2": "Idha loke patiṭṭhitañcāti chandarāgavasena imasmiñca loke patiṭṭhitaṁ.",
  "atk-s0103a4:53_3": "Dutiyapadepi eseva nayo.",
  "atk-s0103a4:53_4": "Kammaṁ vā kammato upagacchantaṁ idha loke patiṭṭhitaṁ nāma.",
  "atk-s0103a4:53_5": "Kammabhavaṁ ākaḍḍhantaṁ paraloke patiṭṭhitaṁ nāma.",
  "atk-s0103a4:53_6": "Iminā kiṁ kathitaṁ?",
  "atk-s0103a4:53_7": "Sekkhaputhujjanānaṁ cetopariyañāṇaṁ kathitaṁ.",
  "atk-s0103a4:53_8": "Sekkhaputhujjanānañhi cetopariyañāṇaṁ tatiyā dassanasamāpatti nāma.",
  "atk-s0103a4:54_0": "Idha loke appatiṭṭhitañcāti nicchandarāgattā idhaloke ca appatiṭṭhitaṁ.",
  "atk-s0103a4:54_1": "Dutiyapadepi eseva nayo.",
  "atk-s0103a4:54_2": "Kammaṁ vā kammato na upagacchantaṁ idha loke appatiṭṭhitaṁ nāma.",
  "atk-s0103a4:54_3": "Kammabhavaṁ anākaḍḍhantaṁ paraloke appatiṭṭhitaṁ nāma.",
  "atk-s0103a4:54_4": "Iminā kiṁ kathitaṁ?",
  "atk-s0103a4:54_5": "Khīṇāsavassa cetopariyañāṇaṁ kathitaṁ.",
  "atk-s0103a4:54_6": "Khīṇāsavassa hi cetopariyañāṇaṁ catutthā dassanasamāpatti nāma.",
  "atk-s0103a4:55_0": "Apica dvattiṁsākāre āraddhavipassanāpi paṭhamā dassanasamāpatti.",
  "atk-s0103a4:55_1": "Aṭṭhiārammaṇe āraddhavipassanā dutiyā dassanasamāpatti.",
  "atk-s0103a4:55_2": "Sekkhaputhujjanānaṁ cetopariyañāṇaṁ khīṇāsavassa cetopariyañāṇanti idaṁ padadvayaṁ niccalameva.",
  "atk-s0103a4:55_3": "Aparo nayo paṭhamajjhānaṁ paṭhamā dassanasamāpatti.",
  "atk-s0103a4:55_4": "Dutiyajjhānaṁ dutiyā.",
  "atk-s0103a4:55_5": "Tatiyajjhānaṁ tatiyā.",
  "atk-s0103a4:55_6": "Catutthajjhānaṁ catutthā dassanasamāpatti.",
  "atk-s0103a4:55_7": "Tathā paṭhamamaggo paṭhamā dassanasamāpatti.",
  "atk-s0103a4:55_8": "Dutiyamaggo dutiyā.",
  "atk-s0103a4:55_9": "Tatiyamaggo tatiyā.",
  "atk-s0103a4:55_10": "Catutthamaggo catutthā dassanasamāpattīti.",
  "atk-s0103a4:55_11": "Sesamettha purimanayeneva yojetabbaṁ.",
  "atk-s0103a4:56_0": "Puggalapaṇṇattidesanāvaṇṇanā",
  "atk-s0103a4:57_0": "150.Puggalapaṇṇattīsūti lokavohāravasena “satto puggalo naro poso”ti evaṁ paññāpetabbāsu lokapaññattīsu.",
  "atk-s0103a4:57_1": "Buddhānañhi dve kathā sammutikathā,",
  "atk-s0103a4:57_2": "paramatthakathāti poṭṭhapādasutte vitthāritā.",
  "atk-s0103a4:58_0": "Tattha puggalapaṇṇattīsūti ayaṁ sammutikathā.",
  "atk-s0103a4:58_1": "Idāni ye puggale paññapento puggalapaṇṇattīsu bhagavā anuttaro hoti,",
  "atk-s0103a4:58_2": "te dassento sattime bhante puggalā.",
  "atk-s0103a4:58_3": "Ubhatobhāgavimuttotiādimāha.",
  "atk-s0103a4:58_4": "Tattha ubhatobhāgavimuttoti dvīhi bhāgehi vimutto,",
  "atk-s0103a4:58_5": "arūpasamāpattiyā rūpakāyato vimutto,",
  "atk-s0103a4:58_6": "maggena nāmakāyato.",
  "atk-s0103a4:58_7": "So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattappattānaṁ, catunnaṁ,",
  "atk-s0103a4:58_8": "nirodhā vuṭṭhāya arahattappattaanāgāmino ca vasena pañcavidho hoti.",
  "atk-s0103a4:59_0": "Pāḷi panettha “katamo ca puggalo ubhatobhāgavimutto?",
  "atk-s0103a4:59_1": "Idhekacco puggalo aṭṭhavimokkhe kāyena phusitvā viharati,",
  "atk-s0103a4:59_2": "paññāya cassa disvā āsavā parikkhīṇā hontī”ti evaṁ aṭṭhavimokkhalābhino vasena āgatā.",
  "atk-s0103a4:59_3": "Paññāya vimuttoti paññāvimutto.",
  "atk-s0103a4:59_4": "So sukkhavipassako ca,",
  "atk-s0103a4:59_5": "catūhi jhānehi vuṭṭhāya arahattaṁ pattā cattāro cāti imesaṁ vasena pañcavidhova hoti.",
  "atk-s0103a4:60_0": "Pāḷi panettha aṭṭhavimokkhapaṭikkhepavaseneva āgatā.",
  "atk-s0103a4:60_1": "Yathāha “na heva kho aṭṭha vimokkhe kāyena phusitvā viharati.",
  "atk-s0103a4:60_2": "Paññāya cassa disvā āsavā parikkhīṇā honti.",
  "atk-s0103a4:60_3": "Ayaṁ vuccati puggalo paññāvimutto”ti.",
  "atk-s0103a4:61_0": "Phuṭṭhantaṁ sacchi karotīti kāyasakkhi.",
  "atk-s0103a4:61_1": "So jhānaphassaṁ paṭhamaṁ phusati,",
  "atk-s0103a4:61_2": "pacchā nirodhaṁ nibbānaṁ sacchikaroti,",
  "atk-s0103a4:61_3": "so sotāpattiphalaṭṭhaṁ ādiṁ katvā yāva arahattamaggaṭṭhā chabbidho hotīti veditabbo.",
  "atk-s0103a4:61_4": "Tenevāha “idhekacco puggalo aṭṭha vimokkhe kāyena phusitvā viharati,",
  "atk-s0103a4:61_5": "paññāya cassa disvā ekacce āsavā parikkhīṇā honti.",
  "atk-s0103a4:61_6": "Ayaṁ vuccati puggalo kāyasakkhī”ti.",
  "atk-s0103a4:62_0": "Diṭṭhantaṁ pattoti diṭṭhippatto.",
  "atk-s0103a4:62_1": "Tatridaṁ saṅkhepalakkhaṇaṁ,",
  "atk-s0103a4:62_2": "dukkhā saṅkhārā sukho nirodhoti ñātaṁ hoti diṭṭhaṁ viditaṁ sacchikataṁ passitaṁ paññāyāti diṭṭhippatto.",
  "atk-s0103a4:62_3": "Vitthārato panesopi kāyasakkhi viya chabbidho hoti.",
  "atk-s0103a4:62_4": "Tenevāha –",
  "atk-s0103a4:62_5": "“idhekacco puggalo idaṁ dukkhanti yathābhūtaṁ pajānāti…pe…",
  "atk-s0103a4:62_6": "ayaṁ dukkhanirodhagāminī paṭipadāti yathābhūtaṁ pajānāti,",
  "atk-s0103a4:62_7": "tathāgatappaveditā cassa dhammā paññāya vodiṭṭhā honti vocaritā,",
  "atk-s0103a4:62_8": "paññāya cassa disvā ekacce āsavā parikkhīṇā honti.",
  "atk-s0103a4:62_9": "Ayaṁ vuccati puggalo diṭṭhippatto”ti.",
  "atk-s0103a4:63_0": "Saddhāya vimuttoti saddhāvimutto.",
  "atk-s0103a4:63_1": "Sopi vuttanayeneva chabbidho hoti.",
  "atk-s0103a4:63_2": "Tenevāha –",
  "atk-s0103a4:63_3": "“idhekacco puggalo idaṁ dukkhanti yathābhūtaṁ pajānāti,",
  "atk-s0103a4:63_4": "ayaṁ dukkhasamudayoti yathābhūtaṁ pajānāti,",
  "atk-s0103a4:63_5": "ayaṁ dukkhanirodhoti yathābhūtaṁ pajānāti,",
  "atk-s0103a4:63_6": "ayaṁ dukkhanirodhagāminī paṭipadāti yathābhūtaṁ pajānāti,",
  "atk-s0103a4:63_7": "tathāgatappaveditā cassa dhammā paññāya vodiṭṭhā honti vocaritā,",
  "atk-s0103a4:63_8": "paññāya cassa disvā ekacce āsavā parikkhīṇā honti no ca kho yathā diṭṭhippattassa.",
  "atk-s0103a4:63_9": "Ayaṁ vuccati puggalo saddhāvimutto”ti.",
  "atk-s0103a4:63_10": "Etesu hi saddhāvimuttassa pubbabhāgamaggakkhaṇe saddahantassa viya,",
  "atk-s0103a4:63_11": "okappentassa viya,",
  "atk-s0103a4:63_12": "adhimuccantassa viya ca kilesakkhayo hoti.",
  "atk-s0103a4:63_13": "Diṭṭhippattassa pubbabhāgamaggakkhaṇe kilesacchedakaṁ ñāṇaṁ adandhaṁ tikhiṇaṁ sūraṁ hutvā vahati.",
  "atk-s0103a4:63_14": "Tasmā yathā nāma nātitikhiṇena asinā kadaliṁ chindantassa chinnaṭṭhānaṁ na maṭṭhaṁ hoti,",
  "atk-s0103a4:63_15": "asi na sīghaṁ vahati,",
  "atk-s0103a4:63_16": "saddo suyyati,",
  "atk-s0103a4:63_17": "balavataro vāyāmo kātabbo hoti,",
  "atk-s0103a4:63_18": "evarūpā saddhāvimuttassa pubbabhāgamaggabhāvanā.",
  "atk-s0103a4:63_19": "Yathā pana atinisitena asinā kadaliṁ chindantassa chinnaṭṭhānaṁ maṭṭhaṁ hoti,",
  "atk-s0103a4:63_20": "asi sīghaṁ vahati,",
  "atk-s0103a4:63_21": "saddo na suyyati,",
  "atk-s0103a4:63_22": "balavataraṁ vāyāmakiccaṁ na hoti,",
  "atk-s0103a4:63_23": "evarūpā paññāvimuttassa pubbabhāgamaggabhāvanā veditabbā.",
  "atk-s0103a4:64_0": "Dhammaṁ anussaratīti dhammānusārī.",
  "atk-s0103a4:64_1": "Dhammoti paññā,",
  "atk-s0103a4:64_2": "paññāpubbaṅgamaṁ maggaṁ bhāvetīti attho.",
  "atk-s0103a4:64_3": "Saddhānusārimhipi eseva nayo,",
  "atk-s0103a4:64_4": "ubhopete sotāpattimaggaṭṭhāyeva.",
  "atk-s0103a4:64_5": "Vuttampi cetaṁ “yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti,",
  "atk-s0103a4:64_6": "paññāvāhiṁ paññāpubbaṅgamaṁ ariyamaggaṁ bhāveti.",
  "atk-s0103a4:64_7": "Ayaṁ vuccati puggalo dhammānusārī”ti.",
  "atk-s0103a4:65_0": "Tathā “yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti,",
  "atk-s0103a4:65_1": "saddhāvāhiṁ saddhāpubbaṅgamaṁ ariyamaggaṁ bhāveti.",
  "atk-s0103a4:65_2": "Ayaṁ vuccati puggalo saddhānusārī”ti.",
  "atk-s0103a4:65_3": "Ayamettha saṅkhepo,",
  "atk-s0103a4:65_4": "vitthārato panesā ubhatobhāgavimuttādikathā visuddhimagge paññābhāvanādhikāre vuttā.",
  "atk-s0103a4:65_5": "Tasmā tattha vuttanayeneva veditabbā.",
  "atk-s0103a4:65_6": "Sesamidhāpi purimanayeneva yojetabbaṁ.",
  "atk-s0103a4:66_0": "Padhānadesanāvaṇṇanā",
  "atk-s0103a4:67_0": "151.Padhānesūti idha padahanavasena “satta bojjhaṅgā padhānā”ti vuttā.",
  "atk-s0103a4:67_1": "Tesaṁ vitthārakathā mahāsatipaṭṭhāne vuttanayeneva veditabbā.",
  "atk-s0103a4:67_2": "Sesamidhāpi purimanayeneva yojetabbaṁ.",
  "atk-s0103a4:68_0": "Paṭipadādesanāvaṇṇanā",
  "atk-s0103a4:69_0": "152.Dukkhapaṭipadādīsu ayaṁ vitthāranayo –",
  "atk-s0103a4:69_1": "“tattha katamā dukkhapaṭipadā dandhābhiññā paññā?",
  "atk-s0103a4:69_2": "Dukkhena kasirena samādhiṁ uppādentassa dandhaṁ taṁ ṭhānaṁ abhijānantassa yā paññā pajānanā…pe…",
  "atk-s0103a4:69_3": "amoho dhammavicayo sammādiṭṭhi,",
  "atk-s0103a4:69_4": "ayaṁ vuccati dukkhapaṭipadā dandhābhiññā paññā.",
  "atk-s0103a4:69_5": "Tattha katamā dukkhapaṭipadā khippābhiññā paññā?",
  "atk-s0103a4:69_6": "Dukkhena kasirena samādhiṁ uppādentassa khippaṁ taṁ ṭhānaṁ abhijānantassa yā paññā pajānanā…pe…",
  "atk-s0103a4:69_7": "sammādiṭṭhi,",
  "atk-s0103a4:69_8": "ayaṁ vuccati dukkhapaṭipadā khippābhiññā paññā.",
  "atk-s0103a4:69_9": "Tattha katamā sukhapaṭipadā dandhābhiññā paññā?",
  "atk-s0103a4:69_10": "Akicchena akasirena samādhiṁ uppādentassa dandhaṁ taṁ ṭhānaṁ abhijānantassa yā paññā pajānanā…pe…",
  "atk-s0103a4:69_11": "sammādiṭṭhi,",
  "atk-s0103a4:69_12": "ayaṁ vuccati sukhapaṭipadā dandhābhiññā paññā.",
  "atk-s0103a4:69_13": "Tattha katamā sukhapaṭipadā khippābhiññā paññā?",
  "atk-s0103a4:69_14": "Akicchena akasirena samādhiṁ uppādentassa khippaṁ taṁ ṭhānaṁ abhijānantassa yā paññā pajānanā…pe…",
  "atk-s0103a4:69_15": "sammādiṭṭhi,",
  "atk-s0103a4:69_16": "ayaṁ vuccati sukhapaṭipadā khippābhiññā paññā”ti.",
  "atk-s0103a4:69_17": "Ayamettha saṅkhepo,",
  "atk-s0103a4:69_18": "vitthāro pana visuddhimagge vutto.",
  "atk-s0103a4:69_19": "Sesamidhāpi purimanayeneva yojetabbaṁ.",
  "atk-s0103a4:70_0": "Bhassasamācārādivaṇṇanā",
  "atk-s0103a4:71_0": "153.Na ceva musāvādūpasañhitanti bhassasamācāre ṭhitopi kathāmaggaṁ anupacchinditvā kathentopi idhekacco bhikkhu na ceva musāvādūpasañhitaṁ bhāsati.",
  "atk-s0103a4:71_1": "Aṭṭha anariyavohāre vajjetvā aṭṭha ariyavohārayuttameva bhāsati.",
  "atk-s0103a4:71_2": "Naca vebhūtiyanti bhassasamācāre ṭhitopi bhedakaravācaṁ na bhāsati.",
  "atk-s0103a4:71_3": "Na ca pesuṇiyanti tassāyevetaṁ vevacanaṁ.",
  "atk-s0103a4:71_4": "Vebhūtiyavācā hi piyabhāvassa suññakaraṇato “pesuṇiya”nti vuccati.",
  "atk-s0103a4:71_5": "Nāmamevassā etanti mahāsīvatthero avoca.",
  "atk-s0103a4:71_6": "Na ca sārambhajanti sārambhajā ca yā vācā,",
  "atk-s0103a4:71_7": "tañca na bhāsati.",
  "atk-s0103a4:71_8": "“Tvaṁ dussīlo”ti vutte,",
  "atk-s0103a4:71_9": "“tvaṁ dussīlo tavācariyo dussīlo”ti vā,",
  "atk-s0103a4:71_10": "“tuyhaṁ āpattī”ti vutte,",
  "atk-s0103a4:71_11": "“ahaṁ piṇḍāya caritvā pāṭaliputtaṁ gato”tiādinā nayena bahiddhā vikkhepakathāpavattaṁ vā karaṇuttariyavācaṁ na bhāsati.",
  "atk-s0103a4:71_12": "Jayāpekkhoti jayapurekkhāro hutvā,",
  "atk-s0103a4:71_13": "yathā hatthako sakyaputto titthiyā nāma dhammenapi adhammenapi jetabbāti saccālikaṁ yaṁkiñci bhāsati,",
  "atk-s0103a4:71_14": "evaṁ jayāpekkho jayapurekkhāro hutvā na bhāsatīti attho.",
  "atk-s0103a4:71_15": "Mantā mantā ca vācaṁ bhāsatīti ettha mantāti vuccati paññā,",
  "atk-s0103a4:71_16": "mantāya paññāya.",
  "atk-s0103a4:71_17": "Puna mantāti upaparikkhitvā.",
  "atk-s0103a4:71_18": "Idaṁ vuttaṁ hoti,",
  "atk-s0103a4:71_19": "bhassasamācāre ṭhito divasabhāgampi kathento paññāya upaparikkhitvā yuttakathameva kathetīti.",
  "atk-s0103a4:71_20": "Nidhānavatinti hadayepi nidahitabbayuttaṁ.",
  "atk-s0103a4:71_21": "Kālenāti yuttapattakālena.",
  "atk-s0103a4:72_0": "Evaṁ bhāsitā hi vācā amusā ceva hoti apisuṇā ca apharusā ca asaṭhā ca asamphappalāpā ca.",
  "atk-s0103a4:72_1": "Evarūpā ca ayaṁ vācā catusaccanissitātipi sikkhattayanissitātipi dasakathāvatthunissitātipi terasadhutaṅganissitātipi",
  "atk-s0103a4:72_2": "sattattiṁsabodhipakkhiyadhammanissitātipi magganissitātipi vuccati.",
  "atk-s0103a4:72_3": "Tenāha etadānuttariyaṁ, bhante,",
  "atk-s0103a4:72_4": "bhassasamācāreti taṁ purimanayeneva yojetabbaṁ.",
  "atk-s0103a4:73_0": "Sacco cassa saddho cāti sīlācāre ṭhito bhikkhu sacco ca bhaveyya saccakatho saddho ca saddhāsampanno.",
  "atk-s0103a4:73_1": "Nanu heṭṭhā saccaṁ kathitameva,",
  "atk-s0103a4:73_2": "idha kasmā puna vuttanti?",
  "atk-s0103a4:73_3": "Heṭṭhā vācāsaccaṁ kathitaṁ.",
  "atk-s0103a4:73_4": "Sīlācāre ṭhito pana bhikkhu antamaso hasanakathāyapi musāvādaṁ na karotīti dassetuṁ idha vuttaṁ.",
  "atk-s0103a4:73_5": "Idāni so dhammena samena jīvitaṁ kappetīti dassanatthaṁ na ca kuhakotiādi vuttaṁ.",
  "atk-s0103a4:73_6": "Tattha “kuhako”tiādīni brahmajāle vitthāritāni.",
  "atk-s0103a4:74_0": "Indriyesu guttadvāro,",
  "atk-s0103a4:74_1": "bhojane mattaññūti chasu indriyesu guttadvāro bhojanepi pamāṇaññū.",
  "atk-s0103a4:74_2": "Samakārīti samacārī,",
  "atk-s0103a4:74_3": "kāyena vācāya manasā ca kāyavaṅkādīni pahāya samaṁ caratīti attho.",
  "atk-s0103a4:74_4": "Jāgariyānuyogamanuyuttoti rattindivaṁ cha koṭṭhāse katvā “divasaṁ caṅkamena nisajjāyā”ti vuttanayeneva jāgariyānuyogaṁ yuttappayutto viharati.",
  "atk-s0103a4:74_5": "Atanditoti nittandī kāyālasiyavirahito.",
  "atk-s0103a4:74_6": "Āraddhavīriyoti kāyikavīriyenāpi āraddhavīriyo hoti,",
  "atk-s0103a4:74_7": "gaṇasaṅgaṇikaṁ vinodetvā catūsu iriyāpathesu aṭṭhaārabbhavatthuvasena ekavihārī.",
  "atk-s0103a4:74_8": "Cetasikavīriyenāpi āraddhavīriyo hoti,",
  "atk-s0103a4:74_9": "kilesasaṅgaṇikaṁ pahāya vinodetvā aṭṭhasamāpattivasena ekavihārī.",
  "atk-s0103a4:74_10": "Api ca yathā tathā kilesuppattiṁ nivārento cetasikavīriyena āraddhavīriyo hoti.",
  "atk-s0103a4:74_11": "Jhāyīti ārammaṇalakkhaṇūpanijjhānavasena jhāyī.",
  "atk-s0103a4:74_12": "Satimāti cirakatādianussaraṇasamatthāya satiyā samannāgato.",
  "atk-s0103a4:75_0": "Kalyāṇapaṭibhānoti vākkaraṇasampanno ceva hoti paṭibhānasampanno ca.",
  "atk-s0103a4:75_1": "Yuttapaṭibhāno kho pana hoti no muttapaṭibhāno.",
  "atk-s0103a4:75_2": "Sīlasamācārasmiñhi ṭhitabhikkhu muttapaṭibhāno na hoti,",
  "atk-s0103a4:75_3": "yuttapaṭibhāno pana hoti vaṅgīsatthero viya.",
  "atk-s0103a4:75_4": "Gatimāti gamanasamatthāya paññāya samannāgato.",
  "atk-s0103a4:75_5": "Dhitimāti dhāraṇasamatthāya paññāya samannāgato.",
  "atk-s0103a4:75_6": "Matimāti ettha pana matīti paññāya nāmameva,",
  "atk-s0103a4:75_7": "tasmā paññavāti attho.",
  "atk-s0103a4:75_8": "Iti tīhipi imehi padehi paññāva kathitā.",
  "atk-s0103a4:75_9": "Tattha heṭṭhā samaṇadhammakaraṇavīriyaṁ kathitaṁ,",
  "atk-s0103a4:75_10": "idha buddhavacanagaṇhanavīriyaṁ.",
  "atk-s0103a4:75_11": "Tathā heṭṭhā vipassanāpaññā kathitā,",
  "atk-s0103a4:75_12": "idha buddhavacanagaṇhanapaññā.",
  "atk-s0103a4:75_13": "Na ca kāmesu giddhoti vatthukāmakilesakāmesu agiddho.",
  "atk-s0103a4:75_14": "Sato ca nipako cāti abhikkantapaṭikkantādīsu sattasu ṭhānesu satiyā ceva ñāṇena ca samannāgato caratīti attho.",
  "atk-s0103a4:75_15": "Nepakkanti paññā,",
  "atk-s0103a4:75_16": "tāya samannāgatattā nipakoti vutto.",
  "atk-s0103a4:75_17": "Sesamidhāpi purimanayeneva yojetabbaṁ.",
  "atk-s0103a4:76_0": "Anusāsanavidhādivaṇṇanā",
  "atk-s0103a4:77_0": "154.Paccattaṁ yoniso manasikārāti attano upāyamanasikārena.",
  "atk-s0103a4:77_1": "Yathānusiṭṭhaṁ tathā paṭipajjamānoti yathā mayā anusiṭṭhaṁ anusāsanī dinnā,",
  "atk-s0103a4:77_2": "tathā paṭipajjamāno.",
  "atk-s0103a4:77_3": "Tiṇṇaṁsaṁyojanānaṁ parikkhayātiādi vuttatthameva.",
  "atk-s0103a4:77_4": "Sesamidhāpi purimanayeneva yojetabbaṁ.",
  "atk-s0103a4:78_0": "155.Parapuggalavimuttiñāṇeti sotāpannādīnaṁ parapuggalānaṁ tena tena maggena kilesavimuttiñāṇe.",
  "atk-s0103a4:78_1": "Sesamidhāpi purimanayeneva yojetabbaṁ.",
  "atk-s0103a4:79_0": "156.Amutrāsiṁ evaṁnāmoti eko pubbenivāsaṁ anussaranto nāmagottaṁ pariyādiyamāno gacchati.",
  "atk-s0103a4:79_1": "Eko suddhakhandheyeva anussarati,",
  "atk-s0103a4:79_2": "eko hi sakkoti,",
  "atk-s0103a4:79_3": "eko na sakkoti.",
  "atk-s0103a4:79_4": "Tattha yo sakkoti,",
  "atk-s0103a4:79_5": "tassa vasena aggahetvā asakkontassa vasena gahitaṁ.",
  "atk-s0103a4:79_6": "Asakkonto pana kiṁ karoti?",
  "atk-s0103a4:79_7": "Suddhakhandheyeva anussaranto gantvā anekajātisatasahassamatthake ṭhatvā nāmagottaṁ pariyādiyamāno otarati.",
  "atk-s0103a4:79_8": "Taṁ dassento evaṁnāmotiādimāha.",
  "atk-s0103a4:79_9": "So evamāhāti so diṭṭhigatiko evamāha.",
  "atk-s0103a4:79_10": "Tattha kiñcāpi sassatoti vatvā “te ca sattā saṁsarantī”ti vadantassa vacanaṁ pubbāparaviruddhaṁ hoti.",
  "atk-s0103a4:79_11": "Diṭṭhigatikattā panesa etaṁ na sallakkhesi.",
  "atk-s0103a4:79_12": "Diṭṭhigatikassa hi ṭhānaṁ vā niyamo vā natthi.",
  "atk-s0103a4:79_13": "Imaṁ gahetvā imaṁ vissajjeti,",
  "atk-s0103a4:79_14": "imaṁ vissajjetvā imaṁ gaṇhātīti brahmajāle vitthāritamevetaṁ.",
  "atk-s0103a4:79_15": "Ayaṁ tatiyo sassatavādoti thero lābhisseva vasena tayo sassatavāde āha.",
  "atk-s0103a4:79_16": "Bhagavatā pana takkīvādampi gahetvā brahmajāle cattāro vuttā.",
  "atk-s0103a4:79_17": "Etesaṁ pana tiṇṇaṁ vādānaṁ vitthārakathā brahmajāle vuttanayeneva veditabbā.",
  "atk-s0103a4:79_18": "Sesamidhāpi purimanayeneva vitthāretabbaṁ.",
  "atk-s0103a4:80_0": "157.Gaṇanāya vāti piṇḍagaṇanāya.",
  "atk-s0103a4:80_1": "Saṅkhānenāti acchiddakavasena manogaṇanāya.",
  "atk-s0103a4:80_2": "Ubhayathāpi piṇḍagaṇanameva dasseti.",
  "atk-s0103a4:80_3": "Idaṁ vuttaṁ hoti,",
  "atk-s0103a4:80_4": "vassānaṁ satavasena sahassavasena satasahassavasena koṭivasena piṇḍaṁ katvāpi ettakāni vassasatānīti",
  "atk-s0103a4:80_5": "vā ettakā vassakoṭiyoti vā evaṁ saṅkhātuṁ na sakkā.",
  "atk-s0103a4:80_6": "Tumhe pana attano dasannaṁ pāramīnaṁ pūritattā sabbaññutaññāṇassa suppaṭividdhattā yasmā vo anāvaraṇañāṇaṁ sūraṁ vahati.",
  "atk-s0103a4:80_7": "Tasmā desanāñāṇakusalataṁ purakkhatvā vassagaṇanāyapi pariyantikaṁ katvā kappagaṇanāyapi paricchinditvā ettakanti dassethāti dīpeti.",
  "atk-s0103a4:80_8": "Pāḷiyattho panettha vuttanayoyeva.",
  "atk-s0103a4:80_9": "Sesamidhāpi purimanayeneva yojetabbaṁ.",
  "atk-s0103a4:81_0": "158.Etadānuttariyaṁ, bhante,",
  "atk-s0103a4:81_1": "sattānaṁ cutūpapātañāṇeti bhante yāpi ayaṁ sattānaṁ cutipaṭisandhivasena ñāṇadesanā,",
  "atk-s0103a4:81_2": "sāpi tumhākaṁyeva anuttarā.",
  "atk-s0103a4:81_3": "Atītabuddhāpi evameva desesuṁ.",
  "atk-s0103a4:81_4": "Anāgatāpi evameva desessanti.",
  "atk-s0103a4:81_5": "Tumhe tesaṁ atītānāgatabuddhānaṁ ñāṇena saṁsanditvāva desayittha.",
  "atk-s0103a4:81_6": "“Imināpi kāraṇena evaṁpasanno ahaṁ bhante bhagavatī”ti dīpeti.",
  "atk-s0103a4:81_7": "Pāḷiyattho panettha vitthāritoyeva.",
  "atk-s0103a4:82_0": "159.Sāsavā saupadhikāti sadosā saupārambhā.",
  "atk-s0103a4:82_1": "No ariyāti vuccatīti ariyiddhīti na vuccati.",
  "atk-s0103a4:82_2": "Anāsavā anupadhikāti niddosā anupārambhā.",
  "atk-s0103a4:82_3": "Ariyāti vuccatīti ariyiddhīti vuccati.",
  "atk-s0103a4:82_4": "Appaṭikūlasaññītattha viharatīti kathaṁ appaṭikūlasaññī tattha viharatīti?",
  "atk-s0103a4:82_5": "Paṭikūle satte mettaṁ pharati,",
  "atk-s0103a4:82_6": "saṅkhāre dhātusaññaṁ upasaṁharati.",
  "atk-s0103a4:82_7": "Yathāha “kathaṁ paṭikūle appaṭikūlasaññī viharati ?",
  "atk-s0103a4:82_8": "Aniṭṭhasmiṁ vatthusmiṁ mettāya vā pharati,",
  "atk-s0103a4:82_9": "dhātuto vā upasaṁharatī”ti.",
  "atk-s0103a4:82_10": "Paṭikūlasaññī tattha viharatīti appaṭikūle satte asubhasaññaṁ pharati,",
  "atk-s0103a4:82_11": "saṅkhāre aniccasaññaṁ upasaṁharati.",
  "atk-s0103a4:82_12": "Yathāha “kathaṁ appaṭikūle paṭikūlasaññī viharati?",
  "atk-s0103a4:82_13": "Iṭṭhasmiṁ vatthusmiṁ asubhāya vā pharati,",
  "atk-s0103a4:82_14": "aniccato vā upasaṁharatī”ti.",
  "atk-s0103a4:82_15": "Evaṁ sesapadesupi attho veditabbo.",
  "atk-s0103a4:83_0": "Upekkhako tattha viharatīti iṭṭhe arajjanto aniṭṭhe adussanto yathā aññe asamapekkhanena mohaṁ uppādenti,",
  "atk-s0103a4:83_1": "evaṁ anuppādento chasu ārammaṇesu chaḷaṅgupekkhāya upekkhako viharati.",
  "atk-s0103a4:83_2": "Etadānuttariyaṁ, bhante,",
  "atk-s0103a4:83_3": "iddhividhāsūti, bhante,",
  "atk-s0103a4:83_4": "yā ayaṁ dvīsu iddhīsu evaṁdesanā,",
  "atk-s0103a4:83_5": "etadānuttariyaṁ.",
  "atk-s0103a4:83_6": "Taṁ bhagavāti taṁ desanaṁ bhagavā asesaṁ sakalaṁ abhijānāti.",
  "atk-s0103a4:83_7": "Taṁ bhagavatoti taṁ desanaṁ bhagavato asesaṁ abhijānato.",
  "atk-s0103a4:83_8": "Uttari abhiññeyyaṁ natthīti uttari abhijānitabbaṁ natthi.",
  "atk-s0103a4:83_9": "Ayaṁ nāma ito añño dhammo vā puggalo vā yaṁ bhagavā na jānāti idaṁ natthi.",
  "atk-s0103a4:83_10": "Yadabhijānaṁ añño samaṇo vā brāhmaṇo vāti yaṁ tumhehi anabhiññātaṁ añño samaṇo vā brāhmaṇo vā abhijānanto bhagavatā bhiyyobhiññataro assa,",
  "atk-s0103a4:83_11": "adhikatarapañño bhaveyya.",
  "atk-s0103a4:83_12": "Yadidaṁ iddhividhāsūti ettha yadidanti nipātamattaṁ.",
  "atk-s0103a4:83_13": "Iddhividhāsu bhagavatā uttaritaro natthi.",
  "atk-s0103a4:83_14": "Atītabuddhāpi hi imā dve iddhiyo desesuṁ,",
  "atk-s0103a4:83_15": "anāgatāpi imāva desessanti.",
  "atk-s0103a4:83_16": "Tumhepi tesaṁ ñāṇena saṁsanditvā imāva desayittha.",
  "atk-s0103a4:83_17": "Iti bhagavā iddhividhāsu anuttaroti dassento “imināpi kāraṇena evaṁpasanno ahaṁ, bhante,",
  "atk-s0103a4:83_18": "bhagavatī”ti dīpeti.",
  "atk-s0103a4:83_19": "Ettāvatā ye dhammasenāpati divāṭṭhāne nisīditvā soḷasa aparampariyadhamme sammasi,",
  "atk-s0103a4:83_20": "teva dassitā honti.",
  "atk-s0103a4:84_0": "Aññathāsatthuguṇadassanādivaṇṇanā",
  "atk-s0103a4:85_0": "160.",
  "atk-s0103a4:85_1": "Idāni aparenapi ākārena bhagavato guṇe dassento yaṁ taṁ bhantetiādimāha.",
  "atk-s0103a4:85_2": "Tattha saddhena kulaputtenāti saddhā kulaputtā nāma atītānāgatapaccuppannā bodhisattā.",
  "atk-s0103a4:85_3": "Tasmā yaṁ sabbaññubodhisattena pattabbanti vuttaṁ hoti.",
  "atk-s0103a4:85_4": "Kiṁ pana tena pattabbaṁ?",
  "atk-s0103a4:85_5": "Nava lokuttaradhammā.",
  "atk-s0103a4:85_6": "Āraddhavīriyenātiādīsu “vīriyaṁ thāmo”tiādīni sabbāneva vīriyavevacanāni.",
  "atk-s0103a4:85_7": "Tattha āraddhavīriyenāti paggahitavīriyena.",
  "atk-s0103a4:85_8": "Thāmavatāti thāmasampannena thiravīriyena.",
  "atk-s0103a4:85_9": "Purisathāmenāti tena thāmavatā yaṁ purisathāmena pattabbanti vuttaṁ hoti.",
  "atk-s0103a4:85_10": "Anantarapadadvayepi eseva nayo.",
  "atk-s0103a4:85_11": "Purisadhorayhenāti yā asamadhurehi buddhehi vahitabbā dhurā,",
  "atk-s0103a4:85_12": "taṁ dhuraṁ vahanasamatthena mahāpurisena.",
  "atk-s0103a4:85_13": "Anuppattaṁ taṁ bhagavatāti taṁ sabbaṁ atītānāgatabuddhehi pattabbaṁ,",
  "atk-s0103a4:85_14": "sabbameva anuppattaṁ,",
  "atk-s0103a4:85_15": "bhagavato ekaguṇopi ūno natthīti dasseti.",
  "atk-s0103a4:85_16": "Kāmesu kāmasukhallikānuyoganti vatthukāmesu kāmasukhallikānuyogaṁ.",
  "atk-s0103a4:85_17": "Yathā aññe keṇiyajaṭilādayo samaṇabrāhmaṇā “ko jānāti paralokaṁ.",
  "atk-s0103a4:85_18": "Sukho imissā paribbājikāya mudukāya lomasāya bāhāya samphasso”ti moḷibandhāhi paribbājikāhi paricārenti",
  "atk-s0103a4:85_19": "sampattaṁ sampattaṁ rūpādiārammaṇaṁ anubhavamānā kāmasukhamanuyuttā,",
  "atk-s0103a4:85_20": "na evamanuyuttoti dasseti.",
  "atk-s0103a4:86_0": "Hīnanti lāmakaṁ.",
  "atk-s0103a4:86_1": "Gammanti gāmavāsīnaṁ dhammaṁ.",
  "atk-s0103a4:86_2": "Pothujjanikanti puthujjanehi sevitabbaṁ.",
  "atk-s0103a4:86_3": "Anariyanti na niddosaṁ.",
  "atk-s0103a4:86_4": "Na vā ariyehi sevitabbaṁ.",
  "atk-s0103a4:86_5": "Anatthasañhitanti anatthasaṁyuttaṁ.",
  "atk-s0103a4:86_6": "Attakilamathānuyoganti attano ātāpanaparitāpanānuyogaṁ.",
  "atk-s0103a4:86_7": "Dukkhanti dukkhayuttaṁ,",
  "atk-s0103a4:86_8": "dukkhamaṁ vā.",
  "atk-s0103a4:86_9": "Yathā eke samaṇabrāhmaṇā kāmasukhallikānuyogaṁ parivajjessāmāti kāyakilamathaṁ anudhāvanti,",
  "atk-s0103a4:86_10": "tato muñcissāmāti kāmasukhaṁ anudhāvanti,",
  "atk-s0103a4:86_11": "na evaṁ bhagavā.",
  "atk-s0103a4:86_12": "Bhagavā pana ubho ete ante vajjetvā yā sā “atthi,",
  "atk-s0103a4:86_13": "bhikkhave,",
  "atk-s0103a4:86_14": "majjhimā paṭipadā tathāgatena abhisambuddhā cakkhukaraṇī”ti evaṁ vuttā sammāpaṭipatti,",
  "atk-s0103a4:86_15": "tameva paṭipanno.",
  "atk-s0103a4:86_16": "Tasmā “na ca attakilamathānuyoga”ntiādimāha.",
  "atk-s0103a4:87_0": "Ābhicetasikānanti abhicetasikānaṁ,",
  "atk-s0103a4:87_1": "kāmāvacaracittāni atikkamitvā ṭhitānanti attho.",
  "atk-s0103a4:87_2": "Diṭṭhadhammasukhavihārānanti imasmiṁyeva attabhāve sukhavihārānaṁ.",
  "atk-s0103a4:87_3": "Poṭṭhapādasuttantasmiñhi sappītikadutiyajjhānaphalasamāpatti kathitā.",
  "atk-s0103a4:87_4": "Pāsādikasuttante saha maggena vipassanāpādakajjhānaṁ.",
  "atk-s0103a4:87_5": "Dasuttarasuttante catutthajjhānikaphalasamāpatti.",
  "atk-s0103a4:87_6": "Imasmiṁ sampasādanīye diṭṭhadhammasukhavihārajjhānāni kathitāni.",
  "atk-s0103a4:87_7": "Nikāmalābhīti yathākāmalābhī.",
  "atk-s0103a4:87_8": "Akicchalābhīti adukkhalābhī.",
  "atk-s0103a4:87_9": "Akasiralābhīti vipulalābhī.",
  "atk-s0103a4:88_0": "Anuyogadānappakāravaṇṇanā",
  "atk-s0103a4:89_0": "161.Ekissā lokadhātuyāti dasasahassilokadhātuyā.",
  "atk-s0103a4:89_1": "Tīṇi hi khettāni –",
  "atk-s0103a4:89_2": "jātikhettaṁ āṇākhettaṁ visayakhettaṁ.",
  "atk-s0103a4:89_3": "Tattha jātikhettaṁ nāma dasasahassī lokadhātu.",
  "atk-s0103a4:89_4": "Sā hi tathāgatassa mātukucchiṁ okkamanakāle nikkhamanakāle sambodhikāle dhammacakkappavattane āyusaṅkhārossajjane parinibbāne ca kampati.",
  "atk-s0103a4:89_5": "Koṭisatasahassacakkavāḷaṁ pana āṇākhettaṁ nāma.",
  "atk-s0103a4:89_6": "Āṭānāṭiyamoraparittadhajaggaparittaratanaparittādīnañhi ettha āṇā vattati.",
  "atk-s0103a4:89_7": "Visayakhettassa pana parimāṇaṁ natthi,",
  "atk-s0103a4:89_8": "buddhānañhi “yāvatakaṁ ñāṇaṁ,",
  "atk-s0103a4:89_9": "tāvatakaṁ ñeyyaṁ,",
  "atk-s0103a4:89_10": "yāvatakaṁ ñeyyaṁ tāvatakaṁ ñāṇaṁ,",
  "atk-s0103a4:89_11": "ñāṇapariyantikaṁ ñeyyaṁ,",
  "atk-s0103a4:89_12": "ñeyyapariyantikaṁ ñāṇa”nti vacanato avisayo nāma natthi.",
  "atk-s0103a4:90_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti suttaṁ natthi,",
  "atk-s0103a4:90_1": "nuppañjantīti pana atthi.",
  "atk-s0103a4:90_2": "Tīṇi piṭakāni vinayapiṭakaṁ,",
  "atk-s0103a4:90_3": "suttantapiṭakaṁ abhidhammapiṭakaṁ.",
  "atk-s0103a4:90_4": "Tisso saṅgītiyo mahākassapattherassa saṅgīti,",
  "atk-s0103a4:90_5": "yasattherassa saṅgīti,",
  "atk-s0103a4:90_6": "moggaliputtatissattherassa saṅgītīti.",
  "atk-s0103a4:90_7": "Imā tisso saṅgītiyo āruḷhe tepiṭake buddhavacane “imaṁ cakkavāḷaṁ muñcitvā aññattha buddhā uppajjantī”ti suttaṁ natthi,",
  "atk-s0103a4:90_8": "nuppajjantīti pana atthi.",
  "atk-s0103a4:91_0": "Apubbaṁ acarimanti apure apacchā ekato nuppajjanti,",
  "atk-s0103a4:91_1": "pure vā pacchā vā uppajjantīti vuttaṁ hoti.",
  "atk-s0103a4:91_2": "Tattha bodhipallaṅke “bodhiṁ apatvā na uṭṭhahissāmī”ti nisinnakālato paṭṭhāya yāva mātukucchismiṁ paṭisandhiggahaṇaṁ,",
  "atk-s0103a4:91_3": "tāva pubbeti na veditabbaṁ.",
  "atk-s0103a4:91_4": "Bodhisattassa hi paṭisandhiggahaṇe dasasahassacakkavāḷakampaneneva khettapariggaho kato.",
  "atk-s0103a4:91_5": "Aññassa buddhassa uppattipi nivāritā hoti.",
  "atk-s0103a4:91_6": "Parinibbānato paṭṭhāya ca yāva sāsapamattāpi dhātuyo tiṭṭhanti,",
  "atk-s0103a4:91_7": "tāva pacchāti na veditabbaṁ.",
  "atk-s0103a4:91_8": "Dhātūsu hi ṭhitāsu buddhāpi ṭhitāva honti.",
  "atk-s0103a4:91_9": "Tasmā etthantare aññassa buddhassa uppatti nivāritāva hoti.",
  "atk-s0103a4:91_10": "Dhātuparinibbāne pana jāte aññassa buddhassa uppatti na nivāritā.",
  "atk-s0103a4:92_0": "Tipiṭakaantaradhānakathā",
  "atk-s0103a4:93_0": "Tīṇi antaradhānāni nāma pariyattiantaradhānaṁ,",
  "atk-s0103a4:93_1": "paṭivedhaantaradhānaṁ,",
  "atk-s0103a4:93_2": "paṭipattiantaradhānanti.",
  "atk-s0103a4:93_3": "Tattha pariyattīti tīṇi piṭakāni.",
  "atk-s0103a4:93_4": "Paṭivedhoti saccappaṭivedho.",
  "atk-s0103a4:93_5": "Paṭipattīti paṭipadā.",
  "atk-s0103a4:93_6": "Tattha paṭivedho ca paṭipatti ca hotipi na hotipi.",
  "atk-s0103a4:93_7": "Ekasmiñhi kāle paṭivedhakarā bhikkhū bahū honti,",
  "atk-s0103a4:93_8": "esa bhikkhu puthujjanoti aṅguliṁ pasāretvā dassetabbo hoti.",
  "atk-s0103a4:93_9": "Imasmiṁyeva dīpe ekavāraṁ puthujjanabhikkhu nāma nāhosi.",
  "atk-s0103a4:93_10": "Paṭipattipūrakāpi kadāci bahū honti,",
  "atk-s0103a4:93_11": "kadāci appā.",
  "atk-s0103a4:93_12": "Iti paṭivedho ca paṭipatti ca hotipi na hotipi.",
  "atk-s0103a4:93_13": "Sāsanaṭṭhitiyā pana pariyatti pamāṇaṁ.",
  "atk-s0103a4:93_14": "Paṇḍito hi tepiṭakaṁ sutvā dvepi pūreti.",
  "atk-s0103a4:94_0": "Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ pucchi,",
  "atk-s0103a4:94_1": "so na jānāmīti āha.",
  "atk-s0103a4:94_2": "Tato udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ pucchi,",
  "atk-s0103a4:94_3": "so ācikkhi,",
  "atk-s0103a4:94_4": "tassa vacanasamanantarameva mahāsatto taṁ jhānaṁ sampādesi,",
  "atk-s0103a4:94_5": "evameva paññavā bhikkhu pariyattiṁ sutvā dvepi pūreti.",
  "atk-s0103a4:94_6": "Tasmā pariyattiyā ṭhitāya sāsanaṁ ṭhitaṁ hoti.",
  "atk-s0103a4:94_7": "Yadā pana sā antaradhāyati,",
  "atk-s0103a4:94_8": "tadā paṭhamaṁ abhidhammapiṭakaṁ nassati.",
  "atk-s0103a4:94_9": "Tattha paṭṭhānaṁ sabbapaṭhamaṁ antaradhāyati.",
  "atk-s0103a4:94_10": "Anukkamena pacchā dhammasaṅgaho,",
  "atk-s0103a4:94_11": "tasmiṁ antarahite itaresu dvīsu piṭakesu ṭhitesupi sāsanaṁ ṭhitameva hoti.",
  "atk-s0103a4:95_0": "Tattha suttantapiṭake antaradhāyamāne paṭhamaṁ aṅguttaranikāyo ekādasakato paṭṭhāya yāva ekakā antaradhāyati,",
  "atk-s0103a4:95_1": "tadanantaraṁ saṁyuttanikāyo cakkapeyyālato paṭṭhāya yāva oghataraṇā antaradhāyati.",
  "atk-s0103a4:95_2": "Tadanantaraṁ majjhimanikāyo indriyabhāvanato paṭṭhāya yāva mūlapariyāyā antaradhāyati.",
  "atk-s0103a4:95_3": "Tadanantaraṁ dīghanikāyo dasuttarato paṭṭhāya yāva brahmajālā antaradhāyati.",
  "atk-s0103a4:95_4": "Ekissāpi dvinnampi gāthānaṁ pucchā addhānaṁ gacchati,",
  "atk-s0103a4:95_5": "sāsanaṁ dhāretuṁ na sakkoti,",
  "atk-s0103a4:95_6": "sabhiyapucchā āḷavakapucchā viya ca.",
  "atk-s0103a4:95_7": "Etā kira kassapabuddhakālikā antarā sāsanaṁ dhāretuṁ nāsakkhiṁsu.",
  "atk-s0103a4:96_0": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati.",
  "atk-s0103a4:96_1": "Parivārakkhandhakesu antarahitesu ubhatovibhaṅge ṭhite ṭhitameva hoti.",
  "atk-s0103a4:96_2": "Ubhatovibhaṅge antarahite mātikāyapi ṭhitāya ṭhitameva hoti.",
  "atk-s0103a4:96_3": "Mātikāya antarahitāya pātimokkhapabbajjāupasampadāsu ṭhitāsu sāsanaṁ tiṭṭhati.",
  "atk-s0103a4:96_4": "Liṅgaṁ addhānaṁ gacchati.",
  "atk-s0103a4:96_5": "Setavatthasamaṇavaṁso pana kassapabuddhakālato paṭṭhāya sāsanaṁ dhāretuṁ nāsakkhi.",
  "atk-s0103a4:96_6": "Paṭisambhidāpattehi vassasahassaṁ aṭṭhāsi.",
  "atk-s0103a4:96_7": "Chaḷabhiññehi vassasahassaṁ.",
  "atk-s0103a4:96_8": "Tevijjehi vassasahassaṁ.",
  "atk-s0103a4:96_9": "Sukkhavipassakehi vassasahassaṁ.",
  "atk-s0103a4:96_10": "Pātimokkhehi vassasahassaṁ aṭṭhāsi.",
  "atk-s0103a4:96_11": "Pacchimakassa pana saccappaṭivedhato pacchimakassa sīlabhedato paṭṭhāya sāsanaṁ osakkitaṁ nāma hoti.",
  "atk-s0103a4:96_12": "Tato paṭṭhāya aññassa buddhassa uppatti na nivāritā.",
  "atk-s0103a4:97_0": "Sāsanaantarahitavaṇṇanā",
  "atk-s0103a4:98_0": "Tīṇi parinibbānāni nāma kilesaparinibbānaṁ khandhaparinibbānaṁ dhātuparinibbānanti.",
  "atk-s0103a4:98_1": "Tattha kilesaparinibbānaṁ bodhipallaṅke ahosi.",
  "atk-s0103a4:98_2": "Khandhaparinibbānaṁ kusinārāyaṁ.",
  "atk-s0103a4:98_3": "Dhātuparinibbānaṁ anāgate bhavissati.",
  "atk-s0103a4:98_4": "Sāsanassa kira osakkanakāle imasmiṁ tambapaṇṇidīpe dhātuyo sannipatitvā mahācetiyaṁ gamissanti.",
  "atk-s0103a4:98_5": "Mahācetiyato nāgadīpe rājāyatanacetiyaṁ.",
  "atk-s0103a4:98_6": "Tato mahābodhipallaṅkaṁ gamissanti.",
  "atk-s0103a4:98_7": "Nāgabhavanatopi devalokatopi brahmalokatopi dhātuyo mahābodhipallaṅkameva gamissanti.",
  "atk-s0103a4:98_8": "Sāsapamattāpi dhātuyo na antarā nassissanti.",
  "atk-s0103a4:98_9": "Sabbadhātuyo mahābodhipallaṅke rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti.",
  "atk-s0103a4:99_0": "Tā dasasahassilokadhātuṁ pharissanti,",
  "atk-s0103a4:99_1": "tato dasasahassacakkavāḷadevatā sannipatitvā “ajja satthā parinibbāti,",
  "atk-s0103a4:99_2": "ajja sāsanaṁ osakkati,",
  "atk-s0103a4:99_3": "pacchimadassanaṁ dāni idaṁ amhāka”nti dasabalassa parinibbutadivasato mahantataraṁ kāruññaṁ karissanti.",
  "atk-s0103a4:99_4": "Ṭhapetvā anāgāmikhīṇāsave avasesā sakabhāvena sandhāretuṁ na sakkhissanti.",
  "atk-s0103a4:99_5": "Dhātūsu tejodhātu uṭṭhahitvā yāva brahmalokā uggacchissati.",
  "atk-s0103a4:99_6": "Sāsapamattāyapi dhātuyā sati ekajālā bhavissati.",
  "atk-s0103a4:99_7": "Dhātūsu pariyādānaṁ gatāsu upacchijjissati.",
  "atk-s0103a4:99_8": "Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti.",
  "atk-s0103a4:100_0": "Yāva na evaṁ antaradhāyati,",
  "atk-s0103a4:100_1": "tāva acarimaṁ nāma hoti.",
  "atk-s0103a4:100_2": "Evaṁ apubbaṁ acarimaṁ uppajjeyyuṁ,",
  "atk-s0103a4:100_3": "netaṁ ṭhānaṁ vijjati.",
  "atk-s0103a4:100_4": "Kasmā pana apubbaṁ acarimaṁ nuppajjantīti?",
  "atk-s0103a4:100_5": "Anacchariyattā.",
  "atk-s0103a4:100_6": "Buddhā hi acchariyamanussā. Yathāha –",
  "atk-s0103a4:100_7": "“ekapuggalo,",
  "atk-s0103a4:100_8": "bhikkhave,",
  "atk-s0103a4:100_9": "loke uppajjamāno uppajjati acchariyamanusso.",
  "atk-s0103a4:100_10": "Katamo ekapuggalo?",
  "atk-s0103a4:100_11": "Tathāgato arahaṁ sammāsambuddho”ti.",
  "atk-s0103a4:100_12": "Yadi ca dve vā cattāro vā aṭṭha vā soḷasa vā ekato uppajjeyyuṁ,",
  "atk-s0103a4:100_13": "anacchariyā bhaveyyuṁ.",
  "atk-s0103a4:100_14": "Ekasmiñhi vihāre dvinnaṁ cetiyānampi lābhasakkāro uḷāro na hoti.",
  "atk-s0103a4:100_15": "Bhikkhūpi bahutāya na acchariyā jātā,",
  "atk-s0103a4:100_16": "evaṁ buddhāpi bhaveyyuṁ,",
  "atk-s0103a4:100_17": "tasmā nuppajjanti.",
  "atk-s0103a4:100_18": "Desanāya ca visesābhāvato.",
  "atk-s0103a4:100_19": "Yañhi satipaṭṭhānādibhedaṁ dhammaṁ eko deseti.",
  "atk-s0103a4:100_20": "Aññena uppajjitvāpi sova desetabbo siyā,",
  "atk-s0103a4:100_21": "tato anacchariyo siyā.",
  "atk-s0103a4:100_22": "Ekasmiṁ pana dhammaṁ desente desanāpi acchariyā hoti,",
  "atk-s0103a4:100_23": "vivādabhāvato ca.",
  "atk-s0103a4:100_24": "Bahūsu hi buddhesu uppannesu bahūnaṁ ācariyānaṁ antevāsikā viya amhākaṁ buddho pāsādiko,",
  "atk-s0103a4:100_25": "amhākaṁ buddho madhurassaro lābhī puññavāti vivadeyyuṁ.",
  "atk-s0103a4:100_26": "Tasmāpi evaṁ nuppajjanti.",
  "atk-s0103a4:100_27": "Api cetaṁ kāraṇaṁ milindaraññāpi puṭṭhena nāgasenattherena vitthāritameva.",
  "atk-s0103a4:100_28": "Vuttañhi tattha –",
  "atk-s0103a4:101_0": "Bhante, nāgasena,",
  "atk-s0103a4:101_1": "bhāsitampi hetaṁ bhagavatā “aṭṭhānametaṁ,",
  "atk-s0103a4:101_2": "bhikkhave,",
  "atk-s0103a4:101_3": "anavakāso,",
  "atk-s0103a4:101_4": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0103a4:101_5": "netaṁ ṭhānaṁ vijjatī”ti.",
  "atk-s0103a4:101_6": "Desayantā ca,",
  "atk-s0103a4:101_7": "bhante nāgasena,",
  "atk-s0103a4:101_8": "sabbepi tathāgatā sattatiṁsa bodhipakkhiye dhamme desenti,",
  "atk-s0103a4:101_9": "kathayamānā ca cattāri ariyasaccāni kathenti,",
  "atk-s0103a4:101_10": "sikkhāpentā ca tīsu sikkhāsu sikkhāpenti,",
  "atk-s0103a4:101_11": "anusāsamānā ca appamādappaṭipattiyaṁ anusāsanti. Yadi,",
  "atk-s0103a4:101_12": "bhante nāgasena,",
  "atk-s0103a4:101_13": "sabbesampi tathāgatānaṁ ekā desanā ekā kathā ekasikkhā ekānusāsanī,",
  "atk-s0103a4:101_14": "kena kāraṇena dve tathāgatā ekakkhaṇe nuppajjanti.",
  "atk-s0103a4:101_15": "Ekenapi tāva buddhuppādena ayaṁ loko obhāsajāto,",
  "atk-s0103a4:101_16": "yadi dutiyo buddho bhaveyya,",
  "atk-s0103a4:101_17": "dvinnaṁ pabhāya ayaṁ loko bhiyyosomattāya obhāsajāto bhaveyya,",
  "atk-s0103a4:101_18": "ovadamānā ca dve tathāgatā sukhaṁ ovadeyyuṁ,",
  "atk-s0103a4:101_19": "anusāsamānā ca sukhaṁ anusāseyyuṁ,",
  "atk-s0103a4:101_20": "tattha me kāraṇaṁ desehi,",
  "atk-s0103a4:101_21": "yathāhaṁ nissaṁsayo bhaveyya”nti.",
  "atk-s0103a4:102_0": "Ayaṁ, mahārāja,",
  "atk-s0103a4:102_1": "dasasahassī lokadhātu ekabuddhadhāraṇī,",
  "atk-s0103a4:102_2": "ekasseva tathāgatassa guṇaṁ dhāreti,",
  "atk-s0103a4:102_3": "yadi dutiyo buddho uppajjeyya,",
  "atk-s0103a4:102_4": "nāyaṁ dasasahassī lokadhātu dhāreyya, caleyya, kampeyya, nameyya, oṇameyya,",
  "atk-s0103a4:102_5": "vinameyya,",
  "atk-s0103a4:102_6": "vikireyya,",
  "atk-s0103a4:102_7": "vidhameyya,",
  "atk-s0103a4:102_8": "viddhaṁseyya,",
  "atk-s0103a4:102_9": "na ṭhānamupagaccheyya.",
  "atk-s0103a4:103_0": "Yathā, mahārāja,",
  "atk-s0103a4:103_1": "nāvā ekapurisasandhāraṇī bhaveyya,",
  "atk-s0103a4:103_2": "ekapurise abhirūḷhe sā nāvā samupādikā bhaveyya,",
  "atk-s0103a4:103_3": "atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena,",
  "atk-s0103a4:103_4": "so taṁ nāvaṁ abhirūheyya,",
  "atk-s0103a4:103_5": "api nu sā, mahārāja,",
  "atk-s0103a4:103_6": "nāvā dvinnampi dhāreyyāti? Na hi, bhante, caleyya, kampeyya, nameyya, oṇameyya,",
  "atk-s0103a4:103_7": "vinameyya,",
  "atk-s0103a4:103_8": "vikireyya,",
  "atk-s0103a4:103_9": "vidhameyya,",
  "atk-s0103a4:103_10": "viddhaṁseyya,",
  "atk-s0103a4:103_11": "na ṭhānamupagaccheyya osīdeyya udaketi.",
  "atk-s0103a4:103_12": "Evameva kho, mahārāja,",
  "atk-s0103a4:103_13": "ayaṁ dasasahassī lokadhātu ekabuddhadhāraṇī,",
  "atk-s0103a4:103_14": "ekasseva tathāgatassa guṇaṁ dhāreti,",
  "atk-s0103a4:103_15": "yadi dutiyo buddho uppajjeyya,",
  "atk-s0103a4:103_16": "nāyaṁ dasasahassī lokadhātu dhāreyya…pe…",
  "atk-s0103a4:103_17": "na ṭhānamupagaccheyya.",
  "atk-s0103a4:104_0": "Yathā vā pana, mahārāja,",
  "atk-s0103a4:104_1": "puriso yāvadatthaṁ bhojanaṁ bhuñjeyya chādentaṁ yāva kaṇṭhamabhipūrayitvā,",
  "atk-s0103a4:104_2": "so dhāto pīṇito paripuṇṇo nirantaro tandīkato anoṇamitadaṇḍajāto punadeva tāvatakaṁ bhojanaṁ bhuñjeyya,",
  "atk-s0103a4:104_3": "api nu kho so, mahārāja,",
  "atk-s0103a4:104_4": "puriso sukhito bhaveyyāti? Na hi, bhante,",
  "atk-s0103a4:104_5": "sakiṁ bhuttova mareyyāti;",
  "atk-s0103a4:104_6": "evameva kho, mahārāja,",
  "atk-s0103a4:104_7": "ayaṁ dasasahassī lokadhātu ekabuddhadhāraṇī …pe…",
  "atk-s0103a4:104_8": "na ṭhānamupagaccheyyāti.",
  "atk-s0103a4:105_0": "Kiṁ nu kho,",
  "atk-s0103a4:105_1": "bhante nāgasena,",
  "atk-s0103a4:105_2": "atidhammabhārena pathavī calatīti? Idha, mahārāja,",
  "atk-s0103a4:105_3": "dve sakaṭā ratanapūritā bhaveyyuṁ yāva mukhasamā,",
  "atk-s0103a4:105_4": "ekasmā sakaṭato ratanaṁ gahetvā ekasmiṁ sakaṭe ākireyyuṁ,",
  "atk-s0103a4:105_5": "api nu kho taṁ, mahārāja,",
  "atk-s0103a4:105_6": "sakaṭaṁ dvinnampi sakaṭānaṁ ratanaṁ dhāreyyāti? Na hi, bhante,",
  "atk-s0103a4:105_7": "nābhipi tassa phaleyya,",
  "atk-s0103a4:105_8": "arāpi tassa bhijjeyyuṁ,",
  "atk-s0103a4:105_9": "nemipi tassa opateyya,",
  "atk-s0103a4:105_10": "akkhopi tassa bhijjeyyāti.",
  "atk-s0103a4:105_11": "Kiṁ nu kho, mahārāja,",
  "atk-s0103a4:105_12": "atiratanabhārena sakaṭaṁ bhijjatīti? Āma,",
  "atk-s0103a4:105_13": "bhante,ti.",
  "atk-s0103a4:105_14": "Evameva kho, mahārāja,",
  "atk-s0103a4:105_15": "atidhammabhārena pathavī calati.",
  "atk-s0103a4:106_0": "Apica, mahārāja,",
  "atk-s0103a4:106_1": "imaṁ kāraṇaṁ buddhabalaparidīpanāya osāritaṁ aññampi tattha atirūpaṁ kāraṇaṁ suṇohi,",
  "atk-s0103a4:106_2": "yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0103a4:106_3": "dve sammāsambuddhā ekakkhaṇe uppajjeyyuṁ,",
  "atk-s0103a4:106_4": "tesaṁ parisāya vivādo uppajjeyya “tumhākaṁ buddho amhākaṁ buddho”ti,",
  "atk-s0103a4:106_5": "ubhato pakkhajātā bhaveyyuṁ. Yathā, mahārāja,",
  "atk-s0103a4:106_6": "dvinnaṁ balavāmaccānaṁ parisāya vivādo uppajjeyya “tumhākaṁ amacco amhākaṁ amacco”ti,",
  "atk-s0103a4:106_7": "ubhato pakkhajātā honti;",
  "atk-s0103a4:106_8": "evameva kho, mahārāja,",
  "atk-s0103a4:106_9": "yadi dve sammāsambuddhā ekakkhaṇe uppajjeyyuṁ,",
  "atk-s0103a4:106_10": "tesaṁ parisāya vivādo uppajjeyya “tumhākaṁ buddho,",
  "atk-s0103a4:106_11": "amhākaṁ buddho”ti,",
  "atk-s0103a4:106_12": "ubhato pakkhajātā bhaveyyuṁ,",
  "atk-s0103a4:106_13": "idaṁ tāva, mahārāja,",
  "atk-s0103a4:106_14": "ekaṁ kāraṇaṁ,",
  "atk-s0103a4:106_15": "yena kāraṇena dve sammāsambuddhā ekakkhaṇe nuppajjanti.",
  "atk-s0103a4:107_0": "Aparampi, mahārāja,",
  "atk-s0103a4:107_1": "uttariṁ kāraṇaṁ suṇohi,",
  "atk-s0103a4:107_2": "yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0103a4:107_3": "dve sammāsambuddhā ekakkhaṇe uppajjeyyuṁ,",
  "atk-s0103a4:107_4": "“aggo buddho”ti yaṁ vacanaṁ,",
  "atk-s0103a4:107_5": "taṁ micchā bhaveyya,",
  "atk-s0103a4:107_6": "“jeṭṭho buddho”ti,",
  "atk-s0103a4:107_7": "seṭṭho buddhoti,",
  "atk-s0103a4:107_8": "visiṭṭho buddhoti,",
  "atk-s0103a4:107_9": "uttamo buddhoti,",
  "atk-s0103a4:107_10": "pavaro buddhoti,",
  "atk-s0103a4:107_11": "asamo buddhoti,",
  "atk-s0103a4:107_12": "asamasamo buddhoti,",
  "atk-s0103a4:107_13": "appaṭimo buddhoti,",
  "atk-s0103a4:107_14": "appaṭibhāgo buddhoti,",
  "atk-s0103a4:107_15": "appaṭipuggalo buddhoti yaṁ vacanaṁ,",
  "atk-s0103a4:107_16": "taṁ micchā bhaveyya.",
  "atk-s0103a4:107_17": "Imampi kho tvaṁ, mahārāja,",
  "atk-s0103a4:107_18": "kāraṇaṁ atthato sampaṭiccha,",
  "atk-s0103a4:107_19": "yena kāraṇena dve sammāsambuddhā ekakkhaṇe nuppajjanti.",
  "atk-s0103a4:108_0": "Apica kho, mahārāja,",
  "atk-s0103a4:108_1": "buddhānaṁ bhagavantānaṁ sabhāvapakati esā,",
  "atk-s0103a4:108_2": "yaṁ ekoyeva buddho loke uppajjati.",
  "atk-s0103a4:108_3": "Kasmā kāraṇā?",
  "atk-s0103a4:108_4": "Mahantatāya sabbaññubuddhaguṇānaṁ,",
  "atk-s0103a4:108_5": "yaṁ aññampi, mahārāja,",
  "atk-s0103a4:108_6": "mahantaṁ hoti,",
  "atk-s0103a4:108_7": "taṁ ekaṁyeva hoti. Pathavī, mahārāja, mahantī,",
  "atk-s0103a4:108_8": "sā ekāyeva.",
  "atk-s0103a4:108_9": "Sāgaro mahanto,",
  "atk-s0103a4:108_10": "so ekoyeva.",
  "atk-s0103a4:108_11": "Sineru girirājā mahanto,",
  "atk-s0103a4:108_12": "so ekoyeva.",
  "atk-s0103a4:108_13": "Ākāso mahanto,",
  "atk-s0103a4:108_14": "so ekoyeva.",
  "atk-s0103a4:108_15": "Sakko mahanto,",
  "atk-s0103a4:108_16": "so ekoyeva.",
  "atk-s0103a4:108_17": "Māro mahanto,",
  "atk-s0103a4:108_18": "so ekoyeva.",
  "atk-s0103a4:108_19": "Mahābrahmā mahanto,",
  "atk-s0103a4:108_20": "so ekoyeva.",
  "atk-s0103a4:108_21": "Tathāgato arahaṁ sammāsambuddho mahanto,",
  "atk-s0103a4:108_22": "so ekoyeva lokasmiṁ.",
  "atk-s0103a4:108_23": "Yattha te uppajjanti,",
  "atk-s0103a4:108_24": "tattha aññesaṁ okāso na hoti. Tasmā, mahārāja,",
  "atk-s0103a4:108_25": "tathāgato arahaṁ sammāsambuddho ekoyeva loke uppajjatīti.",
  "atk-s0103a4:108_26": "Sukathito,",
  "atk-s0103a4:108_27": "bhante nāgasena,",
  "atk-s0103a4:108_28": "pañho opammehi kāraṇehīti.",
  "atk-s0103a4:109_0": "Dhammassa cānudhammanti navavidhassa lokuttaradhammassa anudhammaṁ pubbabhāgappaṭipadaṁ.",
  "atk-s0103a4:109_1": "Sahadhammikoti sakāraṇo.",
  "atk-s0103a4:109_2": "Vādānuvādoti vādoyeva.",
  "atk-s0103a4:110_0": "Acchariyaabbhutavaṇṇanā",
  "atk-s0103a4:111_0": "162.Āyasmā udāyīti tayo therā udāyī nāma – lāḷudāyī, kāḷudāyī,",
  "atk-s0103a4:111_1": "mahāudāyīti.",
  "atk-s0103a4:111_2": "Idha mahāudāyī adhippeto.",
  "atk-s0103a4:111_3": "Tassa kira imaṁ suttaṁ ādito paṭṭhāya yāva pariyosānā suṇantassa abbhantare pañcavaṇṇā pīti uppajjitvā pādapiṭṭhito sīsamatthakaṁ gacchati,",
  "atk-s0103a4:111_4": "sīsamatthakato pādapiṭṭhiṁ āgacchati,",
  "atk-s0103a4:111_5": "ubhato paṭṭhāya majjhaṁ otarati,",
  "atk-s0103a4:111_6": "majjhato paṭṭhāya ubhato gacchati.",
  "atk-s0103a4:111_7": "So nirantaraṁ pītiyā phuṭasarīro balavasomanassena dasabalassa guṇaṁ kathento acchariyaṁ bhantetiādimāha.",
  "atk-s0103a4:111_8": "Appicchatāti nittaṇhatā.",
  "atk-s0103a4:111_9": "Santuṭṭhitāti catūsu paccayesu tīhākārehi santoso.",
  "atk-s0103a4:111_10": "Sallekhatāti sabbakilesānaṁ sallikhitabhāvo.",
  "atk-s0103a4:111_11": "Yatra hi nāmāti yo nāma.",
  "atk-s0103a4:111_12": "Na attānaṁ pātukarissatīti attano guṇe na āvi karissati.",
  "atk-s0103a4:111_13": "Paṭākaṁ parihareyyunti “ko amhehi sadiso atthī”ti vadantā paṭākaṁ ukkhipitvā nāḷandaṁ vicareyyuṁ.",
  "atk-s0103a4:112_0": "Passakho tvaṁ, udāyi,",
  "atk-s0103a4:112_1": "tathāgatassa appicchatāti passa udāyi yādisī tathāgatassa appicchatāti therassa vacanaṁ sampaṭicchanto āha.",
  "atk-s0103a4:112_2": "Kiṁ pana bhagavā neva attānaṁ pātukaroti,",
  "atk-s0103a4:112_3": "na attano guṇaṁ kathetīti ce? Na,",
  "atk-s0103a4:112_4": "na katheti.",
  "atk-s0103a4:112_5": "Appicchatādīhi kathetabbaṁ,",
  "atk-s0103a4:112_6": "cīvarādihetuṁ na katheti.",
  "atk-s0103a4:112_7": "Tenevāha –",
  "atk-s0103a4:112_8": "“passa kho tvaṁ, udāyi,",
  "atk-s0103a4:112_9": "tathāgatassa appicchatā”tiādi.",
  "atk-s0103a4:112_10": "Bujjhanakasattaṁ pana āgamma veneyyavasena katheti. Yathāha –",
  "atk-s0103a4:113_0": "“Na me ācariyo atthi, sadiso me na vijjati;",
  "atk-s0103a4:114_0": "Sadevakasmiṁ lokasmiṁ, natthi me paṭipuggalo”ti. ;",
  "atk-s0103a4:115_0": "Evaṁ tathāgatassa guṇadīpikā bahū gāthāpi suttantāpi vitthāretabbā.",
  "atk-s0103a4:116_0": "163.Abhikkhaṇaṁ bhāseyyāsīti punappunaṁ bhāseyyāsi.",
  "atk-s0103a4:116_1": "Pubbaṇhasamaye me kathitanti mā majjhanhikādīsu na kathayittha.",
  "atk-s0103a4:116_2": "Ajja vā me kathitanti mā paradivasādīsu na kathayitthāti attho.",
  "atk-s0103a4:116_3": "Pavedesīti kathesi.",
  "atk-s0103a4:116_4": "Imassa veyyākaraṇassāti niggāthakattā idaṁ suttaṁ “veyyākaraṇa”nti vuttaṁ.",
  "atk-s0103a4:116_5": "Adhivacananti nāmaṁ.",
  "atk-s0103a4:116_6": "Idaṁ pana “iti hida”nti paṭṭhāya padaṁ saṅgītikārehi ṭhapitaṁ.",
  "atk-s0103a4:116_7": "Sesaṁ sabbattha uttānatthamevāti.",
  "atk-s0103a4:117_0": "Sumaṅgalavilāsiniyā dīghanikāyaṭṭhakathāya",
  "atk-s0103a4:118_0": "Sampasādanīyasuttavaṇṇanā niṭṭhitā."
}