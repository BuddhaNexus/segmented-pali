{
  "tika-vin11t29:0_0": "Senāsanakkhandhakakathāvaṇṇanā",
  "tika-vin11t29:1_0": "2827.Āsandikoti caturassapīṭhaṁ.",
  "tika-vin11t29:1_1": "Atikkantapamāṇoti heṭṭhā aṭaniyā vaḍḍhakihatthato uccatarappamāṇapādako.",
  "tika-vin11t29:1_2": "Ekapassato dīgho pana uccapādako na vaṭṭati.",
  "tika-vin11t29:1_3": "Yathāha – ‘‘uccakampi āsandikanti vacanato ekatobhāgena dīghapīṭhameva hi aṭṭhaṅgulādhikapādakaṁ na vaṭṭati,",
  "tika-vin11t29:1_4": "caturassaāsandiko pana pamāṇātikkantopi vaṭṭatī’’ti (cūḷava. aṭṭha. 297).",
  "tika-vin11t29:2_0": "Tathāti iminā ‘‘atikkantapamāṇo’’ti idaṁ paccāmasati.",
  "tika-vin11t29:2_1": "Pañcaṅgapīṭhanti cattāro pādā,",
  "tika-vin11t29:2_2": "apassenanti imehi pañcaṅgehi yuttapīṭhaṁ.",
  "tika-vin11t29:2_3": "Sattaṅganti tīsu disāsu apassaye yojetvā kataṁ. Tañhi catūhi pādehi,",
  "tika-vin11t29:2_4": "tīhi apassehi ca yuttattā ‘‘sattaṅgapīṭha’’nti vuttaṁ. Esa nayo mañcepi.",
  "tika-vin11t29:2_5": "Yathāha – ‘‘sattaṅgo nāma tīsu disāsu apassayaṁ katvā katamañco,",
  "tika-vin11t29:2_6": "ayampi pamāṇātikkanto vaṭṭatī’’ti (cūḷava. aṭṭha. 297).",
  "tika-vin11t29:3_0": "2828.Tūlonaddhāti upari tūlaṁ pakkhipitvā baddhā.",
  "tika-vin11t29:3_1": "Ghareyevāti gihīnaṁ geheyeva nisīdituṁ vaṭṭatīti sambandho.",
  "tika-vin11t29:3_2": "‘‘Nisīditu’’nti imināva sayanaṁ paṭikkhittaṁ.",
  "tika-vin11t29:3_3": "Sīsapādūpadhānanti sīsūpadhānañceva pādūpadhānañca.",
  "tika-vin11t29:3_4": "Ca-saddo pi-saddatthe so ‘‘agilānassā’’ti ettha ānetvā sambandhitabbo,",
  "tika-vin11t29:3_5": "tena agilānassāpi tāva vaṭṭati, pageva gilānassāti dīpeti.",
  "tika-vin11t29:4_0": "2829.",
  "tika-vin11t29:4_1": "Na kevalaṁ gilānassa sīsapādūpadhānameva vaṭṭati,",
  "tika-vin11t29:4_2": "atha kho idampīti dassetumāha ‘‘santharitvā’’tiādi.",
  "tika-vin11t29:4_3": "Upadhānāni santharitvāti bahū upadhānāni attharitvā.",
  "tika-vin11t29:4_4": "Tattha cāti tasmiṁ upadhānasanthare.",
  "tika-vin11t29:4_5": "Paccattharaṇakaṁ datvāti upari paccattharaṇakaṁ attharitvā.",
  "tika-vin11t29:5_0": "2830.Tiriyanti vitthārato.",
  "tika-vin11t29:5_1": "Muṭṭhiratananti pākatikamuṭṭhikaratanaṁ.",
  "tika-vin11t29:5_2": "Taṁ pana vaḍḍhakīnaṁ vidatthimattaṁ.",
  "tika-vin11t29:5_3": "Mitanti pākaṭitaṁ pamāṇayuttaṁ hotīti yojanā.",
  "tika-vin11t29:5_4": "Katthaci potthakesu ‘‘mata’’nti pāṭho dissati, so na gahetabbo.",
  "tika-vin11t29:5_5": "Dīghatoti bimbohanassa dīghato.",
  "tika-vin11t29:5_6": "Diyaḍḍhanti diyaḍḍhahatthaṁ vā dvihatthaṁ vā hotīti kurundiyaṁ vuttanti sambandho.",
  "tika-vin11t29:5_7": "Idameva hi ‘‘sīsappamāṇabimbohana’’nti adhippetaṁ. Yathāha –",
  "tika-vin11t29:6_0": "‘‘Sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ vidatthi ceva caturaṅgulañca hoti,",
  "tika-vin11t29:6_1": "majjhaṭṭhānaṁ muṭṭhiratanaṁ hoti.",
  "tika-vin11t29:6_2": "Dīghato pana diyaḍḍharatanaṁ vā dviratanaṁ vāti kurundiyaṁ vuttaṁ.",
  "tika-vin11t29:6_3": "Ayaṁ sīsappamāṇassa ukkaṭṭhaparicchedo, ito uddhaṁ na vaṭṭati,",
  "tika-vin11t29:6_4": "heṭṭhā pana vaṭṭatī’’ti (cūḷava. aṭṭha. 297).",
  "tika-vin11t29:7_0": "2831.Coḷanti pilotikā.",
  "tika-vin11t29:7_1": "Paṇṇanti rukkhalatānaṁ paṇṇaṁ. Uṇṇāti eḷakādīnaṁ lomaṁ.",
  "tika-vin11t29:7_2": "Tiṇanti dabbatiṇādi yaṁ kiñci tiṇaṁ.",
  "tika-vin11t29:7_3": "Vākanti kadaliakkamakacivākādikaṁ.",
  "tika-vin11t29:7_4": "Etehi pañcahi pūritā bhisiyo tūlānaṁ gaṇanāvasā hetugabbhānaṁ etesaṁ pañcannaṁ gabbhānaṁ gaṇanāvasena pañca bhāsitāti yojanā.",
  "tika-vin11t29:8_0": "2832.",
  "tika-vin11t29:8_1": "Bimbohanagabbhaṁ dassetumāha ‘‘bhisī’’tiādi.",
  "tika-vin11t29:8_2": "Pañcevāti yathāvuttacoḷādipañceva.",
  "tika-vin11t29:8_3": "Tathā tūlāni tīṇipīti ‘‘anujānāmi, bhikkhave,",
  "tika-vin11t29:8_4": "tīṇi tūlāni rukkhatūlaṁ latātūlaṁ poṭakitūla’’nti (cūḷava.",
  "tika-vin11t29:8_5": "297) anuññātāni tīṇipi tūlāni.",
  "tika-vin11t29:8_6": "Ettha ca rukkhatūlaṁ nāma simbalirukkhādīnaṁ yesaṁ kesañci rukkhānaṁ tūlaṁ.",
  "tika-vin11t29:8_7": "Latātūlaṁ nāma khīravalliādīnaṁ yāsaṁ kāsañci vallīnaṁ tūlaṁ.",
  "tika-vin11t29:8_8": "Poṭakitūlaṁ nāma poṭakitiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ.",
  "tika-vin11t29:8_9": "Lomāni migapakkhīnanti sīhādicatuppadānaṁ, morādipakkhīnaṁ lomāni.",
  "tika-vin11t29:8_10": "Imeti bhisigabbhādayo ime dasa bimbohanassa gabbhāti sambandho.",
  "tika-vin11t29:9_0": "2833.",
  "tika-vin11t29:9_1": "Evaṁ kappiyaṁ bhisibimbohanagabbhaṁ dassetvā idāni akappiyaṁ dassetumāha ‘‘manussaloma’’ntiādi.",
  "tika-vin11t29:9_2": "Lomesu manussalomañca pupphesu bakulapiyaṅgupupphādikaṁ sabbaṁ pupphañca paṇṇesu ca suddhaṁ kevalaṁ tamālapattañca na vaṭṭatīti yojanā.",
  "tika-vin11t29:9_3": "‘‘Suddha’’nti iminā tamālapattaṁ sesagabbhehi missaṁ vaṭṭatīti byatirekato dīpeti.",
  "tika-vin11t29:10_0": "2834.Masūraketi cammachavibhisibimbohane.",
  "tika-vin11t29:11_0": "2835.",
  "tika-vin11t29:11_1": "‘‘Suddha’’nti iminā byatirekato dassitamevatthaṁ sarūpato vibhāvetumāha ‘‘missa’’ntiādi.",
  "tika-vin11t29:12_0": "2836.Tiracchānagatassa vāti antamaso gaṇḍuppādassāpi.",
  "tika-vin11t29:12_1": "Kārentassāti cittakammakaṭṭhakammādivasena kārāpentassa vā karontassa vā.",
  "tika-vin11t29:13_0": "2837.Jātakanti apaṇṇakajātakādijātakañca.",
  "tika-vin11t29:13_1": "Vatthunti vimānavatthuādikaṁ pasādajanakaṁ vā petavatthuādikaṁ saṁvegajanakaṁ vā vatthuṁ.",
  "tika-vin11t29:13_2": "Vā-saddena aṭṭhakathāgataṁ idha dassitapakaraṇaṁ saṅgaṇhāti.",
  "tika-vin11t29:13_3": "Parehi vāti ettha vā-saddo avadhāraṇe,",
  "tika-vin11t29:13_4": "tena parehi kārāpetumeva vaṭṭati, na sayaṁ kātunti dīpeti.",
  "tika-vin11t29:13_5": "Sayaṁ kātumpīti ettha api-saddo pageva kārāpetunti dīpeti.",
  "tika-vin11t29:14_0": "2838.Yo pana bhikkhu dvīhi vassehi vā ekena vā vassena yassa bhikkhuno vuḍḍhataro vā hoti daharataro vā,",
  "tika-vin11t29:14_1": "so tena bhikkhunā samānāsaniko nāma hotīti yojanā.",
  "tika-vin11t29:15_0": "2839.‘‘Sattavassena pañcavasso’’ti idaṁ dvīhi vassehi vuḍḍhanavakānaṁ samānāsanikatte udāharaṇaṁ.",
  "tika-vin11t29:15_1": "‘‘Chavassena pañcavasso’’ti idaṁ ekavassena vuḍḍhanavakānaṁ samānāsanikatte udāharaṇaṁ.",
  "tika-vin11t29:16_0": "2840. Yaṁ tiṇṇaṁ nisīdituṁ pahoti,",
  "tika-vin11t29:16_1": "taṁ heṭṭhā dīghāsanaṁ nāmāti yojanā.",
  "tika-vin11t29:16_2": "‘‘Samānāsanikā mañce nisīditvā mañcaṁ bhindiṁsu,",
  "tika-vin11t29:16_3": "pīṭhe nisīditvā pīṭhaṁ bhindiṁsū’’ti (cūḷava.",
  "tika-vin11t29:16_4": "320) āropite vatthumhi ‘‘anujānāmi, bhikkhave,",
  "tika-vin11t29:16_5": "duvaggassa mañcaṁ duvaggassa pīṭha’’nti (cūḷava.",
  "tika-vin11t29:16_6": "320) anuññātattā ‘‘dve’’ti samānāsanike dve sandhāya vuttaṁ.",
  "tika-vin11t29:17_0": "2841. Ubhatobyañjanaṁ , itthiṁ,",
  "tika-vin11t29:17_1": "paṇḍakaṁ ṭhapetvā sabbehipi gahaṭṭhehi,",
  "tika-vin11t29:17_2": "pabbajitehi vā purisehi saha dīghāsane nisīdituṁ anuññātanti yojanā.",
  "tika-vin11t29:17_3": "Potthakesu pana katthaci ‘‘sabbesa’’nti sāmivacananto pāṭho dissati,",
  "tika-vin11t29:17_4": "tato ‘‘sabbehipī’’ti karaṇavacanantova pāṭho yuttataro.",
  "tika-vin11t29:17_5": "Karaṇavacanappasaṅge vā sāmivacananiddesoti veditabbaṁ. Yathāha ‘‘yaṁ tiṇṇaṁ pahoti,",
  "tika-vin11t29:17_6": "taṁ saṁhārimaṁ vā hotu asaṁhārimaṁ vā,",
  "tika-vin11t29:17_7": "tathārūpe api phalakakhaṇḍe anupasampannenāpi saddhiṁ nisīdituṁ vaṭṭatī’’ti (cūḷava. aṭṭha. 320).",
  "tika-vin11t29:18_0": "2842.Purimikoti ñattidutiyāya kammavācāya sammatena ‘‘na chandāgatiṁ gaccheyya…pe… gahitāgahitañca jāneyyā’’ti (cūḷava.",
  "tika-vin11t29:18_1": "317) vuttehi pañcahi aṅgehi samannāgatena bhikkhunā purimavassūpanāyikadivase ‘‘anujānāmi, bhikkhave, paṭhamaṁ bhikkhū gaṇetuṁ,",
  "tika-vin11t29:18_2": "paṭhamaṁ bhikkhū gaṇetvā seyyā gaṇetuṁ,",
  "tika-vin11t29:18_3": "seyyā gaṇetvā seyyaggena gāhetu’’ntiādinā (cūḷava.",
  "tika-vin11t29:18_4": "318) nayena anuññātaniyāmeneva senāsanaggāhāpanaṁ purimiko nāma senāsanaggāho.",
  "tika-vin11t29:18_5": "Evameva pacchimikāya vassūpanāyikadivase senāsanaggāhāpanaṁ pacchimiko nāma.",
  "tika-vin11t29:18_6": "Evameva mahāpavāraṇādivasassa anantaradivase ‘‘bhante,",
  "tika-vin11t29:18_7": "antarāmuttakaṁ senāsanaṁ gaṇhathā’’ti vatvā vuḍḍhapaṭipāṭiyā senāsanaggāhāpanaṁ antarāmuttako nāma.",
  "tika-vin11t29:18_8": "Pakāsito ‘‘aparajjugatāya āsāḷhiyāpurimiko gāhāpetabbo,",
  "tika-vin11t29:18_9": "māsagatāya āsāḷhiyā pacchimiko gāhetabbo,",
  "tika-vin11t29:18_10": "aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti (cūḷava. 318) vutto.",
  "tika-vin11t29:19_0": "2843.",
  "tika-vin11t29:19_1": "Vuttamevatthaṁ niyametvā dassetumāha ‘‘pubbāruṇā’’tiādi.",
  "tika-vin11t29:19_2": "Idha pāṭipadā nāma dve vassūpanāyikadivasā ceva mahāpavāraṇāya anantaradivaso ca.",
  "tika-vin11t29:19_3": "Imesaṁ tiṇṇaṁ pāṭipadadivasānaṁ aruṇo pubbāruṇo nāma.",
  "tika-vin11t29:19_4": "Te divase atikkamma dutiyatithipaṭibaddho aruṇo punāruṇo nāma. Idanti ubhayāruṇānantaraṁ.",
  "tika-vin11t29:19_5": "Senāsanagāhakassāti ettha sakatthe ka-paccayo, senāsanaggāhassāti attho.",
  "tika-vin11t29:19_6": "Yathāha – ‘‘idañhi senāsanaggāhassa khetta’’nti.",
  "tika-vin11t29:19_7": "Vassūpagate vassūpagame kātabbe sati, sādhetabbapayojane bhummaṁ.",
  "tika-vin11t29:19_8": "Vassūpagateti vā nimittatthe bhummaṁ. Purimikāya,",
  "tika-vin11t29:19_9": "hi pacchimikāya ca vassūpagamanassa taṁ tadahu senāsanaggāho nimittaṁ,",
  "tika-vin11t29:19_10": "antarāmuttako pana āgamino vassūpagamanassāti evaṁ tividhopi senāsanaggāho vassūpagamanassa nimittaṁ hoti.",
  "tika-vin11t29:20_0": "2844.",
  "tika-vin11t29:20_1": "Pāṭipadadivasassa aruṇe uggateyeva senāsane pana gāhite añño bhikkhu āgantvā sace senāsanapaññāpakaṁ senāsanaṁ yācati,",
  "tika-vin11t29:20_2": "so bhikkhu senāsanapaññāpakena ‘‘senāsanaṁ gāhita’’nti vattabboti yojanā.",
  "tika-vin11t29:21_0": "2845.",
  "tika-vin11t29:21_1": "Vassāvāsassa idaṁ vassāvāsikaṁ,",
  "tika-vin11t29:21_2": "vassaṁvutthānaṁ dātabbacīvaraṁ,",
  "tika-vin11t29:21_3": "gāthābandhavasena ‘‘vassavāsika’’nti rassattaṁ.",
  "tika-vin11t29:21_4": "Saṅghikaṁ apaloketvā gahitaṁ vassāvāsikaṁ cīvaraṁ sace tatrajaṁ tatruppādaṁ hoti,",
  "tika-vin11t29:21_5": "antovasse vibbhantopi labhateti yojanā.",
  "tika-vin11t29:21_6": "‘‘Tatrajaṁ sace’’ti iminā cassa dāyakānaṁ vassāvāsikapaccayavasena gāhitaṁ pana na labhatīti dīpeti.",
  "tika-vin11t29:21_7": "Yathāha – ‘‘paccayavasena gāhitaṁ pana na labhatīti vadantī’’ti (cūḷava. aṭṭha. 318).",
  "tika-vin11t29:22_0": "2846-8.",
  "tika-vin11t29:22_1": "Sace vutthavasso yo bhikkhu āvāsikahatthato kiñci ticīvarādikaṁ kappiyabhaṇḍaṁ attano gahetvā ‘‘asukasmiṁ kule mayhaṁ gahitaṁ vassāvāsikacīvaraṁ gaṇha’’ iti evaṁ vatvā tassa āvāsikassa datvā disaṁ gacchati pakkamati,",
  "tika-vin11t29:22_2": "so tattha gataṭṭhāne sace uppabbajati gihī hoti,",
  "tika-vin11t29:22_3": "tassa disaṁgatassa sampattaṁ taṁ vassāvāsikaṁ tena tathā dinnampi āvāsiko bhikkhu gahetuṁ na labhati,",
  "tika-vin11t29:22_4": "tassa pāpitaṁ vassāvāsikacīvaraṁ saṅghikaṁyeva siyāti yojanā. Yathāha – ‘‘idha, bhikkhave,",
  "tika-vin11t29:22_5": "vassaṁvuttho bhikkhu vibbhamati, saṅghasseveta’’nti.",
  "tika-vin11t29:23_0": "2849.",
  "tika-vin11t29:23_1": "Tasmiṁ kule dāyake manusse sammukhā ce paṭicchāpeti,",
  "tika-vin11t29:23_2": "tassa disaṁgamissa sampattaṁ vassāvāsikacīvaraṁ āvāsiko labhatīti yojanā.",
  "tika-vin11t29:24_0": "2850.",
  "tika-vin11t29:24_1": "Tattha ārāmo nāma pupphārāmo vā phalārāmo vā.",
  "tika-vin11t29:24_2": "Vihāro nāma yaṁ kiñci pāsādādisenāsanaṁ.",
  "tika-vin11t29:24_3": "Vatthūni duvidhassapīti ārāmavatthu,",
  "tika-vin11t29:24_4": "vihāravatthūti duvidhassa vatthūni ca.",
  "tika-vin11t29:24_5": "Ārāmavatthu nāma tesaṁyeva ārāmānaṁ atthāya paricchinditvā ṭhapitokāso,",
  "tika-vin11t29:24_6": "tesu vā ārāmesu vinaṭṭhesu tesaṁ porāṇakabhūmibhāgo.",
  "tika-vin11t29:24_7": "Vihāravatthu nāma tassa patiṭṭhānokāso.",
  "tika-vin11t29:24_8": "Bhisi nāma uṇṇabhisiādīnaṁ pañcannaṁ aññatarā.",
  "tika-vin11t29:24_9": "Bimbohanaṁ nāma vuttappakārānaṁ bimbohanānaṁ aññataraṁ.",
  "tika-vin11t29:24_10": "Mañcaṁ nāma masārako bundikābaddho, kuḷīrapādako,",
  "tika-vin11t29:24_11": "āhaccapādakoti imesaṁ pubbe vuttānaṁ catunnaṁ mañcānaṁ aññataraṁ.",
  "tika-vin11t29:24_12": "Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "tika-vin11t29:25_0": "2851.Lohakumbhī nāma kāḷalohena vā tambalohena vā yena kenaci lohena katā kumbhī. Kaṭāho pākaṭova.",
  "tika-vin11t29:25_1": "‘‘Bhāṇaka’’nti alañjaro vuccati.",
  "tika-vin11t29:25_2": "Alañjaroti ca bahuudakagaṇhanikā mahācāṭi,",
  "tika-vin11t29:25_3": "jalaṁ gaṇhituṁ alanti alañjaro.",
  "tika-vin11t29:25_4": "‘‘Vaṭṭacāṭi viya hutvā thokaṁ dīghamukho majjhe paricchedaṁ dassetvā kato’’ti gaṇṭhipade vuttaṁ. Vārakoti ghaṭo. Ku vuccati pathavī,",
  "tika-vin11t29:25_5": "tassā dālanato vidāraṇato ‘‘kudālo’’ti ayomayaupakaraṇaviseso vuccati.",
  "tika-vin11t29:26_0": "2852.Valliveḷuādīsu veḷūti mahāveṇu. Tiṇanti gehacchādanaṁ tiṇaṁ. Paṇṇaṁ tālapaṇṇādikaṁ. Muñjanti muñjatiṇaṁ. Pabbajanti pabbajatiṇaṁ,",
  "tika-vin11t29:26_1": "mattikā pakatimattikā vā gerukādipañcavaṇṇā vā mattikā. Āha ca aṭṭhakathācariyo.",
  "tika-vin11t29:27_0": "2853.Dveti paṭhamadutiyagarubhaṇḍāni. Dvīhi saṅgahitāni ‘‘āromo, ārāmavatthu, idaṁ paṭhamaṁ. Vihāro, vihāravatthu, idaṁ dutiya’’nti (cūḷava. 321-322) vuttattā.",
  "tika-vin11t29:27_1": "Catusaṅgahanti catūhi bhisiādīhi saṅgaho yassāti viggaho.",
  "tika-vin11t29:27_2": "Navakoṭṭhāsanti lohakumbhiādayo nava koṭṭhāsā assāti viggaho.",
  "tika-vin11t29:27_3": "Aṭṭhadhā valliādīhi aṭṭhahi pakārehi.",
  "tika-vin11t29:28_0": "2854.Itīti nidassanatthe.",
  "tika-vin11t29:28_1": "Evaṁ vuttanayena pañcahi rāsīhi niddiṭṭhānaṁ garubhaṇḍagaṇanānaṁ piṇḍavasena pañcavīsatividhaṁ garubhaṇḍaṁ pañcanimmalalocano nātho pakāsayīti yojanā.",
  "tika-vin11t29:28_2": "Pañca nimmalāni locanāni yassāti viggaho,",
  "tika-vin11t29:28_3": "maṁsadibbadhammabuddhasamantacakkhuvasena pañcavidhavippasannalocanoti attho.",
  "tika-vin11t29:29_0": "2855.Vissajjentoti issaravatāya parassa vissajjento.",
  "tika-vin11t29:29_1": "Vibhājentoti vassaggena pāpetvā vibhājento.",
  "tika-vin11t29:29_2": "Idañhi sabbampi garubhaṇḍaṁ senāsanakkhandhake (cūḷava. 321) ‘‘avissajjiyaṁ. Kiṭāgirivatthumhi (cūḷava.",
  "tika-vin11t29:29_3": "322) avebhaṅgiya’’nti ca vuttaṁ.",
  "tika-vin11t29:29_4": "Ubhayattha āgatavohārabhedadassanamukhena tattha vippaṭipajjantassa āpattiṁ dassento āha ‘‘bhikkhu thullaccayaṁ phuse’’ti. Parivāre pana –",
  "tika-vin11t29:30_0": "Avissajjiyaṁ avebhaṅgiyaṁ, pañca vuttā mahesinā;",
  "tika-vin11t29:31_0": "Vissajjentassa paribhuñjantassa anāpatti;",
  "tika-vin11t29:32_0": "Pañhā mesā kusalehi cintitāti. (pari. 479) –",
  "tika-vin11t29:33_0": "Āgataṁ.",
  "tika-vin11t29:33_1": "Tasmā mūlacchejjavasena avissajjiyaṁ, avebhaṅgiyañca,",
  "tika-vin11t29:33_2": "parivattanavasena pana vissajjentassa,",
  "tika-vin11t29:33_3": "paribhuñjantassa ca anāpattīti evamettha adhippāyo.",
  "tika-vin11t29:34_0": "2856.Bhikkhunā puggalena vā saṅghena vā gaṇena vā garubhaṇḍaṁ tu vissajjitaṁ avissaṭṭhameva hoti,",
  "tika-vin11t29:34_1": "vibhattañca avibhājitameva hotīti yojanā.",
  "tika-vin11t29:35_0": "2857.Ettha etesu pañcasu garubhaṇḍesu purimesu tīsu agarubhaṇḍakaṁ kiñci na ca atthīti yojanā.",
  "tika-vin11t29:35_1": "Catutthe pana garubhaṇḍe aṭṭhakathāya ‘‘lohakumbhī, lohabhāṇakaṁ,",
  "tika-vin11t29:35_2": "lohakaṭāhanti imāni tīṇi mahantāni vā hontu khuddakāni vā,",
  "tika-vin11t29:35_3": "antamaso pasatamattaudakagaṇhanakānipi garubhaṇḍāniyevā’’ti vuttanayaṁ dassetumāha ‘‘lohakumbhī’’tiādi.",
  "tika-vin11t29:36_0": "2858. Idaṁ tividhanti sambandho.",
  "tika-vin11t29:36_1": "Pādagaṇhanakoti ettha pādo nāma magadhanāḷiyā pañcanāḷimattagaṇhanako bhājanaviseso.",
  "tika-vin11t29:36_2": "Bhājanānaṁ pamāṇaṁ karontā sīhaḷadīpe yebhuyyena teneva pādena minanti.",
  "tika-vin11t29:36_3": "Tasmā aṭṭhakathāyaṁ ‘‘sīhaḷadīpe pādagaṇhanako bhājetabbo’’ti (cūḷava. aṭṭha. 321) vuttaṁ.",
  "tika-vin11t29:36_4": "Lohavārakoti kāḷalohatambalohavaṭṭalohakaṁsalohānaṁ yena kenaci kato. Bhājiyoti bhājetabbo.",
  "tika-vin11t29:37_0": "2859.Tato uddhanti tato pādagaṇhanakavārakato uddhaṁ adhikaṁ gaṇhanako.",
  "tika-vin11t29:37_1": "Evaṁ pāḷiāgatānaṁ vinicchayaṁ dassetvā aṭṭhakathāgatānaṁ (cūḷava. aṭṭha.",
  "tika-vin11t29:37_2": "321) dassetumāha ‘‘bhiṅgārādīnī’’tiādi.",
  "tika-vin11t29:37_3": "Bhiṅgāro nāma ukkhittahatthisoṇḍākārena katajalaniggamakaṇṇiko uccagīvo mahāmukhaudakabhājanaviseso.",
  "tika-vin11t29:37_4": "Ādi-saddena aṭṭhakathāgatāni ‘‘paṭiggahauḷuṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni khuddakāni vā mahantāni vā’’ti (cūḷava. aṭṭha. 321) vuttāni saṅgaṇhāti.",
  "tika-vin11t29:37_5": "Sabbānīti khuddakāni vā mahantāni vā.",
  "tika-vin11t29:38_0": "2860.",
  "tika-vin11t29:38_1": "Tambathālakā ayathālakā bhājetabbāti yojanā.",
  "tika-vin11t29:38_2": "Ca-saddena aṭṭhakathāyaṁ vuttaṁ ‘‘ṭhapetvā pana bhājanavikatiṁ aññasmimpi kappiyalohabhaṇḍe añjanī añjanisalākā kaṇṇamalaharaṇī sūci paṇṇasūci khuddako pipphalako khuddakaṁ ārakaṇṭakaṁ kuñcikā tāḷaṁ kattarayaṭṭhivedhako natthudānaṁ bhindivālo lohakūṭo lohakuṭṭi lohaguḷo lohapiṇḍi lohaaraṇī cakkalikaṁ aññampi vippakataṁ lohabhaṇḍaṁ bhājiya’’nti (cūḷava. aṭṭha. 321) vacanaṁ saṅgaṇhāti. Dhūmanettanti dhūmanāḷikā.",
  "tika-vin11t29:38_3": "Ādi-saddena ‘‘phāladīparukkhadīpakapallakaolambakadīpakaitthipurisatiracchānagatarūpakāni pana aññāni vā bhitticchadanakavāṭādīsu upanetabbāni antamaso lohakhilakaṁ upādāya sabbāni lohabhaṇḍāni garubhaṇḍāniyeva hontī’’ti (cūḷava. aṭṭha. 321) vuttaṁ saṅgaṇhāti.",
  "tika-vin11t29:39_0": "2861.Attanā paṭiladdhanti ettha pi-saddo luttaniddiṭṭho, attanā paṭiladdhampīti attho.",
  "tika-vin11t29:39_1": "Bhikkhunā attanā paṭiladdhampi taṁ lohabhaṇḍaṁ kiñcipi puggalikaparibhogena na bhuñjitabbanti yojanā.",
  "tika-vin11t29:40_0": "2862.",
  "tika-vin11t29:40_1": "Kaṁsavaṭṭalohānaṁ vikārabhūtāni tambamayabhājanānipi puggalikaparibhogena sabbaso paribhuñjituṁ na vaṭṭantīti yojanā.",
  "tika-vin11t29:41_0": "2863.Eseva nayoti ‘‘na puggalikabhogenā’’tiādinā dassitanayo.",
  "tika-vin11t29:41_1": "Saṅghikesu vā gihīnaṁ santakesu vā yathāvuttabhaṇḍesu paribhogapaccayā doso na atthīti yojanā.",
  "tika-vin11t29:41_2": "‘‘Kaṁsalohādibhājanaṁ saṅghassa dinnampi pārihāriyaṁ na vaṭṭati,",
  "tika-vin11t29:41_3": "gihivikatanīhāreneva paribhuñjitabba’’nti (cūḷava. aṭṭha. 321) mahāpaccariyaṁ vuttaṁ.",
  "tika-vin11t29:41_4": "Ettha ca pārihāriyaṁ na vaṭṭati attano santakaṁ viya gahetvā paribhuñjituṁ na vaṭṭatīti.",
  "tika-vin11t29:41_5": "‘‘Gihivikatanīhārenevaparibhuñjitabba’’nti iminā sace ārāmikādayo paṭisāmetvā paṭidenti,",
  "tika-vin11t29:41_6": "paribhuñjituṁ vaṭṭatīti dasseti.",
  "tika-vin11t29:42_0": "2864.Khīrapāsāṇanti mudukā pāṇajāti.",
  "tika-vin11t29:42_1": "Vuttañhi mātikāṭṭhakathāgaṇṭhipade ‘‘khīrapāsāṇo nāma muduko pāsāṇo’’ti. Garukanti garubhaṇḍaṁ.",
  "tika-vin11t29:42_2": "Taṭṭakādikanti ādi-saddena sarakādīnaṁ saṅgaho.",
  "tika-vin11t29:42_3": "Ghaṭakoti khīrapāsāṇamayoyeva vārako.",
  "tika-vin11t29:42_4": "‘‘Pādagaṇhanato uddha’’nti iminā pādagaṇhanako agarubhaṇḍanti dīpeti.",
  "tika-vin11t29:43_0": "2865.",
  "tika-vin11t29:43_1": "‘‘Suvaṇṇarajatahārakūṭajātiphalikabhājanāni gihivikatānipi na vaṭṭanti,",
  "tika-vin11t29:43_2": "pageva saṅghikaparibhogena vā puggalikaparibhogena vā’’ti (cūḷava. aṭṭha.",
  "tika-vin11t29:43_3": "321) aṭṭhakathāyaṁ vuttanayaṁ dassetumāha ‘‘siṅgī’’tiādi. Siṅgīti suvaṇṇaṁ. Sajjhu rajataṁ.",
  "tika-vin11t29:43_4": "Hārakūṭaṁ nāma suvaṇṇavaṇṇaṁ lohajātaṁ. Phalikena ubbhavaṁ jātaṁ,",
  "tika-vin11t29:43_5": "phalikamayaṁ bhājananti attho.",
  "tika-vin11t29:43_6": "Gihīnaṁ santakānipīti api-saddena gihivikataparibhogenāpi tāva na vaṭṭanti,",
  "tika-vin11t29:43_7": "pageva saṅghikaparibhogena vā puggalikaparibhogena vāti dīpeti.",
  "tika-vin11t29:43_8": "Senāsanaparibhoge pana āmāsampi anāmāsampi sabbaṁ vaṭṭati.",
  "tika-vin11t29:44_0": "2866.Khuddāti yāya vāsiyā ṭhapetvā dantakaṭṭhacchedanaṁ vā ucchutacchanaṁ vā aññaṁ mahākammaṁ kātuṁ na sakkā,",
  "tika-vin11t29:44_1": "evarūpā khuddakā vāsi bhājanīyā.",
  "tika-vin11t29:44_2": "Mahattarīti yathāvuttappamāṇāya vāsiyā mahantatarā yena kenaci ākārena katavāsi garubhaṇḍaṁ.",
  "tika-vin11t29:44_3": "Vejjānaṁ sirāvedhanakampi ca pharasu tathā garubhaṇḍanti yojanā.",
  "tika-vin11t29:45_0": "2867.Kuṭhārīti ettha pharasusadisova vinicchayo.",
  "tika-vin11t29:45_1": "Yā pana āvudhasaṅkhepena katā, ayaṁ anāmāsā.",
  "tika-vin11t29:45_2": "Kudālo antamaso caturaṅgulamattopi.",
  "tika-vin11t29:45_3": "Sikharanti dhanurajjuto nāmetvā dāruādīnaṁ vijjhanakakaṇṭako. Tenevāti nikhādaneneva.",
  "tika-vin11t29:46_0": "2868.",
  "tika-vin11t29:46_1": "Nikhādanassa bhedavantatāya taṁ vibhajitvā dassetumāha ‘‘caturassamukhaṁ doṇimukha’’nti.",
  "tika-vin11t29:46_2": "Doṇimukhanti doṇi viya ubhayapassena nāmitamukhaṁ.",
  "tika-vin11t29:46_3": "Vaṅkanti aggato nāmetvā katanikhādanaṁ. Pi-saddena ujukaṁ saṅgaṇhāti. Tattha cāti tasmiṁ nikhādane.",
  "tika-vin11t29:46_4": "Sadaṇḍaṁ khuddakañca nikhādanaṁ sabbaṁ garubhaṇḍanti yojanā.",
  "tika-vin11t29:46_5": "‘‘Sadaṇḍaṁ khuddaka’’nti iminā visesanadvayena adaṇḍaṁ phalamattaṁ sipāṭikāya ṭhapetvā pariharaṇayoggaṁ sammajjanidaṇḍavedhanakaṁ nikhādanaṁ agarubhaṇḍaṁ,",
  "tika-vin11t29:46_6": "tato mahantaṁ nikhādanaṁ adaṇḍampi garubhaṇḍanti dīpeti.",
  "tika-vin11t29:46_7": "Yehi manussehi vihāre vāsiādīni dinnāni ca honti,",
  "tika-vin11t29:46_8": "te ce ghare daḍḍhe vā corehi vā vilutte ‘‘detha no, bhante,",
  "tika-vin11t29:46_9": "upakaraṇe puna pākatike karissāmā’’ti vadanti, dātabbā. Sace āharanti, na vāretabbā, anāharantāpi na codetabbā.",
  "tika-vin11t29:47_0": "2869.",
  "tika-vin11t29:47_1": "‘‘Kammārataṭṭakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni sabbāni lohamayaupakaraṇāni saṅghe dinnakālato paṭṭhāya garubhaṇḍāni.",
  "tika-vin11t29:47_2": "Tipukoṭṭakasuvaṇṇakāracammakāraupakaraṇesupi eseva nayo.",
  "tika-vin11t29:47_3": "Ayaṁ pana viseso – tipukoṭṭakaupakaraṇesupi tipucchedanasatthakaṁ,",
  "tika-vin11t29:47_4": "suvaṇṇakāraupakaraṇesu suvaṇṇacchedanasatthakaṁ,",
  "tika-vin11t29:47_5": "cammakāraupakaraṇesu kataparikammacammachindanakaṁ khuddakasatthanti imāni bhājanīyabhaṇḍānī’’ti (cūḷava. aṭṭha.",
  "tika-vin11t29:47_6": "321) aṭṭhakathāgataṁ vinicchayekadesaṁ dassetumāha ‘‘muṭṭhika’’ntiādi .",
  "tika-vin11t29:47_7": "Tulādikanti ettha ādi-saddena kattariādiupakaraṇaṁ saṅgaṇhāti.",
  "tika-vin11t29:48_0": "2870.",
  "tika-vin11t29:48_1": "‘‘Nahāpitatunnakārānaṁ upakaraṇesupi ṭhapetvā mahākattariṁ, mahāsaṇḍāsaṁ,",
  "tika-vin11t29:48_2": "mahāpipphalakañca sabbaṁ bhājanīyaṁ.",
  "tika-vin11t29:48_3": "Mahākattariādīni garubhaṇḍānī’’ti (cūḷava. aṭṭha.",
  "tika-vin11t29:48_4": "321) aṭṭhakathāgataṁ vinicchayaṁ dassetumāha ‘‘nhāpitakassā’’tiādi.",
  "tika-vin11t29:48_5": "Nhāpitakassa upakaraṇesu saṇḍāso,",
  "tika-vin11t29:48_6": "mahattarī kattarī ca tunnakārānañca upakaraṇesu mahattarī kattarī ca mahāpipphalakañca garubhaṇḍakanti yojanā.",
  "tika-vin11t29:49_0": "2871.",
  "tika-vin11t29:49_1": "Ettāvatā catutthagarubhaṇḍe vinicchayaṁ dassetvā idāni pañcamagarubhaṇḍe vinicchayaṁ dassetumāha ‘‘vallī’’tiādi.",
  "tika-vin11t29:49_2": "Vettalatādikā valli dullabhaṭṭhāne saṅghassa dinnā vā tattha saṅghassa bhūmiyaṁ jātā,",
  "tika-vin11t29:49_3": "rakkhitā gopitā vā aḍḍhabāhuppamāṇā garubhaṇḍaṁ hotīti yojanā.",
  "tika-vin11t29:49_4": "‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipade vuttaṁ.",
  "tika-vin11t29:49_5": "‘‘Aḍḍhabāhu nāma vidatthicaturaṅgula’’ntipi vadanti. Sace sā valli saṅghakamme,",
  "tika-vin11t29:49_6": "cetiyakamme ca kate atirekā hoti,",
  "tika-vin11t29:49_7": "puggalikakammepi upanetuṁ vaṭṭati.",
  "tika-vin11t29:49_8": "Arakkhitā pana garubhaṇḍameva na hoti.",
  "tika-vin11t29:50_0": "2872.Aṭṭhakathāyaṁ ‘‘suttamakacivākanāḷikerahīracammamayā rajjukā vā yottāni vā vāke ca nāḷikerahīre ca vaṭṭetvā katā ekavaṭṭā vā dvivaṭṭā vā saṅghassa dinnakālato paṭṭhāya garubhaṇḍaṁ.",
  "tika-vin11t29:50_1": "Suttaṁ pana avaṭṭetvā dinnaṁ,",
  "tika-vin11t29:50_2": "makacivākanāḷikerahīrā ca bhājanīyā’’ti (cūḷava. aṭṭha.",
  "tika-vin11t29:50_3": "321) āgatavinicchayaṁ dassetumāha ‘‘suttavākādinibbattā’’tiādi.",
  "tika-vin11t29:50_4": "Vākādīti ādi-saddena makacivākanāḷikerahīracammānaṁ gahaṇaṁ. Nātidīghā rajjukā. Atidīghaṁ yottakaṁ.",
  "tika-vin11t29:51_0": "2873.",
  "tika-vin11t29:51_1": "Nāḷikerassa hīre vā makacivāke vā vaṭṭetvā katā ekavaṭṭāpi garubhaṇḍakanti yojanā.",
  "tika-vin11t29:51_2": "Yehi panetāni rajjukayottādīni dinnāni honti,",
  "tika-vin11t29:51_3": "te attano karaṇīyena harantā na vāretabbā.",
  "tika-vin11t29:52_0": "2874.",
  "tika-vin11t29:52_1": "Vaḍḍhakiaṅgulena aṭṭhaṅgulāyato sūcidaṇḍamatto pariṇāhato sīhaḷadīpe lekhakānaṁ lekhanisūcidaṇḍamatto saṅghassa dinno vā tatthajātako vā rakkhito gopito veḷu garubhaṇḍaṁ siyāti yojanā.",
  "tika-vin11t29:52_2": "‘‘Yaṁ majjhimapurisassa kaniṭṭhaṅguliyā aggappamāṇaṁ,",
  "tika-vin11t29:52_3": "idaṁ sīhaḷadīpe lekhakānaṁ lekhanisūciyā pamāṇa’’nti vadanti.",
  "tika-vin11t29:52_4": "So ca saṅghakamme ca cetiyakamme ca kate atireko puggalikakamme dātuṁ vaṭṭati.",
  "tika-vin11t29:53_0": "2875.",
  "tika-vin11t29:53_1": "Daṇḍo ca salākā ca daṇḍasalākā,",
  "tika-vin11t29:53_2": "chattassa daṇḍasalākāti viggaho. Chattadaṇḍo nāma chattapiṇḍi.",
  "tika-vin11t29:53_3": "Chattasalākāti chattapañjarasalākā. Daṇḍoti upāhanadaṇḍako.",
  "tika-vin11t29:53_4": "‘‘Daṇḍo’’ti sāmaññena vuttepi aṭṭhakathāgatesu sarūpena idhāvutto upāhanadaṇḍoyeva sāmaññavacanena pārisesato gahetabboti.",
  "tika-vin11t29:53_5": "Daḍḍhagehamanussā gaṇhitvā gacchantā na vāretabbā.",
  "tika-vin11t29:54_0": "2876.Muñjādīsu gehacchadanārahesu tiṇesu yaṁ kiñci muṭṭhimattaṁ tiṇaṁ vā gehacchadanārahaṁ tālapaṇṇādi ekampi saṅghassa dinnaṁ vā tattha saṅghikabhūmiyaṁ jātaṁ vā garubhaṇḍaṁ siyāti yojetabbā.",
  "tika-vin11t29:54_1": "Tattha muṭṭhimattaṁ nāma karaḷamattaṁ.",
  "tika-vin11t29:54_2": "Idañca karaḷaṁ katvā chādentānaṁ chadanakaraḷavasena gahetabbaṁ.",
  "tika-vin11t29:54_3": "Tālapaṇṇādīti ādi-saddena nāḷikerapaṇṇādigehacchadanapaṇṇānaṁ gahaṇaṁ.",
  "tika-vin11t29:54_4": "Tampi muñjādi saṅghakamme ca cetiyakamme ca kate atirekaṁ puggalikakamme dātuṁ vaṭṭati.",
  "tika-vin11t29:54_5": "Daḍḍhagehamanussā gahetvā gacchanti, na vāretabbāti.",
  "tika-vin11t29:55_0": "2877-8.Aṭṭhaṅgulappamāṇoti dīghato aṭṭhaṅgulamatto. Keci ‘‘puthulato’’ti vadanti.",
  "tika-vin11t29:55_1": "Rittapotthakoti lekhāhi suññapotthako,",
  "tika-vin11t29:55_2": "na likhitapotthakoti vuttaṁ hoti.",
  "tika-vin11t29:55_3": "‘‘Aṭṭhaṅgulappamāṇo’’ti iminā aṭṭhaṅgulato ūnappamāṇo bhājiyo,",
  "tika-vin11t29:55_4": "‘‘rittapotthako’’ti iminā aṭṭhaṅgulato atirekappamāṇopi likhitapotthako bhājiyoti dasseti.",
  "tika-vin11t29:56_0": "‘‘Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu vā yaṁ kiñci dullabhaṭṭhāne ānetvā vā dinnaṁ tatthajātakaṁ vā rakkhitagopitaṁ tālaphalapakkamattaṁ garubhaṇḍaṁ hotī’’ti (cūḷava. aṭṭha.",
  "tika-vin11t29:56_1": "321) aṭṭhakathāgatavinicchayaṁ dassetumāha ‘‘mattikā’’tiādi.",
  "tika-vin11t29:56_2": "Pākatikā vā setagerukādipañcavaṇṇā vāpi mattikāti yojanā. Sileso nāma kabiṭṭhādisileso.",
  "tika-vin11t29:56_3": "Ādi-saddena sajjurasakaṅguṭṭhādīnaṁ gahaṇaṁ.",
  "tika-vin11t29:56_4": "Tālapakkapamāṇanti ekaṭṭhitālaphalapamāṇāpi. Tampi mattikādi saṅghakamme,",
  "tika-vin11t29:56_5": "cetiyakamme ca niṭṭhite atirekaṁ puggalikakamme dātuṁ vaṭṭati.",
  "tika-vin11t29:57_0": "2879-80. ‘‘Veḷuādika’’nti padacchedo.",
  "tika-vin11t29:57_1": "Rakkhitaṁ gopitaṁ vāpi gaṇhatā samakaṁ vā atirekaṁ vā thāvaraṁ antamaso taṁagghanakaṁ vālikameva vā datvā gahetabbanti yojanā.",
  "tika-vin11t29:58_0": "Aṭṭhakathāyaṁ pana ‘‘rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ antamaso taṁagghanakavālikāyapi phātikammaṁ katvā gahetabbo.",
  "tika-vin11t29:58_1": "Phātikammaṁ akatvā gaṇhantena tattheva vaḷañjetabbo,",
  "tika-vin11t29:58_2": "gamanakāle saṅghike āvāse ṭhapetvā gantabbaṁ.",
  "tika-vin11t29:58_3": "Asatiyā gahetvā gatena pana pahiṇitvā dātabbo.",
  "tika-vin11t29:58_4": "Desantaragatena sampattavihāre saṅghikāvāse ṭhapetabbo’’ti (cūḷava. aṭṭha.",
  "tika-vin11t29:58_5": "321) veḷumhiyeva ayaṁ vinicchayo vutto,",
  "tika-vin11t29:58_6": "idha pana ‘‘valliveḷādikaṁ kiñcī’’ti valliādīnampi sāmaññena vuttattā taṁ upalakkhaṇamattaṁ valliādīsupi yathārahaṁ labbhatīti veditabbaṁ.",
  "tika-vin11t29:59_0": "2881.Añjananti silāmayo. Evaṁ haritālamanosilāpi.",
  "tika-vin11t29:60_0": "2882.",
  "tika-vin11t29:60_1": "Dārubhaṇḍe ayaṁ vinicchayo – pariṇāhato yathāvutta sūcidaṇḍappamāṇako aṭṭhaṅguladīgho yo koci dārubhaṇḍako dārudullabhaṭṭhāne saṅghassa dinno vā tatthajātako vā rakkhitagopito garubhaṇḍaṁ hotīti yojanā.",
  "tika-vin11t29:61_0": "2883.",
  "tika-vin11t29:61_1": "Evaṁ kurundaṭṭhakathāya āgatavinicchayaṁ dassetvā mahāaṭṭhakathāya (cūḷava. aṭṭha.",
  "tika-vin11t29:61_2": "321) āgataṁ dassetumāha ‘‘mahāaṭṭhakathāya’’ntiādi.",
  "tika-vin11t29:61_3": "Tattha āsandikasattaṅgā vuttalakkhaṇāva.",
  "tika-vin11t29:61_4": "‘‘Bhaddapīṭha’’nti vettamayaṁ pīṭhaṁ vuccati.",
  "tika-vin11t29:61_5": "Pīṭhikāti pilotikābaddhapīṭhameva.",
  "tika-vin11t29:62_0": "2884.Eḷakapādapīṭhaṁ nāma dārupaṭṭikāya upari pāde ṭhapetvā bhojanapallaṅkaṁ viya katapīṭhaṁ vuccati.",
  "tika-vin11t29:62_1": "‘‘Āmalakavaṭṭakapīṭha’’nti etassa ‘‘āmaṇḍakavaṭṭaka’’nti pariyāyo,",
  "tika-vin11t29:62_2": "tasmā ubhayenāpi āmalakākārena yojitaṁ bahupādakapīṭhaṁ vuccati.",
  "tika-vin11t29:62_3": "Kesuci potthakesu ‘‘tathāmaṇḍakapīṭhaka’’nti pāṭho.",
  "tika-vin11t29:62_4": "Gāthābandhavasena maṇḍaka-saddapayogo.",
  "tika-vin11t29:62_5": "Kocchaṁ bhūtagāmavagge catutthasikkhāpade vuttasarūpaṁ.",
  "tika-vin11t29:62_6": "Palālapīṭhanti nipajjanatthāya katā palālabhisi,",
  "tika-vin11t29:62_7": "iminā kadalipattādimayapīṭhampi upalakkhaṇato dassitaṁ.",
  "tika-vin11t29:62_8": "Yathāha – ‘‘palālapīṭhena cettha kadalipattādipīṭhānipi saṅgahitānī’’ti (cūḷava. aṭṭha. 321).",
  "tika-vin11t29:62_9": "Dhovanephalakanti cīvaradhovanaphalakaṁ,",
  "tika-vin11t29:62_10": "dhovanādisaddānaṁ viyettha vibhattialopo.",
  "tika-vin11t29:62_11": "Imesu tāva yaṁ kiñci khuddakaṁ vā hotu mahantaṁ vā,",
  "tika-vin11t29:62_12": "saṅghassa dinnaṁ garubhaṇḍaṁ hoti.",
  "tika-vin11t29:62_13": "Byagghacammaonaddhampi vāḷarūpaparikkhittaṁ ratanaparisibbitaṁ kocchaṁ garubhaṇḍameva.",
  "tika-vin11t29:63_0": "2885.Bhaṇḍikāti daṇḍakaṭṭhacchedanabhaṇḍikā. Muggaroti daṇḍamuggaro.",
  "tika-vin11t29:63_1": "Daṇḍamuggaro nāma yena rajitacīvaraṁ pothenti.",
  "tika-vin11t29:63_2": "Vatthaghaṭṭanamuggaroti cīvaraghaṭṭanamuggaro, yena anuvātādiṁ ghaṭṭenti.",
  "tika-vin11t29:63_3": "Ambaṇanti phalakehi pokkharaṇisadisaṁ katapānīyabhājanaṁ. Mañjūsā nāma doṇipeḷā. Nāvā poto.",
  "tika-vin11t29:63_4": "Rajanadoṇikā nāma yattha cīvaraṁ rajanti, pakkarajanaṁ vā ākiranti.",
  "tika-vin11t29:64_0": "2886.Uḷuṅkoti nāḷikeraphalakaṭāhādimayo uḷuṅko.",
  "tika-vin11t29:64_1": "Ubhayaṁ pidhānasamako samuggo.",
  "tika-vin11t29:64_2": "‘‘Khuddako parividhano karaṇḍa’’nti vadanti.",
  "tika-vin11t29:64_3": "Karaṇḍo ca pādagaṇhanakato atirekappamāṇo idha adhippeto. Kaṭacchūti dabbi.",
  "tika-vin11t29:64_4": "Ādi-saddena pānīyasarāvapānīyasaṅkhādīnaṁ gahaṇaṁ.",
  "tika-vin11t29:65_0": "2887.Gehasambhāranti gehopakaraṇaṁ.",
  "tika-vin11t29:65_1": "Thambhatulāsopānaphalakādi dārumayaṁ,",
  "tika-vin11t29:65_2": "pāsāṇamayampi imināva gahitaṁ.",
  "tika-vin11t29:65_3": "Kappiyacammanti ‘‘eḷakājamigāna’’ntiādinā (vi. vi.",
  "tika-vin11t29:65_4": "2650) heṭṭhā dassitaṁ kappiyacammaṁ. Tabbipariyāyaṁ akappiyaṁ. Abhājiyaṁ garubhaṇḍattā.",
  "tika-vin11t29:65_5": "Bhūmattharaṇaṁ katvā paribhuñjituṁ vaṭṭati.",
  "tika-vin11t29:66_0": "2888.Aṭṭhakathāyaṁ ‘‘eḷakacammaṁ pana paccattharaṇagatikameva hoti,",
  "tika-vin11t29:66_1": "tampi garubhaṇḍamevā’’ti (cūḷava. aṭṭha.",
  "tika-vin11t29:66_2": "321) vuttattā āha ‘‘eḷacammaṁ garuṁ vutta’’nti.",
  "tika-vin11t29:66_3": "Kurundiyaṁ pana ‘‘sabbaṁ mañcappamāṇaṁ cammaṁ garubhaṇḍa’’nti (cūḷava. aṭṭha. 321) vuttaṁ.",
  "tika-vin11t29:66_4": "Ettha ca ‘‘paccattharaṇagatikamevā’’ti iminā mañcapīṭhepi attharituṁ vaṭṭatīti dīpeti.",
  "tika-vin11t29:66_5": "‘‘Pāvārādipaccattharaṇampi garubhaṇḍa’’nti eke, ‘‘no’’ti apare, vīmaṁsitvā gahetabbaṁ.",
  "tika-vin11t29:66_6": "Mañcappamāṇanti ca pamāṇayuttaṁ mañcaṁ.",
  "tika-vin11t29:66_7": "Pamāṇayuttamañco nāma yassa dīghaso nava vidatthiyo tiriyañca tadupaḍḍhaṁ.",
  "tika-vin11t29:66_8": "Uddhaṁ mukhamassāti udukkhalaṁ. Ādi-saddena musalaṁ, suppaṁ, nisadaṁ, nisadapoto, pāsāṇadoṇi, pāsāṇakaṭāhañca saṅgahitaṁ.",
  "tika-vin11t29:66_9": "Pesakārādīti ādi-saddena cammakārādīnaṁ gahaṇaṁ.",
  "tika-vin11t29:66_10": "Turivemādi pesakārabhaṇḍañca bhastādi cammakārabhaṇḍañca kasibhaṇḍañca yuganaṅgalādi saṅghikaṁ saṅghasantakaṁ garubhaṇḍanti yojanā.",
  "tika-vin11t29:67_0": "2889.‘‘Tathevā’’ti iminā ‘‘saṅghika’’nti idaṁ paccāmasati. Ādhārakoti pattādhāro.",
  "tika-vin11t29:67_1": "Tālavaṇṭanti tālavaṇṭehi kataṁ.",
  "tika-vin11t29:67_2": "Veḷudantavilīvehi vā morapiñchehi vā cammavikatīhi vā katampi taṁsadisaṁ ‘‘tālavaṇṭa’’nteva vuccati.",
  "tika-vin11t29:67_3": "Vaṭṭavidhūpanānaṁ tālavaṇṭeyeva antogadhattā ‘‘bījanī’’ti caturassavidhūpanañca ketakapārohakuntālapaṇṇādimayadantamayavisāṇamayadaṇḍakamakasabījanī ca vuccati. Pacchi pākaṭāyeva.",
  "tika-vin11t29:67_4": "Pacchito khuddako tālapaṇṇādimayo bhājanaviseso caṅkoṭakaṁ.",
  "tika-vin11t29:67_5": "Sabbā sammajjanīti nāḷikerahīrādīhi baddhā yaṭṭhisammajjanī,",
  "tika-vin11t29:67_6": "muṭṭhisammajjanīti duvidhā pariveṇaṅgaṇādisammajjanī ca tatheva duvidhā khajjūrināḷikerapaṇṇādīhi baddhā gehasammajjanī cāti sabbāpi sammajjanī garubhaṇḍaṁ hoti.",
  "tika-vin11t29:68_0": "2890.Cakkayuttakayānanti hatthavaṭṭakasakaṭādiyuttayānañca.",
  "tika-vin11t29:69_0": "2891.Chattanti paṇṇakilañjasetacchattavasena tividhaṁ chattaṁ.",
  "tika-vin11t29:69_1": "Muṭṭhipaṇṇanti tālapaṇṇaṁ sandhāya vuttaṁ.",
  "tika-vin11t29:69_2": "Visāṇabhājanañca tumbabhājanañcāti viggaho, ekadesasarūpekaseso,",
  "tika-vin11t29:69_3": "gāthābandhavasena niggahitāgamo ca. Visāṇamayaṁ,",
  "tika-vin11t29:69_4": "bhājanaṁ tumbamayaṁ bhājanañcāti attho.",
  "tika-vin11t29:69_5": "Idha ‘‘pādagaṇhanakato atirittappamāṇa’’nti seso. Araṇī araṇisahitaṁ.",
  "tika-vin11t29:69_6": "Ādi-saddena āmalakatumbaṁ anuññātavāsiyā daṇḍañca saṅgaṇhāti. Lahu agarubhaṇḍaṁ, bhājanīyanti attho.",
  "tika-vin11t29:69_7": "Pādagaṇhanakato atirittappamāṇaṁ garubhaṇḍaṁ.",
  "tika-vin11t29:70_0": "2892.Visāṇanti govisāṇādi yaṁ kiñci visāṇaṁ.",
  "tika-vin11t29:70_1": "Atacchitaṁ yathāgatameva bhājanīyaṁ.",
  "tika-vin11t29:70_2": "Aniṭṭhitaṁ mañcapādādi yaṁ kiñci bhājanīyanti yojanā.",
  "tika-vin11t29:70_3": "Yathāha – ‘‘mañcapādo mañcaaṭanī pīṭhapādo pīṭhaaṭanī vāsipharasuādīnaṁ daṇḍoti etesu yaṁ kiñci vippakatatacchanakammaṁ aniṭṭhitameva bhājanīyaṁ,",
  "tika-vin11t29:70_4": "tacchitamaṭṭhaṁ pana garubhaṇḍaṁ hotī’’ti (cūḷava. aṭṭha. 321).",
  "tika-vin11t29:71_0": "2893.Niṭṭhito tacchito vāpīti tacchitaniṭṭhitopi.",
  "tika-vin11t29:71_1": "Vidhoti kāyabandhane anuññātavidho.",
  "tika-vin11t29:71_2": "Hiṅgukaraṇḍakoti hiṅgumayo vā tadādhāro vā karaṇḍako.",
  "tika-vin11t29:71_3": "Añjanīti añjananāḷikā ca añjanakaraṇḍako ca. Salākāyoti añjanisalākā.",
  "tika-vin11t29:71_4": "Udapuñchanīti hatthidantavisāṇādimayā udakapuñchanī. Idaṁ sabbaṁ bhājanīyameva.",
  "tika-vin11t29:72_0": "2894.Paribhogārahanti manussānaṁ upabhogaparibhogayoggaṁ.",
  "tika-vin11t29:72_1": "Kulālabhaṇḍanti ghaṭapiṭharādikumbhakārabhaṇḍampi.",
  "tika-vin11t29:72_2": "Pattaṅgārakaṭāhanti pattakaṭāhaṁ, aṅgārakaṭāhañca. Dhūmadānaṁ nāḷikā. Kapallikāti dīpakapallikā.",
  "tika-vin11t29:73_0": "2895.Thupikāti pāsādādithupikā. Dīparukkhoti padīpādhāro.",
  "tika-vin11t29:73_1": "Cayanacchadaniṭṭhakāti pākāracetiyādīnaṁ cayaniṭṭhakā ca gehādīnaṁ chadaniṭṭhakā ca.",
  "tika-vin11t29:73_2": "Sabbampīti yathāvuttaṁ sabbampi anavasesaṁ parikkhāraṁ.",
  "tika-vin11t29:74_0": "2896.Kañcanakoti sarako.",
  "tika-vin11t29:74_1": "Ghaṭakoti pādagaṇhanakato anatirittappamāṇo ghaṭako. ‘‘Yathā ca mattikābhaṇḍe,",
  "tika-vin11t29:74_2": "evaṁ lohabhaṇḍepi kuṇḍikā bhājanīyakoṭṭhāsameva bhajatī’’ti (cūḷava. aṭṭha.",
  "tika-vin11t29:74_3": "321) aṭṭhakathānayaṁ saṅgahetumāha ‘‘lohabhaṇḍepi kuṇḍikāpi ca bhājiyā’’ti.",
  "tika-vin11t29:75_0": "2897.Garu nāma pacchimaṁ garubhaṇḍattayaṁ. Thāvaraṁ nāma purimadvayaṁ. Saṅghassāti saṅghena.",
  "tika-vin11t29:75_1": "Parivattetvāti puggalikādīhi tādisehi tehi parivattetvā.",
  "tika-vin11t29:75_2": "Tatrāyaṁ parivattananayo (cūḷava. aṭṭha.",
  "tika-vin11t29:75_3": "321) – saṅghassa nāḷikerārāmo dūre hoti,",
  "tika-vin11t29:75_4": "kappiyakārakā taṁ bahutaraṁ khādanti,",
  "tika-vin11t29:75_5": "tato sakaṭavetanaṁ datvā appameva āharanti,",
  "tika-vin11t29:75_6": "aññesaṁ pana tassa ārāmassa avidūragāmavāsīnaṁ manussānaṁ vihārassa samīpe ārāmo hoti,",
  "tika-vin11t29:75_7": "te saṅghaṁ upasaṅkamitvā sakena ārāmena taṁ ārāmaṁ yācanti,",
  "tika-vin11t29:75_8": "saṅghena ‘‘ruccati saṅghassā’’ti apaloketvā sampaṭicchitabbo.",
  "tika-vin11t29:75_9": "Sacepi bhikkhūnaṁ rukkhasahassaṁ hoti, manussānaṁ pañcasatāni,",
  "tika-vin11t29:75_10": "‘‘nanu tumhākaṁ ārāmo khuddako’’ti na vattabbaṁ. Kiñcāpi hi ayaṁ khuddako,",
  "tika-vin11t29:75_11": "atha kho itarato bahutaraṁ āyaṁ deti. Sacepi samakameva deti,",
  "tika-vin11t29:75_12": "evampi icchiticchitakkhaṇe paribhuñjituṁ sakkāti gahetabbameva.",
  "tika-vin11t29:76_0": "Sace pana manussānaṁ bahutarā rukkhā honti,",
  "tika-vin11t29:76_1": "‘‘nanu tumhākaṁ bahutarā rukkhā’’ti vattabbaṁ.",
  "tika-vin11t29:76_2": "Sace ‘‘atirekaṁ amhākaṁ puññaṁ hotu, saṅghassa demā’’ti vadanti,",
  "tika-vin11t29:76_3": "jānāpetvā sampaṭicchituṁ vaṭṭati.",
  "tika-vin11t29:76_4": "Bhikkhūnaṁ rukkhā phaladhārino,",
  "tika-vin11t29:76_5": "manussānaṁ rukkhā na tāva phalaṁ gaṇhanti. Kiñcāpi na gaṇhanti,",
  "tika-vin11t29:76_6": "na cirasseva gaṇhissantīti sampaṭicchitabbameva.",
  "tika-vin11t29:76_7": "Manussānaṁ rukkhā phaladhārino,",
  "tika-vin11t29:76_8": "bhikkhūnaṁ na tāva phalaṁ gaṇhanti.",
  "tika-vin11t29:76_9": "‘‘Nanu tumhākaṁ rukkhā phaladhārino’’ti vattabbaṁ. Sace ‘‘gaṇhatha, bhante,",
  "tika-vin11t29:76_10": "amhākaṁ puññaṁ bhavissatī’’ti vadanti,",
  "tika-vin11t29:76_11": "jānāpetvā sampaṭicchituṁ vaṭṭati.",
  "tika-vin11t29:76_12": "Evaṁ ārāmena ārāmo parivattetabbo.",
  "tika-vin11t29:76_13": "Eteneva nayena ārāmavatthupi vihāropi vihāravatthupi ārāmena parivattetabbaṁ.",
  "tika-vin11t29:76_14": "Ārāmavatthunā ca mahantena vā khuddakena vā ārāmaārāmavatthuvihāravihāravatthūni.",
  "tika-vin11t29:77_0": "Kathaṁ vihārena vihāro parivattetabbo?",
  "tika-vin11t29:77_1": "Saṅghassa antogāme gehaṁ hoti,",
  "tika-vin11t29:77_2": "manussānaṁ vihāramajjhe pāsādo, ubhopi agghena samakā,",
  "tika-vin11t29:77_3": "sace manussā tena pāsādena taṁ gehaṁ yācanti, sampaṭicchituṁ vaṭṭati.",
  "tika-vin11t29:77_4": "Bhikkhūnaṁ ce mahagghataraṁ gehaṁ hoti,",
  "tika-vin11t29:77_5": "‘‘mahagghataraṁ amhākaṁ geha’’nti vutte ca ‘‘kiñcāpi mahagghataraṁ, pabbajitānaṁ pana asāruppaṁ,",
  "tika-vin11t29:77_6": "na sakkā tattha pabbajitehi vasituṁ, idaṁ pana sāruppaṁ, gaṇhathā’’ti vadanti,",
  "tika-vin11t29:77_7": "evampi sampaṭicchituṁ vaṭṭati.",
  "tika-vin11t29:77_8": "Sace pana manussānaṁ mahagghaṁ hoti,",
  "tika-vin11t29:77_9": "‘‘nanu tumhākaṁ gehaṁ mahaggha’’nti vattabbaṁ. ‘‘Hotu, bhante, amhākaṁ puññaṁ bhavissati,",
  "tika-vin11t29:77_10": "gaṇhathā’’ti vutte pana sampaṭicchituṁ vaṭṭati.",
  "tika-vin11t29:77_11": "Evaṁ vihārena vihāro parivattetabbo.",
  "tika-vin11t29:77_12": "Eteneva nayena vihāravatthupi ārāmopi ārāmavatthupi vihārena parivattetabbaṁ.",
  "tika-vin11t29:77_13": "Vihāravatthunā ca mahagghena vā appagghena vā vihāravihāravatthuārāmaārāmavatthūni.",
  "tika-vin11t29:77_14": "Evaṁ tāva thāvarena thāvaraparivattanaṁ veditabbaṁ.",
  "tika-vin11t29:78_0": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā,",
  "tika-vin11t29:78_1": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti.",
  "tika-vin11t29:78_2": "Sacepi rājarājamahāmattādayo ekappahāreneva mañcasataṁ vā mañcasahassaṁ vā denti,",
  "tika-vin11t29:78_3": "sabbe kappiyamañcā sampaṭicchitabbā,",
  "tika-vin11t29:78_4": "sampaṭicchitvā vuḍḍhapaṭipāṭiyā ‘‘saṅghikaparibhogena paribhuñjathā’’ti dātabbā, puggalikavasena na dātabbā.",
  "tika-vin11t29:78_5": "Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati.",
  "tika-vin11t29:79_0": "Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo. Tattha ce bahū mañcā honti, mañcena kammaṁ natthi,",
  "tika-vin11t29:79_1": "yassa vasanaṭṭhāne kammaṁ atthi,",
  "tika-vin11t29:79_2": "tattha ‘‘saṅghikaparibhogena paribhuñjathā’’ti dātabbo. Mahagghena satagghanakena,",
  "tika-vin11t29:79_3": "sahassagghanakena vā mañcena aññaṁ mañcasataṁ labhati, parivattetvā gahetabbaṁ.",
  "tika-vin11t29:79_4": "Na kevalaṁ mañcena mañcoyeva,",
  "tika-vin11t29:79_5": "ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti.",
  "tika-vin11t29:79_6": "Esa nayo pīṭhabhisibimbohanesupi etesu hi kappiyākappiyaṁ vuttanayameva.",
  "tika-vin11t29:79_7": "Tattha akappiyaṁ na paribhuñjitabbaṁ,",
  "tika-vin11t29:79_8": "kappiyaṁ saṅghikaparibhogena paribhuñjitabbaṁ.",
  "tika-vin11t29:79_9": "Akappiyaṁ vā mahagghaṁ kappiyaṁ vā parivattetvā vuttavatthūni gahetabbāni,",
  "tika-vin11t29:79_10": "agarubhaṇḍupagaṁ pana bhisibimbohanaṁ nāma natthīti.",
  "tika-vin11t29:80_0": "2898. Bhikkhu adhotena pādena,",
  "tika-vin11t29:80_1": "allapādena vā senāsanaṁ nakkameti sambandho. Sayanti ettha, āsanti cāti sayanāsanaṁ, parikammakatabhūmattharaṇādi.",
  "tika-vin11t29:80_2": "Allapādena vāti yena akkantaṭṭhāne udakaṁ paññāyati, evarūpena tintapādena.",
  "tika-vin11t29:80_3": "Yathāha – ‘‘allehi pādehīti yehi akkantaṭṭhāne udakaṁ paññāyati,",
  "tika-vin11t29:80_4": "evarūpehi pādehi paribhaṇḍakatabhūmi vā senāsanaṁ vā na akkamitabbaṁ.",
  "tika-vin11t29:80_5": "Sace pana udakasinehamattameva paññāyati, na udakaṁ, vaṭṭatī’’ti (cūḷava. aṭṭha. 324).",
  "tika-vin11t29:80_6": "Saupāhanoti ettha ‘‘dhotapādaka’’nti vattabbaṁ.",
  "tika-vin11t29:80_7": "Pāde paṭimukkāhi upāhanāhi saupāhano bhikkhu dhotapādakaṁ dhotapādehi akkamitabbaṭṭhānaṁ tatheva na akkameti yojanā.",
  "tika-vin11t29:81_0": "2899.Parikammakatāyāti sudhādiparikammakatāya.",
  "tika-vin11t29:81_1": "Niṭṭhubhantassāti kheḷaṁ pātentassa.",
  "tika-vin11t29:81_2": "Parikammakataṁ bhittinti setabhittiṁ vā cittakammakataṁ vā bhittiṁ. Na kevalañca bhittimeva,",
  "tika-vin11t29:81_3": "dvārampi vātapānampi apassenaphalakampi pāsāṇatthambhampi rukkhatthambhampi cīvarena vā kenaci vā appaṭicchādetvā apassayituṁ na labhatiyeva.",
  "tika-vin11t29:81_4": "‘‘Dvāravātapānādayo pana aparikammakatāpi apaṭicchādetvā na apassayitabbā’’ti gaṇṭhipade vuttaṁ.",
  "tika-vin11t29:82_0": "2901.",
  "tika-vin11t29:82_1": "Niddāyato tassa koci sarīrāvayavo paccattharaṇe saṅkuṭite sahasā yadi mañcaṁ phusati, dukkaṭanti yojanā.",
  "tika-vin11t29:83_0": "2902.Lomesu mañcaṁ phusantesu.",
  "tika-vin11t29:83_1": "Hatthapādānaṁ talena akkamituṁ vaṭṭatīti yojanā.",
  "tika-vin11t29:83_2": "Mañcapīṭhaṁ nīharantassa kāye paṭihaññati, anāpatti.",
  "tika-vin11t29:84_0": "‘‘Dāyakehi ‘kāyena phusitvā yathāsukhaṁ paribhuñjathā’ti dinnasenāsanaṁ,",
  "tika-vin11t29:84_1": "mañcapīṭhādiñca dāyakena vuttaniyāmena paribhuñjantassa doso natthī’’ti mātikaṭṭhakathāya sīhaḷagaṇṭhipade vuttattā tathā paribhuñjantassa anāpatti.",
  "tika-vin11t29:84_2": "‘‘Imaṁ mañcapīṭhādiṁ saṅghassa dammī’’ti vutte garubhaṇḍaṁ hoti,",
  "tika-vin11t29:84_3": "na bhājetabbaṁ saṅghassa parāmaṭṭhattā.",
  "tika-vin11t29:84_4": "‘‘Imaṁ mañcapīṭhādiṁ bhadantānaṁ vassaggena gaṇhituṁ dammī’’ti vutte satipi garubhaṇḍabhāve kappiyavatthuṁ bhājetvā gaṇhituṁ vaṭṭati,",
  "tika-vin11t29:84_5": "akappiyabhaṇḍameva bhājetvā gahetuṁ na labbhati.",
  "tika-vin11t29:84_6": "‘‘Imaṁ mañcapīṭhaṁ vassaggena gahetuṁ saṅghassa dammī’’ti vutte vassaggena bhājetvā gahetabbaṁ vassaggena bhājanaṁ paṭhamaṁ vatvā pacchā saṅghassa parāmaṭṭhattā.",
  "tika-vin11t29:84_7": "‘‘Saṅghassa imaṁ mañcapīṭhaṁ vassaggena gaṇhituṁ dammī’’ti vutte pana garubhaṇḍaṁ hoti paṭhamaṁ saṅghassa parāmaṭṭhattāti ayampi viseso mātikaṭṭhakathā gaṇṭhipadeyeva vutto.",
  "tika-vin11t29:85_0": "2903-4.",
  "tika-vin11t29:85_1": "Uddesabhattavinicchayekadesaṁ dassetumāha ‘‘sahassagghanako’’tiādi.",
  "tika-vin11t29:85_2": "Sahassagghanako sacīvaro piṇḍapāto avassikaṁ bhikkhuṁ patto,",
  "tika-vin11t29:85_3": "tasmiṁ vihāre ca ‘‘evarūpo piṇḍapāto avassikaṁ bhikkhuṁ patto’’ti likhitvā ṭhapitopi ca hoti,",
  "tika-vin11t29:85_4": "tato saṭṭhivassānamaccaye tādiso sahassagghanako sacīvaro koci piṇḍapāto sace uppanno hoti,",
  "tika-vin11t29:85_5": "taṁ piṇḍapātaṁ budho vinicchayakusalo bhikkhu avassikaṭṭhitikāya adatvā saṭṭhivassikaṭṭhitikāya dadeyyāti yojanā.",
  "tika-vin11t29:86_0": "2905.Uddesabhattaṁ bhuñjitvāti upasampannakāle attano vassaggena pattaṁ uddesabhattaṁ paribhuñjitvā.",
  "tika-vin11t29:86_1": "Jāto ce sāmaṇerakoti sikkhāpaccakkhānādivasena sace sāmaṇero jāto.",
  "tika-vin11t29:86_2": "Tanti upasampannakāle gahitaṁ tadeva uddesabhattaṁ.",
  "tika-vin11t29:86_3": "Sāmaṇerassa pāḷiyāti sāmaṇerapaṭipāṭiyā attano pattaṁ pacchā gahetuṁ labhati.",
  "tika-vin11t29:87_0": "2906.Yo sāmaṇero sampuṇṇavīsativasso ‘‘sve uddesaṁ labhissatī’’ti vattabbo, ajja so upasampanno hoti, ṭhitikā atītā siyāti yojanā,",
  "tika-vin11t29:87_1": "sve pāpetabbā sāmaṇeraṭṭhitikā ajja upasampannattā atikkantā hotīti attho,",
  "tika-vin11t29:87_2": "taṁ bhattaṁ na labhatīti vuttaṁ hoti.",
  "tika-vin11t29:88_0": "2907.",
  "tika-vin11t29:88_1": "Uddesabhattānantaraṁ salākabhattaṁ dassetumāha ‘‘sace panā’’tiādi. Sace salākā laddhā, taṁdine bhattaṁ na laddhaṁ,",
  "tika-vin11t29:88_2": "punadine tassa bhattaṁ gahetabbaṁ,",
  "tika-vin11t29:88_3": "na saṁsayo ‘‘gahetabbaṁ nu kho,",
  "tika-vin11t29:88_4": "na gahetabba’’nti evaṁ saṁsayo na kātabboti yojanā.",
  "tika-vin11t29:89_0": "2908.",
  "tika-vin11t29:89_1": "Uttari uttaraṁ atirekaṁ bhaṅgaṁ byañjanaṁ etassāti uttaribhaṅgaṁ, tassa, atirekabyañjanassāti attho. Ekacarassāti ekacārikassa. Salākāyeva salākikā.",
  "tika-vin11t29:90_0": "2909. Uttaribhaṅgameva uttaribhaṅgakaṁ.",
  "tika-vin11t29:91_0": "2910.Yena yena hīti gāhitasalākena yena yena bhikkhunā.",
  "tika-vin11t29:91_1": "Yaṁ yanti bhattabyañjanesu yaṁ yaṁ bhattaṁ vā yaṁ yaṁ byañjanaṁ vā.",
  "tika-vin11t29:92_0": "2911.Saṅghuddesādikanti saṅghabhattauddesabhattādikaṁ. Ādi-saddena nimantanaṁ, salākaṁ, pakkhikaṁ, uposathikaṁ,",
  "tika-vin11t29:92_1": "pāṭipadikanti pañca bhattāni gahitāni.",
  "tika-vin11t29:93_0": "Tattha sabbasaṅghassa dinnaṁ saṅghabhattaṁ nāma.",
  "tika-vin11t29:93_1": "‘‘Saṅghato ettake bhikkhū uddisitvā dethā’’tiādinā vatvā dinnaṁ uddesabhattaṁ.",
  "tika-vin11t29:93_2": "‘‘Saṅghato ettakānaṁ bhikkhūnaṁ bhattaṁ gaṇhathā’’tiādinā vatvā dinnaṁ nimantanaṁ nāma.",
  "tika-vin11t29:93_3": "Attano attano nāmena salākagāhakānaṁ bhikkhūnaṁ dinnaṁ salākabhattaṁ nāma.",
  "tika-vin11t29:93_4": "Cātuddasiyaṁ dinnaṁ pakkhikaṁ. Uposathe dinnaṁ uposathikaṁ. Pāṭipade dinnaṁ pāṭipadikaṁ.",
  "tika-vin11t29:93_5": "Taṁtaṁnāmena dinnameva tathā tathā voharīyati.",
  "tika-vin11t29:93_6": "Etesaṁ pana vitthārakathā ‘‘abhilakkhitesū’’tiādinā (cūḷava. aṭṭha.",
  "tika-vin11t29:93_7": "325 pakkhikabhattādikathā) aṭṭhakathāyaṁ vuttanayena veditabbā.",
  "tika-vin11t29:93_8": "Āgantukādīti ettha ādi-saddena gamikabhattaṁ, gilānabhattaṁ,",
  "tika-vin11t29:93_9": "gilānupaṭṭhākabhattanti tīṇi gahitāni.",
  "tika-vin11t29:93_10": "Āgantukānaṁ dinnaṁ bhattaṁ āgantukabhattaṁ. Eseva nayo sesesu.",
  "tika-vin11t29:94_0": "2912.Vihāranti vihārabhattaṁ uttarapadalopena,",
  "tika-vin11t29:94_1": "vihāre tatruppādabhattassetaṁ adhivacanaṁ.",
  "tika-vin11t29:94_2": "Vārabhattanti dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya dinnaṁ.",
  "tika-vin11t29:94_3": "Niccanti niccabhattaṁ uttarapadalopena, tañca tathā vatvāva dinnaṁ.",
  "tika-vin11t29:94_4": "Kuṭibhattaṁ nāma saṅghassa āvāsaṁ katvā ‘‘amhākaṁ senāsanavāsino amhākaṁ bhattaṁ gaṇhantū’’ti dinnaṁ.",
  "tika-vin11t29:94_5": "Pannarasavidhaṁ sabbameva bhattaṁ idha imasmiṁ senāsanakkhandhake uddiṭṭhaṁ kathitaṁ.",
  "tika-vin11t29:94_6": "Etesaṁ vitthāravinicchayo atthikehi samantapāsādikāya gahetabbo.",
  "tika-vin11t29:95_0": "2913.",
  "tika-vin11t29:95_1": "Paccayabhājane micchāpaṭipattiyā mahādīnavattā appamatteneva paṭipajjitabbanti paccayabhājanakaṁ anusāsanto āha ‘‘pāḷi’’ntiādi.",
  "tika-vin11t29:96_0": "Senāsanakkhandhakakathāvaṇṇanā."
}