{
  "tika-s0401t17:0_0": "19. Kāyagatāsativaggavaṇṇanā",
  "tika-s0401t17:1_0": "563.Cetasāphuṭoti cittena pharito.",
  "tika-s0401t17:1_1": "Cittena pharaṇañca samuddassa dvidhā sambhavatīti āha –",
  "tika-s0401t17:1_2": "‘‘duvidhaṁ pharaṇa’’ntiādi.",
  "tika-s0401t17:1_3": "Purimena atthenāti ‘‘sampayogavasena vijjaṁ bhajantī’’ti vuttena atthena.",
  "tika-s0401t17:1_4": "Pacchimenāti ‘‘vijjābhāge vijjākoṭṭhāse vattantī’’ti vuttena.",
  "tika-s0401t17:2_0": "564.Mahato saṁvegāya saṁvattatītiādīsu ayaṁ pana aparo nayo.",
  "tika-s0401t17:2_1": "Yāthāvato kāyasabhāvappavedanato mahato saṁvegāya saṁvattati.",
  "tika-s0401t17:2_2": "Atthāyāti diṭṭhadhammikādiatthāya.",
  "tika-s0401t17:2_3": "Yogakkhemāyāti catūhi yogehi khemabhāvāya.",
  "tika-s0401t17:2_4": "Satisampajaññāyāti sabbattha satiavippavāsāya sattaṭṭhāniyasampajaññāya ca.",
  "tika-s0401t17:2_5": "Ñāṇadassanappaṭilābhāyāti vipassanāñāṇādhigamāya.",
  "tika-s0401t17:2_6": "Vijjāvimuttiphalasacchikiriyāyāti tisso vijjā cittassa adhimutti nibbānaṁ cattāri sāmaññaphalānīti etesaṁ paccakkhakaraṇāya.",
  "tika-s0401t17:3_0": "584.Paññāpaṭilābhāyātiādīsu soḷasasu padesu paññāpaṭilābhāya paññāvuddhiyā paññāvepullāya paññābāhullāyāti imāni cattāri paññāvasena bhāvavacanāni,",
  "tika-s0401t17:3_1": "sesāni dvādasa puggalavasena bhāvavacanāni.",
  "tika-s0401t17:3_2": "Sappurisasaṁsevoti sappurisānaṁ bhajanaṁ.",
  "tika-s0401t17:3_3": "Saddhammassavananti tesaṁ sappurisānaṁ santike sīlādippaṭipattidīpakassa saddhammavacanassa savanaṁ.",
  "tika-s0401t17:3_4": "Yoniso manasikāroti sutānaṁ dhammānaṁ atthūpaparikkhāvasena upāyena manasikāro.",
  "tika-s0401t17:3_5": "Dhammānudhammappaṭipattīti lokuttaradhamme anugatassa sīlādippaṭipadādhammassa paṭipajjanaṁ.",
  "tika-s0401t17:4_0": "Channaṁ abhiññāñāṇānanti iddhividhadibbasotacetopariyapubbenivāsadibbacakkhuāsavakkhayañāṇānaṁ.",
  "tika-s0401t17:4_1": "Tesattatīnaṁ ñāṇānanti paṭisambhidāpāḷiyaṁ (paṭi. ma.",
  "tika-s0401t17:4_2": "1.1-2 mātikā) ‘‘sotāvadhāne paññā sutamaye ñāṇaṁ,",
  "tika-s0401t17:4_3": "sutvāna saṁvare paññā sīlamaye ñāṇa’’ntiādinā ñāṇakathāya niddiṭṭhānaṁ sāvakasādhāraṇāsādhāraṇānaṁ ñāṇānaṁ.",
  "tika-s0401t17:4_4": "Imesañhi tesattatiñāṇānaṁ sutamayañāṇādīni sattasaṭṭhiñāṇāni sāvakassa sādhāraṇāni,",
  "tika-s0401t17:4_5": "‘‘indriyaparopariyatte ñāṇaṁ,",
  "tika-s0401t17:4_6": "sattānaṁ āsayānusaye ñāṇaṁ,",
  "tika-s0401t17:4_7": "yamakapāṭihīre ñāṇaṁ,",
  "tika-s0401t17:4_8": "mahākaruṇāsamāpattiyā ñāṇaṁ,",
  "tika-s0401t17:4_9": "sabbaññutaññāṇaṁ,",
  "tika-s0401t17:4_10": "anāvaraṇañāṇa’’nti (paṭi. ma.",
  "tika-s0401t17:4_11": "1.68-73 mātikā) imāni cha asādhāraṇañāṇāni sāvakehi.",
  "tika-s0401t17:5_0": "Sattasattatīnaṁñāṇānanti ettha –",
  "tika-s0401t17:6_0": "‘‘Jātipaccayā jarāmaraṇanti ñāṇaṁ,",
  "tika-s0401t17:6_1": "asati jātiyā natthi jarāmaraṇanti ñāṇaṁ.",
  "tika-s0401t17:6_2": "Atītampi addhānaṁ jātipaccayā jarāmaraṇanti ñāṇaṁ,",
  "tika-s0401t17:6_3": "asati jātiyā natthi jarāmaraṇanti ñāṇaṁ.",
  "tika-s0401t17:6_4": "Anāgatampi addhānaṁ jātipaccayā jarāmaraṇanti ñāṇaṁ,",
  "tika-s0401t17:6_5": "asati jātiyā natthi jarāmaraṇanti ñāṇaṁ.",
  "tika-s0401t17:6_6": "Yampissa taṁ dhammaṭṭhitiñāṇaṁ,",
  "tika-s0401t17:6_7": "tampi khayadhammaṁ vayadhammaṁ virāgadhammaṁ nirodhadhammanti ñāṇaṁ.",
  "tika-s0401t17:6_8": "Bhavapaccayā jātīti ñāṇaṁ…pe…",
  "tika-s0401t17:6_9": "upādānapaccayā bhavoti ñāṇaṁ,",
  "tika-s0401t17:6_10": "taṇhāpaccayā upādānanti ñāṇaṁ,",
  "tika-s0401t17:6_11": "vedanāpaccayā taṇhāti ñāṇaṁ,",
  "tika-s0401t17:6_12": "phassapaccayā vedanāti ñāṇaṁ,",
  "tika-s0401t17:6_13": "saḷāyatanapaccayā phassoti ñāṇaṁ,",
  "tika-s0401t17:6_14": "nāmarūpapaccayā saḷāyatananti ñāṇaṁ,",
  "tika-s0401t17:6_15": "viññāṇapaccayā nāmarūpanti ñāṇaṁ,",
  "tika-s0401t17:6_16": "saṅkhārapaccayā viññāṇanti ñāṇaṁ,",
  "tika-s0401t17:6_17": "avijjāpaccayā saṅkhārāti ñāṇaṁ,",
  "tika-s0401t17:6_18": "asati avijjāya natthi saṅkhārāti ñāṇaṁ,",
  "tika-s0401t17:6_19": "atītampi addhānaṁ avijjāpaccayā saṅkhārāti ñāṇaṁ,",
  "tika-s0401t17:6_20": "asati avijjāya natthi saṅkhārāti ñāṇaṁ,",
  "tika-s0401t17:6_21": "anāgatampi addhānaṁ avijjāpaccayā saṅkhārāti ñāṇaṁ,",
  "tika-s0401t17:6_22": "asati avijjāya natthi saṅkhārāti ñāṇaṁ,",
  "tika-s0401t17:6_23": "yampissa taṁ dhammaṭṭhitiñāṇaṁ,",
  "tika-s0401t17:6_24": "tampi khayadhamaṁ vayadhammaṁ virāgadhammaṁ nirodhadhammanti ñāṇa’’nti –",
  "tika-s0401t17:7_0": "Bhagavatā nidānavagge (saṁ. ni.",
  "tika-s0401t17:7_1": "2.34-35) jarāmaraṇādīsu ekādasasu paṭiccasamuppādaṅgesu paccekaṁ satta satta katvā vuttāni sattasattatiñāṇāni.",
  "tika-s0401t17:8_0": "Tattha dhammaṭṭhitiñāṇanti paccayākārañāṇaṁ.",
  "tika-s0401t17:8_1": "Paccayākāro hi dhammānaṁ pavattisaṅkhātāya ṭhitiyā kāraṇattā ‘‘dhammaṭṭhitī’’ti vuccati,",
  "tika-s0401t17:8_2": "tattha ñāṇaṁ dhammaṭṭhitiñāṇaṁ,",
  "tika-s0401t17:8_3": "‘‘jātipaccayā jarāmaraṇa’’ntiādinā vuttasseva chabbidhassa ñāṇassetaṁ adhivacanaṁ.",
  "tika-s0401t17:8_4": "Khayadhammanti khayagamanasabhāvaṁ.",
  "tika-s0401t17:8_5": "Vayadhammanti vayagamanasabhāvaṁ.",
  "tika-s0401t17:8_6": "Virāgadhammanti virajjanasabhāvaṁ.",
  "tika-s0401t17:8_7": "Nirodhadhammanti nirujjhanasabhāvanti attho.",
  "tika-s0401t17:9_0": "Lābhotiādīsu lābhoyeva upasaggena visesetvā ‘‘paṭilābho’’ti vutto.",
  "tika-s0401t17:9_1": "Puna tasseva atthavivaraṇavasena ‘‘patti sampattī’’ti vuttaṁ.",
  "tika-s0401t17:9_2": "Phusanāti adhigamanavasena phusanā.",
  "tika-s0401t17:9_3": "Sacchikiriyāti paṭilābhasacchikiriyā.",
  "tika-s0401t17:9_4": "Upasampadāti nipphādanā.",
  "tika-s0401t17:10_0": "Sattannañcasekkhānanti tisso sikkhā sikkhantīti sekkhasaññitānaṁ sotāpattimaggaṭṭhādīnaṁ sattannaṁ.",
  "tika-s0401t17:10_1": "Puthujjanakalyāṇakassa cāti nibbānagāminiyā paṭipadāya yuttattā sundaraṭṭhena kalyāṇasaññitassa puthujjanassa.",
  "tika-s0401t17:10_2": "Vaḍḍhitaṁ vaḍḍhanaṁ ekāyāti vaḍḍhitavaḍḍhanā.",
  "tika-s0401t17:10_3": "Yathāvuttānaṁ aṭṭhannampi paññānaṁ vasena visesatova arahato paññāvasena paññāvuddhiyā.",
  "tika-s0401t17:10_4": "Tathā paññāvepullāya.",
  "tika-s0401t17:11_0": "Yassa kassacipi visesato anurūpadhammassa mahantaṁ nāma kiccasiddhiyā veditabbanti tadassa kiccasiddhiyā",
  "tika-s0401t17:11_1": "dassento ‘‘mahante atthe pariggaṇhātī’’tiādimāha.",
  "tika-s0401t17:11_2": "Tattha atthādīnaṁ mahantabhāvo mahāvisayatāya veditabbo,",
  "tika-s0401t17:11_3": "mahāvisayatā ca tesaṁ paṭisambhidāmagge āgatanayena veditabbā.",
  "tika-s0401t17:11_4": "Sīlakkhandhassa pana hetumahantatāya,",
  "tika-s0401t17:11_5": "paccayamahantatāya,",
  "tika-s0401t17:11_6": "nissayamahantatāya ,",
  "tika-s0401t17:11_7": "pabhedamahantatāya,",
  "tika-s0401t17:11_8": "kiccamahantatāya,",
  "tika-s0401t17:11_9": "phalamahantatāya,",
  "tika-s0401t17:11_10": "ānisaṁsamahantatāya ca mahantabhāvo veditabbo.",
  "tika-s0401t17:11_11": "Tattha hetu alobhādayo.",
  "tika-s0401t17:11_12": "Paccayo hirottappasaddhāsativīriyādayo.",
  "tika-s0401t17:11_13": "Nissayo sāvakabodhipaccekabodhiniyatatā taṁsamaṅgino ca purisavisesā.",
  "tika-s0401t17:11_14": "Pabhedo cārittavārittādivibhāgo.",
  "tika-s0401t17:11_15": "Kiccaṁ tadaṅgādivasena paṭipakkhavidhamanaṁ.",
  "tika-s0401t17:11_16": "Phalaṁ saggasampadā nibbānasampadā ca.",
  "tika-s0401t17:11_17": "Ānisaṁso piyamanāpatādi.",
  "tika-s0401t17:11_18": "Ayamettha saṅkhepo,",
  "tika-s0401t17:11_19": "vitthāro pana visuddhimagge (visuddhi.",
  "tika-s0401t17:11_20": "1.9) ākaṅkheyyasuttādīsu (ma. ni.",
  "tika-s0401t17:11_21": "1.64 ādayo) ca āgatanayena veditabbo.",
  "tika-s0401t17:11_22": "Iminā nayena samādhikkhandhādīnampi mahantatā yathārahaṁ niddhāretvā vattabbā.",
  "tika-s0401t17:11_23": "Ṭhānāṭṭhānādīnaṁ mahantabhāvo pana mahāvisayatāya veditabbo.",
  "tika-s0401t17:11_24": "Tattha ṭhānāṭṭhānānaṁ mahāvisayatā bahudhātukasuttādīsu āgatanayena veditabbā.",
  "tika-s0401t17:12_0": "Vihārasamāpattīnaṁ mahāvisayatā samādhikkhandhe mahāvisayatāniddhāraṇanayena veditabbā,",
  "tika-s0401t17:12_1": "ariyasaccānaṁ sakalayānasaṅgāhakato saccavibhaṅge (vibha.",
  "tika-s0401t17:12_2": "189 ādayo) taṁsaṁvaṇṇanāsu (vibha. aṭṭha.",
  "tika-s0401t17:12_3": "189 ādayo) ca āgatanayena,",
  "tika-s0401t17:12_4": "satipaṭṭhānādīnaṁ satipaṭṭhānavibhaṅgādīsu (vibha.",
  "tika-s0401t17:12_5": "355 ādayo) taṁsaṁvaṇṇanādīsu (vibha. aṭṭha.",
  "tika-s0401t17:12_6": "355 ādayo) ca āgatanayena,",
  "tika-s0401t17:12_7": "sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato santapaṇītaatakkāvacarapaṇḍitavedanīyabhāvato,",
  "tika-s0401t17:12_8": "abhiññānaṁ mahāsambhārato mahāvisayato mahākiccato mahānubhāvato mahānipphattito,",
  "tika-s0401t17:12_9": "nibbānassa madanimmadanādimahatthasiddhito ca mahantabhāvo veditabbo.",
  "tika-s0401t17:12_10": "Pariggaṇhātīti sabhāvādito paricchijja gaṇhāti jānāti,",
  "tika-s0401t17:12_11": "paṭivijjhatīti attho.",
  "tika-s0401t17:13_0": "Puthupaññāti etthāpi vuttanayānusārena attho veditabbo.",
  "tika-s0401t17:13_1": "Ayaṁ pana viseso –",
  "tika-s0401t17:13_2": "puthu nānākkhandhesu ñāṇaṁ pavattatīti ‘‘ayaṁ rūpakkhandho nāma…pe…",
  "tika-s0401t17:13_3": "ayaṁ viññāṇakkhandho nāmā’’ti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati.",
  "tika-s0401t17:13_4": "Tesupi ekavidhena rūpakkhandho…pe…",
  "tika-s0401t17:13_5": "ekādasavidhena rūpakkhandho.",
  "tika-s0401t17:13_6": "Ekavidhena vedanākkhandho…pe…",
  "tika-s0401t17:13_7": "bahuvidhena vedanākkhandho.",
  "tika-s0401t17:13_8": "Ekavidhena saññākkhandho…pe…",
  "tika-s0401t17:13_9": "bahuvidhena saññākkhandho.",
  "tika-s0401t17:13_10": "Ekavidhena saṅkhārakkhandho…pe…",
  "tika-s0401t17:13_11": "bahuvidhena saṅkhārakkhandho.",
  "tika-s0401t17:13_12": "Ekavidhena viññāṇakkhandho…pe…",
  "tika-s0401t17:13_13": "bahuvidhena viññāṇakkhandhoti evaṁ ekekassa khandhassa ekavidhādivasena atītādivasenapi nānākaraṇaṁ paṭicca ñāṇaṁ pavattati.",
  "tika-s0401t17:14_0": "Puthu nānādhātūsūti ‘‘ayaṁ cakkhudhātu nāma…pe…",
  "tika-s0401t17:14_1": "ayaṁ manoviññāṇadhātu nāma.",
  "tika-s0401t17:14_2": "Tattha soḷasa dhātuyo kāmāvacarā,",
  "tika-s0401t17:14_3": "dve cātubhūmikā’’ti evaṁ dhātūsu nānākaraṇaṁ paṭicca ñāṇaṁ pavattati.",
  "tika-s0401t17:14_4": "Tayidaṁ upādinnadhātuvasena vuttaṁ.",
  "tika-s0401t17:14_5": "Paccekabuddhānañhi dvinnañca aggasāvakānaṁ upādinnadhātūsu eva nānākaraṇaṁ paṭicca ñāṇaṁ pavattati,",
  "tika-s0401t17:14_6": "tañca kho ekadesatova,",
  "tika-s0401t17:14_7": "na nippadesato.",
  "tika-s0401t17:14_8": "Bahiddhā anupādinnadhātūnaṁ nānākaraṇaṁ tesaṁ avisayova,",
  "tika-s0401t17:14_9": "sabbaññubuddhānaṁyeva pana ‘‘imāya dhātuyā ussannattā imassa rukkhassa khandho seto hoti,",
  "tika-s0401t17:14_10": "imassa kāḷo,",
  "tika-s0401t17:14_11": "imassa maṭṭho,",
  "tika-s0401t17:14_12": "imassa kharo,",
  "tika-s0401t17:14_13": "imassa bahalataco,",
  "tika-s0401t17:14_14": "imassa sukkhataco.",
  "tika-s0401t17:14_15": "Imassa pattaṁ vaṇṇasaṇṭhānādivasena evarūpaṁ.",
  "tika-s0401t17:14_16": "Imassa pupphaṁ nīlaṁ, pītaṁ, lohitaṁ, odātaṁ,",
  "tika-s0401t17:14_17": "sugandhaṁ,",
  "tika-s0401t17:14_18": "duggandhaṁ,",
  "tika-s0401t17:14_19": "missakagandhaṁ.",
  "tika-s0401t17:14_20": "Phalaṁ khuddakaṁ, mahantaṁ, dīghaṁ, vaṭṭaṁ, suvaṇṇaṁ,",
  "tika-s0401t17:14_21": "dubbaṇṇaṁ, maṭṭhaṁ, pharusaṁ,",
  "tika-s0401t17:14_22": "sugandhaṁ,",
  "tika-s0401t17:14_23": "duggandhaṁ, madhuraṁ, tittakaṁ, ambilaṁ, kaṭukaṁ, kasāvaṁ.",
  "tika-s0401t17:14_24": "Kaṇṭako tikhiṇo, atikhiṇo, ujuko, kuṭilo, tambo, nīlo, lohito,",
  "tika-s0401t17:14_25": "odāto’’tiādinā dhātunānattaṁ paṭicca ñāṇaṁ pavattati.",
  "tika-s0401t17:15_0": "Puthu nānāāyatanesūti ‘‘idaṁ cakkhāyatanaṁ nāma…pe…",
  "tika-s0401t17:15_1": "idaṁ dhammāyatanaṁ nāma.",
  "tika-s0401t17:15_2": "Tattha dasāyatanā kāmāvacarā,",
  "tika-s0401t17:15_3": "dve cātubhūmakā’’ti evaṁ āyatananānattaṁ paṭicca ñāṇaṁ pavattati.",
  "tika-s0401t17:16_0": "Puthu nānāpaṭiccasamuppādesūti ajjhattabahiddhābhedato santānabhedato ca nānappabhedesu paṭiccasamuppādaṅgesu.",
  "tika-s0401t17:16_1": "Avijjādiaṅgāni hi paccekaṁ paṭiccasamuppādasaññitāni. Tenāha –",
  "tika-s0401t17:16_2": "saṅkhārapiṭake ‘‘dvādasa paccayā dvādasa paṭiccasamuppādā’’ti (saṁ. ni. ṭī. 1.1.110).",
  "tika-s0401t17:17_0": "Puthu nānāsuññatamanupalabbhesūti nānāsabhāvesu niccasārādivirahitesu suññasabhāvesu,",
  "tika-s0401t17:17_1": "tato eva itthipurisaattattaniyādivasena anupalabbhamānasabhāvesu.",
  "tika-s0401t17:17_2": "Ma-kāro hettha padasandhikaro.",
  "tika-s0401t17:18_0": "Puthunānāatthesūti atthapaṭisambhidāvisayesu paccayuppannādinānāatthesu.",
  "tika-s0401t17:18_1": "Dhammesūti dhammapaṭisambhidāvisayesu paccayādinānādhammesu.",
  "tika-s0401t17:18_2": "Niruttīsūti tesaṁyeva atthadhammānaṁ niddhāraṇavacanasaṅkhātesu nānāniruttīsu.",
  "tika-s0401t17:18_3": "Puthu nānāpaṭibhānesūti atthapaṭisambhidādivisayesu imāni ñāṇāni idamatthajotakānīti tathā tathā paṭibhānato",
  "tika-s0401t17:18_4": "upatiṭṭhanato paṭibhānānīti laddhanāmesu nānāñāṇesu.",
  "tika-s0401t17:19_0": "Puthu nānāsīlakkhandhesūtiādīsu sīlassa puthuttaṁ nānattañca vuttameva,",
  "tika-s0401t17:19_1": "itaresaṁ pana vuttanayānusārena suviññeyyattā pākaṭameva.",
  "tika-s0401t17:19_2": "Yaṁ pana abhinnaṁ ekameva nibbānaṁ,",
  "tika-s0401t17:19_3": "tattha upacāravasena puthuttaṁ gahetabbanti āha –",
  "tika-s0401t17:19_4": "‘‘puthu nānājanasādhāraṇe dhamme samatikkammā’’ti.",
  "tika-s0401t17:19_5": "Tenassa madanimmadanādipariyāyena puthuttaṁ paridīpitaṁ hoti.",
  "tika-s0401t17:20_0": "Vipule attheti mahante atthe.",
  "tika-s0401t17:20_1": "Mahantapariyāyo hi vipulasaddo.",
  "tika-s0401t17:20_2": "Gambhīresūti sasādīhi viya mahāsamuddo anupacitañāṇasambhārehi alabbhaneyyappatiṭṭhesu khandhesu ñāṇaṁ",
  "tika-s0401t17:20_3": "pavattatīti visayassa gambhīratāya ñāṇassa gambhīratā vibhāvitā.",
  "tika-s0401t17:21_0": "Tikkhavisadabhāvādiguṇehi asādhāraṇattā paresaṁ paññāya na sāmantā,",
  "tika-s0401t17:21_1": "atha kho suvidūravidūreti asamantapaññā ākārassa rassattaṁ katvā.",
  "tika-s0401t17:21_2": "Keci ‘‘asamatthapaññā’’ti paṭhanti,",
  "tika-s0401t17:21_3": "tesaṁ yathāvuttaguṇehi aññehi asādhāraṇattā natthi etissā kāyaci samatthanti asamatthā paññāti yojanā.",
  "tika-s0401t17:21_4": "Atthavavatthānatoti atthappabhedassa yāthāvato sanniṭṭhānato.",
  "tika-s0401t17:21_5": "Na añño koci sakkoti abhisambhavitunti ñāṇagatiyā sampāpuṇituṁ na añño kocipi sakkoti,",
  "tika-s0401t17:21_6": "tasmā ayaṁ suvidūravidūreti asamantapaññā.",
  "tika-s0401t17:21_7": "Idāni puggalantaravasena asamantapaññaṁ vibhāvetuṁ,",
  "tika-s0401t17:21_8": "‘‘puthujjanakalyāṇakassā’’tiādi āraddhaṁ.",
  "tika-s0401t17:22_0": "‘‘Paññāpabhedakusalo abhinnañāṇo adhigatappaṭisambhido catuvesārajjappatto dasabaladhārī purisāsabho",
  "tika-s0401t17:22_1": "purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano balavā",
  "tika-s0401t17:22_2": "netā vinetā anunetā paññāpetā vinijjhāpetā pekkhatā pasādetā.",
  "tika-s0401t17:22_3": "So hi bhagavā anuppannassa maggassa uppādetā,",
  "tika-s0401t17:22_4": "asañjātassa maggassa sañjanetā,",
  "tika-s0401t17:22_5": "anakkhātassa maggassa akkhātā,",
  "tika-s0401t17:22_6": "maggaññū maggavidū maggakovido.",
  "tika-s0401t17:22_7": "Maggānugāmī ca pana etarahi sāvakā viharanti pacchā samannāgatā.",
  "tika-s0401t17:23_0": "‘‘So hi bhagavā jānaṁ jānāti,",
  "tika-s0401t17:23_1": "passaṁ passati,",
  "tika-s0401t17:23_2": "cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato,",
  "tika-s0401t17:23_3": "natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya.",
  "tika-s0401t17:23_4": "Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti,",
  "tika-s0401t17:23_5": "yaṁ kiñci neyyaṁ nāma atthi taṁ sabbaṁ jānitabbaṁ,",
  "tika-s0401t17:23_6": "attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro",
  "tika-s0401t17:23_7": "vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso",
  "tika-s0401t17:23_8": "vā attho vodāno vā attho paramattho vā attho,",
  "tika-s0401t17:23_9": "sabbaṁ taṁ antobuddhañāṇe parivattati.",
  "tika-s0401t17:24_0": "‘‘Sabbaṁ kāyakammaṁ buddhassa bhagavato ñāṇānuparivatti,",
  "tika-s0401t17:24_1": "sabbaṁ vacīkammaṁ buddhassa bhagavato ñāṇānuparivatti,",
  "tika-s0401t17:24_2": "sabbaṁ manokammaṁ buddhassa bhagavato ñāṇānuparivatti.",
  "tika-s0401t17:24_3": "Atīte buddhassa bhagavato appaṭihataṁ ñāṇaṁ,",
  "tika-s0401t17:24_4": "anāgate buddhassa bhagavato appaṭihataṁ ñāṇaṁ,",
  "tika-s0401t17:24_5": "paccuppanne buddhassa bhagavato appaṭihataṁ ñāṇaṁ,",
  "tika-s0401t17:24_6": "yāvatakaṁ neyyaṁ,",
  "tika-s0401t17:24_7": "tāvatakaṁ ñāṇaṁ.",
  "tika-s0401t17:24_8": "Yāvatakaṁ ñāṇaṁ,",
  "tika-s0401t17:24_9": "tāvatakaṁ neyyaṁ.",
  "tika-s0401t17:24_10": "Neyyapariyantikaṁ ñāṇaṁ,",
  "tika-s0401t17:24_11": "ñāṇapariyantikaṁ neyyaṁ,",
  "tika-s0401t17:24_12": "neyyaṁ atikkamitvā ñāṇaṁ nappavattati,",
  "tika-s0401t17:24_13": "ñāṇaṁ atikkamitvā neyyapatho natthi,",
  "tika-s0401t17:24_14": "aññamaññapariyantaṭṭhāyino te dhammā,",
  "tika-s0401t17:24_15": "yathā dvinnaṁ samuggapaṭalānaṁ sammā phusitānaṁ heṭṭhimaṁ samuggapaṭalaṁ uparimaṁ nātivattati,",
  "tika-s0401t17:24_16": "uparimaṁ samuggapaṭalaṁ heṭṭhimaṁ nātivattati,",
  "tika-s0401t17:24_17": "aññamaññapariyantaṭṭhāyino,",
  "tika-s0401t17:24_18": "evamevaṁ buddhassa bhagavato neyyañca ñāṇañca aññamaññapariyantaṭṭhāyino.",
  "tika-s0401t17:24_19": "Yāvatakaṁ neyyaṁ,",
  "tika-s0401t17:24_20": "tāvatakaṁ ñāṇaṁ.",
  "tika-s0401t17:24_21": "Yāvatakaṁ ñāṇaṁ,",
  "tika-s0401t17:24_22": "tāvatakaṁ neyyaṁ,",
  "tika-s0401t17:24_23": "neyyapariyantikaṁ ñāṇaṁ,",
  "tika-s0401t17:24_24": "ñāṇapariyantikaṁ neyyaṁ,",
  "tika-s0401t17:24_25": "neyyaṁ atikkamitvā ñāṇaṁ nappavattati,",
  "tika-s0401t17:24_26": "ñāṇaṁ atikkamitvā neyyapatho natthi.",
  "tika-s0401t17:24_27": "Aññamaññapariyantaṭṭhāyino te dhammā.",
  "tika-s0401t17:24_28": "Sabbadhammesu buddhassa bhagavato ñāṇaṁ pavattati.",
  "tika-s0401t17:25_0": "‘‘Sabbe dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā cittuppādappaṭibaddhā,",
  "tika-s0401t17:25_1": "sabbasattesu buddhassa bhagavato ñāṇaṁ pavattati.",
  "tika-s0401t17:25_2": "Sabbesaṁ sattānaṁ buddho āsayaṁ jānāti,",
  "tika-s0401t17:25_3": "anusayaṁ jānāti,",
  "tika-s0401t17:25_4": "caritaṁ jānāti,",
  "tika-s0401t17:25_5": "adhimuttiṁ jānāti,",
  "tika-s0401t17:25_6": "apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbā sabbe satte pajānāti,",
  "tika-s0401t17:25_7": "sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.",
  "tika-s0401t17:26_0": "‘‘Yathā ye keci macchakacchapā antamaso timitimiṅgalaṁ upādāya antomahāsamudde parivattanti,",
  "tika-s0401t17:26_1": "evameva sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.",
  "tika-s0401t17:26_2": "Yathā ye keci pakkhino antamaso garuḷaṁ venateyyaṁ upādāya ākāsassa padese parivattanti,",
  "tika-s0401t17:26_3": "evameva yepi te sāriputtasamā paññāya,",
  "tika-s0401t17:26_4": "tepi buddhañāṇassa padese parivattanti,",
  "tika-s0401t17:26_5": "buddhañāṇaṁ devamanussānaṁ paññaṁ pharitvā atighaṁsitvā tiṭṭhati.",
  "tika-s0401t17:26_6": "Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā,",
  "tika-s0401t17:26_7": "vobhindantā maññe caranti paññāgatena diṭṭhigatāni,",
  "tika-s0401t17:26_8": "te te pañhaṁ abhisaṅkharitvā abhisaṅkharitvā’’ti (paṭi. ma. 3.5) –",
  "tika-s0401t17:27_0": "Ādinā niddiṭṭhapāḷiṁ peyyālamukhena saṁkhipitvā dassento ‘‘paññāpabhedakusalo pabhinnañāṇo…pe…",
  "tika-s0401t17:27_1": "te pañhaṁ abhisaṅkharitvā abhisaṅkharitvā’’tiādimāha.",
  "tika-s0401t17:28_0": "Tattha pabhinnañāṇoti atthādīsu pabhedagatañāṇo.",
  "tika-s0401t17:28_1": "‘‘Pabhedañāṇo’’tipi paṭhanti,",
  "tika-s0401t17:28_2": "soyeva attho.",
  "tika-s0401t17:28_3": "Te pañhanti te te attanā adhippetaṁ pañhaṁ.",
  "tika-s0401t17:28_4": "Niddiṭṭhakāraṇāti vissajjitakāraṇā.",
  "tika-s0401t17:28_5": "Upakkhittakāti bhagavato paññāveyyattiyena samīpe khittakā antevāsikā sampajjanti.",
  "tika-s0401t17:29_0": "Bhavati abhibhavatīti bhūri. Kiṁ? Rāgādiṁ.",
  "tika-s0401t17:29_1": "Upasagge satipi tadeva padaṁ tamatthaṁ vadatīti upasaggena vināpi so attho viññeyyo anekatthattā dhātūnanti vuttaṁ –",
  "tika-s0401t17:29_2": "‘‘abhibhuyyatī’’ti.",
  "tika-s0401t17:29_3": "Kārakabyattayena cetaṁ vuttaṁ,",
  "tika-s0401t17:29_4": "tasmā rāgaṁ abhibhuyyatīti sā sā maggapaññā attanā attanā vajjhaṁ rāgaṁ abhibhuyyati abhibhavati,",
  "tika-s0401t17:29_5": "madatīti attho.",
  "tika-s0401t17:29_6": "Abhibhavatīti sā sā phalapaññā taṁ taṁ rāgaṁ bhavi abhibhavi maddīti bhūripaññā.",
  "tika-s0401t17:29_7": "‘‘Abhibhavitā’’ti vā pāṭho,",
  "tika-s0401t17:29_8": "‘‘abhibhavitvā’’tipi paṭhanti.",
  "tika-s0401t17:29_9": "Abhibhavitvāti ca kiriyāya siddhabhāvadassanaṁ.",
  "tika-s0401t17:29_10": "Paññā ce siddhā,",
  "tika-s0401t17:29_11": "rāgābhibhavo ca siddho evāti.",
  "tika-s0401t17:29_12": "Sesesupi eseva nayo.",
  "tika-s0401t17:30_0": "Rāgādīsu pana rajjanalakkhaṇo rāgo.",
  "tika-s0401t17:30_1": "Dussanalakkhaṇo doso.",
  "tika-s0401t17:30_2": "Muyhanalakkhaṇo moho.",
  "tika-s0401t17:30_3": "Kujjhanalakkhaṇo kodho,",
  "tika-s0401t17:30_4": "upanandhanalakkhaṇo upanāho.",
  "tika-s0401t17:30_5": "Pubbakālaṁ kodho,",
  "tika-s0401t17:30_6": "aparakālaṁ upanāho.",
  "tika-s0401t17:30_7": "Paraguṇamakkhanalakkhaṇo makkho,",
  "tika-s0401t17:30_8": "yugaggāhalakkhaṇo palāso.",
  "tika-s0401t17:30_9": "Parasampattikhīyanalakkhaṇā issā,",
  "tika-s0401t17:30_10": "attano sampattiniggūhanalakkhaṇaṁ macchariyaṁ.",
  "tika-s0401t17:30_11": "Attanā katapāpappaṭicchādanalakkhaṇā māyā,",
  "tika-s0401t17:30_12": "attano avijjamānaguṇappakāsanalakkhaṇaṁ sāṭheyyaṁ.",
  "tika-s0401t17:30_13": "Cittassa uddhumātabhāvalakkhaṇo thambho,",
  "tika-s0401t17:30_14": "karaṇuttariyalakkhaṇo sārambho.",
  "tika-s0401t17:30_15": "Unnatilakkhaṇo māno,",
  "tika-s0401t17:30_16": "abbhunnatilakkhaṇo atimāno.",
  "tika-s0401t17:30_17": "Mattabhāvalakkhaṇo mado,",
  "tika-s0401t17:30_18": "pañcakāmaguṇesu cittavossaggalakkhaṇo pamādo.",
  "tika-s0401t17:30_19": "Bhavati abhibhavati arinti bhūri asarūpato parassa akārassa lopaṁ katvā. Tenāha –",
  "tika-s0401t17:30_20": "‘‘ariṁ maddanipaññāti bhūripaññā’’ti.",
  "tika-s0401t17:30_21": "Bhavati ettha thāvarajaṅgamanti bhūri vuccati pathavī yathā ‘‘bhūmī’’ti bhūri viyāti bhūripaññā vitthatavipulaṭṭhena sabbaṁ sahatāya ca. Tenāha –",
  "tika-s0401t17:30_22": "‘‘tāyā’’tiādi.",
  "tika-s0401t17:30_23": "Tattha pathavisamāyāti vitthatavipulaṭṭheneva pathavisamāya.",
  "tika-s0401t17:30_24": "Vitthatāyāti pajānitabbe visaye vitthatāya,",
  "tika-s0401t17:30_25": "na ekadese vattamānāya.",
  "tika-s0401t17:30_26": "Vipulāyāti uḷārabhūtāya.",
  "tika-s0401t17:30_27": "Samannāgatoti puggalo.",
  "tika-s0401t17:30_28": "Iti-saddo kāraṇatthe,",
  "tika-s0401t17:30_29": "iminā kāraṇena puggalassa bhūripaññāya samannāgatattā tassa paññā bhūripaññā nāmāti attho.",
  "tika-s0401t17:30_30": "‘‘Bhūripaññassa paññā bhūripaññapaññā’’ti vattabbe ekassa paññāsaddassa lopaṁ katvā ‘‘bhūripaññā’’ti vuttaṁ.",
  "tika-s0401t17:31_0": "Apicāti paññāpariyāyadassanatthaṁ vuttaṁ.",
  "tika-s0401t17:31_1": "Paññāyametanti paññāya etaṁ.",
  "tika-s0401t17:31_2": "Adhivacananti adhikaṁ vacanaṁ.",
  "tika-s0401t17:31_3": "Bhūrīti bhūte atthe khandhādike ramati saccasabhāvena,",
  "tika-s0401t17:31_4": "diṭṭhi viya na abhūteti bhūri.",
  "tika-s0401t17:31_5": "Medhāti asani viya siluccaye kilese medhati hiṁsatīti medhā,",
  "tika-s0401t17:31_6": "khippaṁ gahaṇadhāraṇaṭṭhena vā medhā.",
  "tika-s0401t17:31_7": "Pariṇāyikāti yassuppajjati,",
  "tika-s0401t17:31_8": "taṁ sattaṁ attahitappaṭipattiyaṁ sampayuttadhamme ca yāthāvalakkhaṇappaṭivedhe pariṇetīti pariṇāyikā.",
  "tika-s0401t17:31_9": "Imeheva aññānipi paññāpariyāyavacanāni honti.",
  "tika-s0401t17:32_0": "Paññābāhullanti paññā bahulā assāti paññābahulo,",
  "tika-s0401t17:32_1": "tassa bhāvo paññābāhullaṁ.",
  "tika-s0401t17:32_2": "Tañca paññāya bāhullaṁ pavatti evāti tamatthaṁ paññāgarukassa puggalassa vasena dassento,",
  "tika-s0401t17:32_3": "‘‘idhekacco paññāgaruko hotī’’tiādimāha.",
  "tika-s0401t17:32_4": "Tattha idhekaccoti puthujjanakalyāṇako, ariyo vā.",
  "tika-s0401t17:32_5": "Paññā garu ekassāti paññāgaruko.",
  "tika-s0401t17:32_6": "Paññāya carito pavattito paññācarito,",
  "tika-s0401t17:32_7": "paññāya caritaṁ pavattaṁ assāti vā paññācarito.",
  "tika-s0401t17:32_8": "Anulomikakhantiādivibhāgā paññā āsayo etassāti paññāsayo.",
  "tika-s0401t17:32_9": "Paññāya adhimutto tanninnoti paññādhimutto.",
  "tika-s0401t17:32_10": "Samussitaṭṭhena paññā dhajo etassāti paññādhajo.",
  "tika-s0401t17:32_11": "Paññāketūti tasseva vevacanaṁ.",
  "tika-s0401t17:32_12": "Paññānimittaṁ ādhipateyyaṁ etassāti paññādhipateyyo.",
  "tika-s0401t17:32_13": "Paññāsaṅkhāto vicayo,",
  "tika-s0401t17:32_14": "dhammasabhāvavicinanaṁ vā bahulaṁ etassāti vicayabahulo.",
  "tika-s0401t17:32_15": "Nānappakārena dhammasabhāvavicinanaṁ bahulaṁ assāti pavicayabahulo.",
  "tika-s0401t17:32_16": "Okkhāyanaṁ yāthāvato dhammānaṁ upaṭṭhānaṁ bahulaṁ etassāti okkhāyanabahulo.",
  "tika-s0401t17:32_17": "Paññāya tassa tassa dhammassa sammāpekkhanā sampekkhā,",
  "tika-s0401t17:32_18": "sampekkhāya ayanaṁ pavattanaṁ sampekkhāyanaṁ,",
  "tika-s0401t17:32_19": "sampekkhāyanaṁ dhammo pakati assāti sampekkhāyanadhammo.",
  "tika-s0401t17:32_20": "Sampekkhāyanaṁ vā yāthāvato dassanadhammo sabhāvo etassāti sampekkhāyanadhammo.",
  "tika-s0401t17:32_21": "Sabbaṁ dhammajātaṁ vibhūtaṁ vibhāvitaṁ katvā viharaṇasīloti vibhūtavihārī.",
  "tika-s0401t17:33_0": "Taccaritotiādīsu taṁ-saddena paññā paccāmaṭṭhā,",
  "tika-s0401t17:33_1": "tasmā tattha ‘‘paññācarito’’tiādinā attho veditabbo.",
  "tika-s0401t17:33_2": "Sā paññā caritā garukā bahulā assāti taccarito taggaruko tabbahulo.",
  "tika-s0401t17:33_3": "Tassaṁ paññāyaṁ ninno poṇo pabbhāro adhimuttoti tanninno tappoṇo tappabbhāro tadadhimutto.",
  "tika-s0401t17:33_4": "Sā paññā adhipati tadadhipati,",
  "tika-s0401t17:33_5": "tadadhipatito āgato tadādhipateyyo.",
  "tika-s0401t17:33_6": "Paññāgarukotiādīni ‘‘kāmaṁ sevantaṁyeva jānāti,",
  "tika-s0401t17:33_7": "ayaṁ puggalo nekkhammagaruko’’tiādīsu (paṭi. ma.",
  "tika-s0401t17:33_8": "1.114) viya purimajātito pabhuti vuttāni.",
  "tika-s0401t17:33_9": "Taccaritotiādīni imissā jātiyā vuttāni.",
  "tika-s0401t17:33_10": "Idāni vuttamevatthaṁ nidassanavasenapi dassetuṁ –",
  "tika-s0401t17:33_11": "‘‘yathā’’tiādi vuttaṁ.",
  "tika-s0401t17:33_12": "Evamevantiādīni dassitabbanigamanaṁ.",
  "tika-s0401t17:34_0": "Sīghapaññāti attano visaye sīghappavattikā paññā,",
  "tika-s0401t17:34_1": "yā samāraddhā attano paññākiccaṁ adandhāyantī avitthāyantī khippameva sampāpeti. Tenāha –",
  "tika-s0401t17:34_2": "‘‘sīghaṁ sīghaṁ sīlāni paripūretī’’tiādi.",
  "tika-s0401t17:34_3": "Tattha sīghaṁ sīghanti bahūnaṁ sīlādīnaṁ saṅgahatthaṁ dvikkhattuṁ vuttaṁ.",
  "tika-s0401t17:34_4": "Sīlānīti cārittavārittavasena paññattāni pātimokkhasaṁvarasīlāni,",
  "tika-s0401t17:34_5": "ṭhapetvā vā indriyasaṁvaraṁ tassa visuṁ gahitattā itarāni tividhasīlāni.",
  "tika-s0401t17:34_6": "Indriyasaṁvaranti cakkhādīnaṁ channaṁ indriyānaṁ rāgappaṭighappavesaṁ akatvā satikavāṭena nivāraṇaṁ thakanaṁ.",
  "tika-s0401t17:34_7": "Bhojane mattaññutanti paccavekkhitaparibhogavasena bhojane pamāṇaññubhāvaṁ.",
  "tika-s0401t17:34_8": "Jāgariyānuyoganti divasassa tīsu koṭṭhāsesu rattiyā paṭhamamajjhimakoṭṭhāsesu ca jāgarati na niddāyati,",
  "tika-s0401t17:34_9": "samaṇadhammameva karotīti jāgaro,",
  "tika-s0401t17:34_10": "jāgarassa bhāvo,",
  "tika-s0401t17:34_11": "kammaṁ vā jāgariyaṁ,",
  "tika-s0401t17:34_12": "jāgariyassa anuyogo jāgariyānuyogo,",
  "tika-s0401t17:34_13": "taṁ jāgariyānuyogaṁ.",
  "tika-s0401t17:34_14": "Sīlakkhandhanti sekkhaṁ vā asekkhaṁ vā sīlakkhandhaṁ.",
  "tika-s0401t17:34_15": "Evamitarepi khandhā veditabbā.",
  "tika-s0401t17:34_16": "Paññākkhandhanti maggapaññā ca sekkhāsekkhānaṁ lokiyapaññā ca.",
  "tika-s0401t17:34_17": "Vimuttikkhandhanti phalavimutti.",
  "tika-s0401t17:34_18": "Vimuttiñāṇadassanakkhandhanti paccavekkhaṇañāṇaṁ.",
  "tika-s0401t17:34_19": "Sīghapaññāniddesasadisoyeva lahupaññāniddeso,",
  "tika-s0401t17:34_20": "tathā hāsapaññāniddeso.",
  "tika-s0401t17:34_21": "Javanapaññāniddeso pana kalāpasammasananayena pavatto.",
  "tika-s0401t17:34_22": "Tikkhapaññāniddeso vīriyassa ussukkāpanavasena,",
  "tika-s0401t17:34_23": "nibbedhikapaññāniddeso sabbaloke anabhiratasaññāvasena pavatto.",
  "tika-s0401t17:34_24": "Tattha turitakiriyā sīghatā.",
  "tika-s0401t17:34_25": "Adandhatā lahutā.",
  "tika-s0401t17:34_26": "Vegāyitattaṁ khippatā.",
  "tika-s0401t17:35_0": "Hāsabahuloti pītibahulo.",
  "tika-s0401t17:35_1": "Sesapadāni tasseva vevacanāni.",
  "tika-s0401t17:35_2": "Atha vā hāsabahuloti mūlapadaṁ.",
  "tika-s0401t17:35_3": "Vedabahuloti tassā eva pītiyā sampayuttasomanassavedanāvasena niddesapadaṁ.",
  "tika-s0401t17:35_4": "Tuṭṭhibahuloti nātibalavapītiyā tuṭṭhākāravasena.",
  "tika-s0401t17:35_5": "Pāmojjabahuloti balavapītiyā pamuditabhāvavasena.",
  "tika-s0401t17:35_6": "Sīlāni paripūretīti haṭṭhappahaṭṭho udaggūdaggo sampiyāyamāno sīlāni sampādeti.",
  "tika-s0401t17:35_7": "Pītisomanassasahagatā hi paññā abhirativasena ārammaṇe phullitā vikasitā viya pavattati,",
  "tika-s0401t17:35_8": "na evaṁ upekkhāsahagatāti.",
  "tika-s0401t17:36_0": "Aniccato khippaṁ javatīti ‘‘khandhapañcakaṁ anicca’’nti vegāyitena pavattati,",
  "tika-s0401t17:36_1": "paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ avirajjhantī",
  "tika-s0401t17:36_2": "adandhāyantī aniccalakkhaṇaṁ vegasā paṭivijjhati,",
  "tika-s0401t17:36_3": "tasmā sā javanapaññā nāmāti attho.",
  "tika-s0401t17:36_4": "Sesapadesupi eseva nayo.",
  "tika-s0401t17:36_5": "Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ –",
  "tika-s0401t17:36_6": "‘‘rūpa’’ntiādi vuttaṁ.",
  "tika-s0401t17:36_7": "Tattha khayaṭṭhenāti yattha yattha uppajjati,",
  "tika-s0401t17:36_8": "tattha tattheva bhijjanato khayasabhāvattā.",
  "tika-s0401t17:36_9": "Bhayaṭṭhenāti bhayānakabhāvato.",
  "tika-s0401t17:36_10": "Asārakaṭṭhenāti attasāravirahato niccasārādivirahato ca.",
  "tika-s0401t17:36_11": "Tulayitvāti tulābhūtāya vipassanāpaññāya tuletvā.",
  "tika-s0401t17:36_12": "Tīrayitvāti tāya eva tīraṇabhūtāya tīretvā.",
  "tika-s0401t17:36_13": "Vibhāvayitvāti yāthāvato pakāsetvā pākaṭaṁ katvā.",
  "tika-s0401t17:36_14": "Atha vā tulayitvāti kalāpasammasanavasena tulayitvā.",
  "tika-s0401t17:36_15": "Tīrayitvāti udayabbayānupassanāvasena tīretvā.",
  "tika-s0401t17:36_16": "Vibhāvayitvāti bhaṅgānupassanādivasena pākaṭaṁ katvā.",
  "tika-s0401t17:36_17": "Vibhūtaṁ katvāti saṅkhārupekkhānulomavasena phuṭaṁ katvā.",
  "tika-s0401t17:36_18": "Rūpanirodheti rūpakkhandhassa nirodhabhūte nibbāne.",
  "tika-s0401t17:36_19": "Khippaṁ javatīti ninnapoṇapabbhāravasena javati pavattati.",
  "tika-s0401t17:36_20": "Idāni sikhāppattavipassanāvasena javanapaññaṁ dassetuṁ,",
  "tika-s0401t17:36_21": "puna ‘‘rūpa’’ntiādi vuttaṁ.",
  "tika-s0401t17:37_0": "Ñāṇassa tikkhabhāvo nāma savisesaṁ paṭipakkhasamucchindanena veditabboti ‘‘khippaṁ kilese chindatīti",
  "tika-s0401t17:37_1": "tikkhapaññā’’ti vatvā te pana kilese vibhāgena dassento,",
  "tika-s0401t17:37_2": "‘‘uppannaṁ kāmavitakka’’ntiādimāha.",
  "tika-s0401t17:37_3": "Samathavipassanāhi vikkhambhanatadaṅgavasena pahīnampi ariyamaggena asamūhatattā uppattidhammataṁ anatītatāya asamūhatuppannanti vuccati,",
  "tika-s0401t17:37_4": "taṁ idha ‘‘uppanna’’nti adhippetaṁ.",
  "tika-s0401t17:37_5": "Nādhivāsetīti santānaṁ āropetvā na vāseti.",
  "tika-s0401t17:37_6": "Pajahatīti samucchedavasena pajahati.",
  "tika-s0401t17:37_7": "Vinodetīti khipati.",
  "tika-s0401t17:37_8": "Byantiṁ karotīti vigatantaṁ karoti.",
  "tika-s0401t17:37_9": "Anabhāvaṁ gametīti anu abhāvaṁ gameti,",
  "tika-s0401t17:37_10": "vipassanākkamena ariyamaggaṁ patvā samucchedavaseneva abhāvaṁ gamayatīti attho.",
  "tika-s0401t17:37_11": "Ettha ca kāmappaṭisaṁyutto vitakko kāmavitakko.",
  "tika-s0401t17:37_12": "‘‘Ime sattā marantū’’ti paresaṁ maraṇappaṭisaṁyutto vitakko byāpādavitakko.",
  "tika-s0401t17:37_13": "‘‘Ime sattā vihiṁsiyantū’’ti paresaṁ vihiṁsāpaṭisaṁyutto vitakko vihiṁsāvitakko.",
  "tika-s0401t17:37_14": "Pāpaketi lāmake.",
  "tika-s0401t17:37_15": "Akusale dhammeti akosallasambhūte dhamme.",
  "tika-s0401t17:37_16": "Tikkhapañño nāma khippābhiñño hoti,",
  "tika-s0401t17:37_17": "paṭipadā cassa na calatīti āha –",
  "tika-s0401t17:37_18": "‘‘ekamhi āsane cattāro ariyamaggā’’tiādi.",
  "tika-s0401t17:38_0": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā",
  "tika-s0401t17:38_1": "nirodhadhammā’’ti yāthāvato dassanena saccappaṭivedho ijjhati,",
  "tika-s0401t17:38_2": "na aññathāti kāraṇamukhena nibbedhikapaññaṁ dassetuṁ –",
  "tika-s0401t17:38_3": "‘‘sabbasaṅkhāresu ubbegabahulo hotī’’tiādi vuttaṁ.",
  "tika-s0401t17:38_4": "Tattha ubbegabahuloti ‘‘sabbe saṅkhārā aniccā’’tiādinā (dha. pa.",
  "tika-s0401t17:38_5": "277) nayena sabbasaṅkhāresu abhiṇhappavattasaṁvego.",
  "tika-s0401t17:38_6": "Uttāsabahuloti ñāṇabhayavasena sabbasaṅkhāresu bahuso utrastamānaso.",
  "tika-s0401t17:38_7": "Tena ādīnavānupassanamāha.",
  "tika-s0401t17:38_8": "Ukkaṇṭhanabahuloti saṅkhārato uddhaṁ visaṅkhārābhimukhatāya ukkaṇṭhanabahulo.",
  "tika-s0401t17:38_9": "Iminā nibbidānupassanamāha.",
  "tika-s0401t17:38_10": "Aratibahulotiādinā tassā eva aparāparūpapattiṁ.",
  "tika-s0401t17:38_11": "Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho.",
  "tika-s0401t17:38_12": "Tathā pavattitavimokkhamukho.",
  "tika-s0401t17:38_13": "Nibbijjhanaṁ paṭivijjhanaṁ nibbedho,",
  "tika-s0401t17:38_14": "so etissā atthīti nibbedhikā,",
  "tika-s0401t17:38_15": "nibbijjhatīti vā nibbedhikā,",
  "tika-s0401t17:38_16": "sā eva paññā nibbedhikapaññā.",
  "tika-s0401t17:38_17": "Anibbiddhapubbanti anamatagge saṁsāre antaṁ pāpetvā anividdhapubbaṁ.",
  "tika-s0401t17:38_18": "Appadālitapubbanti tasseva atthavacanaṁ,",
  "tika-s0401t17:38_19": "antakaraṇeneva appadālitapubbanti attho.",
  "tika-s0401t17:38_20": "Lobhakkhandhanti lobharāsiṁ,",
  "tika-s0401t17:38_21": "lobhakoṭṭhāsaṁ vā.",
  "tika-s0401t17:39_0": "Kāyagatāsativaggavaṇṇanā niṭṭhitā."
}