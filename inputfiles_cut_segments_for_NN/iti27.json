{
  "iti27:0.1_0": "Itivuttaka 27",
  "iti27:0.2_0": "Ekakanipāta",
  "iti27:0.3_0": "Tatiyavagga",
  "iti27:0.4_0": "Mettābhāvanāsutta",
  "iti27:1.1_0": "Vuttañhetaṁ bhagavatā vuttamarahatāti me sutaṁ:",
  "iti27:2.1_0": "“Yāni kānici, bhikkhave,",
  "iti27:2.1_1": "opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ.",
  "iti27:2.2_0": "Mettāyeva tāni cetovimutti adhiggahetvā bhāsate ca tapate ca virocati ca.",
  "iti27:3.1_0": "Seyyathāpi, bhikkhave,",
  "iti27:3.1_1": "yā kāci tārakarūpānaṁ pabhā sabbā tā candiyā pabhāya kalaṁ nāgghanti soḷasiṁ,",
  "iti27:3.1_2": "candapabhāyeva tā adhiggahetvā bhāsate ca tapate ca virocati ca;",
  "iti27:3.2_0": "evamevaṁ kho, bhikkhave,",
  "iti27:3.2_1": "yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ,",
  "iti27:3.2_2": "mettāyeva tāni cetovimutti adhiggahetvā bhāsate ca tapate ca virocati ca.",
  "iti27:4.1_0": "Seyyathāpi, bhikkhave,",
  "iti27:4.1_1": "vassānaṁ pacchime māse saradasamaye viddhe vigatavalāhake deve ādicco nabhaṁ abbhussakkamāno sabbaṁ ākāsagataṁ tamagataṁ abhivihacca bhāsate ca tapate ca virocati ca;",
  "iti27:4.2_0": "evamevaṁ kho, bhikkhave,",
  "iti27:4.2_1": "yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ,",
  "iti27:4.2_2": "mettāyeva tāni cetovimutti adhiggahetvā bhāsate ca tapate ca virocati ca.",
  "iti27:5.1_0": "Seyyathāpi, bhikkhave,",
  "iti27:5.1_1": "rattiyā paccūsasamayaṁ osadhitārakā bhāsate ca tapate ca virocati ca;",
  "iti27:5.2_0": "evamevaṁ kho, bhikkhave,",
  "iti27:5.2_1": "yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ,",
  "iti27:5.2_2": "mettāyeva tāni cetovimutti adhiggahetvā bhāsate ca tapate ca virocati cā”ti.",
  "iti27:5.3_0": "Etamatthaṁ bhagavā avoca.",
  "iti27:5.4_0": "Tatthetaṁ iti vuccati:",
  "iti27:6.1_0": "“Yo ca mettaṁ bhāvayati,",
  "iti27:6.2_0": "appamāṇaṁ paṭissato;",
  "iti27:6.3_0": "Tanū saṁyojanā honti,",
  "iti27:6.4_0": "passato upadhikkhayaṁ.",
  "iti27:7.1_0": "Ekampi ce pāṇamaduṭṭhacitto,",
  "iti27:7.2_0": "Mettāyati kusalo tena hoti;",
  "iti27:7.3_0": "Sabbe ca pāṇe manasānukampaṁ,",
  "iti27:7.4_0": "Pahūtamariyo pakaroti puññaṁ.",
  "iti27:8.1_0": "Ye sattasaṇḍaṁ pathaviṁ vijitvā,",
  "iti27:8.2_0": "Rājisayo yajamānānupariyagā;",
  "iti27:8.3_0": "Assamedhaṁ purisamedhaṁ,",
  "iti27:8.4_0": "Sammāpāsaṁ vājapeyyaṁ niraggaḷaṁ.",
  "iti27:9.1_0": "Mettassa cittassa subhāvitassa,",
  "iti27:9.2_0": "Kalampi te nānubhavanti soḷasiṁ;",
  "iti27:9.3_0": "Candappabhā tāragaṇāva sabbe.",
  "iti27:10.1_0": "Yo na hanti na ghāteti,",
  "iti27:10.2_0": "na jināti na jāpaye;",
  "iti27:10.3_0": "Mettaṁso sabbabhūtesu,",
  "iti27:10.4_0": "veraṁ tassa na kenacī”ti.",
  "iti27:11.1_0": "Ayampi attho vutto bhagavatā, iti me sutanti.",
  "iti27:11.2_0": "Sattamaṁ.",
  "iti27:11.3_0": "Tatiyo vaggo.",
  "iti27:12.0_0": "Tassuddānaṁ",
  "iti27:12.1_0": "Cittaṁ mettaṁ ubho atthe,",
  "iti27:12.2_0": "puñjaṁ vepullapabbataṁ;",
  "iti27:12.3_0": "Sampajānamusāvādo,",
  "iti27:12.4_0": "dānañca mettabhāvanā.",
  "iti27:13.1_0": "Sattimāni ca suttāni,",
  "iti27:13.2_0": "purimāni ca vīsati;",
  "iti27:13.3_0": "Ekadhammesu suttantā,",
  "iti27:13.4_0": "sattavīsatisaṅgahāti.",
  "iti27:13.5_0": "Ekakanipāto niṭṭhito."
}