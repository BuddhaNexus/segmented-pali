{
  "tika-abh06t54:0_0": "Terasamo paricchedo",
  "tika-abh06t54:1_0": "13. Rāsiyogakathā",
  "tika-abh06t54:2_0": "441.",
  "tika-abh06t54:3_0": " Iti rāsivīthiṁ ñatvā, labbhamānavasā budho;",
  "tika-abh06t54:4_0": "Tesamevātha yogampi, cittuppādesu dīpaye.",
  "tika-abh06t54:5_0": "442.",
  "tika-abh06t54:6_0": " Kāmāvacarakusalassa, paṭhamadvayamānase;",
  "tika-abh06t54:7_0": "Sabbepi rāsayo honti, yathāsambhavato kathaṁ.",
  "tika-abh06t54:8_0": "443.",
  "tika-abh06t54:9_0": " Phassapañcakarāsī ca, jhānapañcakarāsi ca;",
  "tika-abh06t54:10_0": "Indriyaṭṭhakarāsī ca, maggapañcakarāsi ca.",
  "tika-abh06t54:11_0": "444.",
  "tika-abh06t54:12_0": " Balasattakarāsī ca, hetukammapathattikā;",
  "tika-abh06t54:13_0": "Dasāvasesā rāsī ca, lokapāladukādayo.",
  "tika-abh06t54:14_0": "445.",
  "tika-abh06t54:15_0": " Yevāpanakanavakaṁ, niyatuddhaccavajjitā;",
  "tika-abh06t54:16_0": "Appamaññādvayañceva, tisso viratiyoti ca.",
  "tika-abh06t54:17_0": "446.",
  "tika-abh06t54:18_0": " Iti sattarasevete, desitā ca sarūpato;",
  "tika-abh06t54:19_0": "Yevāpanakarāsī ca, labbhantiṭṭhārasāpi ca.",
  "tika-abh06t54:20_0": "447.",
  "tika-abh06t54:21_0": " Chappaññāsa padānettha, desitāni sarūpato;",
  "tika-abh06t54:22_0": "Dhammā pana samatiṁsa, tattha honti sarūpato.",
  "tika-abh06t54:23_0": "448.",
  "tika-abh06t54:24_0": " Tāni yevāpanakehi, pañcasaṭṭhi padāni ca;",
  "tika-abh06t54:25_0": "Dhammā cekūnatālīsa, bhavanti pana sambhavā.",
  "tika-abh06t54:26_0": "449.",
  "tika-abh06t54:27_0": " Tattha dvādasa dhammā ca, desitā savibhattikā;",
  "tika-abh06t54:28_0": "Avasesā tu sabbepi, avibhattikanāmakā.",
  "tika-abh06t54:29_0": "450.",
  "tika-abh06t54:30_0": " Ekadvi ca ticatukka-chasattaṭṭhānikā pana;",
  "tika-abh06t54:31_0": "Sattavīsa ca satteko, dvekeko ca yathākkamaṁ.",
  "tika-abh06t54:32_0": "451.",
  "tika-abh06t54:33_0": " Niyatā tu catuttiṁsa, dhammāva sahavuttito;",
  "tika-abh06t54:34_0": "Yathāsambhavavuttito, pañcadhā niyatā kathā.",
  "tika-abh06t54:35_0": "452.",
  "tika-abh06t54:36_0": " Tattha cāniyate sabbe, gahetvā ca pahāya ca;",
  "tika-abh06t54:37_0": "Paccekañca gahetvāpi, sattadhā yojanakkamo.",
  "tika-abh06t54:38_0": "453.",
  "tika-abh06t54:39_0": " Sakimekūnatālīsa, catuttiṁsa yathākkamaṁ;",
  "tika-abh06t54:40_0": "Pañcakkhattuñca yojeyya, pañcatiṁsāti paṇḍito.",
  "tika-abh06t54:41_0": "454.",
  "tika-abh06t54:42_0": " Rāsayo ca padānīdha, dhammantaravibhattiyo;",
  "tika-abh06t54:43_0": "Sarūpayevāpanake, niyatāniyate yathā.",
  "tika-abh06t54:44_0": "455.",
  "tika-abh06t54:45_0": " Yojanānayabhedañca, gaṇanāsaṅgahaṭṭhiti;",
  "tika-abh06t54:46_0": "Labbhamānānumānena, sallakkhento tahiṁ tahiṁ.",
  "tika-abh06t54:47_0": "456.",
  "tika-abh06t54:48_0": " Ñāṇaṁ ñāṇaviyuttamhi, hitvā pītiṁ upekkhite;",
  "tika-abh06t54:49_0": "Vedanā parivattento, kāmapuññe ca sesake.",
  "tika-abh06t54:50_0": "457.",
  "tika-abh06t54:51_0": " Mahākriye ca yojeyya, pahāya viratittayaṁ;",
  "tika-abh06t54:52_0": "Appamaññā ca hitvātha, mahāpāke ca yojaye.",
  "tika-abh06t54:53_0": "458.",
  "tika-abh06t54:54_0": " Takkādiṁ kamato hitvā, sabbattha viratittayaṁ;",
  "tika-abh06t54:55_0": "Pañcame appamaññāya, hitvā rūpe ca yojaye.",
  "tika-abh06t54:56_0": "459.",
  "tika-abh06t54:57_0": " Hitvāppamaññā yojaye, yathājhānamanuttare;",
  "tika-abh06t54:58_0": "Lokuttarindriyañceva, gahetvā viratittayaṁ.",
  "tika-abh06t54:59_0": "460.",
  "tika-abh06t54:60_0": " Jhānāni catutālīsa, sukhayuttāni vattare;",
  "tika-abh06t54:61_0": "Upekkhitāni tevīsa, pañcamajjhāne ca sabbathā.",
  "tika-abh06t54:62_0": "461.",
  "tika-abh06t54:63_0": " Appamaññāviratiyo, kāmapuññesu labbhare;",
  "tika-abh06t54:64_0": "Appamaññā rūpajjhāna-catukke ca mahākriye.",
  "tika-abh06t54:65_0": "462.",
  "tika-abh06t54:66_0": " Lokuttaresu sabbattha, sambhoti viratittayaṁ;",
  "tika-abh06t54:67_0": "Natthidvayampi āruppe, mahāpāke ca pañcame.",
  "tika-abh06t54:68_0": "463.",
  "tika-abh06t54:69_0": " Vitakkādittayaṁ paññā, pañca cāniyatā calā;",
  "tika-abh06t54:70_0": "Hānibuddhivasā sesā, na calanti kudācanaṁ.",
  "tika-abh06t54:71_0": "464.",
  "tika-abh06t54:72_0": " Bāvīsatividho cettha, saṅgaho anavajjake;",
  "tika-abh06t54:73_0": "Dvayadvayavasā ceva, jhānapañcakatopi ca.",
  "tika-abh06t54:74_0": "465.",
  "tika-abh06t54:75_0": " Iti ñatvānavajjesu, rāsisaṅgaha sambhavaṁ;",
  "tika-abh06t54:76_0": "Sāvajjesupi viññeyyā, viññunā rāsayo kathaṁ.",
  "tika-abh06t54:77_0": "466.",
  "tika-abh06t54:78_0": " Lobhamūlesu paṭhame, phassapañcakarāsi ca;",
  "tika-abh06t54:79_0": "Jhānapañcakarāsī ca, tathevindriyapañcakaṁ.",
  "tika-abh06t54:80_0": "467.",
  "tika-abh06t54:81_0": " Maggabalacatukkañca, hetukammapathadukā;",
  "tika-abh06t54:82_0": "Lokanāsakarāsī ca, samatho samathaddukā.",
  "tika-abh06t54:83_0": "468.",
  "tika-abh06t54:84_0": " Tatramajjhattataṁ hitvā, yevāpanakanāmakā;",
  "tika-abh06t54:85_0": "Cattāro ceti labbhanti, tatthekādasa rāsayo.",
  "tika-abh06t54:86_0": "469.",
  "tika-abh06t54:87_0": " Dvattiṁseva padānettha, desitāni sarūpato;",
  "tika-abh06t54:88_0": "Tāni yevāpanakehi, chattiṁseva bhavanti ca.",
  "tika-abh06t54:89_0": "470.",
  "tika-abh06t54:90_0": " Asambhinnapadānettha, samavīsati sambhavā;",
  "tika-abh06t54:91_0": "Savibhattikanāmā ca, nava dhammā pakāsitā.",
  "tika-abh06t54:92_0": "471.",
  "tika-abh06t54:93_0": " Ekadvayaticatukka-chaṭṭhānaniyatā pana;",
  "tika-abh06t54:94_0": "Ekādasa chaḷekā ca, kameneko punekako.",
  "tika-abh06t54:95_0": "472.",
  "tika-abh06t54:96_0": " Natthevāniyatā hettha, yevāpanakanāmakā;",
  "tika-abh06t54:97_0": "Yojanānayabhedo ca, tasmā tattha na vijjati.",
  "tika-abh06t54:98_0": "473.",
  "tika-abh06t54:99_0": " Māno ca thinamiddhañca, issā macchariyaṁ tathā;",
  "tika-abh06t54:100_0": "Kukkuccamiti sāvajje, chaḷevāniyatā matā.",
  "tika-abh06t54:101_0": "474.",
  "tika-abh06t54:102_0": " Māno diṭṭhiviyuttesu, sasaṅkhāresu pañcasu;",
  "tika-abh06t54:103_0": "Thinamiddhaṁ tayo sesā, paṭighadvayayogino.",
  "tika-abh06t54:104_0": "475.",
  "tika-abh06t54:105_0": " Iccevamaṭṭha sāvajjā, anavajjaṭṭhavīsati;",
  "tika-abh06t54:106_0": "Chattiṁsa mānasā sabbe, hontāniyatayogino.",
  "tika-abh06t54:107_0": "476.",
  "tika-abh06t54:108_0": " Tehi yuttā yathāyogaṁ, ekadvittayapañcahi;",
  "tika-abh06t54:109_0": "Dve dvāvīsaṁ tayo ceva, nava cātha yathākkamaṁ.",
  "tika-abh06t54:110_0": "477.",
  "tika-abh06t54:111_0": " Iti vuttānusārena, labbhamānavasā pana;",
  "tika-abh06t54:112_0": "Tadaññesupi yojeyya, sāvajjesu yathākkamaṁ.",
  "tika-abh06t54:113_0": "478.",
  "tika-abh06t54:114_0": " Lobhamūlesu lobhañca, dosañca paṭighadvaye;",
  "tika-abh06t54:115_0": "Mohamūle kaṅkhuddhaccaṁ, gahetvā heturāsiyaṁ.",
  "tika-abh06t54:116_0": "479.",
  "tika-abh06t54:117_0": " Diṭṭhiṁ diṭṭhiviyuttamhi, hitvā pītimupekkhite;",
  "tika-abh06t54:118_0": "Vedanaṁ parivattento, dosamūle ca paṇḍito.",
  "tika-abh06t54:119_0": "480.",
  "tika-abh06t54:120_0": " Tathā kammapathaṁ diṭṭhiṁ,",
  "tika-abh06t54:121_0": "Pītiṁ chandañca momuhe;",
  "tika-abh06t54:122_0": "Kaṅkhite adhimokkhañca,",
  "tika-abh06t54:123_0": "Hitvā yojeyya rāsayo.",
  "tika-abh06t54:124_0": "481.",
  "tika-abh06t54:125_0": " Cittassa ṭhitiṁ pattāsu, cittassekaggatā pana;",
  "tika-abh06t54:126_0": "Kaṅkhite parihīnāva, indriyādīsu pañcasu.",
  "tika-abh06t54:127_0": "482.",
  "tika-abh06t54:128_0": " Iti dvādasadhā ñatvā, sāvajjesupi saṅgahaṁ;",
  "tika-abh06t54:129_0": "Ahetukepi viññeyyā, yathāsambhavato kathaṁ.",
  "tika-abh06t54:130_0": "483.",
  "tika-abh06t54:131_0": " Aṭṭhārasāhetukesu , pañcaviññāṇamānase;",
  "tika-abh06t54:132_0": "Phassapañcakarāsī ca, jhānaṭṭhānadukaṁ tathā.",
  "tika-abh06t54:133_0": "484.",
  "tika-abh06t54:134_0": " Indriyattikarāsī ca, yevāpanakanāmako;",
  "tika-abh06t54:135_0": "Eko manasikāroti, cattāro rāsayo siyuṁ.",
  "tika-abh06t54:136_0": "485.",
  "tika-abh06t54:137_0": " Asambhinnā panaṭṭheva, dve tattha savibhattikā;",
  "tika-abh06t54:138_0": "Ekadvayatikaṭṭhānā, chaḷeko ca punekako.",
  "tika-abh06t54:139_0": "486.",
  "tika-abh06t54:140_0": " Manodhātuttikāhetu-paṭisandhiyuge pana;",
  "tika-abh06t54:141_0": "Vitakko ca vicāro ca, adhikā jhānarāsiyaṁ.",
  "tika-abh06t54:142_0": "487.",
  "tika-abh06t54:143_0": " Sukhasantīraṇe pīti, dutiyāvajjane pana;",
  "tika-abh06t54:144_0": "Vīriyañca samādhiñca, labbhatindriyarāsiyaṁ.",
  "tika-abh06t54:145_0": "488.",
  "tika-abh06t54:146_0": " Adhikā hasite honti, pīti ca vīriyādayo;",
  "tika-abh06t54:147_0": "Yevāpanādhimokkho ca, pañcaviññāṇavajjite.",
  "tika-abh06t54:148_0": "489.",
  "tika-abh06t54:149_0": " Iccānavajje bāvīsa,",
  "tika-abh06t54:150_0": "Sāvajje dvādasāpare;",
  "tika-abh06t54:151_0": "Yogā hetumhi pañcete,",
  "tika-abh06t54:152_0": "Tālīsekūnakā kathāti.",
  "tika-abh06t54:153_0": "Iti cetasikavibhāge rāsiyogakathā niṭṭhitā.",
  "tika-abh06t54:154_0": "Terasamo paricchedo."
}