{
  "ya2.3.6:0.1_0": "2 Khandhayamaka",
  "ya2.3.6:0.2_0": "2.3 Pariññāvāra",
  "ya2.3.6:0.3_0": "2.3.6. Atītānāgatavāra",
  "ya2.3.6:1.1_0": " Yo rūpakkhandhaṁ parijānittha so vedanākkhandhaṁ parijānissatīti? No.",
  "ya2.3.6:2.1_0": " Yo vā pana vedanākkhandhaṁ parijānissati so rūpakkhandhaṁ parijānitthāti? No.",
  "ya2.3.6:3.1_0": " Yo rūpakkhandhaṁ na parijānittha so vedanākkhandhaṁ na parijānissatīti?",
  "ya2.3.6:4.1_0": "Ye maggaṁ paṭilabhissanti te rūpakkhandhaṁ na parijānittha,",
  "ya2.3.6:4.1_1": "no ca vedanākkhandhaṁ na parijānissanti.",
  "ya2.3.6:4.1_2": "Aggamaggasamaṅgī ye ca puthujjanā maggaṁ na paṭilabhissanti te rūpakkhandhañca na parijānittha vedanākkhandhañca na parijānissanti.",
  "ya2.3.6:5.1_0": " Yo vā pana vedanākkhandhaṁ na parijānissati so rūpakkhandhaṁ na parijānitthāti?",
  "ya2.3.6:6.1_0": "Arahā vedanākkhandhaṁ na parijānissati,",
  "ya2.3.6:6.1_1": "no ca rūpakkhandhaṁ na parijānittha.",
  "ya2.3.6:6.1_2": "Aggamaggasamaṅgī ye ca puthujjanā maggaṁ na paṭilabhissanti te vedanākkhandhañca na parijānissanti rūpakkhandhañca na parijānittha.",
  "ya2.3.6:7.1_0": "Pariññāvāro.",
  "ya2.3.6:8.1_0": "Khandhayamakapāḷi niṭṭhitā."
}