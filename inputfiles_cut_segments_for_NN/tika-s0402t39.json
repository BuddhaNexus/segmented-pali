{
  "tika-s0402t39:0_0": "(6) 1. Puññābhisandavaggo",
  "tika-s0402t39:1_0": "1. Paṭhamapuññābhisandasuttavaṇṇanā",
  "tika-s0402t39:2_0": "51.",
  "tika-s0402t39:2_1": "Dutiyassa paṭhame puññābhisandāti vā puññanadiyo.",
  "tika-s0402t39:2_2": "Avicchedena niccaṁ pavattiyamānāni hi puññāni abhisandanaṭṭhena “puññābhisandā”ti vuttā.",
  "tika-s0402t39:2_3": "Aparimitanti āḷhakagaṇanāya aparimitaṁ,",
  "tika-s0402t39:2_4": "yojanavasena panassa parimāṇaṁ atthi.",
  "tika-s0402t39:2_5": "Tathā hi heṭṭhā mahāpathaviyā upari ākāsena parato cakkavāḷapabbatena majjhe tattha tattha ṭhitehi dīpapabbatapariyantehi",
  "tika-s0402t39:2_6": "paricchinnattā yojanato sakkā pamāṇaṁ kātuṁ.",
  "tika-s0402t39:2_7": "Bheravārammaṇehīti saviññāṇakāviññāṇakehi bheravārammaṇehi.",
  "tika-s0402t39:2_8": "Tathā hi taṁ mahāsarīramacchakumbhīlayakkharakkhasamahānāgadānavādīnaṁ saviññāṇakānaṁ vaḷavāmukhapātālādīnaṁ",
  "tika-s0402t39:2_9": "aviññāṇakānañca bheravārammaṇānaṁ vasena “bahubherava”nti vuccati.",
  "tika-s0402t39:2_10": "Sesamettha uttānameva.",
  "tika-s0402t39:3_0": "Paṭhamapuññābhisandasuttavaṇṇanā niṭṭhitā.",
  "tika-s0402t39:4_0": "2. Dutiyapuññābhisandasuttavaṇṇanā",
  "tika-s0402t39:5_0": "52. Dutiye sotāpannassa saddhā adhippetāti sotāpannassa maggenāgatā saddhā adhippetā.",
  "tika-s0402t39:6_0": "Dutiyapuññābhisandasuttavaṇṇanā niṭṭhitā.",
  "tika-s0402t39:7_0": "3-4. Paṭhamasaṁvāsasuttādivaṇṇanā",
  "tika-s0402t39:8_0": "53-54.",
  "tika-s0402t39:8_1": "Tatiye yathākammaṁ tā tā gatiyo aranti upagacchantīti ariyā, sattā.",
  "tika-s0402t39:8_2": "Ime pana kucchitā ariyāti kadariyā.",
  "tika-s0402t39:8_3": "Thaddhamaccharino,",
  "tika-s0402t39:8_4": "thaddhena maccharena samannāgatāti attho.",
  "tika-s0402t39:8_5": "Thaddhamacchariyasadisañhi kucchitaṁ sabbadā nihīnaṁ natthi sabbaguṇānaṁ ādibhūtassa bhogasampattiādisabbasampattīnaṁ",
  "tika-s0402t39:8_6": "mūlabhūtassa dānassa nisedhanato.",
  "tika-s0402t39:8_7": "Tenāha “kadariyāti thaddhamaccharino”ti.",
  "tika-s0402t39:8_8": "Ekacco hi attano vasanaṭṭhāne bhikkhū hatthaṁ pasāretvāpi na vandati.",
  "tika-s0402t39:8_9": "Aññattha gato vihāraṁ pavisitvā sakkaccaṁ vanditvā madhurappaṭisanthāraṁ karoti “kiṁ, bhante,",
  "tika-s0402t39:8_10": "amhākaṁ vasanaṭṭhānaṁ nāgacchatha,",
  "tika-s0402t39:8_11": "sampanno padeso,",
  "tika-s0402t39:8_12": "paṭibalāhaṁ ayyānaṁ yāgubhattādīhi upaṭṭhānaṁ kātu”nti.",
  "tika-s0402t39:8_13": "Bhikkhu “saddho ayaṁ upāsako”ti yāgubhattādīhi saṅgaṇhāti.",
  "tika-s0402t39:9_0": "Atheko thero tassa gāmaṁ gantvā piṇḍāya carati.",
  "tika-s0402t39:9_1": "So taṁ disvā aññena vā gacchati,",
  "tika-s0402t39:9_2": "gharaṁ vā pavisati.",
  "tika-s0402t39:9_3": "Sacepi sammukhībhāvaṁ āgacchati,",
  "tika-s0402t39:9_4": "hatthena vanditvā “ayyassa bhikkhaṁ detha,",
  "tika-s0402t39:9_5": "ahaṁ ekena kammena gacchāmī”ti pakkamati.",
  "tika-s0402t39:9_6": "Thero sakalagāmaṁ caritvā tucchapattova nikkhamati.",
  "tika-s0402t39:9_7": "Idaṁ tāva mudumacchariyaṁ nāma.",
  "tika-s0402t39:9_8": "Yena adāyakopi dāyako viya paññāyati.",
  "tika-s0402t39:9_9": "Idha pana thaddhamacchariyaṁ adhippetaṁ.",
  "tika-s0402t39:9_10": "Yena samannāgato bhikkhūsu piṇḍāya paviṭṭhesu “therā ṭhitā”ti vutte “kiṁ mayhaṁ pādā rujjantī”tiādīni",
  "tika-s0402t39:9_11": "vatvā silāthambho viya khāṇuko viya ca thaddho hutvā tiṭṭhati,",
  "tika-s0402t39:9_12": "sāmīcimpi na karoti,",
  "tika-s0402t39:9_13": "kuto dānaṁ.",
  "tika-s0402t39:9_14": "Ayamidha adhippeto.",
  "tika-s0402t39:9_15": "Tena vuttaṁ “thaddhamaccharinoti thaddhena maccharena samannāgatāti attho”ti.",
  "tika-s0402t39:9_16": "Maccharaṁ maccheraṁ macchariyanti atthato ekaṁ.",
  "tika-s0402t39:10_0": "Paribhāsakāti bhikkhū gharadvāre ṭhite disvā “kiṁ tumhe kasitvā āgatā vapitvā lāyitvā,",
  "tika-s0402t39:10_1": "mayaṁ attanopi na labhāma,",
  "tika-s0402t39:10_2": "kuto tumhākaṁ,",
  "tika-s0402t39:10_3": "sīghaṁ nikkhamathā”tiādīhi santajjakā.",
  "tika-s0402t39:10_4": "Yācakānaṁ vacanassa atthaṁ jānantīti ettha kiñcāpi bhikkhū gharadvāre ṭhitā tuṇhī honti,",
  "tika-s0402t39:10_5": "atthato pana “bhikkhaṁ dethā”ti vadanti nāma ariyāya yācanāya.",
  "tika-s0402t39:10_6": "Vuttañhetaṁ “uddissa ariyā tiṭṭhanti,",
  "tika-s0402t39:10_7": "esā ariyāna yācanā”ti.",
  "tika-s0402t39:10_8": "Tatra ye “mayaṁ pacāma,",
  "tika-s0402t39:10_9": "ime na pacanti,",
  "tika-s0402t39:10_10": "pacamāne patvā alabhantā kuhiṁ labhissatī”ti deyyadhammaṁ saṁvibhajanti,",
  "tika-s0402t39:10_11": "te vadaññū yācakānaṁ vacanassa atthaṁ jānanti nāma ñatvā kattabbakaraṇato.",
  "tika-s0402t39:10_12": "Catutthaṁ uttānameva.",
  "tika-s0402t39:11_0": "Paṭhamasaṁvāsasuttādivaṇṇanā niṭṭhitā.",
  "tika-s0402t39:12_0": "5-6. Samajīvīsuttādivaṇṇanā",
  "tika-s0402t39:13_0": "55-56.",
  "tika-s0402t39:13_1": "Pañcame anuggaṇhanatthanti nakulamātā nakulapitāti imesaṁ dvinnaṁ saṅgahatthāya.",
  "tika-s0402t39:13_2": "Nakulassa dārakassa pitā nakulapitā.",
  "tika-s0402t39:13_3": "Nakulamātāti etthāpi eseva nayo.",
  "tika-s0402t39:13_4": "Sesamettha uttānameva.",
  "tika-s0402t39:13_5": "Chaṭṭhe natthi vattabbaṁ.",
  "tika-s0402t39:14_0": "Samajīvīsuttādivaṇṇanā niṭṭhitā.",
  "tika-s0402t39:15_0": "7-10. Suppavāsāsuttādivaṇṇanā",
  "tika-s0402t39:16_0": "57-60.",
  "tika-s0402t39:16_1": "Sattame āyubhāgapaṭilābhinī hotīti āyukoṭṭhāsassa paṭilābhinī hoti.",
  "tika-s0402t39:16_2": "Tividhalokanti sattasaṅkhārabhājanasaṅkhātaṁ tividhaṁ lokaṁ.",
  "tika-s0402t39:16_3": "Viditaṁ katvāti vibhūtaṁ katvā.",
  "tika-s0402t39:16_4": "Lokavidūnanti karaṇatthe sāmivacananti āha “buddhehi pasatthā”ti.",
  "tika-s0402t39:16_5": "Aṭṭhamanavamadasamāni uttānatthāneva.",
  "tika-s0402t39:17_0": "Suppavāsāsuttādivaṇṇanā niṭṭhitā.",
  "tika-s0402t39:18_0": "Puññābhisandavaggavaṇṇanā niṭṭhitā."
}