{
  "atk-s0404a18:0_0": "4. Upālivaggo",
  "atk-s0404a18:1_0": "1. Upālisuttavaṇṇanā",
  "atk-s0404a18:2_0": "31.",
  "atk-s0404a18:2_1": "Catutthassa paṭhame saṅghasuṭṭhutāyātiādīsu saṅghasuṭṭhutā nāma saṅghassa suṭṭhubhāvo,",
  "atk-s0404a18:2_2": "‘‘suṭṭhu devā’’ti āgataṭṭhāne viya ‘‘suṭṭhu,",
  "atk-s0404a18:2_3": "bhante’’ti vacanasampaṭicchanabhāvo.",
  "atk-s0404a18:2_4": "Yo ca tathāgatassa vacanaṁ sampaṭicchati,",
  "atk-s0404a18:2_5": "tassa taṁ dīgharattaṁ hitāya sukhāya saṁvattati.",
  "atk-s0404a18:2_6": "Tasmā saṅghassa ‘‘suṭṭhu,",
  "atk-s0404a18:2_7": "bhante’’ti vacanasampaṭicchanatthaṁ paññattaṁ,",
  "atk-s0404a18:2_8": "asampaṭicchane ādīnavaṁ,",
  "atk-s0404a18:2_9": "sampaṭicchane ānisaṁsaṁ dassetvā,",
  "atk-s0404a18:2_10": "na balakkārena abhibhavitvāti etamatthaṁ āvikaronto āha –",
  "atk-s0404a18:2_11": "saṅghasuṭṭhutāyāti.",
  "atk-s0404a18:2_12": "Saṅghaphāsutāyāti saṅghassa phāsubhāvāya,",
  "atk-s0404a18:2_13": "sahajīvitāya sukhavihāratthāyāti attho.",
  "atk-s0404a18:3_0": "Dummaṅkūnaṁpuggalānaṁ niggahāyāti dummaṅkūnāma dussīlapuggalā,",
  "atk-s0404a18:3_1": "ye maṅkutaṁ āpādiyamānāpi dukkhena āpajjanti,",
  "atk-s0404a18:3_2": "vītikkamaṁ karontā vā katvā vā na lajjanti,",
  "atk-s0404a18:3_3": "tesaṁ niggahatthāya.",
  "atk-s0404a18:3_4": "Te hi sikkhāpade asati ‘‘kiṁ tumhehi diṭṭhaṁ,",
  "atk-s0404a18:3_5": "kiṁ sutaṁ,",
  "atk-s0404a18:3_6": "kiṁ amhehi kataṁ,",
  "atk-s0404a18:3_7": "katamasmiṁ vatthusmiṁ katamaṁ āpattiṁ ropetvā amhe niggaṇhathā’’ti saṅghaṁ viheṭheyyuṁ.",
  "atk-s0404a18:3_8": "Sikkhāpade pana sati te saṅgho sikkhāpadaṁ dassetvā saha dhammena niggahessati.",
  "atk-s0404a18:3_9": "Tena vuttaṁ –",
  "atk-s0404a18:3_10": "‘‘dummaṅkūnaṁ puggalānaṁ niggahāyā’’ti.",
  "atk-s0404a18:4_0": "Pesalānanti piyasīlānaṁ bhikkhūnaṁ phāsuvihāratthāya.",
  "atk-s0404a18:4_1": "Piyasīlā hi bhikkhū kattabbākattabbaṁ sāvajjānavajjaṁ velaṁ mariyādañca ajānantā sikkhāttayapāripūriyā ghaṭamānā kilamanti,",
  "atk-s0404a18:4_2": "te pana sāvajjānavajjaṁ velaṁ mariyādañca ñatvā sikkhāpāripūriyā ghaṭamānā na kilamanti.",
  "atk-s0404a18:4_3": "Tena tesaṁ sikkhāpadapaññāpanaṁ phāsuvihārāya saṁvattatiyeva.",
  "atk-s0404a18:4_4": "Yo vā dummaṅkūnaṁ puggalānaṁ niggaho,",
  "atk-s0404a18:4_5": "sveva tesaṁ phāsuvihāro.",
  "atk-s0404a18:4_6": "Dussīlapuggale nissāya hi uposathappavāraṇā na tiṭṭhanti,",
  "atk-s0404a18:4_7": "saṅghakammāni nappavattanti,",
  "atk-s0404a18:4_8": "sāmaggī na hoti,",
  "atk-s0404a18:4_9": "bhikkhū anekaggā uddesādīsu anuyuñjituṁ na sakkonti.",
  "atk-s0404a18:4_10": "Dussīlesu pana niggahitesu sabbopi ayaṁ upaddavo na hoti,",
  "atk-s0404a18:4_11": "tato pesalā bhikkhū phāsu viharanti.",
  "atk-s0404a18:4_12": "Evaṁ ‘‘pesalānaṁ bhikkhūnaṁ phāsuvihārāyā’’ti ettha dvidhā attho veditabbo.",
  "atk-s0404a18:5_0": "Diṭṭhadhammikānaṁ āsavānaṁ saṁvarāyāti diṭṭhadhammikā āsavā nāma asaṁvare ṭhitena tasmiṁyeva attabhāve",
  "atk-s0404a18:5_1": "pattabbā pāṇippahāradaṇḍappahārasatthappahārahatthacchedapādacchedaakittiayasavippaṭisārādayo dukkhaviseso,",
  "atk-s0404a18:5_2": "tesaṁ saṁvarāya pidahanāya āgamanamaggathakanāyāti attho.",
  "atk-s0404a18:5_3": "Samparāyikānanti samparāyikā āsavā nāma asaṁvare ṭhitena katapāpakammamūlakā samparāye narakādīsu pattabbā dukkhavisesā,",
  "atk-s0404a18:5_4": "tesaṁ paṭighātatthāya vūpasamatthāya.",
  "atk-s0404a18:6_0": "Appasannānanti sikkhāpadapaññattiyā hi sati sikkhāpadapaññattiṁ ñatvā vā,",
  "atk-s0404a18:6_1": "yathāpaññattaṁ paṭipajjamāne bhikkhū disvā vā,",
  "atk-s0404a18:6_2": "yepi appasannā paṇḍitamanussā,",
  "atk-s0404a18:6_3": "te ‘‘yāni vata loke mahājanassa rajjanadussanamuyhanaṭṭhānāni,",
  "atk-s0404a18:6_4": "tehi ime samaṇā ārakā viratā viharanti,",
  "atk-s0404a18:6_5": "dukkaraṁ vata karontī’’ti pasādaṁ āpajjanti vinayapiṭakapotthakaṁ disvā micchādiṭṭhikatavedibrāhmaṇā viya.",
  "atk-s0404a18:6_6": "Tena vuttaṁ –",
  "atk-s0404a18:6_7": "‘‘appasannānaṁ pasādāyā’’ti.",
  "atk-s0404a18:7_0": "Pasannānanti yepi sāsane pasannā kulaputtā,",
  "atk-s0404a18:7_1": "tepi sikkhāpadapaññattiṁ vā ñatvā,",
  "atk-s0404a18:7_2": "yathāpaññattaṁ paṭipajjamāne bhikkhū vā disvā ‘‘aho ayyā dukkaraṁ karonti,",
  "atk-s0404a18:7_3": "ye yāvajīvaṁ ekabhattā vinayasaṁvaraṁ pālentī’’ti bhiyyo bhiyyo pasīdanti.",
  "atk-s0404a18:7_4": "Tena vuttaṁ –",
  "atk-s0404a18:7_5": "‘‘pasannānaṁ bhiyyobhāvāyā’’ti.",
  "atk-s0404a18:8_0": "Saddhammaṭṭhitiyāti tividho saddhammo pariyattisaddhammo paṭipattisaddhammo adhigamasaddhammoti.",
  "atk-s0404a18:8_1": "Tattha sakalampi buddhavacanaṁ pariyattisaddhammo nāma.",
  "atk-s0404a18:8_2": "Terasa dhutaguṇā cārittavārittasīlasamādhivipassanāti ayaṁ paṭipattisaddhammo nāma.",
  "atk-s0404a18:8_3": "Navalokuttaradhammo adhigamasaddhammo nāma.",
  "atk-s0404a18:8_4": "So sabbopi yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ aññañca buddhavacanaṁ pariyāpuṇanti,",
  "atk-s0404a18:8_5": "yathāpaññattañca paṭipajjamānā paṭipattiṁ pūretvā paṭipattiyā adhigantabbaṁ lokuttaradhammaṁ adhigacchanti,",
  "atk-s0404a18:8_6": "tasmā sikkhāpadapaññattiyā saddhammo ciraṭṭhitiko hoti.",
  "atk-s0404a18:8_7": "Tena vuttaṁ –",
  "atk-s0404a18:8_8": "‘‘saddhammaṭṭhitiyā’’ti.",
  "atk-s0404a18:9_0": "Vinayānuggahāyāti sikkhāpadapaññattiyā sati saṁvaravinayo,",
  "atk-s0404a18:9_1": "pahānavinayo,",
  "atk-s0404a18:9_2": "samathavinayo,",
  "atk-s0404a18:9_3": "paññattivinayoti catubbidho vinayo anuggahito hoti sūpatthambhito.",
  "atk-s0404a18:9_4": "Tena vuttaṁ –",
  "atk-s0404a18:9_5": "‘‘vinayānuggahāyā’’ti.",
  "atk-s0404a18:10_0": "2. Pātimokkhaṭṭhapanāsuttavaṇṇanā",
  "atk-s0404a18:11_0": "32.",
  "atk-s0404a18:11_1": "Dutiye pārājikoti pārājikāpattiṁ āpanno.",
  "atk-s0404a18:11_2": "Pārājikakathāvippakatā hotīti ‘‘asukapuggalo pārājikaṁ āpanno nu kho no’’ti evaṁ kathā ārabhitvā aniṭṭhāpitā hoti.",
  "atk-s0404a18:11_3": "Esa nayo sabbattha.",
  "atk-s0404a18:12_0": "3. Ubbāhikāsuttavaṇṇanā",
  "atk-s0404a18:13_0": "33.",
  "atk-s0404a18:13_1": "Tatiye ubbāhikāyāti sampattaadhikaraṇaṁ vūpasametuṁ saṅghato ubbāhitvā uddharitvā gahaṇatthāya.",
  "atk-s0404a18:13_2": "Vinaye kho pana ṭhito hotīti vinayalakkhaṇe patiṭṭhito hoti.",
  "atk-s0404a18:13_3": "Asaṁhīroti na aññassa vacanamatteneva attano laddhiṁ vissajjeti.",
  "atk-s0404a18:13_4": "Paṭibaloti kāyabalenapi ñāṇabalenapi samannāgato.",
  "atk-s0404a18:13_5": "Saññāpetunti jānāpetuṁ.",
  "atk-s0404a18:13_6": "Paññāpetunti sampajānāpetuṁ.",
  "atk-s0404a18:13_7": "Nijjhāpetunti olokāpetuṁ.",
  "atk-s0404a18:13_8": "Pekkhatunti passāpetuṁ.",
  "atk-s0404a18:13_9": "Pasādetunti sañjātapasādaṁ kātuṁ.",
  "atk-s0404a18:13_10": "Adhikaraṇanti vivādādhikaraṇādicatubbidhaṁ.",
  "atk-s0404a18:13_11": "Adhikaraṇasamudayanti vivādamūlādikaṁ adhikaraṇakārakaṁ.",
  "atk-s0404a18:13_12": "Adhikaraṇanirodhanti adhikaraṇānaṁ vūpasamaṁ.",
  "atk-s0404a18:13_13": "Adhikaraṇanirodhagāminiṁ paṭipadanti sattavidhaadhikaraṇasamathaṁ.",
  "atk-s0404a18:14_0": "4. Upasampadāsuttavaṇṇanā",
  "atk-s0404a18:15_0": "34.",
  "atk-s0404a18:15_1": "Catutthe anabhiratinti ukkaṇṭhitabhāvaṁ.",
  "atk-s0404a18:15_2": "Vūpakāsetunti vinetuṁ.",
  "atk-s0404a18:15_3": "Adhisīleti uttamasīle.",
  "atk-s0404a18:15_4": "Cittapaññāsupi eseva nayo.",
  "atk-s0404a18:16_0": "7. Saṅghabhedasuttavaṇṇanā",
  "atk-s0404a18:17_0": "37.",
  "atk-s0404a18:17_1": "Sattame vatthūhīti kāraṇehi.",
  "atk-s0404a18:17_2": "Avakassantīti parisaṁ ākaḍḍhanti vijaṭenti ekamantaṁ ussārenti.",
  "atk-s0404a18:17_3": "Apakassantīti ativiya ākaḍḍhanti,",
  "atk-s0404a18:17_4": "yathā visaṁsaṭṭhā honti,",
  "atk-s0404a18:17_5": "evaṁ karonti.",
  "atk-s0404a18:17_6": "Āveni kammāni karontīti visuṁ saṅghakammāni karonti.",
  "atk-s0404a18:18_0": "9-10. Ānandasuttadvayavaṇṇanā",
  "atk-s0404a18:19_0": "39-40.",
  "atk-s0404a18:19_1": "Navame kappaṭṭhikanti āyukappaṁ nirayamhi ṭhitikāraṇaṁ.",
  "atk-s0404a18:19_2": "Kibbisaṁ pasavatīti pāpaṁ paṭilabhati.",
  "atk-s0404a18:19_3": "Āpāyikoti apāyagamanīyo.",
  "atk-s0404a18:19_4": "Nerayikoti niraye nibbattanako.",
  "atk-s0404a18:19_5": "Vaggaratoti bhedarato.",
  "atk-s0404a18:19_6": "Yogakkhemā padhaṁsatīti yogehi khemato arahattato dhaṁsati vigacchati.",
  "atk-s0404a18:19_7": "Dasame anuggahoti aññamaññassa saṅgahānuggaho.",
  "atk-s0404a18:19_8": "Sesaṁ sabbattha uttānatthamevāti.",
  "atk-s0404a18:20_0": "Upālivaggo catuttho."
}