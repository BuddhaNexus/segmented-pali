{
  "tika-s0402t35:0_0": "2. Caravaggo",
  "tika-s0402t35:1_0": "1. Carasuttavaṇṇanā",
  "tika-s0402t35:2_0": "11.",
  "tika-s0402t35:2_1": "Dutiyassa paṭhame caratoti gacchantassa,",
  "tika-s0402t35:2_2": "caṅkamantassa vā.",
  "tika-s0402t35:2_3": "Uppajjati kāmavitakko vāti vatthukāmesu avītarāgatāya tādise paccaye kāmapaṭisaṁyutto vā vitakko uppajjati ce,",
  "tika-s0402t35:2_4": "yadi uppajjati.",
  "tika-s0402t35:2_5": "Byāpādavitakko vā vihiṁsāvitakko vāti āghātavinaye visesena cittassa adamitattā āghātanimitte byāpādapaṭisaṁyutto vā vitakko,",
  "tika-s0402t35:2_6": "leḍḍudaṇḍādīti parahiṁsanavasena vihiṁsāpaṭisaṁyutto vā vitakko uppajjati ceti sambandho.",
  "tika-s0402t35:2_7": "Taṁ ce bhikkhu adhivāsetīti taṁ yathāvuttaṁ kāmavitakkādiṁ yathāpaccayaṁ attano citte uppannaṁ “itipāyaṁ vitakko pāpako,",
  "tika-s0402t35:2_8": "itipi akusalo,",
  "tika-s0402t35:2_9": "itipi sāvajjo,",
  "tika-s0402t35:2_10": "so ca kho attabyābādhāya saṁvattatī”tiādinā nayena paccavekkhaṇāya abhāvato adhivāseti attano cittaṁ āropetvā vāseti.",
  "tika-s0402t35:2_11": "Adhivāsentoyeva ca nappajahati tadaṅgādippahānavasena na paṭinissajjati.",
  "tika-s0402t35:2_12": "Tato eva ca na vinodeti attano cittasantānato na nudati na nīharati.",
  "tika-s0402t35:2_13": "Tathā avinodanato na byantīkaroti na vigatantaṁ karoti.",
  "tika-s0402t35:2_14": "Ātāpī pahitatto yathā tesaṁ antopi nāvasissati antamaso bhaṅgamattampi,",
  "tika-s0402t35:2_15": "evaṁ karoti,",
  "tika-s0402t35:2_16": "ayaṁ pana tathā na karotīti attho.",
  "tika-s0402t35:2_17": "Tathābhūto pana na anabhāvaṁ gameti anu anu abhāvaṁ na gameti.",
  "tika-s0402t35:2_18": "Na pajahati ce,",
  "tika-s0402t35:2_19": "na vinodeti ceti itiādinā ce-saddaṁ yojetvā attho veditabbo.",
  "tika-s0402t35:3_0": "Evaṁbhūtoti evaṁ kāmavitakkādīhi pāpavitakkehi samaṅgibhūto.",
  "tika-s0402t35:3_1": "Anātāpīti kilesānaṁ ātāpayikassa vīriyassa abhāvena anātāpī.",
  "tika-s0402t35:3_2": "Pāputrāsalakkhaṇassa ottappassa abhāvena anottāpī.",
  "tika-s0402t35:3_3": "Satataṁ samitaṁ sabbakālaṁ nirantaraṁ.",
  "tika-s0402t35:3_4": "Kusīto hīnavīriyoti kusalehi dhammehi parihāpayitvā akusalapakkhe kucchitaṁ sīdanato kosajjasamannāgamena ca kusīto,",
  "tika-s0402t35:3_5": "sammappadhānavīriyābhāvena hīnavīriyo vīriyavirahitoti vuccati kathīyati.",
  "tika-s0402t35:3_6": "Ṭhitassāti gamanaṁ upacchinditvā tiṭṭhato.",
  "tika-s0402t35:3_7": "Sayanairiyāpathassa visesato kosajjapakkhikattā yathā taṁsamaṅgino bhāvitattā sambhavanti,",
  "tika-s0402t35:3_8": "taṁ dassetuṁ “jāgarassā”ti vuttaṁ.",
  "tika-s0402t35:4_0": "Sukkapakkhe tañce bhikkhu nādhivāsetīti āraddhavīriyassapi viharato anādimati saṁsāre cirakālabhāvitattā",
  "tika-s0402t35:4_1": "tathārūpapaccayasamāyoge satisammosena vā kāmavitakkādi uppajjati ce,",
  "tika-s0402t35:4_2": "taṁ bhikkhu attano cittaṁ āropetvā na vāseti,",
  "tika-s0402t35:4_3": "abbhantare na vāsetīti attho.",
  "tika-s0402t35:4_4": "Anadhivāsento kiṁ karoti?",
  "tika-s0402t35:4_5": "Pajahati chaḍḍeti.",
  "tika-s0402t35:4_6": "Kiṁ kacavaraṁ viya piṭakenāti? Na,",
  "tika-s0402t35:4_7": "apica kho taṁ vinodeti nudati nīharati.",
  "tika-s0402t35:4_8": "Kiṁ balibaddaṁ viya patodenāti? Na,",
  "tika-s0402t35:4_9": "atha kho byantīkaroti vigatantaṁ karoti,",
  "tika-s0402t35:4_10": "yathā tesaṁ antopi nāvasissati antamaso bhaṅgamattampi,",
  "tika-s0402t35:4_11": "tathā te karoti.",
  "tika-s0402t35:4_12": "Kathaṁ pana te tathā karoti?",
  "tika-s0402t35:4_13": "Anabhāvaṁ gameti anu anu abhāvaṁ gameti,",
  "tika-s0402t35:4_14": "vikkhambhanappahānena yathā suvikkhambhitā honti,",
  "tika-s0402t35:4_15": "tathā ne karotīti vuttaṁ hoti.",
  "tika-s0402t35:5_0": "Evaṁbhūtotiādīsu evaṁ kāmavitakkādīnaṁ anadhivāsena suvisuddhāsayo samāno tāya ca āsayasampattiyā tannimittāya",
  "tika-s0402t35:5_1": "ca payogasampattiyā parisuddhasīlo indriyesu guttadvāro bhojane mattaññū satisampajaññena samannāgato",
  "tika-s0402t35:5_2": "jāgariyaṁ anuyutto tadaṅgādivasena kilesānaṁ ātāpanalakkhaṇena vīriyena samannāgatattā ātāpī.",
  "tika-s0402t35:5_3": "Sabbaso pāputrāsena samannāgatattā ottāpī satataṁ rattindivaṁ.",
  "tika-s0402t35:5_4": "Samitaṁ nirantaraṁ samathavipassanānuyogavasena catubbidhasammappadhānasiddhiyā āraddhavīriyo pahitatto.",
  "tika-s0402t35:5_5": "Nibbānaṁ pati pesitacittoti vuccati kathīyatīti attho.",
  "tika-s0402t35:6_0": "Gāthāsu gehanissitanti ettha gehavāsīhi apariccattattā gehavāsisabhāvattā gehadhammattā vā gehaṁ vuccati vatthukāmo.",
  "tika-s0402t35:6_1": "Atha vā gehappaṭibaddhabhāvato,",
  "tika-s0402t35:6_2": "kilesakāmānaṁ nivāsaṭṭhānabhāvato vā gehāti vuccanti,",
  "tika-s0402t35:6_3": "taṁvatthukattā kāmavitakkādi gehanissitaṁ nāma.",
  "tika-s0402t35:6_4": "Kummaggapaṭipannoti yasmā ariyamaggassa uppathabhāvato abhijjhādayo tadekaṭṭhadhammā ca kummaggo,",
  "tika-s0402t35:6_5": "tasmā kāmavitakkādibahulo kummaggapaṭipanno.",
  "tika-s0402t35:6_6": "Mohaneyyesu mucchitoti mohasaṁvattaniyesu rūpādīsu mucchito sammatto ajjhopanno.",
  "tika-s0402t35:6_7": "Sambodhinti ariyamaggañāṇaṁ.",
  "tika-s0402t35:6_8": "Phuṭṭhanti phusituṁ pattuṁ pāpo so tādiso micchāsaṅkappagocaro puggalo abhabbo,",
  "tika-s0402t35:6_9": "na kadāci taṁ pāpuṇātīti attho.",
  "tika-s0402t35:7_0": "Vitakkaṁ samayitvānāti yathāvuttaṁ micchāvitakkaṁ paṭisaṅkhānabhāvanābalena vūpasametvā.",
  "tika-s0402t35:7_1": "Vitakkūpasame ratoti navannampi mahāvitakkānaṁ accantūpasamabhūte arahatte,",
  "tika-s0402t35:7_2": "nibbāne eva vā ajjhāsayena rato abhirato.",
  "tika-s0402t35:7_3": "Bhabbo soti so yathāvutto sammāpaṭipajjamāno puggalo pubbabhāge samathavipassanābalena sabbavitakke yathārahaṁ",
  "tika-s0402t35:7_4": "tadaṅgādivasena vūpasametvā ṭhito vipassanaṁ ussukkāpetvā maggapaṭipāṭiyā arahattamaggañāṇasaṅkhātaṁ",
  "tika-s0402t35:7_5": "nibbānasaṅkhātañca anuttaraṁ sambodhiṁ phuṭṭhuṁ adhigantuṁ bhabbo arahā.",
  "tika-s0402t35:7_6": "Evamettha pāḷivaṇṇanā veditabbā.",
  "tika-s0402t35:8_0": "Carasuttavaṇṇanā niṭṭhitā.",
  "tika-s0402t35:9_0": "2. Sīlasuttavaṇṇanā",
  "tika-s0402t35:10_0": "12. Dutiye sampannasīlāti ettha tividhaṁ sampannaṁ paripuṇṇasamaṅgimadhuravasena. Tattha –",
  "tika-s0402t35:11_0": "“Sampannaṁ sālikedāraṁ, suvā bhuñjanti kosiya;",
  "tika-s0402t35:12_0": "Paṭivedemi te brahme, na ne vāretumussahe”ti. –",
  "tika-s0402t35:13_0": "Idaṁ paripuṇṇasampannaṁ nāma.",
  "tika-s0402t35:13_1": "“Iminā pātimokkhasaṁvarena upeto hoti samupeto upāgato samupāgato upapanno sampanno samannāgato”ti idaṁ samaṅgisampannaṁ nāma. “Imissā, bhante,",
  "tika-s0402t35:13_2": "mahāpathaviyā heṭṭhimatalaṁ sampannaṁ,",
  "tika-s0402t35:13_3": "seyyathāpi khuddamadhuṁ anīlakaṁ,",
  "tika-s0402t35:13_4": "evamassāda”nti idaṁ madhurasampannaṁ nāma.",
  "tika-s0402t35:13_5": "Idha paripuṇṇasampannavasena atthaṁ dassento “sampannasīlāti paripuṇṇasīlā”ti āha.",
  "tika-s0402t35:13_6": "Samaṅgisampannavasenapi attho yujjatiyeva,",
  "tika-s0402t35:13_7": "tasmā sampannasīlāti paripuṇṇasīlā hutvātipi sīlasamaṅgino hutvātipi evamettha attho daṭṭhabbo.",
  "tika-s0402t35:13_8": "Tattha sīlassa anavasesasamādānena akhaṇḍādibhāvappattiyā paripuṇṇasīlā,",
  "tika-s0402t35:13_9": "samādānato paṭṭhāya avicchindanato sīlasamaṅgino.",
  "tika-s0402t35:13_10": "Samādānavato hi accantavirodhidhammānuppattiyā sīlasamaṅgitā veditabbā,",
  "tika-s0402t35:13_11": "cetanādīnaṁ pana sīlanalakkhaṇānaṁ dhammānaṁ pavattilakkhaṇena vattabbameva natthi.",
  "tika-s0402t35:14_0": "Tattha “paripuṇṇasīlā”ti iminā atthena khettadosavigamena khettapāripūrī viya sīladosavigamena sīlapāripūrī vuttā hoti.",
  "tika-s0402t35:14_1": "Yathā hi khettaṁ bījakhaṇḍaṁ,",
  "tika-s0402t35:14_2": "vappakhaṇḍaṁ,",
  "tika-s0402t35:14_3": "udakakhaṇḍaṁ,",
  "tika-s0402t35:14_4": "ūsakhaṇḍanti catudosasamannāgataṁ aparipūraṁ hoti.",
  "tika-s0402t35:14_5": "Tattha bījakhaṇḍaṁ nāma yattha antarantarā bījāni khaṇḍāni vā pūtīni vā honti,",
  "tika-s0402t35:14_6": "tāni yattha patanti,",
  "tika-s0402t35:14_7": "tattha sassaṁ na uṭṭheti,",
  "tika-s0402t35:14_8": "khettaṁ khaṇḍaṁ hoti,",
  "tika-s0402t35:14_9": "aparipūraṁ hotīti attho.",
  "tika-s0402t35:14_10": "Vappakhaṇḍaṁ nāma yattha akusalo bījāni vapanto antarantarā nipāteti.",
  "tika-s0402t35:14_11": "Evañhi sabbattha sassaṁ na uṭṭheti,",
  "tika-s0402t35:14_12": "khettaṁ khaṇḍaṁ hoti.",
  "tika-s0402t35:14_13": "Udakakhaṇḍaṁ nāma yattha katthaci udakaṁ atibahuṁ vā hoti,",
  "tika-s0402t35:14_14": "na vā hoti.",
  "tika-s0402t35:14_15": "Tatrāpi hi sassāni na uṭṭhenti,",
  "tika-s0402t35:14_16": "khettaṁ khaṇḍaṁ hoti.",
  "tika-s0402t35:14_17": "Ūsakhaṇḍaṁ nāma yattha kassako kismiñci padese naṅgalena bhūmiṁ cattāro pañca vāre kasanto atigambhīraṁ karoti,",
  "tika-s0402t35:14_18": "tato ūsaṁ uppajjati.",
  "tika-s0402t35:14_19": "Tatrāpi hi sassaṁ na uṭṭheti,",
  "tika-s0402t35:14_20": "khettaṁ khaṇḍaṁ hoti,",
  "tika-s0402t35:14_21": "tādisañca khettaṁ na mahapphalaṁ hoti na mahānisaṁsaṁ.",
  "tika-s0402t35:14_22": "Tatrāpi bahumpi vapitvā appaṁ labhati.",
  "tika-s0402t35:14_23": "Imesaṁ pana catunnaṁ dosānaṁ vigamā khettaṁ paripuṇṇaṁ hoti,",
  "tika-s0402t35:14_24": "tādisañca khettaṁ mahapphalaṁ hoti mahānisaṁsaṁ.",
  "tika-s0402t35:14_25": "Evameva khaṇḍaṁ, chiddaṁ, sabalaṁ,",
  "tika-s0402t35:14_26": "kammāsanti catudosasamannāgataṁ sīlaṁ aparipūraṁ hoti,",
  "tika-s0402t35:14_27": "tādisañca sīlaṁ na mahapphalaṁ hoti na mahānisaṁsaṁ.",
  "tika-s0402t35:14_28": "Imesaṁ pana catunnaṁ dosānaṁ vigamā sīlaṁ paripuṇṇaṁ hoti,",
  "tika-s0402t35:14_29": "tādisañca sīlaṁ mahapphalaṁ hoti mahānisaṁsaṁ.",
  "tika-s0402t35:15_0": "“Sīlasamaṅgino”ti iminā panatthena sīlena samaṅgibhūtā samodhānagatā samannāgatā hutvā viharathāti idameva vuttaṁ hoti.",
  "tika-s0402t35:15_1": "Tattha dvīhi kāraṇehi sampannasīlatā hoti sīlavipattiyā ādīnavadassanena,",
  "tika-s0402t35:15_2": "sīlasampattiyā ca ānisaṁsadassanena.",
  "tika-s0402t35:15_3": "Tadubhayampi visuddhimagge vitthāritaṁ.",
  "tika-s0402t35:15_4": "Tattha “sampannasīlāti ettāvatā ca kira bhagavā catupārisuddhisīlaṁ uddisitvā ‘pātimokkhasaṁvarasaṁvutā’ti",
  "tika-s0402t35:15_5": "iminā tattha jeṭṭhakasīlaṁ vitthāretvā dassetī”ti divāvihāravāsī sumatthero āha.",
  "tika-s0402t35:15_6": "Antevāsiko panassa tepiṭakacūḷanāgatthero āha –",
  "tika-s0402t35:15_7": "“ubhayatthāpi pātimokkhasaṁvaro bhagavatā vutto,",
  "tika-s0402t35:15_8": "pātimokkhasaṁvaroyeva hi sīlaṁ,",
  "tika-s0402t35:15_9": "itarāni pana tīṇi sīlanti vuttaṭṭhānaṁ nāma atthī”ti vatvā taṁ ananujānanto āha –",
  "tika-s0402t35:15_10": "“indriyasaṁvaro nāma chadvārarakkhāmattakameva,",
  "tika-s0402t35:15_11": "ājīvapārisuddhi dhammena samena paccayuppattimattakaṁ,",
  "tika-s0402t35:15_12": "paccayanissitaṁ paṭiladdhapaccaye idamatthanti paccavekkhitvā paribhuñjanamattakaṁ.",
  "tika-s0402t35:15_13": "Nippariyāyena pātimokkhasaṁvarova sīlaṁ.",
  "tika-s0402t35:15_14": "Yassa so bhinno,",
  "tika-s0402t35:15_15": "ayaṁ chinnasīso viya puriso hatthapāde,",
  "tika-s0402t35:15_16": "sesāni rakkhissatīti na vattabbo.",
  "tika-s0402t35:15_17": "Yassa pana so arogo,",
  "tika-s0402t35:15_18": "ayaṁ acchinnasīso viya puriso jīvitaṁ,",
  "tika-s0402t35:15_19": "sesāni puna pākatikāni katvā rakkhituṁ sakkoti.",
  "tika-s0402t35:15_20": "Tasmā ‘sampannasīlā’ti iminā pātimokkhasaṁvaraṁ uddisitvā ‘sampannapātimokkhā’ti tasseva vevacanaṁ vatvā",
  "tika-s0402t35:15_21": "taṁ vitthāretvā dassento ‘pātimokkhasaṁvarasaṁvutā’tiādimāhā”ti.",
  "tika-s0402t35:16_0": "Pātimokkhasaṁvarasīlena saṁvutāti yo naṁ pāti rakkhati,",
  "tika-s0402t35:16_1": "taṁ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvārā.",
  "tika-s0402t35:16_2": "Evaṁbhūtā ca tena upetā samannāgatā nāma hontīti āha “upetā hutvā”ti.",
  "tika-s0402t35:16_3": "Ācārena ca gocarena ca sampannāti kāyikavācasikaavītikkamasaṅkhātena ācārena,",
  "tika-s0402t35:16_4": "na-vesiyagocaratādisaṅkhātena gocarena ca sampannā,",
  "tika-s0402t35:16_5": "sampannaācāragocarāti attho.",
  "tika-s0402t35:16_6": "Aṇuppamāṇesūti atiparittakesu anāpattigamanīyesu.",
  "tika-s0402t35:16_7": "Dukkaṭadubbhāsitamattesūti apare.",
  "tika-s0402t35:16_8": "Dosesūti gārayhesu akusaladhammesu.",
  "tika-s0402t35:16_9": "Bhayato dassanasīlāti paramāṇumattampi vajjaṁ sineruppamāṇaṁ viya katvā bhāyanasīlā.",
  "tika-s0402t35:16_10": "Sabbasikkhākoṭṭhāsesūti mūlapaññattianupaññattisabbatthapaññattipadesapaññattiādibhedesu.",
  "tika-s0402t35:16_11": "Taṁ taṁ samādātabbaṁ samādāyāti yaṁ kiñci sikkhākoṭṭhāsesu mūlapaññattiādibhedesu sikkhitabbaṁ paṭipajjitabbaṁ pūritabbaṁ kāyikaṁ vācasikaṁ vā sīlaṁ,",
  "tika-s0402t35:16_12": "taṁ sabbaṁ sammā ādāya,",
  "tika-s0402t35:16_13": "sammadeva sakkaccaṁ sabbaso ca ādiyitvāti attho.",
  "tika-s0402t35:17_0": "Udayaṁ passanto pañcavīsati lakkhaṇāni passatīti “avijjāsamudayā rūpasamudayoti paccayasamudayaṭṭhena rūpakkhandhassa udayaṁ passati.",
  "tika-s0402t35:17_1": "Taṇhāsamudayā…pe…",
  "tika-s0402t35:17_2": "kammasamudayā…pe…",
  "tika-s0402t35:17_3": "āhārasamudayā rūpasamudayoti paccayasamudayaṭṭhena rūpakkhandhassa udayaṁ passati.",
  "tika-s0402t35:17_4": "Nibbattilakkhaṇaṁ passantopi rūpakkhandhassa udayaṁ passati.",
  "tika-s0402t35:17_5": "Rūpakkhandhassa udayaṁ passanto imāni pañca lakkhaṇāni passati.",
  "tika-s0402t35:17_6": "Tathā avijjāsamudayā vedanāsamudayoti paccayasamudayaṭṭhena vedanākkhandhassa udayaṁ passati.",
  "tika-s0402t35:17_7": "Taṇhāsamudayā…pe…",
  "tika-s0402t35:17_8": "kammasamudayā…pe…",
  "tika-s0402t35:17_9": "phassasamudayā vedanāsamudayoti paccayasamudayaṭṭhena vedanākkhandhassa udayaṁ passati.",
  "tika-s0402t35:17_10": "Nibbattilakkhaṇaṁ passantopi vedanākkhandhassa udayaṁ passati.",
  "tika-s0402t35:17_11": "Vedanākkhandhassa udayaṁ passanto imāni pañca lakkhaṇāni passatī”tiādinā nayena ekekasmiṁ khandhe pañca",
  "tika-s0402t35:17_12": "pañca katvā vuttāni pañcavīsati udayalakkhaṇāni passati.",
  "tika-s0402t35:18_0": "Vayaṁ passanto pañcavīsati lakkhaṇāni passatīti “avijjānirodhā rūpanirodhoti paccayanirodhaṭṭhena rūpakkhandhassa vayaṁ passati.",
  "tika-s0402t35:18_1": "Taṇhānirodhā…pe…",
  "tika-s0402t35:18_2": "kammanirodhā…pe…",
  "tika-s0402t35:18_3": "āhāranirodhā rūpanirodhoti paccayanirodhaṭṭhena rūpakkhandhassa vayaṁ passati.",
  "tika-s0402t35:18_4": "Vipariṇāmalakkhaṇaṁ passantopi rūpakkhandhassa vayaṁ passati.",
  "tika-s0402t35:18_5": "Rūpakkhandhassa vayaṁ passanto imāni pañca lakkhaṇāni passati.",
  "tika-s0402t35:18_6": "Avijjānirodhā…pe…",
  "tika-s0402t35:18_7": "taṇhānirodhā…pe…",
  "tika-s0402t35:18_8": "phassanirodhā vedanānirodhoti paccayanirodhaṭṭhena vedanākkhandhassa vayaṁ passati.",
  "tika-s0402t35:18_9": "Vipariṇāmalakkhaṇaṁ passantopi vedanākkhandhassa vayaṁ passatī.",
  "tika-s0402t35:18_10": "Vedanākkhandhassa vayaṁ passanto imāni pañca lakkhaṇāni passati”tiādinā nayena ekekasmiṁ khandhe pañca",
  "tika-s0402t35:18_11": "pañca katvā vuttāni pañcavīsati vayalakkhaṇāni passati.",
  "tika-s0402t35:18_12": "Pesitattoti nibbānaṁ pati pesitacitto.",
  "tika-s0402t35:18_13": "Kathayantīti tathāvidhaṁ bhikkhuṁ buddhādayo ariyā ācikkhanti.",
  "tika-s0402t35:19_0": "Yataṁcareti vāyamamāno careyya,",
  "tika-s0402t35:19_1": "caṅkamanādivasena gamanaṁ kappentopi “anuppannānaṁ pāpakānaṁ akusalānaṁ dhammānaṁ anuppādāya chandaṁ",
  "tika-s0402t35:19_2": "janeti vāyamatī”tiādinā nayena vuttappadhānavīriyaṁ karonto ghaṭento vāyamanto yathā akusaladhammā pahīyanti,",
  "tika-s0402t35:19_3": "kusaladhammā bhāvanāpāripūriṁ gacchanti,",
  "tika-s0402t35:19_4": "evaṁ gamanaṁ kappeyyāti attho.",
  "tika-s0402t35:19_5": "Esa nayo sesesupi.",
  "tika-s0402t35:19_6": "Yatamenaṁ pasārayeti etaṁ pasāretabbaṁ hatthapādādiṁ yataṁ yatamāno yathāvuttavīriyasamaṅgī hutvā pasāreyya,",
  "tika-s0402t35:19_7": "sabbattha padhānaṁ na jaheyyāti adhippāyo.",
  "tika-s0402t35:20_0": "Idāni yathā paṭipajjanto yataṁ yatanto nāma hoti,",
  "tika-s0402t35:20_1": "taṁ paṭipadaṁ dassetuṁ “uddha”ntiādi vuttaṁ.",
  "tika-s0402t35:20_2": "Tattha uddhanti upari.",
  "tika-s0402t35:20_3": "Tiriyanti parito,",
  "tika-s0402t35:20_4": "puratthimadisādivasena samantato disābhāgesūti attho.",
  "tika-s0402t35:20_5": "Apācīnanti heṭṭhā.",
  "tika-s0402t35:20_6": "Yāvatā jagato gatīti yattakā sattasaṅkhārabhedassa lokassa pavatti,",
  "tika-s0402t35:20_7": "tattha sabbatthāti attho.",
  "tika-s0402t35:20_8": "Ettāvatā anavasesatā sammasanañāṇassa visayaṁ saṅgahetvā dasseti.",
  "tika-s0402t35:20_9": "Samavekkhitāti samā hetunā ñāyena avekkhitā,",
  "tika-s0402t35:20_10": "aniccādivasena vipassitāti vuttaṁ hoti.",
  "tika-s0402t35:20_11": "Dhammānanti sattasuññānaṁ.",
  "tika-s0402t35:20_12": "Khandhānanti rūpādīnaṁ pañcannaṁ khandhānaṁ.",
  "tika-s0402t35:20_13": "Udayabbayanti udayañca vayañca.",
  "tika-s0402t35:20_14": "Idaṁ vuttaṁ hoti –",
  "tika-s0402t35:20_15": "upari tiriyaṁ adhoti tidhā saṅgahite sabbasmiṁ loke atītādibhedabhinnānaṁ pañcupādānakkhandhasaṅkhātānaṁ",
  "tika-s0402t35:20_16": "sabbesaṁ rūpārūpadhammānaṁ aniccādisammasanādhigatena udayabbayañāṇena pañcavīsatiyā ākārehi udayaṁ,",
  "tika-s0402t35:20_17": "pañcavīsatiyā ākārehi vayaṁ samavekkhitā samanupassitā bhaveyyāti.",
  "tika-s0402t35:21_0": "Cetosamathasāmīcinti cittasaṁkilesānaṁ accantavūpasamanato cetosamathasaṅkhātassa ariyamaggassa anucchavikaṁ paṭipadāñāṇadassanavisuddhiṁ.",
  "tika-s0402t35:21_1": "Sikkhamānanti paṭipajjamānaṁ bhāventaṁ ñāṇaparamparā nibbattentaṁ.",
  "tika-s0402t35:21_2": "Sadāti sabbakālaṁ rattiñceva divā ca.",
  "tika-s0402t35:21_3": "Satanti catusampajaññasamannāgatāya satiyā satokārī.",
  "tika-s0402t35:21_4": "Evampettha gāthāvaṇṇanā daṭṭhabbā.",
  "tika-s0402t35:21_5": "Sesamettha suviññeyyameva.",
  "tika-s0402t35:22_0": "Sīlasuttavaṇṇanā niṭṭhitā.",
  "tika-s0402t35:23_0": "3. Padhānasuttavaṇṇanā",
  "tika-s0402t35:24_0": "13.",
  "tika-s0402t35:24_1": "Tatiye uttamavīriyānīti seṭṭhavīriyāni visiṭṭhassa atthassa sādhanato.",
  "tika-s0402t35:24_2": "Māro dhiyyati etthāti māradheyyaṁ,",
  "tika-s0402t35:24_3": "kilesamārassa pavattiṭṭhānabhūtaṁ,",
  "tika-s0402t35:24_4": "taṁ tebhūmakavaṭṭanti āha “tebhūmakavaṭṭasaṅkhātaṁ māradheyya”nti.",
  "tika-s0402t35:24_5": "Jātimaraṇato jātaṁ bhayaṁ jātimaraṇabhayaṁ,",
  "tika-s0402t35:24_6": "jātimaraṇameva vā bhayahetuto bhayanti jātimaraṇabhayaṁ.",
  "tika-s0402t35:24_7": "Tenāha “jātiñca maraṇañca…pe…",
  "tika-s0402t35:24_8": "bhayassā”ti sesaṁ uttānameva.",
  "tika-s0402t35:25_0": "Padhānasuttavaṇṇanā niṭṭhitā.",
  "tika-s0402t35:26_0": "4. Saṁvarasuttavaṇṇanā",
  "tika-s0402t35:27_0": "14.",
  "tika-s0402t35:27_1": "Catutthe saṁvarādīnaṁ sādhanavasena padahati etehīti padhānāni.",
  "tika-s0402t35:27_2": "Saṁvarantassa uppannavīriyanti yathā abhijjhādayo na uppajjanti,",
  "tika-s0402t35:27_3": "evaṁ satiyā upaṭṭhāne cakkhādīnaṁ pidahane analasassa uppannavīriyaṁ.",
  "tika-s0402t35:27_4": "Pajahantassāti vinodentassa.",
  "tika-s0402t35:27_5": "Uppannavīriyanti tasseva pahānassa sādhanavasena pavattavīriyaṁ.",
  "tika-s0402t35:27_6": "Bhāventassa uppannavīriyanti etthāpi eseva nayo.",
  "tika-s0402t35:27_7": "Samādhinimittanti samādhi eva.",
  "tika-s0402t35:27_8": "Purimuppannasamādhi hi parato uppajjanakasamādhissa kāraṇaṁ hotīti “samādhinimitta”nti vuttaṁ.",
  "tika-s0402t35:28_0": "Upadhivivekattāti khandhūpadhiādiupadhīhi vivittattā vinissaṭattā.",
  "tika-s0402t35:28_1": "Taṁ āgammāti taṁ nibbānaṁ maggena adhigamahetu.",
  "tika-s0402t35:28_2": "Rāgādayo virajjanti ettha,",
  "tika-s0402t35:28_3": "etenāti virāgo.",
  "tika-s0402t35:28_4": "Evaṁ nirodhopi daṭṭhabbo.",
  "tika-s0402t35:28_5": "Yasmā idha bojjhaṅgamissakavasena icchitā,",
  "tika-s0402t35:28_6": "tasmā “ārammaṇavasena vā adhigantabbavasena vā”ti vuttaṁ.",
  "tika-s0402t35:28_7": "Tattha adhigantabbavasenāti tanninnatāvasena.",
  "tika-s0402t35:28_8": "Vossaggapariṇāminti vossaggavasena pariṇāmitaṁ pariccajanavasena ceva pakkhandanavasena ca pariṇāmanasīlaṁ.",
  "tika-s0402t35:28_9": "Tenāha “dve vossaggā”tiādi.",
  "tika-s0402t35:28_10": "Khandhānaṁ pariccajanaṁ nāma tappaṭibaddhakilesappahānavasenāti yenākārena vipassanā kilese pajahati,",
  "tika-s0402t35:28_11": "tenevākārena tannimittakkhandhe ca pajahatīti vattabbataṁ arahatīti āha “vipassanā…pe…",
  "tika-s0402t35:28_12": "pariccajatī”ti.",
  "tika-s0402t35:28_13": "Yasmā vipassanā vuṭṭhānagāminibhāvaṁ pāpuṇantī ninnapoṇapabbhārabhāvena ekaṁsato nibbānaṁ pakkhandatīti vattabbataṁ labhati,",
  "tika-s0402t35:28_14": "maggo ca samucchedavasena kilese khandhe ca rāgaṁ pariccajati,",
  "tika-s0402t35:28_15": "tasmā yathākkamaṁ vipassanāmaggānaṁ vasena pakkhandanapariccāgavossaggā veditabbā.",
  "tika-s0402t35:28_16": "Vosaggatthāyāti pariccāgavossaggatthāya ceva pakkhandanavossaggatthāya ca.",
  "tika-s0402t35:28_17": "Pariṇamatīti pariccajati.",
  "tika-s0402t35:28_18": "Taṁ pana pariṇāmanaṁ vuṭṭhānagāminibhāvappattiyā ceva ariyamaggabhāvappattiyā ca icchitanti āha “vipassanābhāvañca maggabhāvañca pāpuṇātī”ti.",
  "tika-s0402t35:28_19": "Sesapadesūti “dhammavicayasambojjhaṅgaṁ bhāvetī”tiādīsu sesasambojjhaṅgakoṭṭhāsesu.",
  "tika-s0402t35:29_0": "Bhaddakanti abhaddakānaṁ nīvaraṇādipāpadhammānaṁ vikkhambhanena rāgavigamanena ekantahitattā dullabhattā ca bhaddakaṁ sundaraṁ.",
  "tika-s0402t35:29_1": "Na hi aññaṁ samādhinimittaṁ evaṁ dullabhaṁ rāgassa ujuvipaccanīkabhūtaṁ atthi.",
  "tika-s0402t35:29_2": "Anurakkhatīti ettha anurakkhanā nāma adhigatasamādhito yathā parihāni na hoti,",
  "tika-s0402t35:29_3": "evaṁ paṭipattisāsana-tappaṭipakkhavigamanenāti āha “samādhī”tiādi.",
  "tika-s0402t35:29_4": "Aṭṭhikasaññādikāti aṭṭhikajjhānādikā.",
  "tika-s0402t35:29_5": "Saññāsīsena hi jhānaṁ vadati.",
  "tika-s0402t35:29_6": "Sesamettha uttānameva.",
  "tika-s0402t35:30_0": "Saṁvarasuttavaṇṇanā niṭṭhitā.",
  "tika-s0402t35:31_0": "5. Paññattisuttavaṇṇanā",
  "tika-s0402t35:32_0": "15.",
  "tika-s0402t35:32_1": "Pañcame attabhāvo etesaṁ atthīti attabhāvino,",
  "tika-s0402t35:32_2": "tesaṁ attabhāvīnaṁ.",
  "tika-s0402t35:32_3": "Tenāha “attabhāvavantāna”nti.",
  "tika-s0402t35:32_4": "Yāva chattiṁsāya indānaṁ āyuppamāṇaṁ,",
  "tika-s0402t35:32_5": "tāva paṇīte kāme paribhuñjīti mandhāturājā kira ekadivasaṁ attano pariṇāyakaratanaṁ pucchi –",
  "tika-s0402t35:32_6": "“atthi nu kho manussalokato ramaṇīyataraṁ ṭhāna”nti.",
  "tika-s0402t35:32_7": "Kasmā deva evaṁ bhaṇasi,",
  "tika-s0402t35:32_8": "kiṁ na passasi candimasūriyānaṁ ānubhāvaṁ,",
  "tika-s0402t35:32_9": "nanu etesaṁ ṭhānaṁ ito ramaṇīyataranti?",
  "tika-s0402t35:32_10": "Rājā cakkaratanaṁ purakkhatvā tattha agamāsi.",
  "tika-s0402t35:33_0": "Cattāro mahārājāno “mandhātumahārājā āgato”ti sutvā “tāvamahiddhiko mahārājā na sakkā yuddhena paṭibāhitu”nti sakarajjaṁ niyyātesuṁ.",
  "tika-s0402t35:33_1": "So taṁ gahetvā puna pucchi –",
  "tika-s0402t35:33_2": "“atthi nu kho ito ramaṇīyataraṁ ṭhāna”nti.",
  "tika-s0402t35:33_3": "Athassa tāvatiṁsabhavanaṁ kathayiṁsu.",
  "tika-s0402t35:33_4": "“Tāvatiṁsabhavanaṁ, deva,",
  "tika-s0402t35:33_5": "ramaṇīyaṁ,",
  "tika-s0402t35:33_6": "tattha sakkassa devarañño ime cattāro mahārājāno pāricārikā dovārikabhūmiyaṁ tiṭṭhanti.",
  "tika-s0402t35:33_7": "Sakko devarājā mahiddhiko mahānubhāvo.",
  "tika-s0402t35:33_8": "Tassimāni upabhogaṭṭhānāni –",
  "tika-s0402t35:33_9": "yojanasahassubbedho vejayantapāsādo,",
  "tika-s0402t35:33_10": "pañcayojanasatubbedhā sudhammadevasabhā,",
  "tika-s0402t35:33_11": "diyaḍḍhayojanasatiko vejayantaratho,",
  "tika-s0402t35:33_12": "tathā erāvaṇo hatthī,",
  "tika-s0402t35:33_13": "dibbarukkhasahassappaṭimaṇḍitaṁ nandanavanaṁ,",
  "tika-s0402t35:33_14": "cittalatāvanaṁ,",
  "tika-s0402t35:33_15": "phārusakavanaṁ,",
  "tika-s0402t35:33_16": "yojanasatubbedho pāricchattako koviḷāro,",
  "tika-s0402t35:33_17": "tassa heṭṭhā saṭṭhiyojanāyāmā paññāsayojanavitthārā pañcadasayojanubbedhā jayasumanapupphavaṇṇā paṇḍukambalasilā,",
  "tika-s0402t35:33_18": "yassā mudutāya sakkassa nisīdato upaḍḍhakāyo anuppavisatī”ti.",
  "tika-s0402t35:34_0": "Taṁ sutvā rājā tattha gantukāmo cakkaratanaṁ abbhukkiri.",
  "tika-s0402t35:34_1": "Taṁ ākāse uṭṭhahi saddhiṁ caturaṅginiyā senāya.",
  "tika-s0402t35:34_2": "Atha dvinnaṁ devalokānaṁ vemajjhato cakkaratanaṁ otaritvā pathaviyā āsanne ṭhāne aṭṭhāsi saddhiṁ pariṇāyakaratanappamukhāya caturaṅginiyā senāya.",
  "tika-s0402t35:34_3": "Rājā ekakova attano ānubhāvena tāvatiṁsabhavanaṁ agamāsi.",
  "tika-s0402t35:34_4": "Sakko “mandhātā āgato”ti sutvā tassa paccuggamanaṁ katvā “svāgataṁ, mahārāja, sakaṁ,",
  "tika-s0402t35:34_5": "te mahārāja,",
  "tika-s0402t35:34_6": "anusāsa mahārājā”ti vatvā saddhiṁ nāṭakehi rajjaṁ dve bhāge katvā ekaṁ bhāgamadāsi.",
  "tika-s0402t35:34_7": "Rañño tāvatiṁsabhavane patiṭṭhitamattasseva manussagandhasarīranissandādimanussabhāvo vigacchi,",
  "tika-s0402t35:34_8": "devaloke pavattivipākadāyino aparapariyāyavedanīyassa kammassa katokāsattā sabbadā soḷasavassuddesikatāmālāmilāyanādidevabhāvo pāturahosi.",
  "tika-s0402t35:34_9": "Tassa sakkena saddhiṁ paṇḍukambalasilāya nisinnassa akkhinimisanamattena nānattaṁ paññāyati.",
  "tika-s0402t35:34_10": "Taṁ asallakkhentā devā sakkassa ca tassa ca nānatte muyhanti.",
  "tika-s0402t35:34_11": "So tattha dibbasampattiṁ anubhavamāno tadā manussānaṁ asaṅkhyeyyāyukatāya yāva chattiṁsa sakkā upapajjitvā cutā,",
  "tika-s0402t35:34_12": "tāva sakkarajjaṁ kāretvā “kiṁ me iminā upaḍḍharajjenā”ti atitto kāmehi tato cavitvā attano uyyāne patito",
  "tika-s0402t35:34_13": "manussaloke utukakkhaḷatāya vātātapena phusitagatto kālamakāsi.",
  "tika-s0402t35:34_14": "Tena vuttaṁ “devaloke pana yāva chattiṁsāya indānaṁ āyuppamāṇaṁ,",
  "tika-s0402t35:34_15": "tāva paṇīte kāme paribhuñjī”ti.",
  "tika-s0402t35:35_0": "Paññattisuttavaṇṇanā niṭṭhitā.",
  "tika-s0402t35:36_0": "6. Sokhummasuttavaṇṇanā",
  "tika-s0402t35:37_0": "16.",
  "tika-s0402t35:37_1": "Chaṭṭhe sukhumalakkhaṇappaṭivijjhanakānīti aniccādisukhumalakkhaṇānaṁ paṭivijjhanakāni.",
  "tika-s0402t35:37_2": "Sukhumalakkhaṇapariggāhakañāṇenāti sukhumalakkhaṇapariggāhakena ñāṇena.",
  "tika-s0402t35:37_3": "Parato jānitvāti avasavattanena aññato jānitvā.",
  "tika-s0402t35:37_4": "Saṅkhārā hi “mā bhijjiṁsū”ti icchitāpi bhijjanteva,",
  "tika-s0402t35:37_5": "tasmā te avasavattitāya pare nāma.",
  "tika-s0402t35:37_6": "Sā ca nesaṁ paratā aniccadassane pākaṭā hotīti vuttaṁ “iminā hi padena aniccānupassanā kathitā”ti.",
  "tika-s0402t35:37_7": "Sesaṁ uttānameva.",
  "tika-s0402t35:38_0": "Sokhummasuttavaṇṇanā niṭṭhitā.",
  "tika-s0402t35:39_0": "7-10. Paṭhamaagatisuttādivaṇṇanā",
  "tika-s0402t35:40_0": "17-20.",
  "tika-s0402t35:40_1": "Sattame chandāgatinti ettha sandhivasena saralopoti dassento āha “chandena agati”nti.",
  "tika-s0402t35:40_2": "Chandāti hetumhi nissakkavacananti āha “chandenā”ti,",
  "tika-s0402t35:40_3": "pemenāti attho.",
  "tika-s0402t35:40_4": "Chandasaddo hettha taṇhāpariyāyo,",
  "tika-s0402t35:40_5": "akusalacchandapariyāyo vā.",
  "tika-s0402t35:40_6": "Sesesūti “dosāgatiṁ gacchatī”tiādīsu.",
  "tika-s0402t35:41_0": "Ettha ca yo “ayaṁ me mittoti vā,",
  "tika-s0402t35:41_1": "sandiṭṭhoti vā,",
  "tika-s0402t35:41_2": "ñātakoti vā,",
  "tika-s0402t35:41_3": "lañcaṁ vā pana me detī”ti chandavasena assāmikaṁ sāmikaṁ karoti,",
  "tika-s0402t35:41_4": "ayaṁ chandena akattabbaṁ karoti nāma.",
  "tika-s0402t35:41_5": "Yo “ayaṁ me verī”ti cirakālānubaddhaveravasena vā,",
  "tika-s0402t35:41_6": "taṅkhaṇuppannakodhavasena vā sāmikaṁ assāmikaṁ karoti,",
  "tika-s0402t35:41_7": "ayaṁ dosena akattabbaṁ karoti nāma.",
  "tika-s0402t35:41_8": "Yo pana mandattā momūhattā yaṁ vā taṁ vā ayuttaṁ akāraṇaṁ vatvā assāmikaṁ sāmikaṁ karoti,",
  "tika-s0402t35:41_9": "ayaṁ mohena akattabbaṁ karoti nāma.",
  "tika-s0402t35:41_10": "Yo pana “ayaṁ rājavallabhoti vā visame corādike visamāni vā kāyaduccaritādīni samādāya vattanena visamanissito vā,",
  "tika-s0402t35:41_11": "anatthampi me kareyyā”ti bhīto assāmikaṁ sāmikaṁ karoti,",
  "tika-s0402t35:41_12": "ayaṁ bhayena akattabbaṁ karoti nāma.",
  "tika-s0402t35:42_0": "Yo pana kiñci bhājento “ayaṁ me sandiṭṭho vā sambhatto vā”ti pemavasena atirekaṁ deti,",
  "tika-s0402t35:42_1": "“ayaṁ me verī”ti dosavasena ūnakaṁ deti,",
  "tika-s0402t35:42_2": "yo muyhanto dinnādinnaṁ ajānamāno kassaci ūnaṁ,",
  "tika-s0402t35:42_3": "kassaci adhikaṁ deti,",
  "tika-s0402t35:42_4": "“ayaṁ imasmiṁ adīyamāne mayhaṁ anatthampi kareyyā”ti sīto kassaci atirekaṁ deti,",
  "tika-s0402t35:42_5": "so catubbidhopi yathānukkamena chandāgatiādīni gacchanto akattabbaṁ karoti nāma.",
  "tika-s0402t35:43_0": "Nihīyati tassa yasoti tassa agatigāmino kittiyasopi parivārayasopi nihīyati parihāyati.",
  "tika-s0402t35:43_1": "Yassati tena kittīyatīti hi yaso,",
  "tika-s0402t35:43_2": "kitti thutighoso.",
  "tika-s0402t35:43_3": "Yassati tena purecarānucarabhāvena parivārayatīti yaso, parivāro.",
  "tika-s0402t35:43_4": "Aṭṭhamanavamadasamāni uttānatthāneva.",
  "tika-s0402t35:44_0": "Caravaggo dutiyo."
}