{
  "atk-abh03a57:0_0": "5-22. Saṅkiliṭṭhattikādivaṇṇanā",
  "atk-abh03a57:1_0": "Saṅkiliṭṭhasaṅkilesikattike sabbaṁ kusalattike vuttanayānusāreneva veditabbaṁ.",
  "atk-abh03a57:2_0": "79.",
  "atk-abh03a57:2_1": "Vitakkattike yathākammūpagañāṇassa parikammanti dibbacakkhuparikammameva tassa uppādanatthāya parikammaṁ.",
  "atk-abh03a57:2_2": "Uppannassa pana vaḷañjanakāle parikammaṁ sandhāyetaṁ vuttaṁ.",
  "atk-abh03a57:2_3": "Sesamettha yathāpāḷimeva niyyāti.",
  "atk-abh03a57:3_0": "82. Ti tadārammaṇabhavaṅgamūlabhavaṅgānaṁ vasena vuttaṁ. Sesamettha sabbaṁ pāḷivaseneva veditabbaṁ.",
  "atk-abh03a57:4_0": "Dassanattike dassanena pahātabbo rāgo uppajjatītiādīsu dassanena pahātabbo puthujjanassa uppajjati.",
  "atk-abh03a57:4_1": "Bhāvanāya pahātabbo sotāpannassāpīti evaṁ uparimassa uparimassa heṭṭhimā heṭṭhimā nuppajjantīti veditabbā.",
  "atk-abh03a57:4_2": "Dassanena pahātabbo dhammo bhāvanāya pahātabbassa dhammassa ekenapi paccayena paccayo na hoti.",
  "atk-abh03a57:4_3": "Sesamettha pāḷiṁ anugantvā kusalattike vuttalakkhaṇavaseneva veditabbaṁ.",
  "atk-abh03a57:5_0": "Dassanenapahātabbahetukattike dassanenapahātabbahetukādīnaṁ vibhāgo aṭṭhakathākaṇḍe vuttanayeneva veditabbo.",
  "atk-abh03a57:5_1": "Vicikicchuddhaccasahagato moho ahetukattā tatiyapade paviṭṭho.",
  "atk-abh03a57:5_2": "Evamettha yesaṁ dassanabhāvanāhi pahātabbo hetu atthi,",
  "atk-abh03a57:5_3": "te pahātabbahetukā.",
  "atk-abh03a57:5_4": "Yesaṁ so natthi te nevadassanena nabhāvanāyapahātabbahetukāti imaṁ pahātabbahetukavibhāgaṁ ñatvā sesaṁ",
  "atk-abh03a57:5_5": "dassanenapahātabbattike ceva kusalattike ca dassitalakkhaṇānusāreneva veditabbaṁ.",
  "atk-abh03a57:6_0": "Ācayagāmittike ca paṭiccavārasaṁsaṭṭhavāresu anulomaṁ kusalattikasadisameva.",
  "atk-abh03a57:6_1": "Sesaṁ vissajjanato gaṇanato ca yathāpāḷimeva niyyāti.",
  "atk-abh03a57:7_0": "Sekkhattike asekkho dhammo sekkhassa dhammassa na kenaci paccayena paccayo.",
  "atk-abh03a57:7_1": "Sekkho asekkhassa anantarapakatūpanissayo pana hoti.",
  "atk-abh03a57:7_2": "Sesamettha yathāpāḷimeva niyyāti,",
  "atk-abh03a57:7_3": "tathā parittattike.",
  "atk-abh03a57:8_0": "Parittārammaṇattike appamāṇārammaṇācetanāti sekkhānaṁ gotrabhucetanā,",
  "atk-abh03a57:8_1": "paccavekkhaṇacetanātipi vattuṁ vaṭṭati.",
  "atk-abh03a57:8_2": "Vipākānaṁ parittārammaṇānanti paṭisandhiyaṁ kammaṁ ārammaṇaṁ katvā,",
  "atk-abh03a57:8_3": "pavatte cakkhuviññāṇādivasenarūpādiārammaṇaṁ,",
  "atk-abh03a57:8_4": "tadārammaṇavasena javanena gahitaparittārammaṇañca ārammaṇaṁ katvā uppannānaṁ.",
  "atk-abh03a57:8_5": "Ye pana “gotrabhucittena natthi paṭisandhī”ti vadanti,",
  "atk-abh03a57:8_6": "te iminā suttena paṭisedhetabbā.",
  "atk-abh03a57:8_7": "Sesamettha pāḷinayeneva veditabbaṁ.",
  "atk-abh03a57:8_8": "Hīnattiko saṅkiliṭṭhattikasadiso.",
  "atk-abh03a57:9_0": "Micchattattike micchattaniyato sammattaniyatassa,",
  "atk-abh03a57:9_1": "sammattaniyato vā micchattaniyatassa kenaci paccayena paccayo na hoti.",
  "atk-abh03a57:9_2": "Micchattaniyato vā sammattaniyato vā sahajātādhipatirahito nāma natthi.",
  "atk-abh03a57:9_3": "Sammattaniyate ekantato ārammaṇapurejātaṁ natthi,",
  "atk-abh03a57:9_4": "micchattaniyate siyā ārammaṇapurejātaṁ.",
  "atk-abh03a57:9_5": "Aniyataṁ cittaṁ ārabbha niyatā micchādiṭṭhi uppajjeyya.",
  "atk-abh03a57:9_6": "Sesā niyataṁ ārabbha niyataṁ nuppajjati,",
  "atk-abh03a57:9_7": "micchattaniyataṁ garuṁ katvā na koci dhammo uppajjati.",
  "atk-abh03a57:9_8": "Kusalo micchattassa upanissayapaccayo na hoti.",
  "atk-abh03a57:9_9": "Sesamettha pāḷiyaṁ vuttanayeneva veditabbaṁ.",
  "atk-abh03a57:10_0": "Maggārammaṇattike paṭiccavārassa anulome vipākapaccayo natthi.",
  "atk-abh03a57:10_1": "Kammapaccayepi imasmiṁ tike nānākkhaṇikaṁ na labbhati,",
  "atk-abh03a57:10_2": "tathā uppannattikaatītattikesu.",
  "atk-abh03a57:10_3": "Paccanīye ahetukaṁ maggārammaṇanti ahetukaṁ maggārammaṇaṁ,",
  "atk-abh03a57:10_4": "āvajjanaṁ sandhāyetaṁ vuttaṁ.",
  "atk-abh03a57:10_5": "Sesamettha pāḷianusāreneva veditabbaṁ.",
  "atk-abh03a57:11_0": "Uppannattike ca atītattike ca paṭiccavārādayo natthi,",
  "atk-abh03a57:11_1": "pañhāvāramattameva labbhati. Kasmā?",
  "atk-abh03a57:11_2": "Paṭiccavārādayo hi sahajātapurejātānaññeva honti.",
  "atk-abh03a57:11_3": "Ime ca tikā atītānāgatamissakā.",
  "atk-abh03a57:11_4": "Uppannattike cettha anantarabhāgiyāpi paccayā na labbhanti. Kasmā?",
  "atk-abh03a57:11_5": "Uppannattike atītassa abhāvato.",
  "atk-abh03a57:11_6": "Uppanno ca anuppanno cāti ime cettha dve dhammā uppannassa ca anuppannassa cāti imesaṁ dvinnaṁ na kenaci paccayena paccayo.",
  "atk-abh03a57:11_7": "Anuppanno ca uppādī cāti ime pana dve uppannassa ārammaṇūpanissayavasena dvīhi paccayehi paccayo.",
  "atk-abh03a57:11_8": "Sesamettha pāḷiyaṁ āgatanayeneva veditabbaṁ.",
  "atk-abh03a57:12_0": "Atītattike paccuppannaṁ atītānāgatassa,",
  "atk-abh03a57:12_1": "atītānāgatañca atītānāgatassa na kenaci paccayena paccayo.",
  "atk-abh03a57:12_2": "Nibbānaṁ pana dvīsupi imesu tikesu neva paccayato na paccayuppannato labbhati.",
  "atk-abh03a57:12_3": "Sesamidhāpi pāḷiyaṁ āgatanayeneva veditabbaṁ.",
  "atk-abh03a57:13_0": "Ajjhattattike ajjhattabahiddhāpadaṁ na gahitaṁ.",
  "atk-abh03a57:13_1": "Ajjhattabahiddhāsaṅkhātā hi ubho rāsayo neva ekato paccayā honti,",
  "atk-abh03a57:13_2": "na paccayuppannā;",
  "atk-abh03a57:13_3": "tasmā hatthatale ṭhapitassa sāsapassa vaṇṇopi hatthatalavaṇṇena saddhiṁ ekato ārammaṇaṁ na hotīti veditabbo.",
  "atk-abh03a57:13_4": "Yathā ca ajjhattabahiddhāpadaṁ,",
  "atk-abh03a57:13_5": "evamettha ajjhattārammaṇattikepi ajjhattabahiddhārammaṇapadaṁ na labbhati.",
  "atk-abh03a57:13_6": "Sesaṁ yathāpāḷimeva niyyāti.",
  "atk-abh03a57:14_0": "Sanidassanattikepi pāḷivaseneva attho gahetabbo.",
  "atk-abh03a57:14_1": "Gaṇanāpettha pāḷiyaṁ āgatavāre saṅkhipitvā heṭṭhā vuttanayeneva saṁsandanesu saṁsanditvā veditabbāti.",
  "atk-abh03a57:15_0": "Dhammānulome tikapaṭṭhānavaṇṇanā."
}