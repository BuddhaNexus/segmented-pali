{
  "mn6:0.1_0": "Majjhima Nikāya 6 ",
  "mn6:0.2_0": "Ākaṅkheyyasutta ",
  "mn6:1.1_0": "Evaṁ me sutaṁ—",
  "mn6:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn6:1.3_0": "Tatra kho bhagavā bhikkhū āmantesi: ",
  "mn6:1.4_0": "“bhikkhavo”ti. ",
  "mn6:1.5_0": "“Bhadante”ti te bhikkhū bhagavato paccassosuṁ. ",
  "mn6:1.6_0": "Bhagavā etadavoca: ",
  "mn6:2.1_0": "“Sampannasīlā,",
  "mn6:2.1_1": "bhikkhave,",
  "mn6:2.1_2": "viharatha sampannapātimokkhā;",
  "mn6:2.1_3": "pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino;",
  "mn6:2.1_4": "samādāya sikkhatha sikkhāpadesu.",
  "mn6:3.1_0": "Ākaṅkheyya ce,",
  "mn6:3.1_1": "bhikkhave, bhikkhu:",
  "mn6:3.1_2": "‘sabrahmacārīnaṁ piyo ca assaṁ manāpo ca garu ca bhāvanīyo cā’ti,",
  "mn6:3.1_3": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:4.1_0": "Ākaṅkheyya ce,",
  "mn6:4.1_1": "bhikkhave, bhikkhu:",
  "mn6:4.1_2": "‘lābhī assaṁ cīvarapiṇḍapātasenāsanagilānappaccayabhesajjaparikkhārānan’ti,",
  "mn6:4.1_3": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:5.1_0": "Ākaṅkheyya ce,",
  "mn6:5.1_1": "bhikkhave, bhikkhu:",
  "mn6:5.1_2": "‘yesāhaṁ cīvarapiṇḍapātasenāsanagilānappaccayabhesajjaparikkhāraṁ paribhuñjāmi tesaṁ te kārā mahapphalā assu mahānisaṁsā’ti,",
  "mn6:5.1_3": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:6.1_0": "Ākaṅkheyya ce,",
  "mn6:6.1_1": "bhikkhave, bhikkhu:",
  "mn6:6.1_2": "‘ye maṁ ñātī sālohitā petā kālaṅkatā pasannacittā anussaranti tesaṁ taṁ mahapphalaṁ assa mahānisaṁsan’ti,",
  "mn6:6.1_3": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:7.1_0": "Ākaṅkheyya ce,",
  "mn6:7.1_1": "bhikkhave, bhikkhu:",
  "mn6:7.1_2": "‘aratiratisaho assaṁ,",
  "mn6:7.1_3": "na ca maṁ arati saheyya,",
  "mn6:7.1_4": "uppannaṁ aratiṁ abhibhuyya abhibhuyya vihareyyan’ti,",
  "mn6:7.1_5": "sīlesvevassa paripūrakārī …pe…",
  "mn6:7.1_6": "brūhetā suññāgārānaṁ.",
  "mn6:8.1_0": "Ākaṅkheyya ce,",
  "mn6:8.1_1": "bhikkhave, bhikkhu:",
  "mn6:8.1_2": "‘bhayabheravasaho assaṁ,",
  "mn6:8.1_3": "na ca maṁ bhayabheravaṁ saheyya,",
  "mn6:8.1_4": "uppannaṁ bhayabheravaṁ abhibhuyya abhibhuyya vihareyyan’ti,",
  "mn6:8.1_5": "sīlesvevassa paripūrakārī …pe…",
  "mn6:8.1_6": "brūhetā suññāgārānaṁ.",
  "mn6:9.1_0": "Ākaṅkheyya ce,",
  "mn6:9.1_1": "bhikkhave, bhikkhu:",
  "mn6:9.1_2": "‘catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī assaṁ akicchalābhī akasiralābhī’ti,",
  "mn6:9.1_3": "sīlesvevassa paripūrakārī …pe…",
  "mn6:9.1_4": "brūhetā suññāgārānaṁ.",
  "mn6:10.1_0": "Ākaṅkheyya ce,",
  "mn6:10.1_1": "bhikkhave, bhikkhu:",
  "mn6:10.1_2": "‘ye te santā vimokkhā atikkamma rūpe āruppā,",
  "mn6:10.1_3": "te kāyena phusitvā vihareyyan’ti,",
  "mn6:10.1_4": "sīlesvevassa paripūrakārī …pe…",
  "mn6:10.1_5": "brūhetā suññāgārānaṁ.",
  "mn6:11.1_0": "Ākaṅkheyya ce,",
  "mn6:11.1_1": "bhikkhave, bhikkhu:",
  "mn6:11.1_2": "‘tiṇṇaṁ saṁyojanānaṁ parikkhayā sotāpanno assaṁ avinipātadhammo niyato sambodhiparāyaṇo’ti,",
  "mn6:11.1_3": "sīlesvevassa paripūrakārī …pe…",
  "mn6:11.1_4": "brūhetā suññāgārānaṁ.",
  "mn6:12.1_0": "Ākaṅkheyya ce,",
  "mn6:12.1_1": "bhikkhave, bhikkhu:",
  "mn6:12.1_2": "‘tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī assaṁ sakideva imaṁ lokaṁ āgantvā dukkhassantaṁ kareyyan’ti,",
  "mn6:12.1_3": "sīlesvevassa paripūrakārī …pe…",
  "mn6:12.1_4": "brūhetā suññāgārānaṁ.",
  "mn6:13.1_0": "Ākaṅkheyya ce,",
  "mn6:13.1_1": "bhikkhave, bhikkhu:",
  "mn6:13.1_2": "‘pañcannaṁ orambhāgiyānaṁ saṁyojanānaṁ parikkhayā opapātiko assaṁ tattha parinibbāyī anāvattidhammo tasmā lokā’ti,",
  "mn6:13.1_3": "sīlesvevassa paripūrakārī …pe…",
  "mn6:13.1_4": "brūhetā suññāgārānaṁ.",
  "mn6:14.1_0": "Ākaṅkheyya ce,",
  "mn6:14.1_1": "bhikkhave, bhikkhu:",
  "mn6:14.1_2": "‘anekavihitaṁ iddhividhaṁ paccanubhaveyyaṁ—ekopi hutvā bahudhā assaṁ,",
  "mn6:14.1_3": "bahudhāpi hutvā eko assaṁ;",
  "mn6:14.1_4": "āvibhāvaṁ tirobhāvaṁ;",
  "mn6:14.1_5": "tirokuṭṭaṁ tiropākāraṁ tiropabbataṁ asajjamāno gaccheyyaṁ,",
  "mn6:14.1_6": "seyyathāpi ākāse;",
  "mn6:14.1_7": "pathaviyāpi ummujjanimujjaṁ kareyyaṁ,",
  "mn6:14.1_8": "seyyathāpi udake;",
  "mn6:14.1_9": "udakepi abhijjamāne gaccheyyaṁ,",
  "mn6:14.1_10": "seyyathāpi pathaviyaṁ;",
  "mn6:14.1_11": "ākāsepi pallaṅkena kameyyaṁ,",
  "mn6:14.1_12": "seyyathāpi pakkhī sakuṇo;",
  "mn6:14.1_13": "imepi candimasūriye evaṁmahiddhike evaṁmahānubhāve pāṇinā parāmaseyyaṁ parimajjeyyaṁ;",
  "mn6:14.1_14": "yāva brahmalokāpi kāyena vasaṁ vatteyyan’ti,",
  "mn6:14.1_15": "sīlesvevassa paripūrakārī …pe…",
  "mn6:14.1_16": "brūhetā suññāgārānaṁ.",
  "mn6:15.1_0": "Ākaṅkheyya ce,",
  "mn6:15.1_1": "bhikkhave, bhikkhu:",
  "mn6:15.1_2": "‘dibbāya sotadhātuyā visuddhāya atikkantamānusikāya ubho sadde suṇeyyaṁ—dibbe ca mānuse ca ye dūre santike cā’ti,",
  "mn6:15.1_3": "sīlesvevassa paripūrakārī …pe…",
  "mn6:15.1_4": "brūhetā suññāgārānaṁ.",
  "mn6:16.1_0": "Ākaṅkheyya ce, bhikkhave, bhikkhu: ‘parasattānaṁ parapuggalānaṁ cetasā ceto paricca pajāneyyaṁ—",
  "mn6:16.2_0": "sarāgaṁ vā cittaṁ sarāgaṁ cittanti pajāneyyaṁ,",
  "mn6:16.3_0": "vītarāgaṁ vā cittaṁ vītarāgaṁ cittanti pajāneyyaṁ;",
  "mn6:16.4_0": "sadosaṁ vā cittaṁ sadosaṁ cittanti pajāneyyaṁ,",
  "mn6:16.5_0": "vītadosaṁ vā cittaṁ vītadosaṁ cittanti pajāneyyaṁ;",
  "mn6:16.6_0": "samohaṁ vā cittaṁ samohaṁ cittanti pajāneyyaṁ,",
  "mn6:16.7_0": "vītamohaṁ vā cittaṁ vītamohaṁ cittanti pajāneyyaṁ;",
  "mn6:16.8_0": "saṅkhittaṁ vā cittaṁ saṅkhittaṁ cittanti pajāneyyaṁ,",
  "mn6:16.9_0": "vikkhittaṁ vā cittaṁ vikkhittaṁ cittanti pajāneyyaṁ;",
  "mn6:16.10_0": "mahaggataṁ vā cittaṁ mahaggataṁ cittanti pajāneyyaṁ,",
  "mn6:16.11_0": "amahaggataṁ vā cittaṁ amahaggataṁ cittanti pajāneyyaṁ;",
  "mn6:16.12_0": "sauttaraṁ vā cittaṁ sauttaraṁ cittanti pajāneyyaṁ,",
  "mn6:16.13_0": "anuttaraṁ vā cittaṁ anuttaraṁ cittanti pajāneyyaṁ;",
  "mn6:16.14_0": "samāhitaṁ vā cittaṁ samāhitaṁ cittanti pajāneyyaṁ,",
  "mn6:16.15_0": "asamāhitaṁ vā cittaṁ asamāhitaṁ cittanti pajāneyyaṁ;",
  "mn6:16.16_0": "vimuttaṁ vā cittaṁ vimuttaṁ cittanti pajāneyyaṁ,",
  "mn6:16.17_0": "avimuttaṁ vā cittaṁ avimuttaṁ cittanti pajāneyyan’ti,",
  "mn6:16.18_0": "sīlesvevassa paripūrakārī …pe… brūhetā suññāgārānaṁ. ",
  "mn6:17.1_0": "Ākaṅkheyya ce,",
  "mn6:17.1_1": "bhikkhave, bhikkhu:",
  "mn6:17.1_2": "‘anekavihitaṁ pubbenivāsaṁ anussareyyaṁ,",
  "mn6:17.1_3": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn6:17.1_4": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jāti satasahassampi",
  "mn6:17.1_5": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—amutrāsiṁ evaṁnāmo evaṅgotto",
  "mn6:17.1_6": "evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn6:17.1_7": "so tato cuto amutra udapādiṁ;",
  "mn6:17.1_8": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn6:17.1_9": "so tato cuto idhūpapannoti.",
  "mn6:17.1_10": "Iti sākāraṁ sauddesaṁ anekavihitaṁ pubbenivāsaṁ anussareyyan’ti,",
  "mn6:17.2_0": "sīlesvevassa paripūrakārī …pe… brūhetā suññāgārānaṁ. ",
  "mn6:18.1_0": "Ākaṅkheyya ce,",
  "mn6:18.1_1": "bhikkhave, bhikkhu:",
  "mn6:18.1_2": "‘dibbena cakkhunā visuddhena atikkantamānusakena satte passeyyaṁ cavamāne upapajjamāne hīne paṇīte suvaṇṇe",
  "mn6:18.1_3": "dubbaṇṇe sugate duggate yathākammūpage satte pajāneyyaṁ—ime vata bhonto sattā kāyaduccaritena samannāgatā",
  "mn6:18.1_4": "vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā,",
  "mn6:18.1_5": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā;",
  "mn6:18.1_6": "ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn6:18.1_7": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn6:18.1_8": "te kāyassa bhedā paraṁ maraṇā sugatiṁ saggaṁ lokaṁ upapannāti,",
  "mn6:18.1_9": "iti dibbena cakkhunā visuddhena atikkantamānusakena satte passeyyaṁ cavamāne upapajjamāne hīne paṇīte",
  "mn6:18.1_10": "suvaṇṇe dubbaṇṇe sugate duggate yathākammūpage satte pajāneyyan’ti,",
  "mn6:18.2_0": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. ",
  "mn6:19.1_0": "Ākaṅkheyya ce,",
  "mn6:19.1_1": "bhikkhave, bhikkhu:",
  "mn6:19.1_2": "‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti,",
  "mn6:19.2_0": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. ",
  "mn6:20.1_0": "‘Sampannasīlā,",
  "mn6:20.1_1": "bhikkhave,",
  "mn6:20.1_2": "viharatha sampannapātimokkhā;",
  "mn6:20.1_3": "pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino;",
  "mn6:20.1_4": "samādāya sikkhatha sikkhāpadesū’ti—",
  "mn6:20.2_0": "iti yaṁ taṁ vuttaṁ idametaṁ paṭicca vuttan”ti. ",
  "mn6:20.3_0": "Idamavoca bhagavā. ",
  "mn6:20.4_0": "Attamanā te bhikkhū bhagavato bhāsitaṁ abhinandunti. ",
  "mn6:20.5_0": "Ākaṅkheyyasuttaṁ niṭṭhitaṁ chaṭṭhaṁ. "
}