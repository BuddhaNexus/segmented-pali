{
  "atk-s0404a6:0_0": "(7) 2. Bhūmicālavaggo",
  "atk-s0404a6:1_0": "1. Icchāsuttavaṇṇanā",
  "atk-s0404a6:2_0": "61.",
  "atk-s0404a6:2_1": "Sattamassa paṭhame pavivittassāti kāyavivekena vivittassa.",
  "atk-s0404a6:2_2": "Nirāyattavuttinoti katthaci anāyattavuttino vipassanākammikassa.",
  "atk-s0404a6:2_3": "Lābhāyāti catupaccayalābhāya.",
  "atk-s0404a6:2_4": "Socī ca paridevī cāti sokī ca paridevī ca.",
  "atk-s0404a6:2_5": "Socicca parideviccātipi pāṭho.",
  "atk-s0404a6:2_6": "Cuto ca saddhammāti taṁkhaṇaṁyeva vipassanāsaddhammā cuto.",
  "atk-s0404a6:2_7": "Imasmiṁ sutte vaṭṭavivaṭṭaṁ kathitaṁ.",
  "atk-s0404a6:3_0": "2. Alaṁsuttavaṇṇanā",
  "atk-s0404a6:4_0": "62.",
  "atk-s0404a6:4_1": "Dutiye alaṁ attano alaṁ paresanti attano ca paresañca hitapaṭipattiyaṁ samattho pariyatto anucchaviko.",
  "atk-s0404a6:4_2": "Khippanisantīti khippaṁ upadhāreti,",
  "atk-s0404a6:4_3": "khandhadhātuāyatanādīsu kathiyamānesu te dhamme khippaṁ jānātīti attho.",
  "atk-s0404a6:4_4": "Imasmiṁ sutte samathavipassanā kathitā.",
  "atk-s0404a6:4_5": "Puggalajjhāsayena pana desanāvilāsena cetaṁ matthakato paṭṭhāya heṭṭhā otarantaṁ kathitanti.",
  "atk-s0404a6:5_0": "3. Saṁkhittasuttavaṇṇanā",
  "atk-s0404a6:6_0": "63.",
  "atk-s0404a6:6_1": "Tatiye evamevāti nikkāraṇeneva.",
  "atk-s0404a6:6_2": "Yathā vā ayaṁ yācati, evameva.",
  "atk-s0404a6:6_3": "Moghapurisāti mūḷhapurisā tucchapurisā.",
  "atk-s0404a6:6_4": "Ajjhesantīti yācanti.",
  "atk-s0404a6:6_5": "Anubandhitabbanti iriyāpathānugamanena anubandhitabbaṁ maṁ na vijahitabbaṁ maññanti.",
  "atk-s0404a6:6_6": "Ājānanatthaṁ apasādento evamāha.",
  "atk-s0404a6:6_7": "Esa kira bhikkhu ovāde dinnepi pamādameva anuyuñjati,",
  "atk-s0404a6:6_8": "dhammaṁ sutvā tattheva vasati,",
  "atk-s0404a6:6_9": "samaṇadhammaṁ kātuṁ na icchati.",
  "atk-s0404a6:6_10": "Tasmā bhagavā evaṁ apasādetvā puna yasmā so arahattassa upanissayasampanno,",
  "atk-s0404a6:6_11": "tasmā taṁ ovadanto tasmātiha te bhikkhu evaṁ sikkhitabbantiādimāha.",
  "atk-s0404a6:6_12": "Tattha ajjhattaṁ me cittaṁ ṭhitaṁ bhavissati susaṇṭhitaṁ,",
  "atk-s0404a6:6_13": "na ca uppannā pāpakā akusalā dhammā cittaṁ pariyādāya ṭhassantīti iminā tāvassa ovādena niyakajjhattavasena cittekaggatāmatto mūlasamādhi vutto.",
  "atk-s0404a6:7_0": "Tato “ettakeneva santuṭṭhiṁ anāpajjitvā evaṁ so samādhi vaḍḍhetabbo”ti dassetuṁ yato kho te bhikkhu ajjhattaṁ cittaṁ ṭhitaṁ hoti susaṇṭhitaṁ,",
  "atk-s0404a6:7_1": "na ca uppannā pāpakā akusalā dhammā cittaṁ pariyādāya tiṭṭhanti,",
  "atk-s0404a6:7_2": "tato te bhikkhu evaṁ sikkhitabbaṁ“mettā me cetovimutti bhāvitā bhavissati…pe…",
  "atk-s0404a6:7_3": "susamāraddhā”ti evamassa mettāvasena bhāvanaṁ vaḍḍhetvā puna yato kho te bhikkhu ayaṁ samādhi evaṁ bhāvito hoti bahulīkato,",
  "atk-s0404a6:7_4": "tato tvaṁ bhikkhu imaṁ samādhiṁ savitakkasavicārampi bhāveyyāsītiādi vuttaṁ.",
  "atk-s0404a6:7_5": "Tassattho –",
  "atk-s0404a6:7_6": "yadā te bhikkhu ayaṁ mūlasamādhi evaṁ mettāvasena bhāvito hoti,",
  "atk-s0404a6:7_7": "tadā tvaṁ tāvatakenapi tuṭṭhiṁ anāpajjitvāva imaṁ mūlasamādhiṁ aññesupi ārammaṇesu catukkapañcakajjhānāni",
  "atk-s0404a6:7_8": "pāpayamāno “savitakkasavicārampī”tiādinā nayena bhāveyyāsīti.",
  "atk-s0404a6:8_0": "Evaṁ vatvā ca pana avasesabrahmavihārapubbaṅgamampissa aññesu ārammaṇesu catukkapañcakajjhānabhāvanaṁ",
  "atk-s0404a6:8_1": "kareyyāsīti dassento yato kho te bhikkhu ayaṁ samādhi evaṁ bhāvito hoti subhāvito,",
  "atk-s0404a6:8_2": "tato te bhikkhu evaṁ sikkhitabbaṁ “karuṇā me cetovimuttī”tiādimāha.",
  "atk-s0404a6:8_3": "Evaṁ mettāpubbaṅgamaṁ catukkapañcakajjhānabhāvanaṁ dassetvā puna kāyānupassanādipubbaṅgamaṁ dassetuṁ",
  "atk-s0404a6:8_4": "yato kho te bhikkhu ayaṁ samādhi evaṁ bhāvito hoti subhāvito,",
  "atk-s0404a6:8_5": "tato te bhikkhu evaṁ sikkhitabbaṁ “kāye kāyānupassī”tiādiṁ vatvā yato kho te bhikkhu ayaṁ samādhi evaṁ bhāvito hoti subhāvito,",
  "atk-s0404a6:8_6": "tato tvaṁ bhikkhu yena yeneva gagghasītiādimāha.",
  "atk-s0404a6:8_7": "Tattha gagghasīti gamissasi.",
  "atk-s0404a6:8_8": "Phāsuṁyevāti iminā arahattaṁ dasseti.",
  "atk-s0404a6:8_9": "Arahattappatto hi sabbiriyāpathesu phāsu viharati nāma.",
  "atk-s0404a6:9_0": "4. Gayāsīsasuttavaṇṇanā",
  "atk-s0404a6:10_0": "64.",
  "atk-s0404a6:10_1": "Catutthe etadavocāti attano padhānabhūmiyaṁ uppannaṁ vitakkaṁ bhikkhusaṅghassa ārocetuṁ –",
  "atk-s0404a6:10_2": "“pubbāhaṁ,",
  "atk-s0404a6:10_3": "bhikkhave”tiādivacanaṁ avoca.",
  "atk-s0404a6:10_4": "Obhāsanti dibbacakkhuñāṇobhāsaṁ.",
  "atk-s0404a6:10_5": "Ñāṇadassananti dibbacakkhubhūtaṁ ñāṇasaṅkhātaṁ dassanaṁ.",
  "atk-s0404a6:10_6": "Sannivutthapubbanti ekato vasitapubbaṁ.",
  "atk-s0404a6:10_7": "Imasmiṁ pana sutte dibbacakkhuñāṇaṁ,",
  "atk-s0404a6:10_8": "iddhividhañāṇaṁ,",
  "atk-s0404a6:10_9": "cetopariyañāṇaṁ,",
  "atk-s0404a6:10_10": "yathākammupagañāṇaṁ,",
  "atk-s0404a6:10_11": "anāgataṁsañāṇaṁ,",
  "atk-s0404a6:10_12": "paccuppannaṁsañāṇaṁ,",
  "atk-s0404a6:10_13": "atītaṁsañāṇaṁ,",
  "atk-s0404a6:10_14": "pubbenivāsañāṇanti imāni tāva aṭṭha ñāṇāni pāḷiyaṁyeva āgatāni,",
  "atk-s0404a6:10_15": "tehi pana saddhiṁ vipassanāñāṇāni cattāri maggañāṇāni,",
  "atk-s0404a6:10_16": "cattāri phalañāṇāni,",
  "atk-s0404a6:10_17": "cattāri paccavekkhaṇañāṇāni,",
  "atk-s0404a6:10_18": "cattāri paṭisambhidāñāṇāni cha asādhāraṇañāṇānīti etāni ñāṇāni samodhānetvā kathentena evaṁ idaṁ suttaṁ kathitaṁ nāma hoti.",
  "atk-s0404a6:11_0": "5. Abhibhāyatanasuttavaṇṇanā",
  "atk-s0404a6:12_0": "65.",
  "atk-s0404a6:12_1": "Pañcame abhibhāyatanānīti abhibhavanakāraṇāni.",
  "atk-s0404a6:12_2": "Kiṁ abhibhavanti?",
  "atk-s0404a6:12_3": "Paccanīkadhammepi ārammaṇānipi.",
  "atk-s0404a6:12_4": "Tāni hi paṭipakkhabhāvena paccanīkadhamme abhibhavanti,",
  "atk-s0404a6:12_5": "puggalassa ñāṇuttariyatāya ārammaṇāni.",
  "atk-s0404a6:12_6": "Ajjhattaṁ rūpasaññītiādīsu pana ajjhattarūpe parikammavasena ajjhattaṁ rūpasaññī nāma hoti.",
  "atk-s0404a6:12_7": "Ajjhattañhi nīlaparikammaṁ karonto kese vā pitte vā akkhitārakāya vā karoti.",
  "atk-s0404a6:12_8": "Pītaparikammaṁ karonto mede vā chaviyā vā hatthatalapādatalesu vā akkhīnaṁ pītaṭṭhāne vā karoti.",
  "atk-s0404a6:12_9": "Lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti.",
  "atk-s0404a6:12_10": "Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-s0404a6:12_11": "Taṁ pana sunīlakaṁ supītakaṁ sulohitakaṁ suodātaṁ na hoti,",
  "atk-s0404a6:12_12": "avisuddhameva hoti.",
  "atk-s0404a6:13_0": "Eko bahiddhā rūpāni passatīti yassevaṁ parikammaṁ ajjhattaṁ uppannaṁ hoti,",
  "atk-s0404a6:13_1": "nimittaṁ pana bahiddhā,",
  "atk-s0404a6:13_2": "so evaṁ ajjhattaṁ parikammassa bahiddhā ca appanāya vasena “ajjhattaṁ rūpasaññī eko bahiddhā rūpāni passatī”ti vuccati.",
  "atk-s0404a6:13_3": "Parittānīti avaḍḍhitāni.",
  "atk-s0404a6:13_4": "Suvaṇṇadubbaṇṇānīti suvaṇṇāni vā hontu dubbaṇṇāni vā,",
  "atk-s0404a6:13_5": "parittavaseneva idaṁ abhibhāyatanaṁ vuttanti veditabbaṁ.",
  "atk-s0404a6:13_6": "Tāni abhibhuyyāti yathā nāma sampannaggahaṇiko kaṭacchumattaṁ bhattaṁ labhitvā “kiṁ ettha bhuñjitabbaṁ atthī”ti saṁkaḍḍhitvā ekakabaḷameva karoti,",
  "atk-s0404a6:13_7": "evameva ñāṇuttariko puggalo visadañāṇo “kimettha parittake ārammaṇe samāpajjitabbaṁ atthi,",
  "atk-s0404a6:13_8": "nāyaṁ mama bhāro”ti tāni rūpāni abhibhavitvā samāpajjati,",
  "atk-s0404a6:13_9": "saha nimittuppādenevettha appanaṁ pāpetīti attho.",
  "atk-s0404a6:13_10": "Jānāmi passāmīti iminā panassa ābhogo kathito.",
  "atk-s0404a6:13_11": "So ca kho samāpattito vuṭṭhitassa,",
  "atk-s0404a6:13_12": "na antosamāpattiyaṁ.",
  "atk-s0404a6:13_13": "Evaṁsaññī hotīti ābhogasaññāyapi jhānasaññāyapi evaṁsaññī hoti.",
  "atk-s0404a6:13_14": "Abhibhavanasaññā hissa antosamāpattiyampi atthi,",
  "atk-s0404a6:13_15": "ābhogasaññā pana samāpattito vuṭṭhitasseva.",
  "atk-s0404a6:14_0": "Appamāṇānīti vaḍḍhitappamāṇāni,",
  "atk-s0404a6:14_1": "mahantānīti attho.",
  "atk-s0404a6:14_2": "Abhibhuyyāti ettha ca pana yathā mahagghaso puriso ekaṁ bhattavaḍḍhitakaṁ labhitvā “aññāpi hotu,",
  "atk-s0404a6:14_3": "aññāpi hotu,",
  "atk-s0404a6:14_4": "kiṁ esā mayhaṁ karissatī”ti na taṁ mahantato passati,",
  "atk-s0404a6:14_5": "evameva ñāṇuttaro puggalo visadañāṇo “kiṁ ettha samāpajjitabbaṁ,",
  "atk-s0404a6:14_6": "nayidaṁ appamāṇaṁ,",
  "atk-s0404a6:14_7": "na mayhaṁ cittekaggatākaraṇe bhāro atthī”ti abhibhavitvā samāpajjati,",
  "atk-s0404a6:14_8": "saha nimittuppādanevettha appanaṁ pāpetīti attho.",
  "atk-s0404a6:15_0": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0404a6:16_0": "Eko bahiddhā rūpāni passatīti yassa parikammampi nimittampi bahiddhā uppannaṁ,",
  "atk-s0404a6:16_1": "so evaṁ bahiddhā parikammassa ceva appanāya ca vasena “ajjhattaṁ arūpasaññī eko bahiddhā rūpāni passatī”ti vuccati.",
  "atk-s0404a6:16_2": "Sesamettha catutthābhibhāyatane ca vuttanayameva.",
  "atk-s0404a6:16_3": "Imesu pana catūsu parittaṁ vitakkacaritavasena āgataṁ,",
  "atk-s0404a6:16_4": "appamāṇaṁ mohacaritavasena,",
  "atk-s0404a6:16_5": "suvaṇṇaṁ dosacaritavasena,",
  "atk-s0404a6:16_6": "dubbaṇṇaṁ rāgacaritavasena.",
  "atk-s0404a6:16_7": "Etesañhi etāni sappāyāni.",
  "atk-s0404a6:16_8": "Sā ca nesaṁ sappāyatā visuddhimagge cariyaniddese vuttā.",
  "atk-s0404a6:17_0": "Pañcamaabhibhāyatanādīsu nīlānīti sabbasaṅgāhikavasena vuttaṁ.",
  "atk-s0404a6:17_1": "Nīlavaṇṇānīti vaṇṇavasena.",
  "atk-s0404a6:17_2": "Nīlanidassanānīti nidassanavasena.",
  "atk-s0404a6:17_3": "Apaññāyamānavivarāni asambhinnavaṇṇāni ekanīlāneva hutvā dissantīti vuttaṁ hoti.",
  "atk-s0404a6:17_4": "Nīlanibhāsānīti idaṁ pana obhāsavasena vuttaṁ,",
  "atk-s0404a6:17_5": "nīlobhāsāni nīlappabhāyuttānīti attho.",
  "atk-s0404a6:17_6": "Etena nesaṁ suvisuddhataṁ dasseti.",
  "atk-s0404a6:17_7": "Visuddhavaṇṇavaseneva hi imāni abhibhāyatanāni vuttāni.",
  "atk-s0404a6:17_8": "“Nīlakasiṇaṁ uggaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā”tiādikaṁ",
  "atk-s0404a6:17_9": "panettha kasiṇakaraṇañca parikammañca appanāvidhānañca sabbaṁ visuddhimagge vitthārato vuttamevāti.",
  "atk-s0404a6:18_0": "6. Vimokkhasuttavaṇṇanā",
  "atk-s0404a6:19_0": "66.Vimokkhāti kenaṭṭhena vimokkhā?",
  "atk-s0404a6:19_1": "Adhimuccanaṭṭhena.",
  "atk-s0404a6:19_2": "Ko panāyaṁ adhimuccanaṭṭho nāma?",
  "atk-s0404a6:19_3": "Paccanīkadhammehi ca suṭṭhu muccanaṭṭho,",
  "atk-s0404a6:19_4": "ārammaṇe ca abhirativasena suṭṭhu muccanaṭṭho,",
  "atk-s0404a6:19_5": "pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "atk-s0404a6:19_6": "Ayaṁ panattho pacchime vimokkhe natthi,",
  "atk-s0404a6:19_7": "purimesu vimokkhesu atthi.",
  "atk-s0404a6:20_0": "Rūpī rūpāni passatīti ettha ajjhattaṁ kesādīsu nīlakasiṇādivasena uppāditaṁ rūpajjhānaṁ rūpaṁ,",
  "atk-s0404a6:20_1": "tadassatthīti rūpī.",
  "atk-s0404a6:20_2": "Bahiddhāpi nīlakasiṇādīni rūpāni jhānacakkhunā passati.",
  "atk-s0404a6:20_3": "Iminā ajjhattabahiddhavatthukesu kasiṇesu uppāditajjhānassa puggalassa cattāri rūpāvacarajjhānāni dassitāni.",
  "atk-s0404a6:20_4": "Ajjhattaṁ arūpasaññīti ajjhattaṁ na rūpasaññī,",
  "atk-s0404a6:20_5": "attano kesādīsu anuppāditarūpāvacarajjhānoti attho.",
  "atk-s0404a6:20_6": "Iminā bahiddhā parikammaṁ katvā bahiddhāva uppāditajjhānassa rūpāvacarajjhānāni dassitāni.",
  "atk-s0404a6:21_0": "Subhanteva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0404a6:21_1": "Tattha kiñcāpi antoappanāya “subha”nti ābhogo natthi,",
  "atk-s0404a6:21_2": "yo pana suvisuddhaṁ subhaṁ kasiṇaṁ ārammaṇaṁ katvā viharati,",
  "atk-s0404a6:21_3": "so yasmā “subhanti adhimutto hotī”ti vattabbataṁ āpajjati,",
  "atk-s0404a6:21_4": "tasmā evaṁ desanā katā.",
  "atk-s0404a6:21_5": "Paṭisambhidāmagge pana –",
  "atk-s0404a6:22_0": "“Kathaṁ subhanteva adhimutto hotīti vimokkho?",
  "atk-s0404a6:22_1": "Idha bhikkhu mettāsahagatena cetasā ekaṁ disaṁ …pe… viharati.",
  "atk-s0404a6:22_2": "Mettāya bhāvitattā sattā appaṭikūlā honti.",
  "atk-s0404a6:22_3": "Karuṇāsahagatena…pe…",
  "atk-s0404a6:22_4": "muditāsahagatena …pe…",
  "atk-s0404a6:22_5": "upekkhāsahagatena cetasā ekaṁ disaṁ…pe… viharati.",
  "atk-s0404a6:22_6": "Upekkhāya bhāvitattā sattā appaṭikūlā honti.",
  "atk-s0404a6:22_7": "Evaṁ subhanteva adhimutto hotīti vimokkho”ti vuttaṁ.",
  "atk-s0404a6:23_0": "Sabbaso rūpasaññānantiādīsu yaṁ vattabbaṁ,",
  "atk-s0404a6:23_1": "taṁ visuddhimagge vuttameva.",
  "atk-s0404a6:23_2": "Ayaṁ aṭṭhamo vimokkhoti ayaṁ catunnaṁ khandhānaṁ sabbaso vissaṭṭhattā vimuttattā aṭṭhamo uttamo vimokkho nāma.",
  "atk-s0404a6:24_0": "7-8. Anariyavohārasuttavaṇṇanā",
  "atk-s0404a6:25_0": "67-68.",
  "atk-s0404a6:25_1": "Sattame anariyavohārāti na ariyakathā sadosakathā.",
  "atk-s0404a6:25_2": "Yāhi cetanāhi te vohāre voharanti,",
  "atk-s0404a6:25_3": "tāsaṁ etaṁ nāmaṁ.",
  "atk-s0404a6:25_4": "Aṭṭhame vuttapaṭipakkhanayena attho veditabbo.",
  "atk-s0404a6:26_0": "9. Parisāsuttavaṇṇanā",
  "atk-s0404a6:27_0": "69.",
  "atk-s0404a6:27_1": "Navame khattiyaparisāti khattiyānaṁ parisānaṁ sannipāto samāgamo.",
  "atk-s0404a6:27_2": "Esa nayo sabbattha.",
  "atk-s0404a6:27_3": "Anekasataṁ khattiyaparisanti bimbisārasamāgama-ñātisamāgama-licchavisamāgamādisadisaṁ,",
  "atk-s0404a6:27_4": "aññesu cakkavāḷesupi labbhateva.",
  "atk-s0404a6:27_5": "Sallapitapubbanti ālāpasallāpo katapubbo.",
  "atk-s0404a6:27_6": "Sākacchāti dhammasākacchāpi samāpajjitapubbā.",
  "atk-s0404a6:27_7": "Yādisako tesaṁ vaṇṇoti te odātāpi honti kāḷāpi maṅguracchavīpi,",
  "atk-s0404a6:27_8": "satthā suvaṇṇavaṇṇo.",
  "atk-s0404a6:27_9": "Idaṁ pana saṇṭhānaṁ paṭicca kathitaṁ.",
  "atk-s0404a6:27_10": "Saṇṭhānampi ca kevalaṁ tesaṁ paññāyatiyeva.",
  "atk-s0404a6:27_11": "Na pana bhagavā milakkhasadiso hoti,",
  "atk-s0404a6:27_12": "nāpi āmuttamaṇikuṇḍalo,",
  "atk-s0404a6:27_13": "buddhaveseneva nisīdati.",
  "atk-s0404a6:27_14": "Tepi attano samānasaṇṭhānameva passanti.",
  "atk-s0404a6:27_15": "Yādisako tesaṁ saroti te chinnassarāpi honti gaggassarāpi kākassarāpi,",
  "atk-s0404a6:27_16": "satthā brahmassarova.",
  "atk-s0404a6:27_17": "Idaṁ pana bhāsantaraṁ sandhāya kathitaṁ.",
  "atk-s0404a6:27_18": "Sacepi hi satthā rājāsane nisinno katheti,",
  "atk-s0404a6:27_19": "“ajja rājā madhurena kathetī”ti nesaṁ hoti.",
  "atk-s0404a6:27_20": "Kathetvā pakkante pana bhagavati puna rājānaṁ āgataṁ disvā “ko nu kho aya”nti vīmaṁsā uppajjati.",
  "atk-s0404a6:27_21": "Tattha ko nu kho ayanti “imasmiṁ ṭhāne idāneva māgadhabhāsāya sīhaḷabhāsāya madhurena ākārena kathento ko nu kho ayaṁ antarahito,",
  "atk-s0404a6:27_22": "kiṁ devo udāhu manusso”ti evaṁ vīmaṁsantāpi na jānantīti attho.",
  "atk-s0404a6:27_23": "Kimatthaṁ panevaṁ ajānantānaṁ dhammaṁ desetīti?",
  "atk-s0404a6:27_24": "Vāsanatthāya.",
  "atk-s0404a6:27_25": "Evaṁ sutopi hi dhammo anāgate paccayo hotīti anāgataṁ paṭicca deseti.",
  "atk-s0404a6:27_26": "Anekasataṁ brāhmaṇaparisantiādinaṁ soṇadaṇḍasamāgamādivasena ceva aññacakkavāḷavasena ca sambhavo veditabbo.",
  "atk-s0404a6:28_0": "10. Bhūmicālasuttavaṇṇanā",
  "atk-s0404a6:29_0": "70.",
  "atk-s0404a6:29_1": "Dasame nisīdananti idha cammakhaṇḍaṁ adhippetaṁ.",
  "atk-s0404a6:29_2": "Udenaṁ cetiyanti udenayakkhassa vasanaṭṭhāne katavihāro vuccati.",
  "atk-s0404a6:29_3": "Gotamakādīsupi eseva nayo.",
  "atk-s0404a6:29_4": "Bhāvitāti vaḍḍhitā.",
  "atk-s0404a6:29_5": "Bahulīkatāti punappunaṁ katā.",
  "atk-s0404a6:29_6": "Yānīkatāti yuttayānaṁ viya katā.",
  "atk-s0404a6:29_7": "Vatthukatāti patiṭṭhānaṭṭhena vatthu viya katā.",
  "atk-s0404a6:29_8": "Anuṭṭhitāti adhiṭṭhitā.",
  "atk-s0404a6:29_9": "Paricitāti samantato citā suvaḍḍhitā.",
  "atk-s0404a6:29_10": "Susamāraddhāti suṭṭhu samāraddhā.",
  "atk-s0404a6:30_0": "Iti aniyamena kathetvā puna niyametvā dassento tathāgatassa khotiādimāha.",
  "atk-s0404a6:30_1": "Ettha kappanti āyukappaṁ.",
  "atk-s0404a6:30_2": "Tasmiṁ tasmiṁ kāle yaṁ manussānaṁ āyuppamāṇaṁ,",
  "atk-s0404a6:30_3": "taṁ paripuṇṇaṁ karonto tiṭṭheyya.",
  "atk-s0404a6:30_4": "Kappāvasesaṁ vāti “appaṁ vā bhiyyo”ti vuttavassasatato atirekaṁ vā.",
  "atk-s0404a6:30_5": "Mahāsīvatthero panāha –",
  "atk-s0404a6:30_6": "“buddhānaṁ aṭṭhāne gajjitaṁ nāma natthi,",
  "atk-s0404a6:30_7": "punappunaṁ samāpajjitvā maraṇantikavedanaṁ vikkhambhento bhaddakappameva tiṭṭheyya.",
  "atk-s0404a6:30_8": "Kasmā pana na ṭhitoti?",
  "atk-s0404a6:30_9": "Upādinnakasarīraṁ nāma khaṇḍiccādīhi abhibhuyyati,",
  "atk-s0404a6:30_10": "buddhā ca khaṇḍiccādibhāvaṁ appatvā pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0404a6:30_11": "Buddhānubuddhesu ca mahāsāvakesu parinibbutesu ekakeneva khāṇukena viya ṭhātabbaṁ hoti daharasāmaṇeraparivārena vā,",
  "atk-s0404a6:30_12": "tato ‘aho buddhānaṁ parisā’ti hīḷetabbataṁ āpajjeyya.",
  "atk-s0404a6:30_13": "Tasmā na ṭhito”ti.",
  "atk-s0404a6:30_14": "Evaṁ vuttepi yo pana vuccati “āyukappo”ti,",
  "atk-s0404a6:30_15": "idameva aṭṭhakathāya niyāmitaṁ.",
  "atk-s0404a6:31_0": "Yathā taṁ mārena pariyuṭṭhitacittoti ettha tanti nipātamattaṁ,",
  "atk-s0404a6:31_1": "yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya,",
  "atk-s0404a6:31_2": "evameva nāsakkhi paṭivijjhitunti attho.",
  "atk-s0404a6:31_3": "Māro hi yassa sabbena sabbaṁ dvādasa vipallāsā appahīnā,",
  "atk-s0404a6:31_4": "tassa cittaṁ pariyuṭṭhāti.",
  "atk-s0404a6:31_5": "Therassa ca cattāro vipallāsā appahīnā,",
  "atk-s0404a6:31_6": "tenassa māro cittaṁ pariyuṭṭhāsi.",
  "atk-s0404a6:31_7": "So pana cittapariyuṭṭhānaṁ karonto kiṁ karotīti?",
  "atk-s0404a6:31_8": "Bheravaṁ rūpārammaṇaṁ vā dasseti,",
  "atk-s0404a6:31_9": "saddārammaṇaṁ vā sāveti.",
  "atk-s0404a6:31_10": "Tato sattā taṁ disvā vā sutvā vā satiṁ vissajjetvā vivaṭamukhā honti,",
  "atk-s0404a6:31_11": "tesaṁ mukhena hatthaṁ pavesetvā hadayaṁ maddati,",
  "atk-s0404a6:31_12": "tato visaññāva hutvā tiṭṭhanti.",
  "atk-s0404a6:31_13": "Therassa panesa mukhe hatthaṁ pavesetuṁ kiṁ sakkhissati,",
  "atk-s0404a6:31_14": "bheravārammaṇaṁ pana dassesi.",
  "atk-s0404a6:31_15": "Taṁ disvā thero nimittobhāsaṁ nappaṭivijjhi.",
  "atk-s0404a6:31_16": "Bhagavā jānantoyeva kimatthaṁ yāva tatiyaṁ āmantesīti?",
  "atk-s0404a6:31_17": "Parato “tiṭṭhatu,",
  "atk-s0404a6:31_18": "bhante bhagavā”ti yācite “tuyhevetaṁ dukkaṭaṁ,",
  "atk-s0404a6:31_19": "tuyhevetaṁ aparaddha”nti dosāropanena so katanukaraṇatthaṁ.",
  "atk-s0404a6:32_0": "Māro pāpimāti ettha satte anatthe niyojento māretīti māro.",
  "atk-s0404a6:32_1": "Pāpimāti tasseva vevacanaṁ.",
  "atk-s0404a6:32_2": "So hi pāpadhammasamannāgatattā “pāpimā”ti vuccati. Kaṇho, antako, namuci,",
  "atk-s0404a6:32_3": "pamattabandhūtipi tasseva nāmāni.",
  "atk-s0404a6:32_4": "Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍeyeva āgantvā “bhagavā yadatthaṁ tumhehi pāramiyo pūritā,",
  "atk-s0404a6:32_5": "so vo attho anuppatto,",
  "atk-s0404a6:32_6": "paṭividdhaṁ sabbaññutaññāṇaṁ,",
  "atk-s0404a6:32_7": "kiṁ te lokavicāraṇenā”ti vatvā yathā ajja,",
  "atk-s0404a6:32_8": "evameva “parinibbātu dāni,",
  "atk-s0404a6:32_9": "bhante bhagavā”ti yāci.",
  "atk-s0404a6:32_10": "Bhagavā cassa “na tāvāha”ntiādīni vatvā paṭikkhipi.",
  "atk-s0404a6:32_11": "Taṁ sandhāya –",
  "atk-s0404a6:32_12": "“bhāsitā kho panesā,",
  "atk-s0404a6:32_13": "bhante”tiādimāha.",
  "atk-s0404a6:33_0": "Tattha viyattāti maggavasena byattā,",
  "atk-s0404a6:33_1": "tatheva vinītā,",
  "atk-s0404a6:33_2": "tathā visāradā.",
  "atk-s0404a6:33_3": "Bahussutāti tepiṭakavasena bahu sutaṁ etesanti bahussutā.",
  "atk-s0404a6:33_4": "Tameva dhammaṁ dhārentīti dhammadharā.",
  "atk-s0404a6:33_5": "Atha vā pariyattibahussutā ceva paṭivedhabahussutā ca.",
  "atk-s0404a6:33_6": "Pariyattipaṭivedhadhammānaṁyeva dhāraṇato dhammadharāti evamettha attho daṭṭhabbo.",
  "atk-s0404a6:33_7": "Dhammānudhammappaṭipannāti ariyadhammassa anudhammabhūtaṁ vipassanādhammaṁ paṭipannā.",
  "atk-s0404a6:33_8": "Sāmīcippaṭipannāti anucchavikapaṭipadaṁ paṭipannā.",
  "atk-s0404a6:33_9": "Anudhammacārinoti anudhammaṁ caraṇasīlā.",
  "atk-s0404a6:33_10": "Sakaṁ ācariyakanti attano ācariyavādaṁ.",
  "atk-s0404a6:33_11": "Ācikkhissantītiādīni sabbāni aññamaññavevacanāni.",
  "atk-s0404a6:33_12": "Sahadhammenāti sahetukena sakāraṇena vacanena.",
  "atk-s0404a6:33_13": "Sappāṭihāriyanti yāva niyyānikaṁ katvā dhammaṁ desessanti.",
  "atk-s0404a6:34_0": "Brahmacariyanti sikkhāttayasaṅgahitaṁ sakalaṁ sāsanabrahmacariyaṁ.",
  "atk-s0404a6:34_1": "Iddhanti samiddhaṁ jhānassādavasena.",
  "atk-s0404a6:34_2": "Phītanti vuddhipattaṁ sabbapāliphullaṁ viya abhiññāsampattivasena.",
  "atk-s0404a6:34_3": "Vitthārikanti vitthataṁ tasmiṁ tasmiṁ disābhāge patiṭṭhitavasena.",
  "atk-s0404a6:34_4": "Bāhujaññanti bahūhi ñātaṁ paṭividdhaṁ mahājanābhisamayavasena.",
  "atk-s0404a6:34_5": "Puthubhūtanti sabbākārena puthulabhāvappattaṁ. Kathaṁ?",
  "atk-s0404a6:34_6": "Yāva devamanussehi suppakāsitanti,",
  "atk-s0404a6:34_7": "yattakā viññujātikā devā ceva manussā ca atthi,",
  "atk-s0404a6:34_8": "sabbehi suṭṭhu pakāsitanti attho.",
  "atk-s0404a6:34_9": "Appossukkoti nirālayo.",
  "atk-s0404a6:34_10": "Tvañhi pāpima aṭṭhamasattāhato paṭṭhāya “parinibbātu dāni,",
  "atk-s0404a6:34_11": "bhante bhagavā,",
  "atk-s0404a6:34_12": "parinibbātu sugato”ti viravanto āhiṇḍittha.",
  "atk-s0404a6:34_13": "Ajja dāni paṭṭhāya vigatussāho hohi,",
  "atk-s0404a6:34_14": "mā mayhaṁ parinibbānatthaṁ vāyāmaṁ karohīti vadati.",
  "atk-s0404a6:35_0": "Sato sampajāno āyusaṅkhāraṁ ossajjīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissajji pajahi.",
  "atk-s0404a6:35_1": "Tattha na bhagavā hatthena leḍḍuṁ viya āyusaṅkhāraṁ ossaji,",
  "atk-s0404a6:35_2": "temāsamattameva pana phalasamāpattiṁ samāpajjitvā tato paraṁ na samāpajjissāmīti cittaṁ uppādesi.",
  "atk-s0404a6:35_3": "Taṁ sandhāya vuttaṁ “ossajī”ti.",
  "atk-s0404a6:35_4": "Ussajītipi pāṭho.",
  "atk-s0404a6:35_5": "Mahābhūmicāloti mahanto pathavīkampo.",
  "atk-s0404a6:35_6": "Tadā kira dasasahassī lokadhātu kampittha.",
  "atk-s0404a6:35_7": "Bhiṁsanakoti bhayajanako.",
  "atk-s0404a6:35_8": "Devadundubhiyo ca phaliṁsūti devabheriyo phaliṁsu,",
  "atk-s0404a6:35_9": "devo sukkhagajjitaṁ gajji,",
  "atk-s0404a6:35_10": "akālavijjulatā nicchariṁsu,",
  "atk-s0404a6:35_11": "khaṇikavassaṁ vassīti vuttaṁ hoti.",
  "atk-s0404a6:36_0": "Udānaṁ udānesīti kasmā udānesi?",
  "atk-s0404a6:36_1": "Koci nāma vadeyya “bhagavā pacchato pacchato anubandhitvā ‘parinibbātu,",
  "atk-s0404a6:36_2": "bhante’ti upadduto bhayena āyusaṅkhāraṁ vissajjesī”ti,",
  "atk-s0404a6:36_3": "tassokāso mā hotu,",
  "atk-s0404a6:36_4": "bhītassa hi udānaṁ nāma natthīti pītivegavissaṭṭhaṁ udānaṁ udānesi.",
  "atk-s0404a6:37_0": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ. Kiṁ taṁ?",
  "atk-s0404a6:37_1": "Kāmāvacarakammaṁ. Na tulaṁ,",
  "atk-s0404a6:37_2": "na vā tulaṁ sadisamassa aññaṁ lokiyaṁ kammaṁ atthīti atulaṁ. Kiṁ taṁ?",
  "atk-s0404a6:37_3": "Mahaggatakammaṁ.",
  "atk-s0404a6:37_4": "Atha vā kāmāvacaraṁ rūpāvacaraṁ tulaṁ,",
  "atk-s0404a6:37_5": "arūpāvacaraṁ atulaṁ.",
  "atk-s0404a6:37_6": "Appavipākaṁ vā tulaṁ,",
  "atk-s0404a6:37_7": "bahuvipākaṁ atulaṁ.",
  "atk-s0404a6:37_8": "Sambhavanti sambhavahetubhūtaṁ,",
  "atk-s0404a6:37_9": "rāsikārakaṁ piṇḍakārakanti attho.",
  "atk-s0404a6:37_10": "Bhavasaṅkhāranti punabbhavasaṅkhāraṇakaṁ.",
  "atk-s0404a6:37_11": "Avassajīti vissajjesi.",
  "atk-s0404a6:37_12": "Munīti buddhamuni.",
  "atk-s0404a6:37_13": "Ajjhattaratoti niyakajjhattarato.",
  "atk-s0404a6:37_14": "Samāhitoti upacārappanāsamādhivasena samāhito.",
  "atk-s0404a6:37_15": "Abhindi kavacamivāti kavacaṁ viya abhindi.",
  "atk-s0404a6:37_16": "Attasambhavanti attani sañjātaṁ kilesaṁ.",
  "atk-s0404a6:37_17": "Idaṁ vuttaṁ hoti –",
  "atk-s0404a6:37_18": "savipākaṭṭhena sambhavaṁ,",
  "atk-s0404a6:37_19": "bhavābhisaṅkharaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji,",
  "atk-s0404a6:37_20": "saṅgāmasīse mahāyodho kavacaṁ viya attasambhavaṁ kilesañca ajjhattarato hutvā samāhito hutvā abhindīti.",
  "atk-s0404a6:38_0": "Atha vā tulanti tulento tīrento.",
  "atk-s0404a6:38_1": "Atulañca sambhavanti nibbānañceva sambhavañca.",
  "atk-s0404a6:38_2": "Bhavasaṅkhāranti bhavagāmikammaṁ.",
  "atk-s0404a6:38_3": "Avassaji munīti “pañcakkhandhā aniccā,",
  "atk-s0404a6:38_4": "pañcannaṁ khandhānaṁ nirodho nibbānaṁ nicca”ntiādinā nayena tulayanto buddhamuni bhave ādīnavaṁ,",
  "atk-s0404a6:38_5": "nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhāraṁ kammaṁ “kammakkhayāya saṁvattatī”ti",
  "atk-s0404a6:38_6": "evaṁ vuttena kammakkhayakarena ariyamaggena avassaji. Kathaṁ?",
  "atk-s0404a6:38_7": "Ajjhattarato samāhito,",
  "atk-s0404a6:38_8": "abhindi kavacamivattasambhavaṁ.",
  "atk-s0404a6:38_9": "So hi vipassanāvasena ajjhattarato,",
  "atk-s0404a6:38_10": "samathavasena samāhitoti evaṁ pubbabhāgato paṭṭhāya samathavipassanābalena kavacamiva attabhāvaṁ pariyonandhitvā ṭhitaṁ,",
  "atk-s0404a6:38_11": "attani sambhavattā “attasambhava”nti laddhanāmaṁ sabbakilesajālaṁ abhindi.",
  "atk-s0404a6:38_12": "Kilesābhāvena ca kataṁ kammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ pajahi.",
  "atk-s0404a6:38_13": "Pahīnakilesassa ca bhayaṁ nāma natthi,",
  "atk-s0404a6:38_14": "tasmā abhītova āyusaṅkhāraṁ ossajji,",
  "atk-s0404a6:38_15": "abhītabhāvañāpanatthañca udānaṁ udānesīti veditabbo.",
  "atk-s0404a6:39_0": "Yaṁ mahāvātāti yena samayena yasmiṁ vā samaye mahāvātā.",
  "atk-s0404a6:39_1": "Vāyantīti upakkhepakavātā nāma uṭṭhahanti,",
  "atk-s0404a6:39_2": "te vāyantā saṭṭhisahassādhikanavayojanasatasahassabahalaṁ udakasandhārakavātaṁ upacchindanti,",
  "atk-s0404a6:39_3": "tato ākāse udakaṁ bhassati,",
  "atk-s0404a6:39_4": "tasmiṁ bhassante pathavī bhassati,",
  "atk-s0404a6:39_5": "puna vāto attano balena antodhammakaraṇe viya udakaṁ ābandhitvā gaṇhāti,",
  "atk-s0404a6:39_6": "tato udakaṁ uggacchati,",
  "atk-s0404a6:39_7": "tasmiṁ uggacchante pathavī uggacchati.",
  "atk-s0404a6:39_8": "Evaṁ udakaṁ kampitaṁ pathaviṁ kampeti.",
  "atk-s0404a6:39_9": "Etañca kampanaṁ yāvajjakālāpi hotiyeva,",
  "atk-s0404a6:39_10": "bahubhāvena pana ogacchanuggacchanaṁ na paññāyati.",
  "atk-s0404a6:40_0": "Mahiddhikā mahānubhāvāti ijjhanassa mahantatāya mahiddhikā,",
  "atk-s0404a6:40_1": "anubhavitabbassa mahantatāya mahānubhāvā.",
  "atk-s0404a6:40_2": "Parittāti dubbalā.",
  "atk-s0404a6:40_3": "Appamāṇāti balavā.",
  "atk-s0404a6:40_4": "So imaṁ pathaviṁ kampetīti so iddhiṁ nibbattetvā saṁvejento mahāmoggallāno viya,",
  "atk-s0404a6:40_5": "vīmaṁsanto vā mahānāgattherassa bhāgineyyo saṅgharakkhitasāmaṇero viya pathaviṁ kampeti.",
  "atk-s0404a6:40_6": "Saṅkampetīti samantato kampeti.",
  "atk-s0404a6:40_7": "Sampakampetīti tasseva vevacanaṁ.",
  "atk-s0404a6:40_8": "Iti imesu aṭṭhasu pathavikampesu paṭhamo dhātukopena,",
  "atk-s0404a6:40_9": "dutiyo iddhānubhāvena,",
  "atk-s0404a6:40_10": "tatiyacatutthā puññatejena,",
  "atk-s0404a6:40_11": "pañcamo ñāṇatejena,",
  "atk-s0404a6:40_12": "chaṭṭho sādhukāradānavasena,",
  "atk-s0404a6:40_13": "sattamo kāruññasabhāvena,",
  "atk-s0404a6:40_14": "aṭṭhamo ārodanena.",
  "atk-s0404a6:40_15": "Mātukucchiṁ okkamante ca tato nikkhamante ca mahāsatte tassa puññatejena pathavī akampittha,",
  "atk-s0404a6:40_16": "abhisambodhiyaṁ ñāṇatejābhihatā hutvā akampittha,",
  "atk-s0404a6:40_17": "dhammacakkappavattane sādhukārabhāvasaṇṭhitā sādhukāraṁ dadamānā akampittha,",
  "atk-s0404a6:40_18": "āyusaṅkhāraossajjane kāruññasabhāvasaṇṭhitā cittasaṅkhobhaṁ asahamānā akampittha,",
  "atk-s0404a6:40_19": "parinibbāne ārodanavegatunnā hutvā akampittha.",
  "atk-s0404a6:40_20": "Ayaṁ panattho pathavidevatāya vasena veditabbo.",
  "atk-s0404a6:40_21": "Mahābhūtapathaviyā panetaṁ natthi acetanattā.",
  "atk-s0404a6:40_22": "Sesaṁ sabbattha uttānatthamevāti.",
  "atk-s0404a6:41_0": "Bhūmicālavaggo sattamo."
}