{
  "tika-s0402t25:0_0": "(8) 3. Ānandavaggo",
  "tika-s0402t25:1_0": "1. Channasuttavaṇṇanā",
  "tika-s0402t25:2_0": "72.",
  "tika-s0402t25:2_1": "Tatiyassa paṭhame channaparibbājakoti na naggaparibbājako.",
  "tika-s0402t25:2_2": "Bāhirakasamayaṁ luñcitvā harantoti bāhirakānaṁ samayaṁ nisedhetvā āpanno.",
  "tika-s0402t25:3_0": "Paññācakkhussa vibandhanato andhaṁ karotīti andhakaraṇoti āha “yassa rāgo uppajjatī”tiādi.",
  "tika-s0402t25:3_1": "Acakkhukaraṇoti asamatthasamāsoyaṁ “asūriyapassāni mukhānī”tiādīsu viyāti āha “paññācakkhuṁ na karotīti acakkhukaraṇo”ti.",
  "tika-s0402t25:3_2": "Paññānirodhikoti anuppannāya lokiyalokuttarāya paññāya uppajjituṁ na deti,",
  "tika-s0402t25:3_3": "lokiyapaññaṁ pana aṭṭhasamāpattipañcābhiññāvasena uppannampi samucchinditvā khipatīti paññānirodhikoti evampettha attho daṭṭhabbo.",
  "tika-s0402t25:3_4": "Anuppannānuppādauppannaparihāninimittatāya hi paññaṁ nirodhetīti paññānirodhiko.",
  "tika-s0402t25:3_5": "Vihanati vibādhatīti vighāto,",
  "tika-s0402t25:3_6": "dukkhanti āha “dukkhasaṅkhātassa vighātassā”ti.",
  "tika-s0402t25:3_7": "Kilesanibbānanti iminā asaṅkhatanibbānameva vadati.",
  "tika-s0402t25:3_8": "Asaṅkhatañhi nibbānaṁ nāma,",
  "tika-s0402t25:3_9": "taṁ paccakkhaṁ kātuṁ na detīti anibbānasaṁvattaniko.",
  "tika-s0402t25:3_10": "Lokuttaramissako kathito pubbabhāgiyassapi ariyamaggassa kathitattā.",
  "tika-s0402t25:4_0": "Channasuttavaṇṇanā niṭṭhitā.",
  "tika-s0402t25:5_0": "2. Ājīvakasuttavaṇṇanā",
  "tika-s0402t25:6_0": "73.",
  "tika-s0402t25:6_1": "Dutiye na aññātukāmoti na ājānitukāmoyevāti attho.",
  "tika-s0402t25:6_2": "Tenāha “pariggaṇhanatthaṁ pana āgato”ti,",
  "tika-s0402t25:6_3": "paññāya paricchinditvā upaparikkhitvā gaṇhanatthanti attho.",
  "tika-s0402t25:6_4": "Kāraṇāpadesoti kāraṇaniddeso.",
  "tika-s0402t25:6_5": "Sesamettha uttānameva.",
  "tika-s0402t25:7_0": "Ājīvakasuttavaṇṇanā niṭṭhitā.",
  "tika-s0402t25:8_0": "3. Mahānāmasakkasuttavaṇṇanā",
  "tika-s0402t25:9_0": "74.",
  "tika-s0402t25:9_1": "Tatiye gilānassa bhāvo gelaññanti āha “gilānabhāvato”ti.",
  "tika-s0402t25:9_2": "Dīpetīti desanākkameneva paññāpeti.",
  "tika-s0402t25:9_3": "Paṭhamañhi sekhasīlasamādhipaññāyo vatvā pacchā asekhasīlādīni vadanto imamatthaṁ dīpeti.",
  "tika-s0402t25:10_0": "Mahānāmasakkasuttavaṇṇanā niṭṭhitā.",
  "tika-s0402t25:11_0": "4. Nigaṇṭhasuttavaṇṇanā",
  "tika-s0402t25:12_0": "75.",
  "tika-s0402t25:12_1": "Catutthe haṁsavaṭṭakacchannenāti haṁsavaṭṭakaparicchannena,",
  "tika-s0402t25:12_2": "haṁsamaṇḍalākārenāti attho.",
  "tika-s0402t25:12_3": "Natthi etassa parisesanti aparisesaṁ.",
  "tika-s0402t25:12_4": "Tenāha “appamattakampi asesetvā”ti.",
  "tika-s0402t25:12_5": "Aparisesadhammajānanato vā aparisesasaṅkhātaṁ ñāṇadassanaṁ paṭijānātīti evampettha attho daṭṭhabbo.",
  "tika-s0402t25:12_6": "Satatanti niccaṁ.",
  "tika-s0402t25:12_7": "Samitanti tasseva vevacananti āha “satataṁ samitanti sabbakālaṁ nirantara”nti.",
  "tika-s0402t25:12_8": "Atha vā niccaṭṭhena satata-saddena abhiṇhappavatti jotitā siyāti “samita”nti vuttaṁ.",
  "tika-s0402t25:12_9": "Tena nirantarappavattiṁ dassetīti āha “sabbakālaṁ nirantara”nti.",
  "tika-s0402t25:13_0": "Visuddhisampāpanatthāyāti rāgādīhi malehi abhijjhāvisamalobhādīhi ca upakkiliṭṭhacittānaṁ sattānaṁ visuddhipāpanatthāya.",
  "tika-s0402t25:13_1": "Samatikkamanatthāyāti sokassa ca paridevassa ca pahānatthāya.",
  "tika-s0402t25:13_2": "Atthaṁ gamanatthāyāti kāyikadukkhassa ca cetasikadomanassassa cāti imesaṁ dvinnaṁ atthaṅgamanāya,",
  "tika-s0402t25:13_3": "nirodhāyāti attho.",
  "tika-s0402t25:13_4": "Ñāyati nicchayena kamati nibbānaṁ.",
  "tika-s0402t25:13_5": "Taṁ vā ñāyati paṭivijjhati etenāti ñāyo,",
  "tika-s0402t25:13_6": "ariyamaggoti āha “maggassa adhigamanatthāyā”ti.",
  "tika-s0402t25:13_7": "Apaccayanibbānassa sacchikaraṇatthāyāti paccayarahitattā apaccayassa asaṅkhatassa taṇhāvānavirahitattā",
  "tika-s0402t25:13_8": "nibbānanti laddhanāmassa amatassa sacchikiriyāya,",
  "tika-s0402t25:13_9": "attapaccakkhatāyāti vuttaṁ hoti.",
  "tika-s0402t25:13_10": "Phusitvā phusitvāti patvā patvā.",
  "tika-s0402t25:13_11": "Sesamettha suviññeyyameva.",
  "tika-s0402t25:14_0": "Nigaṇṭhasuttavaṇṇanā niṭṭhitā.",
  "tika-s0402t25:15_0": "5. Nivesakasuttavaṇṇanā",
  "tika-s0402t25:16_0": "76.",
  "tika-s0402t25:16_1": "Pañcame kiccakaraṇīyesu sahabhāvaṭṭhena amā hontīti amaccā.",
  "tika-s0402t25:16_2": "“Ayaṁ ajjhattiko”ti evaṁ jānanti,",
  "tika-s0402t25:16_3": "ñāyanti vāti ñātī.",
  "tika-s0402t25:16_4": "Sassusasurapakkhikāti sassusasurā ca tappakkhiko ca sassusasurapakkhikā.",
  "tika-s0402t25:16_5": "Lohitena sambaddhāti sālohitā.",
  "tika-s0402t25:16_6": "Pitupakkhikā vā ñātī,",
  "tika-s0402t25:16_7": "mātupakkhikā sālohitā.",
  "tika-s0402t25:16_8": "Mātupitupakkhikā vā ñātī,",
  "tika-s0402t25:16_9": "sassusasurapakkhikā sālohitā.",
  "tika-s0402t25:16_10": "Avecca ratanassa guṇe yāthāvato ñatvā pasādo aveccappasādo.",
  "tika-s0402t25:16_11": "So pana yasmā maggenāgatattā kenaci akampanīyo ca appadhaṁsiyo ca hoti,",
  "tika-s0402t25:16_12": "tasmā evaṁ vuttaṁ “acalappasādo”ti.",
  "tika-s0402t25:16_13": "Bhāvaññathattanti sabhāvassa aññathattaṁ.",
  "tika-s0402t25:17_0": "Vīsatiyā koṭṭhāsesūti kesādimatthaluṅgapariyantesu.",
  "tika-s0402t25:17_1": "Dvādasasu koṭṭhāsesūti pittādimuttapariyantesu.",
  "tika-s0402t25:17_2": "Catūsu koṭṭhāsesūti “yena ca santappati,",
  "tika-s0402t25:17_3": "yena ca jīrīyati,",
  "tika-s0402t25:17_4": "yena ca paridayhati,",
  "tika-s0402t25:17_5": "yena ca asitapītakhāyitasāyitaṁ sammā pariṇāmaṁ gacchatī”ti evaṁ vuttesu catūsu koṭṭhāsesu.",
  "tika-s0402t25:17_6": "Chasu koṭṭhāsesūti “uddhaṅgamā vātā,",
  "tika-s0402t25:17_7": "adhogamā vātā,",
  "tika-s0402t25:17_8": "kucchisayā vātā,",
  "tika-s0402t25:17_9": "koṭṭhāsayā vātā,",
  "tika-s0402t25:17_10": "aṅgamaṅgānusārino vātā,",
  "tika-s0402t25:17_11": "assāso passāso”ti evaṁ vuttesu chasu koṭṭhāsesu.",
  "tika-s0402t25:17_12": "Vitthambhanaṁ sesabhūtattayasanthambhitatāpādanaṁ,",
  "tika-s0402t25:17_13": "“upakīḷana”nti eke.",
  "tika-s0402t25:17_14": "Sesaṁ suviññeyyameva.",
  "tika-s0402t25:18_0": "Nivesakasuttavaṇṇanā niṭṭhitā.",
  "tika-s0402t25:19_0": "6-7. Paṭhamabhavasuttādivaṇṇanā",
  "tika-s0402t25:20_0": "77-78.",
  "tika-s0402t25:20_1": "Chaṭṭhe abhisaṅkhāraviññāṇanti kammasahajātaṁ viññāṇaṁ.",
  "tika-s0402t25:20_2": "Sesamettha suviññeyyameva.",
  "tika-s0402t25:20_3": "Sattame natthi vattabbaṁ.",
  "tika-s0402t25:21_0": "Paṭhamabhavasuttādivaṇṇanā niṭṭhitā.",
  "tika-s0402t25:22_0": "8. Sīlabbatasuttavaṇṇanā",
  "tika-s0402t25:23_0": "79.",
  "tika-s0402t25:23_1": "Aṭṭhame dukkarakārikānuyogoti dukkarakiriyāya anuyogo.",
  "tika-s0402t25:23_2": "Upaṭṭhānena sāranti upaṭṭhānākārena sāraṁ.",
  "tika-s0402t25:23_3": "“Idaṁ vara”ntiādinā upaṭṭhānākāraṁ vibhāveti.",
  "tika-s0402t25:23_4": "Etthāti etasmiṁ satthārā pucchite pañhe.",
  "tika-s0402t25:24_0": "Sīlabbatasuttavaṇṇanā niṭṭhitā.",
  "tika-s0402t25:25_0": "9. Gandhajātasuttavaṇṇanā",
  "tika-s0402t25:26_0": "80.",
  "tika-s0402t25:26_1": "Navame mūle,",
  "tika-s0402t25:26_2": "mūlassa vā gandho mūlagandhoti āha “mūlavatthuko gandho”ti.",
  "tika-s0402t25:26_3": "Mūlaṁ vatthu etassāti mūlavatthuko.",
  "tika-s0402t25:26_4": "Idāni mūlaṁ gandhayogato gandhoti imamatthaṁ dassento “gandhasampannaṁ vā mūlameva mūlagandho”ti āha.",
  "tika-s0402t25:26_5": "Pacchimoyevettha atthavikappo yuttataroti dassetuṁ “tassa hi gandho”tiādimāha.",
  "tika-s0402t25:26_6": "Vassikapupphādīnanti sumanapupphādīnaṁ.",
  "tika-s0402t25:27_0": "Gandhajātasuttavaṇṇanā niṭṭhitā.",
  "tika-s0402t25:28_0": "10. Cūḷanikāsuttavaṇṇanā",
  "tika-s0402t25:29_0": "81.",
  "tika-s0402t25:29_1": "Dasame aruṇavatisuttantaaṭṭhuppattiyanti “bhūtapubbaṁ,",
  "tika-s0402t25:29_2": "bhikkhave,",
  "tika-s0402t25:29_3": "rājā ahosi aruṇavā nāma.",
  "tika-s0402t25:29_4": "Rañño kho pana,",
  "tika-s0402t25:29_5": "bhikkhave,",
  "tika-s0402t25:29_6": "aruṇavato aruṇavatī nāma rājadhānī ahosi.",
  "tika-s0402t25:29_7": "Aruṇavatiṁ kho pana,",
  "tika-s0402t25:29_8": "bhikkhave,",
  "tika-s0402t25:29_9": "rājadhāniṁ sikhī bhagavā arahaṁ sammāsambuddho upanissāya vihāsi.",
  "tika-s0402t25:29_10": "Sikhissa kho pana,",
  "tika-s0402t25:29_11": "bhikkhave,",
  "tika-s0402t25:29_12": "bhagavato arahato sammāsambuddhassa abhibhūsambhavaṁ nāma sāvakayugaṁ ahosi aggaṁ bhaddayugaṁ. Atha kho,",
  "tika-s0402t25:29_13": "bhikkhave,",
  "tika-s0402t25:29_14": "sikhī bhagavā arahaṁ sammāsambuddho abhibhuṁ bhikkhuṁ āmantesī”tiādinā brahmasaṁyutte āgatassa aruṇavatisuttantassa aṭṭhuppattiyaṁ.",
  "tika-s0402t25:29_15": "Atippagoti ativiya pago,",
  "tika-s0402t25:29_16": "ativiya pātoti attho,",
  "tika-s0402t25:29_17": "na tāva kulesu bhattaṁ niṭṭhātīti vuttaṁ hoti.",
  "tika-s0402t25:30_0": "Ujjhāyantīti avajhāyanti,",
  "tika-s0402t25:30_1": "heṭṭhā katvā cintenti,",
  "tika-s0402t25:30_2": "lāmakato cintenti.",
  "tika-s0402t25:30_3": "Anekavihitaṁ iddhivikubbanaṁ katvāti “pakativaṇṇaṁ vijahitvā nāgavaṇṇaṁ vā dasseti,",
  "tika-s0402t25:30_4": "supaṇṇavaṇṇaṁ vā dassetī”tiādinā nayena āgataṁ anekappakāraṁ iddhivikubbanaṁ katvā.",
  "tika-s0402t25:30_5": "Sahassilokadhātunti cakkavāḷasahassaṁ.",
  "tika-s0402t25:30_6": "Gāthādvayaṁ abhāsīti thero kira “kathaṁ desitā kho dhammadesanā sabbesaṁ piyā manāpā”ti cintetvā “sabbepi",
  "tika-s0402t25:30_7": "pāsaṇḍā sabbe devamanussā attano attano samaye purisakāraṁ vaṇṇayanti,",
  "tika-s0402t25:30_8": "vīriyassa avaṇṇavādī nāma natthi,",
  "tika-s0402t25:30_9": "vīriyappaṭisaṁyuttaṁ katvā desessāmi.",
  "tika-s0402t25:30_10": "Evamassa dhammadesanā sabbesaṁ piyā bhavissati manāpā”ti ñatvā tīsu piṭakesu vicinitvā “ārambhatha nikkamathā”ti idaṁ gāthādvayaṁ abhāsi.",
  "tika-s0402t25:31_0": "Kiṁ āloko ayanti kassa nu kho ayaṁ ālokoti.",
  "tika-s0402t25:31_1": "Vicinantānanti cintentānaṁ.",
  "tika-s0402t25:31_2": "Sabbeti lokadhātuyaṁ sabbe devā ca manussā ca.",
  "tika-s0402t25:31_3": "Osaṭāya parisāyāti dhammassavanatthaṁ samosaṭāya parimitaparicchinnāya parisāya.",
  "tika-s0402t25:31_4": "Atthopi nesaṁ pākaṭo ahosīti na kevalaṁ te saddameva assosuṁ,",
  "tika-s0402t25:31_5": "atha kho atthopi tesaṁ pakatisavanūpacāre viya pākaṭo ahosi.",
  "tika-s0402t25:31_6": "Tena sahassaṁ lokadhātuṁ viññāpetīti adhippāyo.",
  "tika-s0402t25:32_0": "Pariharantīti sineruṁ dakkhiṇato katvā parivattenti.",
  "tika-s0402t25:32_1": "Virocamānāti attano jutiyā dibbamānā,",
  "tika-s0402t25:32_2": "sobhamānā vā.",
  "tika-s0402t25:32_3": "Tāva sahassadhā lokoti yattako candimasūriyehi obhāsiyamāno lokadhātusaṅkhāto ekeko loko,",
  "tika-s0402t25:32_4": "tattakena pamāṇena sahassadhā loko,",
  "tika-s0402t25:32_5": "iminā cakkavāḷena saddhiṁ cakkavāḷasahassanti attho.",
  "tika-s0402t25:32_6": "Kasmā panesā ānītāti esā cūḷanikā lokadhātu kasmā bhagavatā ānītā,",
  "tika-s0402t25:32_7": "desitāti attho.",
  "tika-s0402t25:32_8": "Majjhimikāya lokadhātuyā paricchedadassanatthanti dvisahassilokadhātuyā parimāṇadassanatthaṁ.",
  "tika-s0402t25:33_0": "Sahassilokadhātuyā sahassī dvisahassilokadhātu,",
  "tika-s0402t25:33_1": "sā cakkavāḷagaṇanāya dasasatasahassacakkavāḷaparimāṇā.",
  "tika-s0402t25:33_2": "Tenāha “sahassacakkavāḷāni sahassabhāgena gaṇetvā”tiādi.",
  "tika-s0402t25:33_3": "Kampanadevatūpasaṅkamanādinā jātacakkavāḷena saha yogakkhemaṁ ṭhānaṁ jātikkhettaṁ.",
  "tika-s0402t25:33_4": "Tattakāya eva jātikkhettabhāvo dhammatāvaseneva veditabbo,",
  "tika-s0402t25:33_5": "“pariggahavasenā”ti keci.",
  "tika-s0402t25:33_6": "Sabbesampi buddhānaṁ evaṁ jātikkhettaṁ tannivāsīnaṁyeva ca devatānaṁ dhammābhisamayoti vadanti.",
  "tika-s0402t25:33_7": "Paṭisandhiggahaṇādīnaṁ sattannaṁyeva gahaṇaṁ nidassanamattaṁ mahābhinīhārādikālepi tassa pakampanassa labbhanato.",
  "tika-s0402t25:34_0": "Sahassaṁ sahassadhā katvā gaṇitaṁ majjhimikantiādinā majjhimikāya lokadhātuyā sahassaṁ tisahassilokadhātu,",
  "tika-s0402t25:34_1": "sāyeva ca mahāsahassilokadhātūti dasseti.",
  "tika-s0402t25:34_2": "Saraseneva āṇāpavattanaṁ āṇākkhettaṁ,",
  "tika-s0402t25:34_3": "yaṁ ekajjhaṁ saṁvaṭṭati vivaṭṭati ca.",
  "tika-s0402t25:34_4": "Āṇā pharatīti tannivāsidevatānaṁ sirasā sampaṭicchanena vattati,",
  "tika-s0402t25:34_5": "tañca kho kevalaṁ buddhānubhāveneva,",
  "tika-s0402t25:34_6": "adhippāyavasena ca pana “yāvatā pana ākaṅkheyyā”ti vacanato buddhānaṁ avisayo nāma natthi,",
  "tika-s0402t25:34_7": "visayakkhettassa pamāṇaparicchedo nāma natthi.",
  "tika-s0402t25:34_8": "Visamoti sūriyuggamanādīnaṁ visamabhāvato visamo.",
  "tika-s0402t25:34_9": "Tenevāha “ekasmiṁ ṭhāne sūriyo uggato hotī”tiādi.",
  "tika-s0402t25:34_10": "Sesamettha suviññeyyameva.",
  "tika-s0402t25:35_0": "Cūḷanikāsuttavaṇṇanā niṭṭhitā.",
  "tika-s0402t25:36_0": "Ānandavaggavaṇṇanā niṭṭhitā."
}