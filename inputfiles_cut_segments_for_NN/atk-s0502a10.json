{
  "atk-s0502a10:0_0": "10. Daṇḍavaggo",
  "atk-s0502a10:1_0": "1. Chabbaggiyabhikkhuvatthu",
  "atk-s0502a10:2_0": "Sabbetasantīti imaṁ dhammadesanaṁ satthā jetavane viharanto chabbaggiye bhikkhū ārabbha kathesi.",
  "atk-s0502a10:3_0": "Ekasmiñhi samaye sattarasavaggiyehi senāsane paṭijaggite chabbaggiyā bhikkhū ‘‘nikkhamatha,",
  "atk-s0502a10:3_1": "mayaṁ mahallakatarā,",
  "atk-s0502a10:3_2": "amhākaṁ etaṁ pāpuṇātī’’ti vatvā tehi ‘‘na mayaṁ dassāma,",
  "atk-s0502a10:3_3": "amhehi paṭhamaṁ paṭijaggita’’nti vutte te bhikkhū pahariṁsu.",
  "atk-s0502a10:3_4": "Sattarasavaggiyā maraṇabhayatajjitā mahāviravaṁ viraviṁsu.",
  "atk-s0502a10:3_5": "Satthā tesaṁ saddaṁ sutvā ‘‘kiṁ ida’’nti pucchitvā ‘‘idaṁ nāmā’’ti ārocite ‘‘na,",
  "atk-s0502a10:3_6": "bhikkhave,",
  "atk-s0502a10:3_7": "ito paṭṭhāya bhikkhunā nāma evaṁ kattabbaṁ,",
  "atk-s0502a10:3_8": "yo karoti,",
  "atk-s0502a10:3_9": "so imaṁ nāma āpattiṁ āpajjatī’’ti pahāradānasikkhāpadaṁ (pāci.",
  "atk-s0502a10:3_10": "449 ādayo) paññāpetvā,",
  "atk-s0502a10:3_11": "‘‘bhikkhave,",
  "atk-s0502a10:3_12": "bhikkhunā nāma ‘yathā ahaṁ,",
  "atk-s0502a10:3_13": "tatheva aññepi daṇḍassa tasanti,",
  "atk-s0502a10:3_14": "maccuno bhāyantī’ti ñatvā paro na paharitabbo,",
  "atk-s0502a10:3_15": "na ghātetabbo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:4_0": "129.",
  "atk-s0502a10:5_0": " ‘‘Sabbe tasanti daṇḍassa, sabbe bhāyanti maccuno;",
  "atk-s0502a10:6_0": "Attānaṁ upamaṁ katvā, na haneyya na ghātaye’’ti.",
  "atk-s0502a10:7_0": "Tattha sabbe tasantīti sabbepi sattā attani daṇḍe patante tassa daṇḍassa tasanti.",
  "atk-s0502a10:7_1": "Maccunoti maraṇassāpi bhāyantiyeva.",
  "atk-s0502a10:7_2": "Imissā ca desanāya byañjanaṁ niravasesaṁ,",
  "atk-s0502a10:7_3": "attho pana sāvaseso.",
  "atk-s0502a10:7_4": "Yathā hi raññā ‘‘sabbe sannipatantū’’ti bheriyā carāpitāyapi rājamahāmatte ṭhapetvā sesā sannipatanti,",
  "atk-s0502a10:7_5": "evamidha ‘‘sabbe tasantī’’ti vuttepi hatthājāneyyo assājāneyyo usabhājāneyyo khīṇāsavoti ime cattāro ṭhapetvā avasesāva tasantīti veditabbā.",
  "atk-s0502a10:7_6": "Imesu hi khīṇāsavo sakkāyadiṭṭhiyā pahīnattā maraṇakasattaṁ apassanto na bhāyati,",
  "atk-s0502a10:7_7": "itare tayo sakkāyadiṭṭhiyā balavattā attano paṭipakkhabhūtaṁ sattaṁ apassantā na bhāyantīti.",
  "atk-s0502a10:7_8": "Na haneyya na ghātayeti yathā ahaṁ ,",
  "atk-s0502a10:7_9": "evaṁ aññepi sattāti neva paraṁ pahareyya na paharāpeyyāti attho.",
  "atk-s0502a10:8_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:9_0": "Chabbaggiyabhikkhuvatthu paṭhamaṁ.",
  "atk-s0502a10:10_0": "2. Chabbaggiyabhikkhuvatthu",
  "atk-s0502a10:11_0": "Sabbe tasantīti imaṁ dhammadesanaṁ satthā jetavane viharanto chabbaggiye bhikkhū ārabbha kathesi.",
  "atk-s0502a10:12_0": "Teyeva ekasmiñhi samaye teneva kāraṇena purimasikkhāpade sattarasavaggiye pahariṁsu.",
  "atk-s0502a10:12_1": "Teneva kāraṇena tesaṁ talasattikaṁ uggiriṁsu.",
  "atk-s0502a10:12_2": "Idhāpi satthā tesaṁ saddaṁ sutvā ‘‘kiṁ ida’’nti pucchitvā ‘‘idaṁ nāmā’’ti ārocite ‘‘na,",
  "atk-s0502a10:12_3": "bhikkhave,",
  "atk-s0502a10:12_4": "ito paṭṭhāya bhikkhunā nāma evaṁ kattabbaṁ,",
  "atk-s0502a10:12_5": "yo karoti,",
  "atk-s0502a10:12_6": "so imaṁ nāma āpattiṁ āpajjatī’’ti talasattikasikkhāpadaṁ (pāci.",
  "atk-s0502a10:12_7": "454 ādayo) paññāpetvā,",
  "atk-s0502a10:12_8": "‘‘bhikkhave,",
  "atk-s0502a10:12_9": "bhikkhunā nāma ‘yathā ahaṁ,",
  "atk-s0502a10:12_10": "tatheva aññepi daṇḍassa tasanti,",
  "atk-s0502a10:12_11": "yathā ca mayhaṁ,",
  "atk-s0502a10:12_12": "tatheva nesaṁ jīvitaṁ piya’nti ñatvā paro na paharitabbo na ghāṭetabbo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:13_0": "130.",
  "atk-s0502a10:14_0": " ‘‘Sabbe tasanti daṇḍassa, sabbesaṁ jīvitaṁ piyaṁ;",
  "atk-s0502a10:15_0": "Attānaṁ upamaṁ katvā, na haneyya na ghātaye’’ti.",
  "atk-s0502a10:16_0": "Tattha sabbesaṁ jīvitaṁ piyanti khīṇāsavaṁ ṭhapetvā sesasattānaṁ jīvitaṁ piyaṁ madhuraṁ,",
  "atk-s0502a10:16_1": "khīṇāsavo pana jīvite vā maraṇe vā upekkhakova hoti.",
  "atk-s0502a10:16_2": "Sesaṁ purimasadisamevāti.",
  "atk-s0502a10:17_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:18_0": "Chabbaggiyabhikkhuvatthu dutiyaṁ.",
  "atk-s0502a10:19_0": "3. Sabbahulakumārakavatthu",
  "atk-s0502a10:20_0": "Sukhakāmānibhūtānīti imaṁ dhammadesanaṁ satthā jetavane viharanto sambahule kumārake ārabbha kathesi.",
  "atk-s0502a10:21_0": "Ekasmiñhi samaye satthā sāvatthiyaṁ piṇḍāya pavisanto antarāmagge sambahule kumārake ekaṁ gharasappajātikaṁ",
  "atk-s0502a10:21_1": "ahiṁ daṇḍakena paharante disvā ‘‘kumārakā kiṁ karothā’’ti pucchitvā ‘‘ahiṁ, bhante,",
  "atk-s0502a10:21_2": "daṇḍakena paharāmā’’ti vutte ‘‘kiṁ kāraṇā’’ti puna pucchitvā ‘‘ḍaṁsanabhayena,",
  "atk-s0502a10:21_3": "bhante’’ti vutte ‘‘tumhe ‘attano sukhaṁ karissāmā’ti imaṁ paharantā nibbattanibbattaṭṭhāne sukhalābhino na bhavissatha.",
  "atk-s0502a10:21_4": "Attano sukhaṁ patthentena hi paraṁ paharituṁ na vaṭṭatī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:22_0": "131.",
  "atk-s0502a10:23_0": " ‘‘Sukhakāmāni bhūtāni, yo daṇḍena vihiṁsati;",
  "atk-s0502a10:24_0": "Attano sukhamesāno, pecca so na labhate sukhaṁ.",
  "atk-s0502a10:25_0": "132.",
  "atk-s0502a10:26_0": " ‘‘Sukhakāmāni bhūtāni, yo daṇḍena na hiṁsati;",
  "atk-s0502a10:27_0": "Attano sukhamesāno, pecca so labhate sukha’’nti.",
  "atk-s0502a10:28_0": "Tattha yo daṇḍenāti yo puggalo daṇḍena vā leḍḍuādīhi vā viheṭheti.",
  "atk-s0502a10:28_1": "Pecca so na labhate sukhanti so puggalo paraloke manussasukhaṁ vā dibbasukhaṁ vā paramatthabhūtaṁ vā nibbānasukhaṁ na labhati.",
  "atk-s0502a10:28_2": "Dutiyagāthāya pecca so labhateti so puggalo paraloke vuttappakāraṁ tividhampi sukhaṁ labhatīti attho.",
  "atk-s0502a10:29_0": "Desanāvasāne pañcasatāpi te kumārakā sotāpattiphale patiṭṭhahiṁsūti.",
  "atk-s0502a10:30_0": "Sambahulakumārakavatthu tatiyaṁ.",
  "atk-s0502a10:31_0": "4. Koṇḍadhānattheravatthu",
  "atk-s0502a10:32_0": "Māvocapharusaṁ kañcīti imaṁ dhammadesanaṁ satthā jetavane viharanto koṇḍadhānattheraṁ ārabbha kathesi.",
  "atk-s0502a10:33_0": "Tassa kira pabbajitadivasato paṭṭhāya ekaṁ itthirūpaṁ therena saddhiṁyeva vicarati.",
  "atk-s0502a10:33_1": "Taṁ thero na passati,",
  "atk-s0502a10:33_2": "mahājano pana passati.",
  "atk-s0502a10:33_3": "Antogāmaṁ piṇḍāya caratopissa manussā ekaṁ bhikkhaṁ datvā, ‘‘bhante,",
  "atk-s0502a10:33_4": "ayaṁ tumhākaṁ hotu,",
  "atk-s0502a10:33_5": "ayaṁ pana tumhākaṁ sahāyikāyā’’ti vatvā dutiyampi dadanti.",
  "atk-s0502a10:34_0": "Kiṁ tassa pubbakammanti?",
  "atk-s0502a10:34_1": "Kassapasammāsambuddhakāle kira dve sahāyakā bhikkhū ekamātukucchito nikkhantasadisā ativiya samaggā ahesuṁ.",
  "atk-s0502a10:34_2": "Dīghāyukabuddhakāle ca anusaṁvaccharaṁ vā anuchamāsaṁ vā bhikkhū uposathatthāya sannipatanti.",
  "atk-s0502a10:34_3": "Tasmā tepi ‘‘uposathaggaṁ gamissāmā’’ti vasanaṭṭhānā nikkhamiṁsu.",
  "atk-s0502a10:34_4": "Te ekā tāvatiṁsabhavane nibbattadevatā disvā ‘‘ime bhikkhū ativiya samaggā,",
  "atk-s0502a10:34_5": "sakkā nu kho ime bhinditu’’nti cintetvā attano bālatāya cintitasamanantarameva āgantvā tesu ekena, ‘‘āvuso,",
  "atk-s0502a10:34_6": "muhuttaṁ āgamehi,",
  "atk-s0502a10:34_7": "sarīrakiccenamhi atthiko’’ti vutte sā devatā ekaṁ manussitthivaṇṇaṁ māpetvā therassa gacchantaraṁ pavisitvā",
  "atk-s0502a10:34_8": "nikkhamanakāle ekena hatthena kesakalāpaṁ,",
  "atk-s0502a10:34_9": "ekena nivāsanaṁ saṇṭhāpayamānā tassa piṭṭhito nikkhami.",
  "atk-s0502a10:34_10": "So taṁ na passati,",
  "atk-s0502a10:34_11": "tamāgamayamāno pana purato ṭhitabhikkhu nivattitvā olokayamāno taṁ tathā katvā nikkhamantaṁ passi.",
  "atk-s0502a10:34_12": "Sā tena diṭṭhabhāvaṁ ñatvā antaradhāyi.",
  "atk-s0502a10:34_13": "Itaro taṁ bhikkhuṁ attano santikaṁ āgatakāle āha – ‘‘āvuso,",
  "atk-s0502a10:34_14": "sīlaṁ te bhinna’’nti.",
  "atk-s0502a10:34_15": "‘‘Natthāvuso,",
  "atk-s0502a10:34_16": "mayhaṁ evarūpa’’nti.",
  "atk-s0502a10:34_17": "Idāneva te mayā pacchato nikkhamamānā taruṇaitthī idaṁ nāma karontī diṭṭhā,",
  "atk-s0502a10:34_18": "tvaṁ ‘‘natthi mayhaṁ evarūpa’’nti kiṁ vadesīti.",
  "atk-s0502a10:34_19": "So asaniyā matthake avatthaṭo viya mā maṁ, āvuso, nāsehi,",
  "atk-s0502a10:34_20": "natthi mayhaṁ evarūpanti.",
  "atk-s0502a10:34_21": "Itaro ‘‘mayā sāmaṁ akkhīhi diṭṭhaṁ,",
  "atk-s0502a10:34_22": "kiṁ tava saddahissāmī’’ti daṇḍako viya bhijjitvā pakkāmi,",
  "atk-s0502a10:34_23": "uposathaggepi ‘‘nāhaṁ iminā saddhiṁ uposathaṁ karissāmī’’ti nisīdi.",
  "atk-s0502a10:34_24": "Itaro ‘‘mayhaṁ, bhante,",
  "atk-s0502a10:34_25": "sīle aṇumattampi kāḷaṁ natthī’’ti bhikkhūnaṁ kathesi.",
  "atk-s0502a10:34_26": "Sopi ‘‘mayā sāmaṁ diṭṭha’’nti āha.",
  "atk-s0502a10:34_27": "Devatā taṁ tena saddhiṁ uposathaṁ kātuṁ anicchantaṁ disvā ‘‘bhāriyaṁ mayā kammaṁ kata’’nti cintetvā – ‘‘bhante,",
  "atk-s0502a10:34_28": "mayhaṁ ayyassa sīlabhedo natthi,",
  "atk-s0502a10:34_29": "mayā pana vīmaṁsanavasenetaṁ kataṁ,",
  "atk-s0502a10:34_30": "karotha tena saddhiṁ uposatha’’nti āha.",
  "atk-s0502a10:34_31": "So tassā ākāse ṭhatvā kathentiyā saddahitvā uposathaṁ akāsi ,",
  "atk-s0502a10:34_32": "na pana there pubbe viya muducitto ahosi.",
  "atk-s0502a10:34_33": "Ettakaṁ devatāya pubbakammaṁ.",
  "atk-s0502a10:35_0": "Āyupariyosāne pana te therā yathāsukhaṁ devaloke nibbattiṁsu.",
  "atk-s0502a10:35_1": "Devatā apīcimhi nibbattitvā ekaṁ buddhantaraṁ tattha paccitvā imasmiṁ buddhuppāde sāvatthiyaṁ nibbattitvā",
  "atk-s0502a10:35_2": "vuddhimanvāya sāsane pabbajitvā upasampadaṁ labhi.",
  "atk-s0502a10:35_3": "Tassa pabbajitadivasato paṭṭhāya taṁ itthirūpaṁ tatheva paññāyi.",
  "atk-s0502a10:35_4": "Tenevassa koṇḍadhānattheroti nāmaṁ kariṁsu.",
  "atk-s0502a10:35_5": "Taṁ tathāvicarantaṁ disvā bhikkhū anāthapiṇḍikaṁ āhaṁsu –",
  "atk-s0502a10:35_6": "‘‘mahāseṭṭhi,",
  "atk-s0502a10:35_7": "imaṁ dussīlaṁ tava vihārā nīhara.",
  "atk-s0502a10:35_8": "Imañhi nissāya sesabhikkhūnaṁ ayaso uppajjissatī’’ti. Kiṁ pana, bhante,",
  "atk-s0502a10:35_9": "satthā vihāre natthīti?",
  "atk-s0502a10:35_10": "Atthi upāsakāti. Tena hi, bhante,",
  "atk-s0502a10:35_11": "satthāva jānissatīti.",
  "atk-s0502a10:35_12": "Bhikkhū gantvā visākhāyapi tatheva kathesuṁ.",
  "atk-s0502a10:35_13": "Sāpi nesaṁ tatheva paṭivacanaṁ adāsi.",
  "atk-s0502a10:36_0": "Bhikkhūpi tehi asampaṭicchitavacanā rañño ārocesuṁ –",
  "atk-s0502a10:36_1": "‘‘mahārāja,",
  "atk-s0502a10:36_2": "koṇḍadhānatthero ekaṁ itthiṁ gahetvā vicaranto sabbesaṁ ayasaṁ uppādesi,",
  "atk-s0502a10:36_3": "taṁ tumhākaṁ vijitā nīharathā’’ti.",
  "atk-s0502a10:36_4": "‘‘Kahaṁ pana so,",
  "atk-s0502a10:36_5": "bhante’’ti? ‘‘Vihāre,",
  "atk-s0502a10:36_6": "mahārājā’’ti.",
  "atk-s0502a10:36_7": "‘‘Katarasmiṁ senāsane viharatī’’ti?",
  "atk-s0502a10:36_8": "‘‘Asukasmiṁ nāmā’’ti.",
  "atk-s0502a10:36_9": "‘‘Tena hi gacchatha,",
  "atk-s0502a10:36_10": "ahaṁ taṁ gaṇhissāmī’’ti so sāyanhasamaye vihāraṁ gantvā taṁ senāsanaṁ purisehi parikkhipāpetvā therassa vasanaṭṭhānābhimukho agamāsi.",
  "atk-s0502a10:36_11": "Thero mahāsaddaṁ sutvā vihārā nikkhamitvā pamukhe aṭṭhāsi.",
  "atk-s0502a10:36_12": "Tampissa itthirūpaṁ piṭṭhipasse ṭhitaṁ rājā addasa.",
  "atk-s0502a10:36_13": "Thero rañño āgamanaṁ ñatvā vihāraṁ abhiruhitvā nisīdi.",
  "atk-s0502a10:36_14": "Rājā theraṁ na vandi,",
  "atk-s0502a10:36_15": "tampi itthiṁ nāddasa.",
  "atk-s0502a10:36_16": "So dvārantarepi heṭṭhāmañcepi olokento adisvāva theraṁ āha – ‘‘bhante,",
  "atk-s0502a10:36_17": "imasmiṁ ṭhāne ekaṁ itthiṁ addasaṁ,",
  "atk-s0502a10:36_18": "kahaṁ sā’’ti?",
  "atk-s0502a10:36_19": "‘‘Na passāmi,",
  "atk-s0502a10:36_20": "mahārājā’’ti.",
  "atk-s0502a10:36_21": "‘‘Idāni mayā tumhākaṁ piṭṭhipasse ṭhitā diṭṭhā’’ti vuttepi ‘‘ahaṁ na passāmi’’ccevāha.",
  "atk-s0502a10:36_22": "Rājā ‘‘kiṁ nu kho eta’’nti cintetvā, ‘‘bhante,",
  "atk-s0502a10:36_23": "ito tāva nikkhamathā’’ti āha.",
  "atk-s0502a10:36_24": "There nikkhamitvā pamukhe ṭhite puna sā therassa piṭṭhipasse aṭṭhāsi.",
  "atk-s0502a10:36_25": "Rājā taṁ disvā puna uparitalaṁ abhiruhi,",
  "atk-s0502a10:36_26": "tassa āgatabhāvaṁ ñatvā thero nisīdi.",
  "atk-s0502a10:36_27": "Puna rājā taṁ sabbaṭṭhānesu olokentopi adisvā, ‘‘bhante,",
  "atk-s0502a10:36_28": "kahaṁ sā itthī’’ti puna theraṁ pucchi.",
  "atk-s0502a10:36_29": "Nāhaṁ passāmi mahārājāti.",
  "atk-s0502a10:36_30": "‘‘Kiṁ kathetha, bhante,",
  "atk-s0502a10:36_31": "mayā idāneva tumhākaṁ piṭṭhipasse ṭhitā diṭṭhā’’ti āha. Āma, mahārāja,",
  "atk-s0502a10:36_32": "mahājanopi ‘‘me pacchato pacchato itthī vicaratī’’ti vadati,",
  "atk-s0502a10:36_33": "ahaṁ pana na passāmīti .",
  "atk-s0502a10:36_34": "Rājā ‘‘paṭirūpakena bhavitabba’’nti sallakkhetvā puna theraṁ, ‘‘bhante,",
  "atk-s0502a10:36_35": "ito tāva otarathā’’ti vatvā there otaritvā pamukhe ṭhite puna taṁ tassa piṭṭhipasse ṭhitaṁ disvā uparitalaṁ abhiruhi.",
  "atk-s0502a10:36_36": "Puna nāddasa.",
  "atk-s0502a10:36_37": "So puna theraṁ pucchitvā tena ‘‘na passāmi’’cceva vutte ‘‘paṭirūpakameveta’’nti niṭṭhaṁ gantvā theraṁ āha – ‘‘bhante,",
  "atk-s0502a10:36_38": "evarūpe saṁkilese tumhākaṁ piṭṭhito vicarante añño koci tumhākaṁ bhikkhaṁ na dassati,",
  "atk-s0502a10:36_39": "nibaddhaṁ mama gehaṁ pavisatha,",
  "atk-s0502a10:36_40": "ahameva catūhi paccayehi upaṭṭhahissāmī’’ti theraṁ nimantetvā pakkāmi.",
  "atk-s0502a10:37_0": "Bhikkhū ‘‘passathāvuso,",
  "atk-s0502a10:37_1": "rañño pāpakiriyaṁ,",
  "atk-s0502a10:37_2": "‘etaṁ vihārato nīharā’ti vutte āgantvā catūhi paccayehi nimantetvā gato’’ti ujjhāyiṁsu.",
  "atk-s0502a10:37_3": "Tampi theraṁ āhaṁsu – ‘‘ambho, dussīla,",
  "atk-s0502a10:37_4": "idānisi rājakoṇḍo jāto’’ti.",
  "atk-s0502a10:37_5": "Sopi pubbe bhikkhū kiñci vattuṁ asakkonto ‘‘tumhe dussīlā,",
  "atk-s0502a10:37_6": "tumhe koṇḍā,",
  "atk-s0502a10:37_7": "tumhe itthiṁ gahetvā vicarathā’’ti āha.",
  "atk-s0502a10:37_8": "Te gantvā satthu ārocesuṁ – ‘‘bhante,",
  "atk-s0502a10:37_9": "koṇḍadhānatthero amhehi vutto amhe ‘dussīlā’tiādīni vatvā akkosatī’’ti.",
  "atk-s0502a10:37_10": "Satthā taṁ pakkosāpetvā pucchi –",
  "atk-s0502a10:37_11": "‘‘saccaṁ kira tvaṁ, bhikkhu,",
  "atk-s0502a10:37_12": "evaṁ vadesī’’ti? ‘‘Saccaṁ,",
  "atk-s0502a10:37_13": "bhante’’ti.",
  "atk-s0502a10:37_14": "‘‘Kiṁ kāraṇā’’ti?",
  "atk-s0502a10:37_15": "‘‘Mayā saddhiṁ kathitakāraṇā’’ti. ‘‘Tumhe,",
  "atk-s0502a10:37_16": "bhikkhave,",
  "atk-s0502a10:37_17": "iminā saddhiṁ kasmā kathethā’’ti.",
  "atk-s0502a10:37_18": "‘‘Imassa pacchato itthiṁ vicarantiṁ disvā,",
  "atk-s0502a10:37_19": "bhante’’ti.",
  "atk-s0502a10:37_20": "‘‘Ime kira tayā saddhiṁ itthiṁ vicarantiṁ disvā vadanti,",
  "atk-s0502a10:37_21": "tvaṁ kasmā kathesi ,",
  "atk-s0502a10:37_22": "ete tāva disvā kathenti.",
  "atk-s0502a10:37_23": "Tvaṁ adisvāva imehi saddhiṁ kasmā kathesi,",
  "atk-s0502a10:37_24": "nanu pubbe taveva pāpikaṁ diṭṭhiṁ nissāya idaṁ jātaṁ,",
  "atk-s0502a10:37_25": "idāni kasmā puna pāpikaṁ diṭṭhiṁ gaṇhāsī’’ti.",
  "atk-s0502a10:37_26": "Bhikkhū ‘‘kiṁ pana, bhante,",
  "atk-s0502a10:37_27": "iminā pubbe kata’’nti pucchiṁsu.",
  "atk-s0502a10:37_28": "Atha nesaṁ satthā tassa pubbakammaṁ kathetvā ‘‘bhikkhu idaṁ pāpakammaṁ nissāya tvaṁ imaṁ vippakāraṁ patto,",
  "atk-s0502a10:37_29": "idāni te puna tathārūpaṁ pāpikaṁ diṭṭhiṁ gahetuṁ na yuttaṁ,",
  "atk-s0502a10:37_30": "mā puna bhikkhūhi saddhiṁ kiñci kathehi,",
  "atk-s0502a10:37_31": "nissaddo mukhavaṭṭiyaṁ chinnakaṁsathālasadiso hohi,",
  "atk-s0502a10:37_32": "evaṁ karonto nibbānappatto nāma bhavissatī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:38_0": "133.",
  "atk-s0502a10:39_0": " ‘‘Māvoca pharusaṁ kañci, vuttā paṭivadeyyu taṁ;",
  "atk-s0502a10:40_0": "Dukkhā hi sārambhakathā, paṭidaṇḍā phuseyyu taṁ.",
  "atk-s0502a10:41_0": "134.",
  "atk-s0502a10:42_0": " ‘‘Sace neresi attānaṁ, kaṁso upahato yathā;",
  "atk-s0502a10:43_0": "Esa pattosi nibbānaṁ, sārambho te na vijjatī’’ti.",
  "atk-s0502a10:44_0": "Tattha māvoca pharusaṁ kañcīti kañci ekapuggalampi pharusaṁ mā avaca.",
  "atk-s0502a10:44_1": "Vuttāti tayā pare ‘‘dussīlā’’ti vuttā,",
  "atk-s0502a10:44_2": "tampi tatheva paṭivadeyyuṁ.",
  "atk-s0502a10:44_3": "Sārambhakathāti esā karaṇuttarā yugaggāhakathā nāma dukkhā.",
  "atk-s0502a10:44_4": "Paṭidaṇḍāti kāyadaṇḍādīhi paraṁ paharantassa tādisā paṭidaṇḍā ca tava matthake pateyyuṁ.",
  "atk-s0502a10:44_5": "Sace neresīti sace attānaṁ niccalaṁ kātuṁ sakkhissasi.",
  "atk-s0502a10:44_6": "Kaṁso upahato yathāti mukhavaṭṭiyaṁ chinditvā talamattaṁ katvā ṭhapitakaṁsathālaṁ viya.",
  "atk-s0502a10:44_7": "Tañhi hatthapādehi vā daṇḍakena vā pahaṭampi saddaṁ na karoti,",
  "atk-s0502a10:44_8": "esa pattosīti sace evarūpo bhavituṁ sakkhissasi,",
  "atk-s0502a10:44_9": "imaṁ paṭipadaṁ pūrayamāno idāni appattopi eso nibbānappatto nāma.",
  "atk-s0502a10:44_10": "Sārambho te na vijjatīti evaṁ sante ca pana ‘‘tvaṁ dussīlo,",
  "atk-s0502a10:44_11": "tumhe dussīlā’’tievamādiko uttarakaraṇavācālakkhaṇo sārambhopi te na vijjati,",
  "atk-s0502a10:44_12": "na bhavissatiyevāti attho.",
  "atk-s0502a10:45_0": "Desanāvasāne bahū sotāpattiphalādīni pāpuṇiṁsu,",
  "atk-s0502a10:45_1": "koṇḍadhānattheropi satthārā dinnaovāde ṭhatvā arahattaṁ pāpuṇi,",
  "atk-s0502a10:45_2": "na cirasseva ākāse uppatitvā paṭhamaṁ salākaṁ gaṇhīti.",
  "atk-s0502a10:46_0": "Koṇḍadhānattheravatthu catutthaṁ.",
  "atk-s0502a10:47_0": "5. Uposathikaitthīnaṁ vatthu",
  "atk-s0502a10:48_0": "Yathā daṇḍenāti imaṁ dhammadesanaṁ satthā pubbārāme viharanto visākhādīnaṁ upāsikānaṁ uposathakammaṁ ārabbha kathesi.",
  "atk-s0502a10:49_0": "Sāvatthiyaṁ kira ekasmiṁ mahāuposathadivase pañcasatamattā itthiyo uposathikā hutvā vihāraṁ agamiṁsu.",
  "atk-s0502a10:49_1": "Visākhā tāsu mahallakitthiyo upasaṅkamitvā pucchi, ‘‘ammā,",
  "atk-s0502a10:49_2": "kimatthaṁ uposathikā jātatthā’’ti.",
  "atk-s0502a10:49_3": "Tāhi ‘‘dibbasampattiṁ patthetvā’’ti vutte majjhimitthiyo pucchi,",
  "atk-s0502a10:49_4": "tāhi ‘‘sapattivāsā muccanatthāyā’’ti vutte taruṇitthiyo pucchi,",
  "atk-s0502a10:49_5": "tāhi ‘‘paṭhamagabbhe puttapaṭilābhatthāyā’’ti vutte kumārikāyo pucchi,",
  "atk-s0502a10:49_6": "tāhi ‘‘taruṇabhāveyeva patikulagamanatthāyā’’ti vutte taṁ sabbampi tāsaṁ kathaṁ sutvā tā ādāya satthu santikaṁ gantvā paṭipāṭiyā ārocesi.",
  "atk-s0502a10:49_7": "Taṁ sutvā satthā ‘‘visākhe imesaṁ sattānaṁ jātiādayo nāma daṇḍahatthakagopālakasadisā,",
  "atk-s0502a10:49_8": "jāti jarāya santikaṁ,",
  "atk-s0502a10:49_9": "jarā byādhino santikaṁ,",
  "atk-s0502a10:49_10": "byādhi maraṇassa santikaṁ pesetvā maraṇaṁ kuṭhāriyā chindantā viya jīvitaṁ chindati,",
  "atk-s0502a10:49_11": "evaṁ santepi vivaṭṭaṁ patthentā nāma natthi,",
  "atk-s0502a10:49_12": "vaṭṭameva pana patthentī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:50_0": "135.",
  "atk-s0502a10:51_0": " ‘‘Yathā daṇḍena gopālo, gāvo pājeti gocaraṁ;",
  "atk-s0502a10:52_0": "Evaṁ jarā ca maccu ca, āyuṁ pājenti pāṇina’’nti.",
  "atk-s0502a10:53_0": "Tattha pājetīti cheko gopālo kedārantaraṁ pavisantiyo gāvo daṇḍena nivāretvā teneva pothento sulabhatiṇodakaṁ gocaraṁ neti.",
  "atk-s0502a10:53_1": "Āyuṁ pājentīti jīvitindriyaṁ chindanti khepenti.",
  "atk-s0502a10:53_2": "Gopālako viya hi jarā ca maccu ca,",
  "atk-s0502a10:53_3": "gogaṇo viya jīvitindriyaṁ,",
  "atk-s0502a10:53_4": "gocarabhūmi viya maraṇaṁ.",
  "atk-s0502a10:53_5": "Tattha jāti tāva sattānaṁ jīvitindriyaṁ jarāya santikaṁ pesesi,",
  "atk-s0502a10:53_6": "jarā byādhino santikaṁ ,",
  "atk-s0502a10:53_7": "byādhi maraṇassa santikaṁ.",
  "atk-s0502a10:53_8": "Tameva maraṇaṁ kuṭhāriyā chedaṁ viya chinditvā gacchatīti idamettha opammasampaṭipādanaṁ.",
  "atk-s0502a10:54_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:55_0": "Uposathikaitthīnaṁ vatthu pañcamaṁ.",
  "atk-s0502a10:56_0": "6. Ajagarapetavatthu",
  "atk-s0502a10:57_0": "Athapāpāni kammānīti imaṁ dhammadesanaṁ satthā veḷuvane viharanto ajagarapetaṁ ārabbha kathesi.",
  "atk-s0502a10:58_0": "Ekasmiñhi samaye mahāmoggallānatthero lakkhaṇattherena saddhiṁ gijjhakūṭato otaranto dibbena cakkhunā pañcavīsatiyojanikaṁ ajagarapetaṁ nāma addasa.",
  "atk-s0502a10:58_1": "Tassa sīsato aggijālā uṭṭhahitvā pariyantaṁ gacchanti,",
  "atk-s0502a10:58_2": "pariyantato uṭṭhahitvā sīsaṁ gacchanti,",
  "atk-s0502a10:58_3": "ubhayato uṭṭhahitvā majjhe otaranti.",
  "atk-s0502a10:58_4": "Thero taṁ disvā sitaṁ pātvākāsi.",
  "atk-s0502a10:58_5": "Lakkhaṇattherena sitakāraṇaṁ puṭṭho ‘‘akālo, āvuso,",
  "atk-s0502a10:58_6": "imassa pañhassa veyyākaraṇāya,",
  "atk-s0502a10:58_7": "satthu santike maṁ puccheyyāsī’’ti vatvā rājagahe piṇḍāya caritvā satthu santikaṁ gatakāle lakkhaṇattherena puṭṭho āha –",
  "atk-s0502a10:58_8": "‘‘tatrāhaṁ, āvuso,",
  "atk-s0502a10:58_9": "ekaṁ petaṁ addasaṁ,",
  "atk-s0502a10:58_10": "tassa evarūpo nāma attabhāvo,",
  "atk-s0502a10:58_11": "ahaṁ taṁ disvā ‘na vata me evarūpo attabhāvo diṭṭhapubbo’ti sitaṁ pātvākāsi’’nti.",
  "atk-s0502a10:58_12": "Satthā ‘‘cakkhubhūtā vata,",
  "atk-s0502a10:58_13": "bhikkhave,",
  "atk-s0502a10:58_14": "sāvakā viharantī’’tiādīni (pārā. 228; saṁ. ni.",
  "atk-s0502a10:58_15": "2.202) vadanto therassa kathaṁ patiṭṭhāpetvā ‘‘mayāpi eso,",
  "atk-s0502a10:58_16": "bhikkhave,",
  "atk-s0502a10:58_17": "peto bodhimaṇḍeyeva diṭṭho,",
  "atk-s0502a10:58_18": "‘ye ca pana me vacanaṁ na saddaheyyuṁ,",
  "atk-s0502a10:58_19": "tesaṁ taṁ ahitāya assā’ti na kathesiṁ,",
  "atk-s0502a10:58_20": "idāni moggallānaṁ sakkhiṁ labhitvā kathemī’’ti vatvā bhikkhūhi tassa pubbakammaṁ puṭṭho byākāsi –",
  "atk-s0502a10:59_0": "Kassapabuddhakāle kira sumaṅgalaseṭṭhi nāma suvaṇṇiṭṭhakāhi bhūmiṁ santharitvā vīsatiusabhaṭṭhāne tattakeneva",
  "atk-s0502a10:59_1": "dhanena vihāraṁ kāretvā tāvattakeneva vihāramahaṁ kāresi.",
  "atk-s0502a10:59_2": "So ekadivasaṁ pātova satthu santikaṁ gacchanto nagaradvāre ekissā sālāya kāsāvaṁ sasīsaṁ pārupitvā kalalamakkhitehi",
  "atk-s0502a10:59_3": "pādehi nipannaṁ ekaṁ coraṁ disvā ‘‘ayaṁ kalalamakkhitapādo rattiṁ vicaritvā divā nipannamanusso bhavissatī’’ti āha.",
  "atk-s0502a10:59_4": "Coro mukhaṁ vivaritvā seṭṭhiṁ disvā ‘‘hotu,",
  "atk-s0502a10:59_5": "jānissāmi te kattabba’’nti āghātaṁ bandhitvā sattakkhattuṁ khettaṁ jhāpesi,",
  "atk-s0502a10:59_6": "sattakkhattuṁ vaje gunnaṁ pāde chindi,",
  "atk-s0502a10:59_7": "sattakkhattuṁ gehaṁ jhāpesi,",
  "atk-s0502a10:59_8": "so ettakenāpi kopaṁ nibbāpetuṁ asakkonto tassa cūḷūpaṭṭhākena saddhiṁ mittasanthavaṁ katvā ‘‘kiṁ te seṭṭhino",
  "atk-s0502a10:59_9": "piya’’nti puṭṭho ‘‘gandhakuṭito aññaṁ tassa piyataraṁ natthī’’ti sutvā ‘‘hotu,",
  "atk-s0502a10:59_10": "gandhakuṭiṁ jhāpetvā kopaṁ nibbāpessāmī’’ti satthari piṇḍāya paviṭṭhe pānīyaparibhojanīyaghaṭe bhinditvā gandhakuṭiyaṁ aggiṁ adāsi.",
  "atk-s0502a10:59_11": "Seṭṭhi ‘‘gandhakuṭi kira jhāyatī’’ti sutvā āgacchanto jhāmakāle āgantvā gandhakuṭiṁ jhāmaṁ olokento vālaggamattampi",
  "atk-s0502a10:59_12": "domanassaṁ akatvā vāmabāhuṁ samañjitvā dakkhiṇena hatthena mahāapphoṭanaṁ apphoṭesi.",
  "atk-s0502a10:59_13": "Atha naṁ samīpe ṭhitā pucchiṁsu – ‘‘kasmā, sāmi,",
  "atk-s0502a10:59_14": "ettakaṁ dhanaṁ vissajjetvā katagandhakuṭiyā jhāmakāle apphoṭesī’’ti? So āha –",
  "atk-s0502a10:59_15": "‘‘ettakaṁ me, tātā,",
  "atk-s0502a10:59_16": "aggiādīhi asādhāraṇe buddhassa sāsane dhanaṁ nidahituṁ laddhaṁ,",
  "atk-s0502a10:59_17": "‘punapi ettakaṁ dhanaṁ vissajjetvā satthu gandhakuṭiṁ kātuṁ labhissāmī’ti tuṭṭhamānaso apphoṭesi’’nti.",
  "atk-s0502a10:59_18": "So puna tattakaṁ dhanaṁ vissajjetvā gandhakuṭiṁ kāretvā vīsatisahassabhikkhuparivārassa satthuno dānaṁ adāsi.",
  "atk-s0502a10:59_19": "Taṁ disvā coro cintesi –",
  "atk-s0502a10:59_20": "‘‘ahaṁ imaṁ amāretvā maṅkukātuṁ na sakkhissāmi, hotu,",
  "atk-s0502a10:59_21": "māressāmi na’’nti nivāsanantare churikaṁ bandhitvā sattāhaṁ vihāre vicarantopi okāsaṁ na labhi.",
  "atk-s0502a10:59_22": "Mahāseṭṭhipi satta divasāni buddhappamukhassa bhikkhusaṅghassa dānaṁ datvā satthāraṁ vanditvā āha – ‘‘bhante,",
  "atk-s0502a10:59_23": "mama ekena purisena sattakkhattuṁ khettaṁ jhāpitaṁ,",
  "atk-s0502a10:59_24": "sattakkhattuṁ vaje gunnaṁ pādā chinnā,",
  "atk-s0502a10:59_25": "sattakkhattuṁ gehaṁ jhāpitaṁ,",
  "atk-s0502a10:59_26": "idāni gandhakuṭipi teneva jhāpitā bhavissati,",
  "atk-s0502a10:59_27": "ahaṁ imasmiṁ dāne paṭhamaṁ pattiṁ tassa dammī’’ti.",
  "atk-s0502a10:60_0": "Taṁ sutvā coro ‘‘bhāriyaṁ vata me kammaṁ kataṁ,",
  "atk-s0502a10:60_1": "evaṁ aparādhakārake mayi imassa kopamattampi natthi,",
  "atk-s0502a10:60_2": "imasmimpi dāne mayhameva paṭhamaṁ pattiṁ deti,",
  "atk-s0502a10:60_3": "ahaṁ imasmiṁ dubbhāmi,",
  "atk-s0502a10:60_4": "evarūpaṁ me purisaṁ akhamāpentassa devadaṇḍopi me matthake pateyyā’’ti gantvā seṭṭhissa pādamūle nipajjitvā ‘‘khamāhi me,",
  "atk-s0502a10:60_5": "sāmī’’ti vatvā ‘‘kiṁ ida’’nti vutte, ‘‘sāmi,",
  "atk-s0502a10:60_6": "evaṁ ayuttakaṁ kammaṁ mayā kataṁ,",
  "atk-s0502a10:60_7": "tassa me khamāhī’’ti āha.",
  "atk-s0502a10:60_8": "Atha naṁ seṭṭhi ‘‘tayā me idañcidañca kata’’nti sabbaṁ pucchitvā ‘‘āma,",
  "atk-s0502a10:60_9": "mayā kata’’nti vutte,",
  "atk-s0502a10:60_10": "‘‘tvaṁ mayā na diṭṭhapubbo,",
  "atk-s0502a10:60_11": "kasmā me kujjhitvā evamakāsī’’ti pucchi.",
  "atk-s0502a10:60_12": "So ekadivasaṁ nagarā nikkhantena tena vuttavacanaṁ sāretvā ‘‘iminā me kāraṇena kopo uppādito’’ti āha.",
  "atk-s0502a10:60_13": "Seṭṭhi attanā vuttaṁ saritvā ‘‘āma, tāta,",
  "atk-s0502a10:60_14": "vuttaṁ mayā ,",
  "atk-s0502a10:60_15": "taṁ me khamāhī’’ti coraṁ khamāpetvā ‘‘uṭṭhehi, tāta,",
  "atk-s0502a10:60_16": "khamāmi te, gaccha,",
  "atk-s0502a10:60_17": "tātā’’ti āha. Sace me, sāmi, khamasi,",
  "atk-s0502a10:60_18": "saputtadāraṁ maṁ gehe dāsaṁ karohīti. Tāta,",
  "atk-s0502a10:60_19": "tvaṁ mayā ettake kathite evarūpaṁ chedanaṁ akāsi,",
  "atk-s0502a10:60_20": "gehe vasantena pana saddhiṁ na sakkā kiñci kathetuṁ,",
  "atk-s0502a10:60_21": "na me tayā gehe vasantena kiccaṁ atthi,",
  "atk-s0502a10:60_22": "khamāmi te, gaccha, tātāti.",
  "atk-s0502a10:60_23": "Coro taṁ kammaṁ katvā āyupariyosāne avīcimhi nibbatto dīgharattaṁ tattha paccitvā vipākāvasesena idāni gijjhakūṭe pabbate paccatīti.",
  "atk-s0502a10:61_0": "Evaṁ satthā tassa pubbakammaṁ kathetvā,",
  "atk-s0502a10:61_1": "‘‘bhikkhave,",
  "atk-s0502a10:61_2": "bālā nāma pāpāni kammāni karontā na bujjhanti,",
  "atk-s0502a10:61_3": "pacchā pana attanā katakammehi ḍayhamānā attanāva attano dāvaggisadisāva hontī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:62_0": "136.",
  "atk-s0502a10:63_0": " ‘‘Atha pāpāni kammāni, karaṁ bālo na bujjhati;",
  "atk-s0502a10:64_0": "Sehi kammehi dummedho, aggiḍaḍḍhova tappatī’’ti.",
  "atk-s0502a10:65_0": "Tattha atha pāpānīti na kevalaṁ bālo kodhavasena pāpāni karoti,",
  "atk-s0502a10:65_1": "karontopi pana na bujjhatīti attho.",
  "atk-s0502a10:65_2": "Pāpaṁ karonto ca ‘‘pāpaṁ karomī’’ti abujjhanako nāma natthi.",
  "atk-s0502a10:65_3": "‘‘Imassa kammassa evarūpo nāma vipāko’’ti ajānanatāya ‘‘na bujjhatī’’ti vuttaṁ.",
  "atk-s0502a10:65_4": "Sehīti so tehi attano santakehi kammehi dummedho nippañño puggalo niraye nibbattitvā aggiḍaḍḍhova tappatīti attho.",
  "atk-s0502a10:66_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:67_0": "Ajagarapetavatthu chaṭṭhaṁ.",
  "atk-s0502a10:68_0": "7. Mahāmoggallānattheravatthu",
  "atk-s0502a10:69_0": "Yodaṇḍenāti imaṁ dhammadesanaṁ satthā veḷuvane viharanto mahāmoggallānattheraṁ ārabbha kathesi.",
  "atk-s0502a10:70_0": "Ekasmiñhi samaye titthiyā sannipatitvā mantesuṁ –",
  "atk-s0502a10:70_1": "‘‘jānāthāvuso,",
  "atk-s0502a10:70_2": "‘kena kāraṇena samaṇassa gotamassa lābhasakkāro mahā hutvā nibbatto’ti .",
  "atk-s0502a10:70_3": "Mayaṁ na jānāma,",
  "atk-s0502a10:70_4": "tumhe pana jānāthāti. Āma, jānāma,",
  "atk-s0502a10:70_5": "mahāmoggallānaṁ nāma ekaṁ nissāya uppanno.",
  "atk-s0502a10:70_6": "So hi devalokaṁ gantvā devatāhi katakammaṁ pucchitvā āgantvā manussānaṁ katheti ‘idaṁ nāma katvā evarūpaṁ sampattiṁ labhantī’ti.",
  "atk-s0502a10:70_7": "Niraye nibbattānampi kammaṁ pucchitvā āgantvā manussānaṁ katheti ‘idaṁ nāma katvā evarūpaṁ dukkhaṁ anubhavantī’ti.",
  "atk-s0502a10:70_8": "Manussā tassa kathaṁ sutvā mahantaṁ lābhasakkāraṁ abhiharanti,",
  "atk-s0502a10:70_9": "sace taṁ māretuṁ sakkhissāma,",
  "atk-s0502a10:70_10": "so lābhasakkāro amhākaṁ nibbattissatī’’ti.",
  "atk-s0502a10:70_11": "Te ‘‘attheko upāyo’’ti sabbe ekacchandā hutvā ‘‘yaṁkiñci katvā taṁ mārāpessāmā’’ti attano upaṭṭhāke samādapetvā",
  "atk-s0502a10:70_12": "kahāpaṇasahassaṁ labhitvā purisaghātakammaṁ katvā carante core pakkosāpetvā ‘‘mahāmoggallānatthero nāma",
  "atk-s0502a10:70_13": "kāḷasilāyaṁ vasati,",
  "atk-s0502a10:70_14": "tattha gantvā taṁ mārethā’’ti tesaṁ kahāpaṇe adaṁsu.",
  "atk-s0502a10:70_15": "Corā dhanalobhena sampaṭicchitvā ‘‘theraṁ māressāmā’’ti gantvā tassa vasanaṭṭhānaṁ parivāresuṁ.",
  "atk-s0502a10:70_16": "Thero tehi parikkhittabhāvaṁ ñatvā kuñcikacchiddena nikkhamitvā pakkāmi.",
  "atk-s0502a10:70_17": "Te corā taṁ divasaṁ theraṁ adisvā punekadivasaṁ gantvā parikkhipiṁsu.",
  "atk-s0502a10:70_18": "Thero ñatvā kaṇṇikāmaṇḍalaṁ bhinditvā ākāsaṁ pakkhandi.",
  "atk-s0502a10:70_19": "Evaṁ te paṭhamamāsepi majjhimamāsepi theraṁ gahetuṁ nāsakkhiṁsu.",
  "atk-s0502a10:70_20": "Pacchimamāse pana sampatte thero attanā katakammassa ākaḍḍhanabhāvaṁ ñatvā na apagacchi.",
  "atk-s0502a10:70_21": "Corā gantvā theraṁ gahetvā taṇḍulakaṇamattānissa aṭṭhīni karontā bhindiṁsu.",
  "atk-s0502a10:70_22": "Atha naṁ ‘‘mato’’ti saññāya ekasmiṁ gumbapiṭṭhe khipitvā pakkamiṁsu.",
  "atk-s0502a10:71_0": "Thero ‘‘satthāraṁ passitvāva parinibbāyissāmī’’ti attabhāvaṁ jhānaveṭhanena veṭhetvā thiraṁ katvā ākāsena satthu santikaṁ gantvā satthāraṁ vanditvā, ‘‘bhante,",
  "atk-s0502a10:71_1": "parinibbāyissāmī’’ti āha.",
  "atk-s0502a10:71_2": "‘‘Parinibbāyissasi,",
  "atk-s0502a10:71_3": "moggallānā’’ti? ‘‘Āma,",
  "atk-s0502a10:71_4": "bhante’’ti.",
  "atk-s0502a10:71_5": "‘‘Kattha gantvā’’ti?",
  "atk-s0502a10:71_6": "‘‘Kāḷasilāpadesaṁ,",
  "atk-s0502a10:71_7": "bhante’’ti. Tena hi,",
  "atk-s0502a10:71_8": "moggallāna,",
  "atk-s0502a10:71_9": "mayhaṁ dhammaṁ kathetvā yāhi.",
  "atk-s0502a10:71_10": "Tādisassa hi me sāvakassa idāni dassanaṁ natthīti.",
  "atk-s0502a10:71_11": "So ‘‘evaṁ karissāmi,",
  "atk-s0502a10:71_12": "bhante’’ti satthāraṁ vanditvā ākāsaṁ uppatitvā parinibbānadivase sāriputtatthero viya nānappakārā iddhiyo",
  "atk-s0502a10:71_13": "katvā dhammaṁ kathetvā satthāraṁ vanditvā kāḷasilāṭaviṁ gantvā parinibbāyi.",
  "atk-s0502a10:71_14": "‘‘Theraṁ kira corā māresu’’nti ayampi kathā sakalajambudīpe patthari.",
  "atk-s0502a10:71_15": "Rājā ajātasattu core pariyesanatthāya carapurise payojesi.",
  "atk-s0502a10:71_16": "Tesupi coresu surāpāne suraṁ pivantesu eko ekassa piṭṭhiṁ paharitvā pātesi.",
  "atk-s0502a10:71_17": "So taṁ santejjetvā ‘‘ambho dubbinīta,",
  "atk-s0502a10:71_18": "tvaṁ kasmā me piṭṭhiṁ pātesī’’ti āha.",
  "atk-s0502a10:71_19": "Kiṁ pana hare duṭṭhacora,",
  "atk-s0502a10:71_20": "tayā mahāmoggallānatthero paṭhamaṁ pahaṭoti?",
  "atk-s0502a10:71_21": "Kiṁ pana mayā pahaṭabhāvaṁ tvaṁ na jānāsīti?",
  "atk-s0502a10:71_22": "Iti nesaṁ ‘‘mayā pahaṭo,",
  "atk-s0502a10:71_23": "mayā pahaṭo’’ti vadantānaṁ vacanaṁ sutvā te carapurisā te sabbe core gahetvā rañño ārocesuṁ.",
  "atk-s0502a10:71_24": "Rājā core pakkosāpetvā pucchi –",
  "atk-s0502a10:71_25": "‘‘tumhehi thero mārito’’ti? ‘‘Āma, devā’’ti.",
  "atk-s0502a10:71_26": "‘‘Kena tumhe uyyojitā’’ti?",
  "atk-s0502a10:71_27": "‘‘Naggasamaṇakehi, devā’’ti.",
  "atk-s0502a10:71_28": "Rājā pañcasate naggasamaṇake gāhāpetvā pañcasatehi corehi saddhiṁ rājaṅgaṇe nābhippamāṇesu āvāṭesu nikhaṇāpetvā",
  "atk-s0502a10:71_29": "palālehi paṭicchādāpetvā aggiṁ dāpesi .",
  "atk-s0502a10:71_30": "Atha nesaṁ jhāmabhāvaṁ ñatvā ayanaṅgalehi kasāpetvā sabbe khaṇḍākhaṇḍikaṁ kārāpesi.",
  "atk-s0502a10:72_0": "Bhikkhū dhammasabhāyaṁ kathaṁ samuṭṭhāpesuṁ –",
  "atk-s0502a10:72_1": "‘‘mahāmoggallānatthero attano ananurūpameva maraṇaṁ patto’’ti.",
  "atk-s0502a10:72_2": "Satthā āgantvā ‘‘kāya nuttha,",
  "atk-s0502a10:72_3": "bhikkhave,",
  "atk-s0502a10:72_4": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a10:72_5": "‘‘bhikkhave,",
  "atk-s0502a10:72_6": "moggallāno imasseva attabhāvassa ananurūpaṁ maraṇaṁ patto,",
  "atk-s0502a10:72_7": "pubbe pana tena katassa kammassa anurūpameva maraṇaṁ patto’’ti vatvā ‘‘kiṁ panassa, bhante,",
  "atk-s0502a10:72_8": "pubbakamma’’nti puṭṭho vitthāretvā kathesi –",
  "atk-s0502a10:73_0": "Atīte kira bārāṇasivāsī eko kulaputto sayameva koṭṭanapacanādīni kammāni karonto mātāpitaro paṭijaggi.",
  "atk-s0502a10:73_1": "Athassa mātāpitaro naṁ, ‘‘tāta,",
  "atk-s0502a10:73_2": "tvaṁ ekakova gehe ca araññe ca kammaṁ karonto kilamasi,",
  "atk-s0502a10:73_3": "ekaṁ te kumārikaṁ ānessāmā’’ti vatvā,",
  "atk-s0502a10:73_4": "‘‘ammatātā,",
  "atk-s0502a10:73_5": "na mayhaṁ evarūpāyattho,",
  "atk-s0502a10:73_6": "ahaṁ yāva tumhe jīvatha,",
  "atk-s0502a10:73_7": "tāva vo sahatthā upaṭṭhahissāmī’’ti tena paṭikkhittā punappunaṁ taṁ yācitvā kumārikaṁ ānayiṁsu.",
  "atk-s0502a10:73_8": "Sā katipāhameva te upaṭṭhahitvā pacchā tesaṁ dassanampi anicchantī ‘‘na sakkā tava mātāpitūhi saddhiṁ",
  "atk-s0502a10:73_9": "ekaṭṭhāne vasitu’’nti ujjhāyitvā tasmiṁ attano kathaṁ aggaṇhante tassa bahigatakāle makacivākakhaṇḍāni",
  "atk-s0502a10:73_10": "ca yāgupheṇañca gahetvā tattha tattha ākiritvā tenāgantvā ‘‘kiṁ ida’’nti puṭṭhā āha –",
  "atk-s0502a10:73_11": "‘‘imesaṁ andhamahallakānaṁ etaṁ kammaṁ,",
  "atk-s0502a10:73_12": "sabbaṁ gehaṁ kiliṭṭhaṁ karontā vicaranti,",
  "atk-s0502a10:73_13": "na sakkā etehi saddhiṁ ekaṭṭhāne vasitu’’nti.",
  "atk-s0502a10:73_14": "Evaṁ tāya naṁ punappunaṁ kathayamānāya evarūpopi pūritapāramī satto mātāpitūhi saddhiṁ bhijji.",
  "atk-s0502a10:73_15": "So ‘‘hotu,",
  "atk-s0502a10:73_16": "jānissāmi nesaṁ kattabba’’nti te bhojetvā,",
  "atk-s0502a10:73_17": "‘‘ammatātā,",
  "atk-s0502a10:73_18": "asukaṭṭhāne nāma tumhākaṁ ñātakā āgamanaṁ paccāsīsanti,",
  "atk-s0502a10:73_19": "tattha gamissāmā’’ti te yānakaṁ āropetvā ādāya gacchanto aṭavimajjhaṁ pattakāle, ‘‘tāta,",
  "atk-s0502a10:73_20": "rasmiyo gaṇhātha,",
  "atk-s0502a10:73_21": "gāvo patodasaññāya gamissanti,",
  "atk-s0502a10:73_22": "imasmiṁ ṭhāne corā vasanti,",
  "atk-s0502a10:73_23": "ahaṁ otarāmī’’ti pitu hatthe rasmiyo datvā otaritvā gacchanto saddaṁ parivattetvā corānaṁ uṭṭhitasaddamakāsi.",
  "atk-s0502a10:73_24": "Mātāpitaro saddaṁ sutvā ‘‘corā uṭṭhitā’’ti saññāya, ‘‘tāta,",
  "atk-s0502a10:73_25": "mayaṁ mahallakā,",
  "atk-s0502a10:73_26": "tvaṁ attānameva rakkhāhī’’ti āhaṁsu.",
  "atk-s0502a10:73_27": "So mātāpitaro tathāviravantepi corasaddaṁ karonto koṭṭetvā māretvā aṭaviyaṁ khipitvā paccāgami.",
  "atk-s0502a10:74_0": "Satthā idaṁ tassa pubbakammaṁ kathetvā,",
  "atk-s0502a10:74_1": "‘‘bhikkhave,",
  "atk-s0502a10:74_2": "moggallāno ettakaṁ kammaṁ katvā anekavassasatasahassāni niraye paccitvā vipākāvasesena attabhāvasate evameva koṭṭetvā saṁcuṇṇito maraṇaṁ patto.",
  "atk-s0502a10:74_3": "Evaṁ moggallānena attano kammānurūpameva maraṇaṁ laddhaṁ,",
  "atk-s0502a10:74_4": "pañcahi corasatehi saddhiṁ labhiṁsu.",
  "atk-s0502a10:74_5": "Appaduṭṭhesu hi padussanto dasahi kāraṇehi anayabyasanaṁ pāpuṇātiyevā’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:75_0": "137.",
  "atk-s0502a10:76_0": " ‘‘Yo daṇḍena adaṇḍesu, appaduṭṭhesu dussati;",
  "atk-s0502a10:77_0": "Dasannamaññataraṁ ṭhānaṁ, khippameva nigacchati.",
  "atk-s0502a10:78_0": "138.",
  "atk-s0502a10:79_0": " ‘‘Vedanaṁ pharusaṁ jāniṁ, sarīrassa va bhedanaṁ;",
  "atk-s0502a10:80_0": "Garukaṁ vāpi ābādhaṁ, cittakkhepaṁ va pāpuṇe.",
  "atk-s0502a10:81_0": "139.",
  "atk-s0502a10:82_0": " ‘‘Rājato vā upasaggaṁ, abbhakkhānaṁ va dāruṇaṁ;",
  "atk-s0502a10:83_0": "Parikkhayaṁ va ñātīnaṁ, bhogānaṁ va pabhaṅguraṁ.",
  "atk-s0502a10:84_0": "140.",
  "atk-s0502a10:85_0": " ‘‘Atha vāssa agārāni, aggi ḍahati pāvako;",
  "atk-s0502a10:86_0": "Kāyassa bhedā duppañño, nirayaṁ sopapajjatī’’ti.",
  "atk-s0502a10:87_0": "Tattha adaṇḍesūti kāyadaṇḍādirahitesu khīṇāsavesu.",
  "atk-s0502a10:87_1": "Appaduṭṭhesūti paresu vā attani vā niraparādhesu.",
  "atk-s0502a10:87_2": "Dasannamaññataraṁ ṭhānanti dasasu dukkhakāraṇesu aññataraṁ kāraṇaṁ.",
  "atk-s0502a10:87_3": "Vedananti sīsarogādibhedaṁ pharusaṁ vedanaṁ.",
  "atk-s0502a10:87_4": "Jāninti kicchādhigatassa dhanassa jāniṁ.",
  "atk-s0502a10:87_5": "Bhedananti hatthacchedādikaṁ sarīrabhedanaṁ.",
  "atk-s0502a10:87_6": "Garukanti pakkhahataekacakkhukapīṭhasappikuṇībhāvakuṭṭharogādibhedaṁ garukābādhaṁ vā.",
  "atk-s0502a10:87_7": "Cittakkhepanti ummādaṁ.",
  "atk-s0502a10:87_8": "Upasagganti yasavilopasenāpatiṭṭhānādiacchindanādikaṁ rājato upasaggaṁ vā.",
  "atk-s0502a10:87_9": "Abbhakkhānanti adiṭṭhaasutaacintitapubbaṁ ‘‘idaṁ sandhicchedādikammaṁ,",
  "atk-s0502a10:87_10": "idaṁ vā rājāparādhitakammaṁ tayā kata’’nti evarūpaṁ dāruṇaṁ abbhakkhānaṁ vā.",
  "atk-s0502a10:87_11": "Parikkhayaṁ va ñātīnanti attano avassayo bhavituṁ samatthānaṁ ñātīnaṁ parikkhayaṁ vā.",
  "atk-s0502a10:87_12": "Pabhaṅguranti pabhaṅgubhāvaṁ pūtibhāvaṁ.",
  "atk-s0502a10:87_13": "Yaṁ hissa gehe dhaññaṁ,",
  "atk-s0502a10:87_14": "taṁ pūtibhāvaṁ āpajjati,",
  "atk-s0502a10:87_15": "suvaṇṇaṁ aṅgārabhāvaṁ,",
  "atk-s0502a10:87_16": "muttā kappāsaṭṭhibhāvaṁ,",
  "atk-s0502a10:87_17": "kahāpaṇaṁ kapālakhaṇḍādibhāvaṁ,",
  "atk-s0502a10:87_18": "dvipadacatuppadā kāṇakuṇādibhāvanti attho.",
  "atk-s0502a10:87_19": "Aggi ḍahatīti ekasaṁvacchare dvattikkhattuṁ aññasmiṁ ḍāhake avijjamānepi asaniaggi vā patitvā ḍahati,",
  "atk-s0502a10:87_20": "attanova dhammatāya uṭṭhito pāvako vā ḍahatiyeva.",
  "atk-s0502a10:87_21": "Nirayanti diṭṭheva dhamme imesaṁ dasannaṁ ṭhānānaṁ aññataraṁ patvāpi ekaṁsena samparāye pattabbaṁ dassetuṁ ‘‘nirayaṁ sopapajjatī’’ti vuttaṁ.",
  "atk-s0502a10:88_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:89_0": "Mahāmoggallānattheravatthu sattamaṁ.",
  "atk-s0502a10:90_0": "8. Bahubhaṇḍikabhikkhuvatthu",
  "atk-s0502a10:91_0": "Nanaggacariyāti imaṁ dhammadesanaṁ satthā jetavane viharanto bahubhaṇḍikaṁ bhikkhuṁ ārabbha kathesi.",
  "atk-s0502a10:92_0": "Sāvatthivāsī kireko kuṭumbiko bhariyāya kālakatāya pabbaji.",
  "atk-s0502a10:92_1": "So pabbajanto attano pariveṇañca aggisālañca bhaṇḍagabbhañca kāretvā sabbampi bhaṇḍagabbhaṁ sappimadhutelādīhi pūretvā pabbaji,",
  "atk-s0502a10:92_2": "pabbajitvā ca pana attano dāse pakkosāpetvā yathārucikaṁ āhāraṁ pacāpetvā bhuñjati.",
  "atk-s0502a10:92_3": "Bahubhaṇḍo ca bahuparikkhāro ca ahosi.",
  "atk-s0502a10:92_4": "Rattiṁ aññaṁ nivāsanapārupanaṁ hoti,",
  "atk-s0502a10:92_5": "divā aññaṁ nivāsanapārupanaṁ hoti,",
  "atk-s0502a10:92_6": "divā aññaṁ vihārapaccante vasati.",
  "atk-s0502a10:92_7": "Tassekadivasaṁ cīvarapaccattharaṇāni sukkhāpentassa senāsanacārikaṁ āhiṇḍantā bhikkhū passitvā ‘‘kassimāni,",
  "atk-s0502a10:92_8": "āvuso’’ti pucchitvā ‘‘mayha’’nti vutte, ‘‘āvuso,",
  "atk-s0502a10:92_9": "bhagavatā ticīvarāni anuññātāni,",
  "atk-s0502a10:92_10": "tvañca pana evaṁ appicchassa buddhassa sāsane pabbajitvā evaṁ bahuparikkhāro jāto’’ti taṁ satthu santikaṁ netvā,",
  "atk-s0502a10:92_11": "‘‘bhante ,",
  "atk-s0502a10:92_12": "ayaṁ bhikkhu atibahubhaṇḍo’’ti ārocesuṁ.",
  "atk-s0502a10:92_13": "Satthā ‘‘saccaṁ kira taṁ bhikkhū’’ti pucchitvā ‘‘saccaṁ,",
  "atk-s0502a10:92_14": "bhante’’ti vutte āha –",
  "atk-s0502a10:92_15": "‘‘kasmā pana tvaṁ, bhikkhu,",
  "atk-s0502a10:92_16": "mayā appicchatāya dhamme desite evaṁ bahubhaṇḍo jāto’’ti.",
  "atk-s0502a10:92_17": "So tāvattakeneva kupito ‘‘iminā dāni nīhārena carissāmī’’ti pārupanaṁ chaḍḍetvā parisamajjhe ekacīvaro aṭṭhāsi.",
  "atk-s0502a10:92_18": "Atha naṁ satthā upatthambhayamāno nanu tvaṁ bhikkhu pubbe hirottappagavesako dakarakkhasakālepi hirottappaṁ gavesamāno dvādasa vassāni vihāsi,",
  "atk-s0502a10:92_19": "kasmā idāni evaṁ garuke buddhasāsane pabbajitvā catuparisamajjhe pārupanaṁ chaḍḍetvā hirottappaṁ pahāya ṭhitosīti.",
  "atk-s0502a10:92_20": "So satthu vacanaṁ sutvā hirottappaṁ paccupaṭṭhāpetvā taṁ cīvaraṁ pārupitvā satthāraṁ vanditvā ekamantaṁ nisīdi.",
  "atk-s0502a10:92_21": "Bhikkhū tassa atthassa āvibhāvatthaṁ bhagavantaṁ yāciṁsu.",
  "atk-s0502a10:92_22": "Bhagavā atītaṁ āharitvā kathesi –",
  "atk-s0502a10:93_0": "Atīte kira bārāṇasirañño aggamahesiyā kucchismiṁ bodhisatto paṭisandhiṁ gaṇhi.",
  "atk-s0502a10:93_1": "Tassa nāmaggahaṇadivase mahiṁsakumāroti nāmaṁ kariṁsu.",
  "atk-s0502a10:93_2": "Tassa kaniṭṭhabhātā candakumāro nāma ahosi.",
  "atk-s0502a10:93_3": "Tesaṁ mātari kālakatāya rājā aññaṁ aggamahesiṭṭhāne ṭhapesi.",
  "atk-s0502a10:93_4": "Sāpi puttaṁ vijāyi,",
  "atk-s0502a10:93_5": "sūriyakumārotissa nāmaṁ kariṁsu.",
  "atk-s0502a10:93_6": "Taṁ disvā rājā tuṭṭho ‘‘puttassa te varaṁ dammī’’ti āha. Sāpi kho, ‘‘deva,",
  "atk-s0502a10:93_7": "icchitakāle gaṇhissāmī’’ti vatvā puttassa vayappattakāle rājānaṁ āha –",
  "atk-s0502a10:93_8": "‘‘devena mayhaṁ puttassa jātakāle varo dinno,",
  "atk-s0502a10:93_9": "idāni me puttassa rajjaṁ dehī’’ti .",
  "atk-s0502a10:93_10": "Rājā ‘‘mama dve puttā aggikkhandhā viya jalantā vicaranti,",
  "atk-s0502a10:93_11": "na sakkā tassa rajjaṁ dātu’’nti paṭikkhipitvāpi taṁ punappunaṁ yācamānameva disvā ‘‘ayaṁ me puttānaṁ anatthampi kareyyā’’ti putte pakkosāpetvā, ‘‘tātā,",
  "atk-s0502a10:93_12": "ahaṁ sūriyakumārassa jātakāle varaṁ adāsiṁ,",
  "atk-s0502a10:93_13": "idānissa mātā rajjaṁ yācati,",
  "atk-s0502a10:93_14": "ahaṁ tassa na dātukāmo,",
  "atk-s0502a10:93_15": "tassa mātā tumhākaṁ anatthampi kareyya,",
  "atk-s0502a10:93_16": "gacchatha tumhe,",
  "atk-s0502a10:93_17": "araññe vasitvā mamaccayenāgantvā rajjaṁ gaṇhathā’’ti uyyojesi.",
  "atk-s0502a10:93_18": "Te pitaraṁ vanditvā pāsādā otarante rājaṅgaṇe kīḷamāno sūriyakumāro disvā taṁ kāraṇaṁ ñatvā tehi saddhiṁ nikkhami.",
  "atk-s0502a10:93_19": "Tesaṁ himavantaṁ paviṭṭhakāle bodhisatto maggā okkamma aññatarasmiṁ rukkhamūle nisīditvā sūriyakumāraṁ āha – ‘‘tāta,",
  "atk-s0502a10:93_20": "etaṁ saraṁ gantvā nhatvā ca pivitvā ca amhākampi paduminipaṇṇehi udakaṁ āharā’’ti.",
  "atk-s0502a10:93_21": "So pana saro vessavaṇṇassa santikā ekena dakarakkhasena laddho hoti.",
  "atk-s0502a10:93_22": "Vessavaṇṇo ca taṁ āha –",
  "atk-s0502a10:93_23": "‘‘ṭhapetvā devadhammajānanake ye ca aññe imaṁ saraṁ otaranti,",
  "atk-s0502a10:93_24": "te khādituṁ labhasī’’ti.",
  "atk-s0502a10:93_25": "Tato paṭṭhāya so taṁ saraṁ otiṇṇotiṇṇe devadhamme pucchitvā ajānante khādati,",
  "atk-s0502a10:93_26": "sūriyakumāropi taṁ saraṁ avīmaṁsitvāva otari,",
  "atk-s0502a10:93_27": "tena ca ‘‘devadhamme jānāsī’’ti pucchito ‘‘devadhammā nāma candimasūriyā’’ti āha.",
  "atk-s0502a10:93_28": "Atha naṁ ‘‘tvaṁ devadhamme na jānāsī’’ti udakaṁ pavesetvā attano bhavane ṭhapesi.",
  "atk-s0502a10:93_29": "Bodhisattopi taṁ cirāyantaṁ disvā candakumāraṁ pesesi.",
  "atk-s0502a10:93_30": "Sopi tena ‘‘devadhamme jānāsī’’ti pucchito ‘‘devadhammā nāma catasso disā’’ti āha.",
  "atk-s0502a10:93_31": "Dakarakkhaso tampi udakaṁ pavesetvā tattheva ṭhapesi.",
  "atk-s0502a10:94_0": "Bodhisatto tasmimpi cirāyante ‘‘antarāyena bhavitabba’’nti sayaṁ gantvā dvinnampi otaraṇapadaṁyeva disvā",
  "atk-s0502a10:94_1": "‘‘ayaṁ saro rakkhasapariggahito’’ti ñatvā khaggaṁ sannayhitvā dhanuṁ gahetvā aṭṭhāsi.",
  "atk-s0502a10:94_2": "Rakkhaso taṁ anotarantaṁ disvā vanakammikapurisavesenāgantvā āha –",
  "atk-s0502a10:94_3": "‘‘bho purisa,",
  "atk-s0502a10:94_4": "tvaṁ maggakilanto,",
  "atk-s0502a10:94_5": "kasmā imaṁ saraṁ otaritvā nhatvā ca pivitvā ca bhisamulālaṁ khāditvā pupphāni pilandhitvā na gacchasī’’ti.",
  "atk-s0502a10:94_6": "Bodhisatto taṁ disvāva ‘‘esa so yakkho’’ti ñatvā ‘‘tayā me bhātaro gahitā’’ti āha. Āma,",
  "atk-s0502a10:94_7": "mayā gahitāti.",
  "atk-s0502a10:94_8": "Kiṁ kāraṇāti?",
  "atk-s0502a10:94_9": "Ahaṁ imaṁ saraṁ otiṇṇotiṇṇe labhāmīti .",
  "atk-s0502a10:94_10": "Kiṁ pana sabbeva labhasīti?",
  "atk-s0502a10:94_11": "Devadhammajānanake ṭhapetvā avasese labhāmīti.",
  "atk-s0502a10:94_12": "Atthi pana te devadhammehi atthoti? Āma, atthīti.",
  "atk-s0502a10:94_13": "Ahaṁ kathessāmīti.",
  "atk-s0502a10:94_14": "Tena hi kathehīti.",
  "atk-s0502a10:94_15": "Na sakkā kiliṭṭhena gattena kathetunti.",
  "atk-s0502a10:94_16": "Yakkho bodhisattaṁ nhāpetvā pānīyaṁ pāyetvā alaṅkaritvā alaṅkatamaṇḍapamajjhe pallaṅkaṁ āropetvā sayamassa pādamūle nisīdi.",
  "atk-s0502a10:94_17": "Atha naṁ bodhisatto ‘‘sakkaccaṁ suṇāhī’’ti vatvā imaṁ gāthamāha –",
  "atk-s0502a10:95_0": "‘‘Hiriottappasampannā, sukkadhammasamāhitā;",
  "atk-s0502a10:96_0": "Santo sappurisā loke, devadhammāti vuccare’’ti. (jā. 1.1.6);",
  "atk-s0502a10:97_0": "Yakkho imaṁ dhammadesanaṁ sutvā pasanno bodhisattaṁ āha –",
  "atk-s0502a10:97_1": "‘‘paṇḍita,",
  "atk-s0502a10:97_2": "ahaṁ te pasanno,",
  "atk-s0502a10:97_3": "ekaṁ bhātaraṁ dammi,",
  "atk-s0502a10:97_4": "kataraṁ ānemī’’ti?",
  "atk-s0502a10:97_5": "‘‘Kaniṭṭhaṁ ānehī’’ti. Paṇḍita,",
  "atk-s0502a10:97_6": "tvaṁ kevalaṁ devadhamme jānāsiyeva,",
  "atk-s0502a10:97_7": "na pana tesu vattasīti.",
  "atk-s0502a10:97_8": "Kiṁ kāraṇāti?",
  "atk-s0502a10:97_9": "Yasmā jeṭṭhaṁ ṭhapetvā kaniṭṭhaṁ āharāpento jeṭṭhāpacāyikakammaṁ na karosīti,",
  "atk-s0502a10:97_10": "devadhamme cāhaṁ yakkha jānāmi,",
  "atk-s0502a10:97_11": "tesu ca vattāmi.",
  "atk-s0502a10:97_12": "Mayañhi etaṁ nissāya imaṁ araññaṁ paviṭṭhā.",
  "atk-s0502a10:97_13": "Etassa hi atthāya amhākaṁ pitaraṁ etassa mātā rajjaṁ yāci,",
  "atk-s0502a10:97_14": "amhākaṁ pana pitā taṁ varaṁ adatvā amhākaṁ anurakkhaṇatthāya araññe vāsaṁ anujāni,",
  "atk-s0502a10:97_15": "so kumāro anivattitvā amhehi saddhiṁ āgato.",
  "atk-s0502a10:97_16": "‘‘Taṁ araññe eko yakkho khādī’’ti vuttepi na koci saddahissati.",
  "atk-s0502a10:97_17": "Tenāhaṁ garahabhayabhīto tamevāharāpemīti.",
  "atk-s0502a10:97_18": "Yakkho bodhisattassa pasīditvā ‘‘sādhu paṇḍita,",
  "atk-s0502a10:97_19": "tvameva devadhamme jānāsi,",
  "atk-s0502a10:97_20": "devadhammesu ca vattasī’’ti dve bhātaro ānetvā adāsi.",
  "atk-s0502a10:97_21": "Atha naṁ bodhisatto yakkhabhāve ādīnavaṁ kathetvā pañcasu sīlesu patiṭṭhāpesi.",
  "atk-s0502a10:97_22": "So tena susaṁvihitārakkho tasmiṁ araññe vasitvā pitari kālakate yakkhaṁ ādāya bārāṇasiṁ gantvā rajjaṁ gahetvā candakumārassa uparajjaṁ,",
  "atk-s0502a10:97_23": "sūriyakumārassa senāpatiṭṭhānaṁ datvā yakkhassa ramaṇīye ṭhāne āyatanaṁ kārāpetvā yathā so lābhaggappatto hoti,",
  "atk-s0502a10:97_24": "tathā akāsi.",
  "atk-s0502a10:98_0": "Satthā imaṁ dhammadesanaṁ āharitvā jātakaṁ samodhānesi ‘‘tadā rakkhaso bahubhaṇḍikabhikkhu ahosi,",
  "atk-s0502a10:98_1": "sūriyakumāro ānando,",
  "atk-s0502a10:98_2": "candakumāro sāriputto,",
  "atk-s0502a10:98_3": "mahiṁsakumāro pana ahamevā’’ti.",
  "atk-s0502a10:98_4": "Evaṁ satthā jātakaṁ kathetvā ‘‘evaṁ tvaṁ, bhikkhu,",
  "atk-s0502a10:98_5": "pubbe devadhamme gavesamāno hiriottappasampanno vicaritvā idāni catuparisamajjhe iminā nīhārena ṭhatvā",
  "atk-s0502a10:98_6": "mama purato ‘appicchomhī’ti vadanto ayuttaṁ akāsi.",
  "atk-s0502a10:98_7": "Na hi sāṭakapaṭikkhepādimattena samaṇo nāma hotī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:99_0": "141.",
  "atk-s0502a10:100_0": " ‘‘Na naggacariyā na jaṭā na paṅkā, nānāsakā thaṇḍilasāyikā vā;",
  "atk-s0502a10:101_0": "Rajojallaṁ ukkuṭikappadhānaṁ, sodhenti maccaṁ avitiṇṇakaṅkha’’nti.",
  "atk-s0502a10:102_0": "Tattha nānāsakāti na anasakā,",
  "atk-s0502a10:102_1": "bhattapaṭikkhepakāti attho.",
  "atk-s0502a10:102_2": "Thaṇḍilasāyikāti bhūmisayanā.",
  "atk-s0502a10:102_3": "Rajojallanti kaddamalepanākārena sarīre sannihitarajo .",
  "atk-s0502a10:102_4": "Ukkuṭikappadhānanti ukkuṭikabhāvena āraddhavīriyaṁ.",
  "atk-s0502a10:102_5": "Idaṁ vuttaṁ hoti –",
  "atk-s0502a10:102_6": "yo hi macco ‘‘evaṁ ahaṁ lokanissaraṇasaṅkhātaṁ suddhiṁ pāpuṇissāmī’’ti imesu naggacariyādīsu yaṁ kiñci samādāya vatteyya,",
  "atk-s0502a10:102_7": "so kevalaṁ micchādassanañceva vaḍḍheyya,",
  "atk-s0502a10:102_8": "kilamathassa ca bhāgī assa.",
  "atk-s0502a10:102_9": "Na hi etāni susamādinnānipi aṭṭhavatthukāya kaṅkhāya avitiṇṇabhāvena avitiṇṇakaṅkhaṁ maccaṁ sodhentīti.",
  "atk-s0502a10:103_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:104_0": "Bahubhaṇḍikabhikkhuvatthu aṭṭhamaṁ.",
  "atk-s0502a10:105_0": "9. Santatimahāmattavatthu",
  "atk-s0502a10:106_0": "Alaṅkato cepīti imaṁ dhammadesanaṁ satthā jetavane viharanto santatimahāmattaṁ ārabbha kathesi.",
  "atk-s0502a10:107_0": "So hi ekasmiṁ kāle rañño pasenadikosalassa paccantaṁ kupitaṁ vūpasametvā āgato.",
  "atk-s0502a10:107_1": "Athassa rājā tuṭṭho satta divasāni rajjaṁ datvā ekaṁ naccagītakusalaṁ itthiṁ adāsi.",
  "atk-s0502a10:107_2": "So satta divasāni surāmadamatto hutvā sattame divase sabbālaṅkārapaṭimaṇḍito hatthikkhandhavaragato nhānatitthaṁ",
  "atk-s0502a10:107_3": "gacchanto satthāraṁ piṇḍāya pavisantaṁ dvārantare disvā hatthikkhandhavaragatova sīsaṁ cāletvā vanditvā pakkāmi.",
  "atk-s0502a10:107_4": "Satthā sitaṁ katvā ‘‘ko nu kho, bhante,",
  "atk-s0502a10:107_5": "sitapātukaraṇe hetū’’ti ānandattherena puṭṭho sitakāraṇaṁ ācikkhanto āha –",
  "atk-s0502a10:107_6": "‘‘passānanda,",
  "atk-s0502a10:107_7": "santatimahāmattaṁ,",
  "atk-s0502a10:107_8": "ajja sabbābharaṇapaṭimaṇḍitova mama santikaṁ āgantvā catuppadikagāthāvasāne arahattaṁ patvā sattatālamatte ākāse nisīditvā parinibbāyissatī’’ti.",
  "atk-s0502a10:107_9": "Mahājano therena saddhiṁ kathentassa satthu vacanaṁ assosi.",
  "atk-s0502a10:107_10": "Tattha micchādiṭṭhikā cintayiṁsu –",
  "atk-s0502a10:107_11": "‘‘passatha samaṇassa gotamassa kiriyaṁ,",
  "atk-s0502a10:107_12": "mukhappattameva bhāsati,",
  "atk-s0502a10:107_13": "ajja kira esa evaṁ surāmadamatto yathālaṅkatova etassa santike dhammaṁ sutvā parinibbāyissati,",
  "atk-s0502a10:107_14": "ajjeva taṁ musāvādena niggaṇhissāmā’’ti.",
  "atk-s0502a10:107_15": "Sammādiṭṭhikā cintesuṁ –",
  "atk-s0502a10:107_16": "‘‘aho buddhānaṁ mahānubhāvatā,",
  "atk-s0502a10:107_17": "ajja buddhalīḷañceva santatimahāmattalīḷañca daṭṭhuṁ labhissāmā’’ti.",
  "atk-s0502a10:108_0": "Santatimahāmattopi nhānatitthe divasabhāgaṁ udakakīḷaṁ kīḷitvā uyyānaṁ gantvā āpānabhūmiyaṁ nisīdi.",
  "atk-s0502a10:108_1": "Sāpi itthī raṅgamajjhaṁ otaritvā naccagītaṁ dassetuṁ ārabhi.",
  "atk-s0502a10:108_2": "Tassā sarīralīḷāya dassanatthaṁ sattāhaṁ appāhāratāya taṁ divasaṁ naccagītaṁ dassayamānāya antokucchiyaṁ",
  "atk-s0502a10:108_3": "satthakavātā samuṭṭhāya hadayamaṁsaṁ kantitvā agamaṁsu.",
  "atk-s0502a10:108_4": "Sā taṅkhaṇaññeva mukhena ceva akkhīhi ca vivaṭehi kālamakāsi.",
  "atk-s0502a10:108_5": "Santatimahāmatto ‘‘upadhāretha na’’nti vatvā ‘‘niruddhā,",
  "atk-s0502a10:108_6": "sāmī’’ti ca vuttamatteyeva balavasokena abhibhūto taṅkhaṇaññevassa sattāhaṁ pītasurā tattakapāle udakabindu viya parikkhayaṁ agamāsi.",
  "atk-s0502a10:108_7": "So ‘‘na me imaṁ sokaṁ aññe nibbāpetuṁ sakkhissanti aññatra tathāgatenā’’ti balakāyaparivuto sāyanhasamaye satthu santikaṁ gantvā vanditvā evamāha – ‘‘bhante,",
  "atk-s0502a10:108_8": "‘evarūpo me soko uppanno,",
  "atk-s0502a10:108_9": "taṁ me tumhe nibbāpetuṁ sakkhissathā’ti āgatomhi,",
  "atk-s0502a10:108_10": "paṭisaraṇaṁ me hothā’’ti.",
  "atk-s0502a10:108_11": "Atha naṁ satthā ‘‘sokaṁ nibbāpetuṁ samatthasseva santikaṁ āgatosi.",
  "atk-s0502a10:108_12": "Imissā hi itthiyā imināva ākārena matakāle tava rodantassa paggharitaassūni catunnaṁ mahāsamuddānaṁ udakato atirekatarānī’’ti vatvā imaṁ gāthamāha –",
  "atk-s0502a10:109_0": "‘‘Yaṁ pubbe taṁ visosehi, pacchā te māhu kiñcanaṁ;",
  "atk-s0502a10:110_0": "Majjhe ce no gahessasi,",
  "atk-s0502a10:110_1": "upasanto carissasī’’ti. (su. ni. 955, 1105; cūḷani.",
  "atk-s0502a10:110_2": "jatukaṇṇimāṇavapucchāniddesa 68);",
  "atk-s0502a10:111_0": "Gāthāpariyosāne santatimahāmatto arahattaṁ patvā attano āyusaṅkhāraṁ olokento tassa appavattanabhāvaṁ ñatvā satthāraṁ āha – ‘‘bhante,",
  "atk-s0502a10:111_1": "parinibbānaṁ me anujānāthā’’ti.",
  "atk-s0502a10:111_2": "Satthā tena katakammaṁ jānantopi ‘‘musāvādena niggaṇhanatthaṁ sannipatitā micchādiṭṭhikā okāsaṁ na labhissanti,",
  "atk-s0502a10:111_3": "‘buddhalīḷañceva santatimahāmattalīḷañca passissāmā’ti sannipatitā sammādiṭṭhikā iminā katakammaṁ sutvā",
  "atk-s0502a10:111_4": "puññesu ādaraṁ karissantī’’ti sallakkhetvā ‘‘tena hi tayā katakammaṁ mayhaṁ kathehi,",
  "atk-s0502a10:111_5": "kathento ca bhūmiyaṁ ṭhito akathetvā sattatālamatte ākāse ṭhito kathehī’’ti āha.",
  "atk-s0502a10:111_6": "So ‘‘sādhu,",
  "atk-s0502a10:111_7": "bhante’’ti satthāraṁ vanditvā ekatālappamāṇaṁ uggamma orohitvā puna satthāraṁ vanditvā uggacchanto paṭipāṭiyā",
  "atk-s0502a10:111_8": "sattatālappamāṇe ākāse pallaṅkena nisīditvā ‘‘suṇātha me, bhante,",
  "atk-s0502a10:111_9": "pubbakamma’’nti vatvā āha –",
  "atk-s0502a10:112_0": "Ito ekanavutikappe vipassīsammāsambuddhakāle ahaṁ bandhumatinagare ekasmiṁ kule nibbattitvā cintesiṁ –",
  "atk-s0502a10:112_1": "‘‘kiṁ nu kho paresaṁ chedaṁ vā pīḷaṁ vā akaraṇakamma’’nti upadhārento dhammaghosakakammaṁ disvā tato",
  "atk-s0502a10:112_2": "paṭṭhāya taṁ kammaṁ karonto mahājanaṁ samādapetvā ‘‘puññāni karotha,",
  "atk-s0502a10:112_3": "uposathadivasesu uposathaṁ samādiyatha,",
  "atk-s0502a10:112_4": "dānaṁ detha,",
  "atk-s0502a10:112_5": "dhammaṁ suṇātha,",
  "atk-s0502a10:112_6": "buddharatanādīhi sadisaṁ aññaṁ nāma natthi,",
  "atk-s0502a10:112_7": "tiṇṇaṁ ratanānaṁ sakkāraṁ karothā’’ti ugghosento vicarāmi.",
  "atk-s0502a10:112_8": "Tassa mayhaṁ saddaṁ sutvā buddhapitā bandhumatimahārājā maṁ pakkosāpetvā, ‘‘tāta,",
  "atk-s0502a10:112_9": "kiṁ karonto vicarasī’’ti pucchitvā, ‘‘deva,",
  "atk-s0502a10:112_10": "tiṇṇaṁ ratanānaṁ guṇaṁ pakāsetvā mahājanaṁ puññakammesu samādapento vicarāmī’’ti vutte,",
  "atk-s0502a10:112_11": "‘‘kattha nisinno vicarasī’’ti maṁ pucchitvā ‘‘padasāva,",
  "atk-s0502a10:112_12": "devā’’ti mayā vutte, ‘‘tāta,",
  "atk-s0502a10:112_13": "na tvaṁ evaṁ vicarituṁ arahasi,",
  "atk-s0502a10:112_14": "imaṁ pupphadāmaṁ pilandhitvā assapiṭṭhe nisinnova vicarā’’ti mayhaṁ muttādāmasadisaṁ pupphadāmaṁ datvā dantaṁ assaṁ adāsi.",
  "atk-s0502a10:112_15": "Atha maṁ raññā dinnaparihārena tatheva ugghosetvā vicarantaṁ puna rājā pakkosāpetvā, ‘‘tāta,",
  "atk-s0502a10:112_16": "kiṁ karonto vicarasī’’ti pucchitvā ‘‘tadeva,",
  "atk-s0502a10:112_17": "devā’’ti vutte, ‘‘tāta,",
  "atk-s0502a10:112_18": "assopi te nānucchaviko,",
  "atk-s0502a10:112_19": "idha nisīditvā vicarā’’ti catusindhavayuttarathaṁ adāsi.",
  "atk-s0502a10:112_20": "Tatiyavārepi me rājā saddaṁ sutvā pakkosāpetvā, ‘‘tāta,",
  "atk-s0502a10:112_21": "kiṁ karonto vicarasī’’ti pucchitvā ‘‘tadeva,",
  "atk-s0502a10:112_22": "devā’’ti vutte, ‘‘tāta,",
  "atk-s0502a10:112_23": "rathopi te nānucchaviko’’ti mayhaṁ mahantaṁ bhogakkhandhaṁ mahāpasādhanañca datvā ekañca hatthiṁ adāsi.",
  "atk-s0502a10:112_24": "Svāhaṁ sabbābharaṇapaṭimaṇḍito hatthikkhandhe nisinno asīti vassasahassāni dhammaghosakakammaṁ akāsiṁ,",
  "atk-s0502a10:112_25": "tassa me ettakaṁ kālaṁ kāyato candanagandho vāyati,",
  "atk-s0502a10:112_26": "mukhato uppalagandho vāyati.",
  "atk-s0502a10:112_27": "Idaṁ mayā katakammanti.",
  "atk-s0502a10:113_0": "Evaṁ so attano pubbakammaṁ kathetvā ākāse nisinnova tejodhātuṁ samāpajjitvā parinibbāyi.",
  "atk-s0502a10:113_1": "Sarīre aggijālā uṭṭhahitvā maṁsalohitaṁ jhāpesi,",
  "atk-s0502a10:113_2": "sumanapupphāni viya dhātuyo avasissiṁsu.",
  "atk-s0502a10:113_3": "Satthā suddhavatthaṁ pasāresi,",
  "atk-s0502a10:113_4": "dhātuyo tattha patiṁsu.",
  "atk-s0502a10:113_5": "Tā patte pakkhipitvā catumahāpathe thūpaṁ kāresi ‘‘mahājano vanditvā puññabhāgī bhavissatī’’ti.",
  "atk-s0502a10:113_6": "Bhikkhū dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a10:113_7": "santatimahāmatto gāthāvasāne arahattaṁ patvā alaṅkatapaṭiyattoyeva ākāse nisīditvā parinibbuto,",
  "atk-s0502a10:113_8": "kiṁ nu kho etaṁ ‘samaṇo’ti vattuṁ vaṭṭati udāhu brāhmaṇo’’ti.",
  "atk-s0502a10:113_9": "Satthā āgantvā ‘‘kāya nuttha,",
  "atk-s0502a10:113_10": "bhikkhave,",
  "atk-s0502a10:113_11": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a10:113_12": "‘‘bhikkhave,",
  "atk-s0502a10:113_13": "mama puttaṁ ‘samaṇo’tipi vattuṁ vaṭṭati,",
  "atk-s0502a10:113_14": "‘brāhmaṇo’tipi vattuṁ vaṭṭatiyevā’’ti vatvā dhammaṁ desento imaṁ gāthamāha –",
  "atk-s0502a10:114_0": "142.",
  "atk-s0502a10:115_0": " Alaṅkato cepi samaṁ careyya,",
  "atk-s0502a10:116_0": "Santo danto niyato brahmacārī;",
  "atk-s0502a10:117_0": "Sabbesu bhūtesu nidhāya daṇḍaṁ,",
  "atk-s0502a10:118_0": "So brāhmaṇo so samaṇo sa bhikkhū’’ti.",
  "atk-s0502a10:119_0": "Tattha alaṅkatoti vatthābharaṇehi paṭimaṇḍito.",
  "atk-s0502a10:119_1": "Tassattho –",
  "atk-s0502a10:119_2": "vatthālaṅkārādīhi alaṅkato cepi puggalo kāyādīhi samaṁ careyya,",
  "atk-s0502a10:119_3": "rāgādivūpasamena santo indriyadamanena danto catumagganiyamena niyato seṭṭhacariyāya brahmacārī kāyadaṇḍādīnaṁ",
  "atk-s0502a10:119_4": "oropitatāya sabbesu bhūtesu nidhāya daṇḍaṁ.",
  "atk-s0502a10:119_5": "So evarūpo bāhitapāpattā brāhmaṇotipi samitapāpattā samaṇotipi bhinnakilesattā bhikkhūtipi vattabboyevāti.",
  "atk-s0502a10:120_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:121_0": "Santatimahāmattavatthu navamaṁ.",
  "atk-s0502a10:122_0": "10. Pilotikatissattheravatthu",
  "atk-s0502a10:123_0": "Hirīnisedhoti imaṁ dhammadesanaṁ satthā jetavane viharanto pilotikattheraṁ ārabbha kathesi.",
  "atk-s0502a10:124_0": "Ekasmiñhi samaye ānandatthero ekaṁ pilotikakhaṇḍanivatthaṁ kapālaṁ ādāya bhikkhāya carantaṁ dārakaṁ disvā",
  "atk-s0502a10:124_1": "‘‘kiṁ te evaṁ vicaritvā jīvanato pabbajjā na uttaritarā’’ti vatvā, ‘‘bhante,",
  "atk-s0502a10:124_2": "ko maṁ pabbājessatī’’ti vutte ‘‘ahaṁ pabbājessāmī’’ti taṁ ādāya gantvā sahatthā nhāpetvā kammaṭṭhānaṁ datvā pabbājesi.",
  "atk-s0502a10:124_3": "Tañca pana nivatthapilotikakhaṇḍaṁ pasāretvā olokento parissāvanakaraṇamattampi gayhūpagaṁ kañci padesaṁ",
  "atk-s0502a10:124_4": "adisvā kapālena saddhiṁ ekissā rukkhasākhāya ṭhapesi.",
  "atk-s0502a10:124_5": "So pabbajitvā laddhūpasampado buddhānaṁ uppannalābhasakkāraṁ paribhuñjamāno mahagghāni cīvarāni acchādetvā",
  "atk-s0502a10:124_6": "vicaranto thūlasarīro hutvā ukkaṇṭhitvā ‘‘kiṁ me janassa saddhādeyyaṁ nivāsetvā vicaraṇena,",
  "atk-s0502a10:124_7": "attano pilotikameva nivāsessāmī’’ti taṁ ṭhānaṁ gantvā pilotikaṁ gahetvā ‘‘ahirika nillajja evarūpānaṁ",
  "atk-s0502a10:124_8": "vatthānaṁ acchādanaṭṭhānaṁ pahāya imaṁ pilotikakhaṇḍaṁ nivāsetvā kapālahattho bhikkhāya carituṁ gacchasī’’ti",
  "atk-s0502a10:124_9": "taṁ ārammaṇaṁ katvā attanāva attānaṁ ovadi,",
  "atk-s0502a10:124_10": "ovadantasseva panassa cittaṁ sannisīdi.",
  "atk-s0502a10:124_11": "So taṁ pilotikaṁ tattheva paṭisāmetvā nivattitvā vihārameva gato.",
  "atk-s0502a10:124_12": "So katipāhaccayena punapi ukkaṇṭhitvā tatheva vatvā nivatti,",
  "atk-s0502a10:124_13": "punapi tathevāti.",
  "atk-s0502a10:124_14": "Taṁ evaṁ aparāparaṁ vicarantaṁ disvā bhikkhū ‘‘kahaṁ , āvuso,",
  "atk-s0502a10:124_15": "gacchasī’’ti pucchanti.",
  "atk-s0502a10:124_16": "So ‘‘ācariyassa santikaṁ gacchāmāvuso’’ti vatvā eteneva nīhārena attano pilotikakhaṇḍameva ārammaṇaṁ",
  "atk-s0502a10:124_17": "katvā attānaṁ nisedhetvā katipāheneva arahattaṁ pāpuṇi.",
  "atk-s0502a10:124_18": "Bhikkhū āhaṁsu – ‘‘kiṁ, āvuso,",
  "atk-s0502a10:124_19": "na dāni ācariyassa santikaṁ gacchasi,",
  "atk-s0502a10:124_20": "nanu ayaṁ te vicaraṇamaggo’’ti. Āvuso,",
  "atk-s0502a10:124_21": "ācariyena saddhiṁ saṁsagge sati gatomhi,",
  "atk-s0502a10:124_22": "idāni pana me chinno saṁsaggo,",
  "atk-s0502a10:124_23": "tenassa santikaṁ na gacchāmīti.",
  "atk-s0502a10:124_24": "Bhikkhū tathāgatassa ārocesuṁ – ‘‘bhante,",
  "atk-s0502a10:124_25": "pilotikatthero aññaṁ byākarotī’’ti. Kimāha,",
  "atk-s0502a10:124_26": "bhikkhaveti?",
  "atk-s0502a10:124_27": "Idaṁ nāma, bhanteti.",
  "atk-s0502a10:124_28": "Taṁ sutvā satthā ‘‘āma,",
  "atk-s0502a10:124_29": "bhikkhave,",
  "atk-s0502a10:124_30": "mama putto saṁsagge sati ācariyassa santikaṁ gato,",
  "atk-s0502a10:124_31": "idāni panassa saṁsaggo chinno,",
  "atk-s0502a10:124_32": "attanāva attānaṁ nisedhetvā arahattaṁ patto’’ti vatvā imā gāthā abhāsi –",
  "atk-s0502a10:125_0": "143.",
  "atk-s0502a10:126_0": " ‘‘Hirīnisedho puriso, koci lokasmiṁ vijjati;",
  "atk-s0502a10:127_0": "Yo niddaṁ apabodheti, asso bhadro kasāmiva.",
  "atk-s0502a10:128_0": "144.",
  "atk-s0502a10:129_0": " ‘‘Asso yathā bhadro kasāniviṭṭho,",
  "atk-s0502a10:130_0": "Ātāpino saṁvegino bhavātha;",
  "atk-s0502a10:131_0": "Saddhāya sīlena ca vīriyena ca,",
  "atk-s0502a10:132_0": "Samādhinā dhammavinicchayena ca;",
  "atk-s0502a10:133_0": "Sampannavijjācaraṇā patissatā,",
  "atk-s0502a10:134_0": "Jahissatha dukkhamidaṁ anappaka’’nti.",
  "atk-s0502a10:135_0": "Tattha anto uppannaṁ akusalavitakkaṁ hiriyā nisedhetīti hirīnisedho.",
  "atk-s0502a10:135_1": "Koci lokasminti evarūpo puggalo dullabho,",
  "atk-s0502a10:135_2": "kocideva lokasmiṁ vijjati.",
  "atk-s0502a10:135_3": "Yo niddanti appamatto samaṇadhammaṁ karonto attano uppannaṁ niddaṁ apaharanto bujjhatīti apabodheti.",
  "atk-s0502a10:135_4": "Kasāmivāti yathā bhadro asso attani patamānaṁ kasaṁ apaharati,",
  "atk-s0502a10:135_5": "attani patituṁ na deti.",
  "atk-s0502a10:135_6": "Yo evaṁ niddaṁ apabodheti,",
  "atk-s0502a10:135_7": "so dullabhoti attho.",
  "atk-s0502a10:136_0": "Dutiyagāthāya ayaṁ saṅkhepattho –",
  "atk-s0502a10:136_1": "‘‘bhikkhave,",
  "atk-s0502a10:136_2": "yathā bhadro asso pamādamāgamma kasāya niviṭṭho,",
  "atk-s0502a10:136_3": "ahampi nāma kasāya pahaṭo’’ti aparabhāge ātappaṁ karoti,",
  "atk-s0502a10:136_4": "evaṁ tumhepi ātāpino saṁvegino bhavatha,",
  "atk-s0502a10:136_5": "evaṁbhūtā lokiyalokuttarāya duvidhāya saddhāya ca catupārisuddhisīlena ca kāyikacetasikavīriyena ca aṭṭhasamāpattisamādhinā",
  "atk-s0502a10:136_6": "ca kāraṇākāraṇajānanalakkhaṇena dhammavinicchayena ca samannāgatā hutvā tissannaṁ vā aṭṭhannaṁ vā vijjānaṁ,",
  "atk-s0502a10:136_7": "pañcadasannañca caraṇānaṁ sampattiyā sampannavijjācaraṇā.",
  "atk-s0502a10:136_8": "Upaṭṭhitasatitāya patissatā hutvā idaṁ anappakaṁ vaṭṭadukkhaṁ pajahissathāti.",
  "atk-s0502a10:137_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:138_0": "Pilotikatissattheravatthu dasamaṁ.",
  "atk-s0502a10:139_0": "11. Sukhasāmaṇeravatthu",
  "atk-s0502a10:140_0": "Udakañhi nayantīti imaṁ dhammadesanaṁ satthā jetavane viharanto sukhasāmaṇeraṁ ārabbha kathesi.",
  "atk-s0502a10:141_0": "Atītasmiñhi bārāṇasiseṭṭhino gandhakumāro nāma putto ahosi.",
  "atk-s0502a10:141_1": "Rājā tassa pitari kālakate taṁ pakkosāpetvā samassāsetvā mahantena sakkārena tasseva seṭṭhiṭṭhānaṁ adāsi.",
  "atk-s0502a10:141_2": "So tato paṭṭhāya gandhaseṭṭhīti paññāyi.",
  "atk-s0502a10:141_3": "Athassa bhaṇḍāgāriko dhanagabbhadvāraṁ vivaritvā, ‘‘sāmi,",
  "atk-s0502a10:141_4": "idaṁ te ettakaṁ pitu dhanaṁ,",
  "atk-s0502a10:141_5": "ettakaṁ pitāmahādīna’’nti nīharitvā dassesi.",
  "atk-s0502a10:141_6": "So taṁ dhanarāsiṁ oloketvā āha –",
  "atk-s0502a10:141_7": "‘‘kiṁ pana te imaṁ dhanaṁ gahetvā na gamiṁsū’’ti. ‘‘Sāmi,",
  "atk-s0502a10:141_8": "dhanaṁ gahetvā gatā nāma natthi.",
  "atk-s0502a10:141_9": "Attanā kataṁ kusalākusalameva hi ādāya sattā gacchantī’’ti.",
  "atk-s0502a10:141_10": "So cintesi –",
  "atk-s0502a10:141_11": "‘‘te bālatāya dhanaṁ saṇṭhāpetvā pahāya gatā,",
  "atk-s0502a10:141_12": "ahaṁ panetaṁ gahetvāva gamissāmī’’ti.",
  "atk-s0502a10:141_13": "Evaṁ pana cintento ‘‘dānaṁ vā dassāmi,",
  "atk-s0502a10:141_14": "pūjaṁ vā karissāmī’’ti acintetvā ‘‘idaṁ sabbaṁ khāditvāva gamissāmī’’ti cintesi.",
  "atk-s0502a10:141_15": "So satasahassaṁ vissajjetvā phalikamayaṁ nhānakoṭṭhakaṁ kāresi,",
  "atk-s0502a10:141_16": "satasahassaṁ datvā phalikamayameva nhānaphalakaṁ,",
  "atk-s0502a10:141_17": "satasahassaṁ datvā nisīdanapallaṅkaṁ,",
  "atk-s0502a10:141_18": "satasahassaṁ datvā bhojanapātiṁ,",
  "atk-s0502a10:141_19": "satasahassameva datvā bhojanaṭṭhāne maṇḍapaṁ kārāpesi,",
  "atk-s0502a10:141_20": "satasahassaṁ datvā bhojanapātiyā āsittakūpadhānaṁ kāresi,",
  "atk-s0502a10:141_21": "satasahasseneva gehe sīhapañjaraṁ saṇṭhāpesi,",
  "atk-s0502a10:141_22": "attano pātarāsatthāya sahassaṁ adāsi,",
  "atk-s0502a10:141_23": "sāyamāsatthāyapi sahassameva.",
  "atk-s0502a10:141_24": "Puṇṇamadivase pana bhojanatthāya satasahassaṁ dāpesi,",
  "atk-s0502a10:141_25": "taṁ bhattaṁ bhuñjanadivase satasahassaṁ vissajjetvā nagaraṁ alaṅkaritvā bheriṁ carāpesi –",
  "atk-s0502a10:141_26": "‘‘gandhaseṭṭhissa kira bhattabhuñjanākāraṁ olokentū’’ti.",
  "atk-s0502a10:142_0": "Mahājano mañcātimañce bandhitvā sannipati.",
  "atk-s0502a10:142_1": "Sopi satasahassagghanake nhānakoṭṭhake satasahassagghanake phalake nisīditvā soḷasahi gandhodakaghaṭehi",
  "atk-s0502a10:142_2": "nhatvā taṁ sīhapañjaraṁ vivaritvā tasmiṁ pallaṅke nisīdi.",
  "atk-s0502a10:142_3": "Athassa tasmiṁ āsittakūpadhāne taṁ pātiṁ ṭhapetvā satasahassagghanakaṁ bhojanaṁ vaḍḍhesuṁ.",
  "atk-s0502a10:142_4": "So nāṭakaparivuto evarūpāya sampattiyā taṁ bhojanaṁ bhuñjati.",
  "atk-s0502a10:142_5": "Aparena samayena eko gāmikamanusso attano paribbayāharaṇatthaṁ dāruādīni yānake pakkhipitvā nagaraṁ gantvā sahāyakassa gehe nivāsaṁ gaṇhi.",
  "atk-s0502a10:142_6": "Tadā pana puṇṇamadivaso hoti.",
  "atk-s0502a10:142_7": "‘‘Gandhaseṭṭhino bhuñjanalīḷaṁ olokentū’’ti nagare bheriṁ carāpesi.",
  "atk-s0502a10:142_8": "Atha naṁ sahāyako āha – ‘‘samma,",
  "atk-s0502a10:142_9": "gandhaseṭṭhino te bhuñjanalīḷaṁ diṭṭhapubba’’nti.",
  "atk-s0502a10:142_10": "‘‘Na diṭṭhapubbaṁ,",
  "atk-s0502a10:142_11": "sammā’’ti.",
  "atk-s0502a10:142_12": "‘‘Tena hi ehi, gacchāma,",
  "atk-s0502a10:142_13": "ayaṁ nagare bherī carati,",
  "atk-s0502a10:142_14": "etassa mahāsampattiṁ passāmā’’ti nagaravāsī janapadavāsiṁ gahetvā agamāsi.",
  "atk-s0502a10:142_15": "Mahājanopi mañcātimañce abhiruhitvā passati.",
  "atk-s0502a10:142_16": "Gāmavāsī bhattagandhaṁ ghāyitvāva nagaravāsiṁ āha –",
  "atk-s0502a10:142_17": "‘‘mayhaṁ etāya pātiyā bhattapiṇḍe pipāsā jātā’’ti. Samma,",
  "atk-s0502a10:142_18": "mā etaṁ patthayi,",
  "atk-s0502a10:142_19": "na sakkā laddhunti. Samma,",
  "atk-s0502a10:142_20": "alabhanto na jīvissāmīti.",
  "atk-s0502a10:142_21": "So taṁ paṭibāhituṁ asakkonto parisapariyante ṭhatvā ‘‘paṇamāmi te,",
  "atk-s0502a10:142_22": "sāmī’’ti tikkhattuṁ mahāsaddaṁ nicchāretvā ‘‘ko eso’’ti vutte ahaṁ, sāmīti.",
  "atk-s0502a10:142_23": "‘‘Kimeta’’nti.",
  "atk-s0502a10:142_24": "‘‘Ayaṁ eko gāmavāsī tumhākaṁ pātiyaṁ bhattapiṇḍe pipāsaṁ upādesi,",
  "atk-s0502a10:142_25": "ekaṁ bhattapiṇḍaṁ dāpethā’’ti.",
  "atk-s0502a10:142_26": "‘‘Na sakkā laddhu’’nti. ‘‘Kiṁ, samma,",
  "atk-s0502a10:142_27": "sutaṁ te’’ti?",
  "atk-s0502a10:142_28": "‘‘Sutaṁ me,",
  "atk-s0502a10:142_29": "apica labhanto jīvissāmi,",
  "atk-s0502a10:142_30": "alabhantassa me maraṇaṁ bhavissatī’’ti.",
  "atk-s0502a10:142_31": "So punapi viravi –",
  "atk-s0502a10:142_32": "‘‘ayaṁ kira, sāmi,",
  "atk-s0502a10:142_33": "alabhanto marissati,",
  "atk-s0502a10:142_34": "jīvitamassa dethā’’ti.",
  "atk-s0502a10:142_35": "Ambho bhattapiṇḍo nāma satampi agghati,",
  "atk-s0502a10:142_36": "satadvayampi agghati.",
  "atk-s0502a10:142_37": "Yo yo yācati,",
  "atk-s0502a10:142_38": "tassa tassa dadamāno ahaṁ kiṁ bhuñjissāmīti? Sāmi,",
  "atk-s0502a10:142_39": "ayaṁ alabhanto marissati,",
  "atk-s0502a10:142_40": "jīvitamassa dethāti.",
  "atk-s0502a10:142_41": "Na sakkāva mudhā laddhuṁ,",
  "atk-s0502a10:142_42": "yadi pana alabhanto na jīvati,",
  "atk-s0502a10:142_43": "tīṇi saṁvaccharāni mama gehe bhatiṁ karotu,",
  "atk-s0502a10:142_44": "evamassa bhattapātiṁ dāpessāmīti.",
  "atk-s0502a10:142_45": "Gāmavāsī taṁ sutvā ‘‘evaṁ hotu,",
  "atk-s0502a10:142_46": "sammā’’ti sahāyakaṁ vatvā puttadāraṁ pahāya ‘‘bhattapātiatthāya tīṇi saṁvaccharāni bhatiṁ karissāmī’’ti seṭṭhissa gehaṁ pāvisi.",
  "atk-s0502a10:142_47": "So bhatiṁ karonto sabbakiccāni sakkaccaṁ akāsi.",
  "atk-s0502a10:142_48": "Gehe vā araññe vā rattiṁ vā divā vā sabbāni kattabbakammāni katāneva paññāyiṁsu.",
  "atk-s0502a10:142_49": "‘‘Bhattabhatiko’’ti ca vutte sakalanagarepi paññāyi.",
  "atk-s0502a10:142_50": "Athassa divase paripuṇṇe bhattaveyyāvaṭiko ‘‘bhattabhatikassa, sāmi,",
  "atk-s0502a10:142_51": "divaso puṇṇo,",
  "atk-s0502a10:142_52": "dukkaraṁ tena kataṁ tīṇi saṁvaccharāni bhatiṁ karontena,",
  "atk-s0502a10:142_53": "ekampi kammaṁ na kopitapubba’’nti āha.",
  "atk-s0502a10:143_0": "Athassa seṭṭhi attano sāyapātarāsatthāya dve sahassāni,",
  "atk-s0502a10:143_1": "tassa pātarāsatthāya sahassanti tīṇi sahassāni dāpetvā āha –",
  "atk-s0502a10:143_2": "‘‘ajja mayhaṁ kattabbaṁ parihāraṁ tasseva karothā’’ti.",
  "atk-s0502a10:143_3": "Vatvā ca pana ṭhapetvā ekaṁ cintāmaṇiṁ nāma piyabhariyaṁ avasesajanampi ‘‘ajja tameva parivārethā’’ti vatvā sabbasampattiṁ tassa niyyādesi.",
  "atk-s0502a10:143_4": "So seṭṭhino nhānodakena tasseva koṭṭhake tasmiṁ phalake nisinno nhatvā tasseva nivāsanasāṭake nivāsetvā tasseva pallaṅke nisīdi.",
  "atk-s0502a10:143_5": "Seṭṭhipi nagare bheriṁ carāpesi –",
  "atk-s0502a10:143_6": "‘‘bhattabhatiko gandhaseṭṭhissa gehe tīṇi saṁvaccharāni bhatiṁ katvā pātiṁ labhi,",
  "atk-s0502a10:143_7": "tassa bhuñjanasampattiṁ olokentū’’ti.",
  "atk-s0502a10:143_8": "Mahājano mañcātimañce abhiruhitvā passati,",
  "atk-s0502a10:143_9": "gāmavāsissa olokitolokitaṭṭhānaṁ kampanākārappattaṁ ahosi.",
  "atk-s0502a10:143_10": "Nāṭakā parivāretvā aṭṭhasuṁ,",
  "atk-s0502a10:143_11": "tassa purato bhattapātiṁ vaḍḍhetvā ṭhapayiṁsu.",
  "atk-s0502a10:143_12": "Athassa hatthadhovanavelāya gandhamādane eko paccekabuddho sattame divase samāpattito vuṭṭhāya ‘‘kattha",
  "atk-s0502a10:143_13": "nu kho ajja bhikkhācāratthāya gacchāmī’’ti upadhārento bhattabhatikaṁ addasa.",
  "atk-s0502a10:143_14": "Atha so ‘‘ayaṁ tīṇi saṁvaccharāni bhatiṁ katvā bhattapātiṁ labhi,",
  "atk-s0502a10:143_15": "atthi nu kho etassa saddhā,",
  "atk-s0502a10:143_16": "natthī’’ti upadhārento ‘‘atthī’’ti ñatvā ‘‘saddhāpi ekacce saṅgahaṁ kātuṁ na sakkonti,",
  "atk-s0502a10:143_17": "sakkhissati nu kho me saṅgahaṁ kātu’’nti cintetvā ‘‘sakkhissati ceva mama ca saṅgahakaraṇaṁ nissāya mahāsampattiṁ",
  "atk-s0502a10:143_18": "labhissatī’’ti ñatvā cīvaraṁ pārupitvā pattamādāya vehāsaṁ abbhuggantvā parisantarena gantvā tassa purato",
  "atk-s0502a10:143_19": "ṭhitameva attānaṁ dassesi.",
  "atk-s0502a10:144_0": "So paccekabuddhaṁ disvā cintesi –",
  "atk-s0502a10:144_1": "‘‘ahaṁ pubbe adinnabhāvena ekissā bhattapātiyā atthāya tīṇi saṁvaccharāni paragehe bhatiṁ akāsiṁ,",
  "atk-s0502a10:144_2": "idāni me idaṁ bhattaṁ ekaṁ rattindivaṁ rakkheyya,",
  "atk-s0502a10:144_3": "sace pana naṁ ayyassa dassāmi,",
  "atk-s0502a10:144_4": "anekānipi kappakoṭisahassāni rakkhissati ,",
  "atk-s0502a10:144_5": "ayyasseva naṁ dassāmī’’ti.",
  "atk-s0502a10:144_6": "So tīṇi saṁvaccharāni bhatiṁ katvā laddhabhattapātito ekapiṇḍampi mukhe aṭṭhapetvā taṇhaṁ vinodetvā sayameva",
  "atk-s0502a10:144_7": "pātiṁ ukkhipitvā paccekabuddhassa santikaṁ gantvā pātiṁ aññassa hatthe datvā pañcapatiṭṭhitena vanditvā",
  "atk-s0502a10:144_8": "pātiṁ vāmahatthena gahetvā dakkhiṇahatthena tassa patte bhattaṁ ākiri.",
  "atk-s0502a10:144_9": "Paccekabuddho bhattassa upaḍḍhasesakāle pattaṁ hatthena pidahi.",
  "atk-s0502a10:144_10": "Atha naṁ so āha – ‘‘bhante,",
  "atk-s0502a10:144_11": "ekova paṭiviso na sakkā dvidhā kātuṁ,",
  "atk-s0502a10:144_12": "mā maṁ idhalokena saṅgaṇhatha,",
  "atk-s0502a10:144_13": "paralokena saṅgahameva karotha,",
  "atk-s0502a10:144_14": "sāvasesaṁ akatvā niravasesameva dassāmī’’ti.",
  "atk-s0502a10:144_15": "Attano hi thokampi anavasesetvā dinnaṁ niravasesadānaṁ nāma,",
  "atk-s0502a10:144_16": "taṁ mahapphalaṁ hoti.",
  "atk-s0502a10:144_17": "So tathā karonto sabbaṁ datvā puna vanditvā āha – ‘‘bhante,",
  "atk-s0502a10:144_18": "ekaṁ bhattapātiṁ nissāya tīṇi saṁvaccharāni me paragehe bhatiṁ karontena dukkhaṁ anubhūtaṁ,",
  "atk-s0502a10:144_19": "idāni me nibbattanibbattaṭṭhāne sukhameva hotu,",
  "atk-s0502a10:144_20": "tumhehi diṭṭhadhammasseva bhāgī assa’’nti.",
  "atk-s0502a10:144_21": "Paccekabuddho ‘‘evaṁ hotu,",
  "atk-s0502a10:144_22": "cintāmaṇi viya te sabbakāmadado manosaṅkappā puṇṇacando viya pūrentū’’ti anumodanaṁ karonto –",
  "atk-s0502a10:145_0": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0502a10:146_0": "Sabbe pūrentu saṅkappā, cando pannaraso yathā.",
  "atk-s0502a10:147_0": "‘‘Icchitaṁ patthikaṁ tuyhaṁ, khippameva samijjhatu;",
  "atk-s0502a10:148_0": "Sabbe pūrentu saṅkappā, maṇi jotiraso yathā’’ti. –",
  "atk-s0502a10:149_0": "Vatvā ‘‘ayaṁ mahājano yāva gandhamādanapabbatagamanā maṁ passanto tiṭṭhatū’’ti adhiṭṭhāya ākāsena gandhamādanaṁ agamāsi.",
  "atk-s0502a10:150_0": "Mahājanopi naṁ passantova aṭṭhāsi.",
  "atk-s0502a10:150_1": "So tattha gantvā taṁ piṇḍapātaṁ pañcasatānaṁ paccekabuddhānaṁ vibhajitvā adāsi.",
  "atk-s0502a10:150_2": "Sabbe attano pahonakaṁ gaṇhiṁsu.",
  "atk-s0502a10:150_3": "‘‘Appo piṇḍapāto kathaṁ pahosī’’ti na cintetabbaṁ.",
  "atk-s0502a10:150_4": "Cattāri hi acinteyyāni (a. ni.",
  "atk-s0502a10:150_5": "4.77) vuttāni,",
  "atk-s0502a10:150_6": "tatrāyaṁ paccekabuddhavisayoti.",
  "atk-s0502a10:150_7": "Mahājano paccekabuddhānaṁ piṇḍapātaṁ vibhajitvā diyyamānaṁ disvā sādhukārasahassāni pavattesi,",
  "atk-s0502a10:150_8": "asanisatanipākasaddo viya ahosi.",
  "atk-s0502a10:150_9": "Taṁ sutvā gandhaseṭṭhi cintesi –",
  "atk-s0502a10:150_10": "‘‘bhattabhatiko mayā dinnasampattiṁ dhāretuṁ nāsakkhi maññe,",
  "atk-s0502a10:150_11": "tenāyaṁ mahājano parihāsaṁ karonto sannipatito nadatī’’ti.",
  "atk-s0502a10:150_12": "So tappavattijānanatthaṁ manusse pesesi.",
  "atk-s0502a10:150_13": "Te āgantvā ‘‘sampattidhārakā nāma, sāmi,",
  "atk-s0502a10:150_14": "evaṁ hontū’’ti vatvā taṁ pavattiṁ ārocesuṁ.",
  "atk-s0502a10:150_15": "Seṭṭhi taṁ sutvāva pañcavaṇṇāya pītiyā phuṭṭhasarīro hutvā ‘‘aho dukkaraṁ tena kataṁ,",
  "atk-s0502a10:150_16": "ahaṁ ettakaṁ kālaṁ evarūpāya sampattiyā ṭhito kiñci dātuṁ nāsakkhi’’nti taṁ pakkosāpetvā ‘‘saccaṁ kira tayā idaṁ nāma kata’’nti pucchitvā ‘‘āma,",
  "atk-s0502a10:150_17": "sāmī’’ti vutte, ‘‘handa,",
  "atk-s0502a10:150_18": "sahassaṁ gahetvā tava dāne mayhampi pattiṁ dehī’’ti āha.",
  "atk-s0502a10:150_19": "So tathā akāsi.",
  "atk-s0502a10:150_20": "Seṭṭhipissa sabbaṁ attano santakaṁ majjhe bhinditvā adāsi.",
  "atk-s0502a10:151_0": "Catasso hi sampadā nāma –",
  "atk-s0502a10:151_1": "vatthusampadā,",
  "atk-s0502a10:151_2": "paccayasampadā,",
  "atk-s0502a10:151_3": "cetanāsampadā,",
  "atk-s0502a10:151_4": "guṇātirekasampadāti.",
  "atk-s0502a10:151_5": "Tattha nirodhasamāpattiraho arahā vā anāgāmī vā dakkhiṇeyyo vatthusampadā nāma.",
  "atk-s0502a10:151_6": "Paccayānaṁ dhammena samena uppatti paccayasampadā nāma.",
  "atk-s0502a10:151_7": "Dānato pubbe dānakāle pacchā bhāgeti tīsu kālesu cetanāya somanassasahagatañāṇasampayuttabhāvo cetanāsampadā nāma.",
  "atk-s0502a10:151_8": "Dakkhiṇeyyassa samāpattito vuṭṭhitabhāvo guṇātirekasampadā nāmāti.",
  "atk-s0502a10:151_9": "Imassa ca khīṇāsavo paccekabuddho dakkhiṇeyyā,",
  "atk-s0502a10:151_10": "bhatiṁ katvā laddhabhāvena paccayo dhammato uppanno,",
  "atk-s0502a10:151_11": "tīsu kālesu parisuddhā cetanā,",
  "atk-s0502a10:151_12": "samāpattito vuṭṭhitamatto paccekabuddho guṇātirekoti catassopi sampadā nipphannā.",
  "atk-s0502a10:151_13": "Etāsaṁ ānubhāvena diṭṭheva dhamme mahāsampattiṁ pāpuṇanti.",
  "atk-s0502a10:151_14": "Tasmā so seṭṭhino santikā sampattiṁ labhi.",
  "atk-s0502a10:151_15": "Aparabhāge ca rājāpi iminā katakammaṁ sutvā taṁ pakkosāpetvā sahassaṁ datvā pattiṁ gahetvā tuṭṭhamānaso",
  "atk-s0502a10:151_16": "mahantaṁ bhogakkhandhaṁ datvā seṭṭhiṭṭhānaṁ adāsi.",
  "atk-s0502a10:151_17": "Bhattabhatikaseṭṭhītissa nāmaṁ akāsi.",
  "atk-s0502a10:151_18": "So gandhaseṭṭhinā saddhiṁ sahāyo hutvā ekato khādanto pivanto yāvatāyukaṁ ṭhatvā tato cuto devaloke nibbattitvā",
  "atk-s0502a10:151_19": "ekaṁ buddhantaraṁ dibbasampattiṁ anubhavitvā imasmiṁ buddhuppāde sāvatthiyaṁ sāriputtattherassūpaṭṭhākakule",
  "atk-s0502a10:151_20": "paṭisandhiṁ gaṇhi.",
  "atk-s0502a10:151_21": "Athassa mātā laddhagabbhaparihārā katipāhaccayena ‘‘aho vatāhaṁ pañcasatehi bhikkhūhi saddhiṁ sāriputtattherassa",
  "atk-s0502a10:151_22": "satarasabhojanaṁ datvā kāsāyavatthanivatthā suvaṇṇasarakaṁ ādāya āsanapariyante nisinnā tesaṁ bhikkhūnaṁ",
  "atk-s0502a10:151_23": "ucchiṭṭhāvasesakaṁ paribhuñjeyya’’nti dohaḷinī hutvā tatheva katvā dohaḷaṁ paṭivinodesi.",
  "atk-s0502a10:151_24": "Sā sesamaṅgalesupi tathārūpameva dānaṁ datvā puttaṁ vijāyitvā nāmaggahaṇadivase ‘‘puttassa me, bhante,",
  "atk-s0502a10:151_25": "sikkhāpadāni dethā’’ti theraṁ āha.",
  "atk-s0502a10:151_26": "Thero ‘‘kimassa nāma’’nti pucchi. ‘‘Bhante,",
  "atk-s0502a10:151_27": "puttassa me paṭisandhiggahaṇato paṭṭhāya imasmiṁ gehe kassaci dukkhaṁ nāma na bhūtapubbaṁ,",
  "atk-s0502a10:151_28": "tenevassa sukhakumāroti nāmaṁ bhavissatī’’ti vutte tadevassa nāmaṁ gahetvā sikkhāpadāni adāsi.",
  "atk-s0502a10:152_0": "Tadā evañcassa mātu ‘‘nāhaṁ mama puttassa ajjhāsayaṁ bhindissāmī’’ti cittaṁ uppajji.",
  "atk-s0502a10:152_1": "Sā tassa kaṇṇavijjhanamaṅgalādīsupi tatheva dānaṁ adāsi.",
  "atk-s0502a10:152_2": "Kumāropi sattavassikakāle ‘‘icchāmahaṁ, amma,",
  "atk-s0502a10:152_3": "therassa santike pabbajitu’’nti āha.",
  "atk-s0502a10:152_4": "Sā ‘‘sādhu, tāta,",
  "atk-s0502a10:152_5": "nāhaṁ tava ajjhāsayaṁ bhindissāmī’’ti theraṁ nimantetvā bhojetvā, ‘‘bhante,",
  "atk-s0502a10:152_6": "putto me pabbajituṁ icchati,",
  "atk-s0502a10:152_7": "imāhaṁ sāyanhasamaye vihāraṁ ānessāmī’’ti theraṁ uyyojetvā ñātake sannipātetvā ‘‘puttassa me gihikāle",
  "atk-s0502a10:152_8": "kattabbaṁ kiccaṁ ajjeva karissāmā’’ti vatvā puttaṁ alaṅkaritvā mahantena sirisobhaggena vihāraṁ netvā",
  "atk-s0502a10:152_9": "therassa niyyādesi.",
  "atk-s0502a10:152_10": "Theropi taṁ, ‘‘tāta,",
  "atk-s0502a10:152_11": "pabbajjā nāma dukkarā ,",
  "atk-s0502a10:152_12": "sakkhissasi abhiramitu’’nti vatvā ‘‘karissāmi vo, bhante,",
  "atk-s0502a10:152_13": "ovāda’’nti vutte kammaṭṭhānaṁ datvā pabbājesi.",
  "atk-s0502a10:152_14": "Mātāpitaropissa pabbajjāya sakkāraṁ karontā antovihāreyeva sattāhaṁ buddhappamukhassa bhikkhusaṅghassa",
  "atk-s0502a10:152_15": "satarasabhojanaṁ datvā sāyaṁ attano gehaṁ agamaṁsu.",
  "atk-s0502a10:152_16": "Aṭṭhame divase sāriputtatthero bhikkhusaṅghe gāmaṁ paviṭṭhe vihāre kattabbakiccaṁ katvā sāmaṇeraṁ pattacīvaraṁ gāhāpetvā gāmaṁ piṇḍāya pāvisi.",
  "atk-s0502a10:152_17": "Sāmaṇero antarāmagge mātikādīni disvā paṇḍitasāmaṇero viya pucchi.",
  "atk-s0502a10:152_18": "Theropi tassa tatheva byākāsi.",
  "atk-s0502a10:152_19": "Sāmaṇero tāni kāraṇāni sutvā ‘‘sace tumhe attano pattacīvaraṁ gaṇheyyātha,",
  "atk-s0502a10:152_20": "ahaṁ nivatteyya’’nti vatvā therena tassa ajjhāsayaṁ abhinditvā,",
  "atk-s0502a10:152_21": "‘‘sāmaṇera,",
  "atk-s0502a10:152_22": "dehi mama pattacīvara’’nti pattacīvare gahite theraṁ vanditvā nivattamāno, ‘‘bhante,",
  "atk-s0502a10:152_23": "mayhaṁ āhāraṁ āharamāno satarasabhojanaṁ āhareyyāthā’’ti āha.",
  "atk-s0502a10:152_24": "Kuto taṁ labhissāmīti?",
  "atk-s0502a10:152_25": "Attano puññena alabhanto mama puññena labhissatha, bhanteti.",
  "atk-s0502a10:152_26": "Athassa thero kuñcikaṁ datvā gāmaṁ piṇḍāya pāvisi.",
  "atk-s0502a10:152_27": "Sopi vihāraṁ āgantvā therassa gabbhaṁ vivaritvā pavisitvā dvāraṁ pidhāya attano kāye ñāṇaṁ otāretvā nisīdi.",
  "atk-s0502a10:153_0": "Tassa guṇatejena sakkassa āsanaṁ uṇhākāraṁ dassesi.",
  "atk-s0502a10:153_1": "Sakko ‘‘kiṁ nu kho eta’’nti olokento sāmaṇeraṁ disvā ‘‘sukhasāmaṇero attano upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a10:153_2": "mayā tattha gantuṁ vaṭṭatī’’ti cintetvā cattāro mahārāje pakkosāpetvā ‘‘gacchatha, tātā,",
  "atk-s0502a10:153_3": "vihārassūpavane dussaddake sakuṇe palāpethā’’ti uyyojesi.",
  "atk-s0502a10:153_4": "Te tathā katvā sāmantā ārakkhaṁ gaṇhiṁsu.",
  "atk-s0502a10:153_5": "Candimasūriye ‘‘attano vimānāni gahetvā tiṭṭhathā’’ti āṇāpesi.",
  "atk-s0502a10:153_6": "Tepi tathā kariṁsu.",
  "atk-s0502a10:153_7": "Sayampi āviñchanaṭṭhāne ārakkhaṁ gaṇhi.",
  "atk-s0502a10:153_8": "Vihāro sannisinno niravo ahosi.",
  "atk-s0502a10:153_9": "Sāmaṇero ekaggacittena vipassanaṁ vaḍḍhetvā tīṇi maggaphalāni pāpuṇi.",
  "atk-s0502a10:153_10": "Thero ‘‘sāmaṇerena ‘satarasabhojanaṁ āhareyyāthā’ti vuttaṁ,",
  "atk-s0502a10:153_11": "kassa nu kho ghare sakkā laddhu’’nti olokento ekaṁ ajjhāsayasampannaṁ upaṭṭhākatulaṁ disvā tattha gantvā, ‘‘bhante,",
  "atk-s0502a10:153_12": "sādhu vo kataṁ ajja idhāgacchantehī’’ti tehi tuṭṭhamānasehi pattaṁ gahetvā nisīdāpetvā yāgukhajjakaṁ",
  "atk-s0502a10:153_13": "datvā yāva bhattakālaṁ dhammakathaṁ yācito tesaṁ sāraṇīyadhammakathaṁ kathetvā kālaṁ sallakkhetvā desanaṁ",
  "atk-s0502a10:153_14": "niṭṭhāpesi.",
  "atk-s0502a10:153_15": "Athassa satarasabhojanaṁ datvā taṁ ādāya gantukāmaṁ theraṁ disvā ‘‘bhuñjatha, bhante,",
  "atk-s0502a10:153_16": "aparampi te dassāmā’’ti theraṁ bhojetvā puna pattapūraṁ adaṁsu.",
  "atk-s0502a10:153_17": "Thero taṁ ādāya ‘‘sāmaṇero me chāto’’ti turitaturito vihāraṁ pāyāsi.",
  "atk-s0502a10:153_18": "Taṁ divasaṁ satthā pātova nikkhamitvā gandhakuṭiyaṁ nisinnova āvajjesi –",
  "atk-s0502a10:153_19": "‘‘ajja sukhasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a10:153_20": "nipphannaṁ nu kho tassa kicca’’nti.",
  "atk-s0502a10:153_21": "So tiṇṇaṁyeva maggaphalānaṁ pattabhāvaṁ disvā uttaripi upadhārento ‘‘sakkhissatāyaṁ ajja arahattaṁ pāpuṇituṁ ,",
  "atk-s0502a10:153_22": "sāriputto pana ‘sāmaṇero me chāto’ti vegena bhattaṁ ādāya nikkhamati,",
  "atk-s0502a10:153_23": "sace imasmiṁ arahattaṁ appatte bhattaṁ āharissati,",
  "atk-s0502a10:153_24": "imassa antarāyo bhavissati,",
  "atk-s0502a10:153_25": "mayā gantvā dvārakoṭṭhake ārakkhaṁ gaṇhituṁ vaṭṭatī’’ti cintetvā gandhakuṭito nikkhamitvā dvārakoṭṭhake ṭhatvā ārakkhaṁ gaṇhi.",
  "atk-s0502a10:154_0": "Theropi bhattaṁ āhari.",
  "atk-s0502a10:154_1": "Atha naṁ heṭṭhā vuttanayeneva cattāro pañhe pucchi.",
  "atk-s0502a10:154_2": "Pañhavissajjanāvasāne sāmaṇero arahattaṁ pāpuṇi.",
  "atk-s0502a10:154_3": "Satthā theraṁ āmantetvā ‘‘gaccha,",
  "atk-s0502a10:154_4": "sāriputta,",
  "atk-s0502a10:154_5": "sāmaṇerassa te bhattaṁ dehī’’ti āha.",
  "atk-s0502a10:154_6": "Thero gantvā dvāraṁ ākoṭesi.",
  "atk-s0502a10:154_7": "Sāmaṇeropi nikkhamitvā upajjhāyassa vattaṁ katvā ‘‘bhattakiccaṁ karohī’’ti vutte therassa bhattena anatthikabhāvaṁ",
  "atk-s0502a10:154_8": "ñatvā sattavassikakumāro taṅkhaṇaññeva arahattaṁ patto nīcāsanaṭṭhānaṁ paccavekkhanto bhattakiccaṁ katvā",
  "atk-s0502a10:154_9": "pattaṁ dhovi.",
  "atk-s0502a10:154_10": "Tasmiṁ kāle cattāro mahārājāno ārakkhaṁ vissajjesuṁ.",
  "atk-s0502a10:154_11": "Candimasūriyāpi vimānāni muñciṁsu.",
  "atk-s0502a10:154_12": "Sakkopi āviñchanaṭṭhāne ārakkhaṁ vissajjesi.",
  "atk-s0502a10:154_13": "Sūriyo nabhamajjhaṁ atikkantoyeva paññāyi.",
  "atk-s0502a10:154_14": "Bhikkhū ‘‘sāyanho paññāyati,",
  "atk-s0502a10:154_15": "sāmaṇerena ca idāneva bhattakiccaṁ kataṁ,",
  "atk-s0502a10:154_16": "kiṁ nu kho ajja pubbaṇho balavā jāto,",
  "atk-s0502a10:154_17": "sāyanho mando’’ti vadiṁsu.",
  "atk-s0502a10:154_18": "Satthā āgantvā ‘‘kāya nuttha,",
  "atk-s0502a10:154_19": "bhikkhave,",
  "atk-s0502a10:154_20": "etarahi kathāya sannisinnā’’ti pucchitvā, ‘‘bhante,",
  "atk-s0502a10:154_21": "ajja pubbaṇho balavā jāto,",
  "atk-s0502a10:154_22": "sāyanho mando,",
  "atk-s0502a10:154_23": "sāmaṇerena ca idāneva bhattakiccaṁ kataṁ,",
  "atk-s0502a10:154_24": "atha ca pana sūriyo nabhamajjhaṁ atikkantoyeva paññāyatī’’ti vutte,",
  "atk-s0502a10:154_25": "‘‘bhikkhave,",
  "atk-s0502a10:154_26": "evamevaṁ hoti puññavantānaṁ samaṇadhammakaraṇakāle.",
  "atk-s0502a10:154_27": "Ajja hi cattāro mahārājāno sāmantā ārakkhaṁ gaṇhiṁsu,",
  "atk-s0502a10:154_28": "candimasūriyā vimānāni gahetvā aṭṭhaṁsu,",
  "atk-s0502a10:154_29": "sakko āviñchanake ārakkhaṁ gaṇhi,",
  "atk-s0502a10:154_30": "ahampi dvārakoṭṭhake ārakkhaṁ gaṇhiṁ,",
  "atk-s0502a10:154_31": "ajja sukhasāmaṇero mātikāya udakaṁ harante,",
  "atk-s0502a10:154_32": "usukāre usuṁ ujuṁ karonte ,",
  "atk-s0502a10:154_33": "tacchake cakkādīni karonte disvā attānaṁ dametvā arahattaṁ patto’’ti vatvā imaṁ gāthamāha –",
  "atk-s0502a10:155_0": "145.",
  "atk-s0502a10:156_0": " ‘‘Udakañhi nayanti nettikā, usukārā namayanti tejanaṁ;",
  "atk-s0502a10:157_0": "Dāruṁ namayanti tacchakā, attānaṁ damayanti subbatā’’ti.",
  "atk-s0502a10:158_0": "Tattha subbatāti suvadā, sukhena ovaditabbā anusāsitabbāti attho. Sesaṁ heṭṭhā vuttanayameva.",
  "atk-s0502a10:159_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:160_0": "Sukhasāmaṇeravatthu ekādasamaṁ.",
  "atk-s0502a10:161_0": "Daṇḍavaggavaṇṇanā niṭṭhitā.",
  "atk-s0502a10:162_0": "Dasamo vaggo."
}