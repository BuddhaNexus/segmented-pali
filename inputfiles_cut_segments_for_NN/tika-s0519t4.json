{
  "tika-s0519t4:0_0": "4. Paṭiniddesavāravaṇṇanā",
  "tika-s0519t4:1_0": "1. Desanāhāravibhaṅgavaṇṇanā",
  "tika-s0519t4:2_0": "5.Anvatthasaññatanti atthānugatasaññabhāvaṁ,",
  "tika-s0519t4:2_1": "‘‘desanāhāro’’ti ayaṁ saññā anvatthā atthānugatāti attho.",
  "tika-s0519t4:3_0": "Avuttamevāti pubbe asaṁvaṇṇitapadameva. ‘‘Dhammaṁ vo’’tiādi (ma. ni.",
  "tika-s0519t4:3_1": "3.420) vacanassa sambandhaṁ dassetuṁ ‘‘kattha panā’’tiādi vuttaṁ.",
  "tika-s0519t4:3_2": "Tepiṭakassa hi buddhavacanassa saṁvaṇṇanālakkhaṇaṁ nettippakaraṇaṁ,",
  "tika-s0519t4:3_3": "tañca pariyattidhammasaṅgāhake suttapade saṁvaṇṇetabbabhāvena gahite gahitameva hoti.",
  "tika-s0519t4:3_4": "Tenāha ‘‘desanāhārena…pe… dassetī’’ti.",
  "tika-s0519t4:4_0": "Yesaṁ assādādīnaṁ vibhajanalakkhaṇo desanāhāro, te gāthāya,",
  "tika-s0519t4:4_1": "idhāpi ca āgate ‘‘assādaṁ ādīnava’’ntiādinā udāharaṇavasena vibhajituṁ ‘‘tattha katamo assādo’’tiādi āraddhaṁ.",
  "tika-s0519t4:4_2": "Tattha tatthāti tassaṁ ‘‘assādādīnavatā’’ti gāthāyaṁ vutto katamo assādo.",
  "tika-s0519t4:4_3": "Atha vā ‘‘assādaṁ ādīnava’’ntiādinā yo idha assādādīnaṁ uddeso,",
  "tika-s0519t4:4_4": "tattha katamo assādoti ceti attho. Esa nayo sesesupi.",
  "tika-s0519t4:4_5": "Kammakaraṇatthabhinnassa visayavisayitālakkhaṇassa assādadvayassa nidassanatthaṁ gāthādvayudāharaṇaṁ,",
  "tika-s0519t4:4_6": "tathā kāmavipariṇāmalakkhaṇassa,",
  "tika-s0519t4:4_7": "vaṭṭadukkhalakkhaṇassa cāti duvidhassāpi ādīnavassa nidassanatthaṁ ‘‘ariyamaggo nibbāna’’nti duvidhassāpi nissaraṇassa nidassananidassanatthañca dve dve gāthā udāhaṭā.",
  "tika-s0519t4:5_0": "Dhammo have rakkhati dhammacārinti (jā. 1.10.102-103; netti. 5, 26, 31; peṭako.",
  "tika-s0519t4:5_1": "22) ettha dhammacārino maggaphalanibbānehi sātisayārakkhā sambhavati,",
  "tika-s0519t4:5_2": "sampattibhavassāpi vipariṇāmasaṅkhāradukkhatāhi duggatibhāvo icchitovāti adhippāyenāha ‘‘nissaraṇaṁ anāmasitvā’’ti.",
  "tika-s0519t4:5_3": "Tathā hi vakkhati ‘‘nibbānaṁ vā upanidhāya sabbā upapattiyo duggatī’’ti.",
  "tika-s0519t4:6_0": "Avekkhassūti vidhānaṁ.",
  "tika-s0519t4:6_1": "Tassā pana avekkhāya pavattiākāro, visayo, kattā ca ‘‘suññato, lokaṁ,",
  "tika-s0519t4:6_2": "mogharājā’’ti padattayena vuttāti āha – ‘‘suññato…pe… āṇattī’’ti.",
  "tika-s0519t4:6_3": "Tattha saṅkhārānaṁ suññatā anattasabhāvatāya, attasuññatāya ca siyā. Yato te na vasavattino, attasāravirahitā ca, yato te anattā, rittā, tucchā ca attanā,",
  "tika-s0519t4:6_4": "tadubhayaṁ dasseti ‘‘avasavattitā’’tiādinā.",
  "tika-s0519t4:6_5": "Evaṁ maccutaro siyāti evaṁ paṭipattiyā maccutaro bhaveyyāti attho.",
  "tika-s0519t4:6_6": "Parikappetvā vidhiyamānassa maccutaraṇassa pubbabhāgapaṭipadā desanāya paccakkhato sijjhamānaṁ sātisayaṁ phalanti āha ‘‘tassa yaṁ…pe… phala’’nti.",
  "tika-s0519t4:7_0": "6.Udāharaṇavasenāti nidassanavasena.",
  "tika-s0519t4:7_1": "Tattha ‘‘puggalavibhāgenā’’ti iminā ugghaṭitaññuādipuggalapayojito assādādīsu bhagavato desanāvisesoti dasseti.",
  "tika-s0519t4:8_0": "Ghaṭitamattanti sotadvārānusārena manodvārikaviññāṇasantānena ālambitamattaṁ.",
  "tika-s0519t4:8_1": "Sassatādiākārassāti sassatucchedākārassa.",
  "tika-s0519t4:8_2": "Idañhi dvayaṁ dhammadesanāya cāletabbaṁ, na anulomikakhanti, yathābhūtañāṇaṁ vā.",
  "tika-s0519t4:8_3": "Etasmiñhi catukke āsayasāmaññatā. Vuttañhetaṁ –",
  "tika-s0519t4:9_0": "‘‘Sassatucchedadiṭṭhī ca, khanti cevānulomikā;",
  "tika-s0519t4:10_0": "Yathābhūtañca yaṁ ñāṇaṁ, etaṁ āsayasaññita’’nti. (visuddhi. mahāṭī. 1.136; dī. ni. ṭī.",
  "tika-s0519t4:10_1": "1.paṭhamamahāsaṅgītikathāvaṇṇanā; sārattha. ṭī.",
  "tika-s0519t4:10_2": "1.paṭhamamahāsaṅgītikathāvaṇṇanā, verañjakaṇḍavaṇṇanā; vi. vi. ṭī. 1.verañjakaṇḍavaṇṇanā);",
  "tika-s0519t4:11_0": "Calanāyāti vikkhambhanāya.",
  "tika-s0519t4:11_1": "Parānuvattiyāti samucchedanāya.",
  "tika-s0519t4:11_2": "Ugghaṭite jānātīti ugghaṭitaññūti mūlavibhujādipakkhepena saddasiddhi veditabbā.",
  "tika-s0519t4:11_3": "Vipañcitanti ‘‘visamaṁ candimasūriyā parivattantī’’tiādīsu (a. ni.",
  "tika-s0519t4:11_4": "4.70) viya bhāvanapuṁsakaniddesoti āha ‘‘mandaṁ saṇika’’nti.",
  "tika-s0519t4:11_5": "Nissaraṇaādīnavanissaraṇaassādādīnavanissaraṇānaṁ vibhāvanā veneyyattayavinayanasamatthā.",
  "tika-s0519t4:12_0": "Cattāroti assādo ca ādīnavo ca assādo ādīnavo ca assādo nissaraṇañcāti ete cattāro.",
  "tika-s0519t4:12_1": "Yadi nissaraṇavibhāvanā veneyyavinayanasamatthā,",
  "tika-s0519t4:12_2": "kasmā pañcamo na gahitoti āha ‘‘ādīnavāvacanato’’ti.",
  "tika-s0519t4:12_3": "Yadi hi ugghaṭitaññuṁ sandhāya ayaṁ nayo vuccati,",
  "tika-s0519t4:12_4": "nissaraṇamattena siddhaṁ siyā. Atha vipañcitaññuṁ, neyyaṁ vā,",
  "tika-s0519t4:12_5": "ādīnavo ca nissaraṇañca assādo ca ādīnavo nissaraṇañca vattabbo siyā? Tathā appavattattā na gahito.",
  "tika-s0519t4:12_6": "Tenāha ‘‘ādīnavāvacanato’’tiādi.",
  "tika-s0519t4:12_7": "Desananti sāmaññato gahitaṁ ‘‘suttekadesaṁ gāthaṁ vā’’ti viseseti.",
  "tika-s0519t4:12_8": "Padaparamaaggahaṇañcettha saupāyassa nissaraṇassa anāmaṭṭhattā.",
  "tika-s0519t4:13_0": "‘‘Kalyāṇa’’nti iminā iṭṭhavipāko,",
  "tika-s0519t4:13_1": "‘‘pāpaka’’nti aniṭṭhavipāko adhippetoti āha ‘‘ayaṁ assādo, ayaṁ ādīnavo’’ti.",
  "tika-s0519t4:13_2": "Lābhādīnaṁ puññaphalattā tadanurodhaṁ vā sandhāya ‘‘ayaṁ assādo’’ti vuttaṁ.",
  "tika-s0519t4:13_3": "Tabbipariyāyena alābhādīnaṁ ādīnavatā veditabbā.",
  "tika-s0519t4:14_0": "Kāmāti kilesakāmasahitā vatthukāmā.",
  "tika-s0519t4:14_1": "Virūparūpenāti appatirūpākārena. Mathentīti maddanti.",
  "tika-s0519t4:14_2": "Pabbajitomhīti pabbajjaṁ upagato amhi. Apaṇṇakanti avirajjhanakaṁ. Sāmaññanti samaṇabhāvo.",
  "tika-s0519t4:14_3": "Samitapāpabhāvoyeva seyyo sundarataro.",
  "tika-s0519t4:15_0": "Tattha ‘‘kāmā hi citrā madhurā manoramā’’ti ayaṁ assādo,",
  "tika-s0519t4:15_1": "‘‘virūparūpena mathenti citta’’nti ayaṁ ādīnavo,",
  "tika-s0519t4:15_2": "‘‘apaṇṇakaṁ sāmañña’’nti idaṁ nissaraṇanti āha ‘‘ayaṁ…pe… nissaraṇañcā’’ti.",
  "tika-s0519t4:16_0": "Phalādīnaṁ ekakavasena ca tikavasena ca pāḷiyaṁ udāhaṭattā vuttaṁ ‘‘dukavasenapī’’ti.",
  "tika-s0519t4:17_0": "Sukhā paṭipadā,",
  "tika-s0519t4:17_1": "dukkhā paṭipadāti yā dve paṭipadā,",
  "tika-s0519t4:17_2": "tāsu ekekā dandhakhippābhiññatāya dve dve hontīti āha ‘‘paṭipadābhiññākato vibhāgo paṭipadākato hotī’’ti.",
  "tika-s0519t4:17_3": "Katapubbakiccassa pathavīkasiṇādīsu sabbapaṭhamaṁ ‘‘pathavī’’tiādinā pavattamanasikāro paṭhamasamannāhāro. Upacāranti upacārajjhānaṁ.",
  "tika-s0519t4:17_4": "Paṭipajjitabbatāya jhānampi ‘‘paṭipadā’’ti vuccati.",
  "tika-s0519t4:17_5": "Tadaññā heṭṭhimapaññato adhikā paññāti katvā ‘‘abhiññā’’ti vuccati.",
  "tika-s0519t4:18_0": "Kileseti nīvaraṇappakāre, taṁsahagatakilese ca.",
  "tika-s0519t4:18_1": "Aṅgapātubhāvanti vitakkādijhānaṅgapaṭilābhaṁ.",
  "tika-s0519t4:19_0": "Abhinivisantoti paṭṭhapento.",
  "tika-s0519t4:19_1": "Rūpārūpaṁ pariggaṇhantoti rūpārūpadhamme lakkhaṇādīhi paricchinditvā gaṇhanto.",
  "tika-s0519t4:19_2": "Pariggahitarūpārūpassa maggapātubhāvadandhatā ca nāmarūpavavatthānādīnaṁ kicchasiddhiyā siyāti na rūpārūpapariggahakicchatāya eva dukkhāpaṭipadatā vattabbāti ce? Na,",
  "tika-s0519t4:19_3": "nāmarūpavavatthāpanādīnaṁ paccanīkakilesamandatāya sukhasiddhiyampi tathāsiddhavipassanāsahagatānaṁ indriyānaṁ mandatāya maggapātubhāvato.",
  "tika-s0519t4:19_4": "Rūpārūpaṁ pariggahetvāti akicchenapi pariggahetvā,",
  "tika-s0519t4:19_5": "kicchena pariggahite vattabbameva natthi. Evaṁ sesesupi.",
  "tika-s0519t4:19_6": "Nāmarūpaṁ vavatthāpentoti ‘‘nāmarūpamattametaṁ,",
  "tika-s0519t4:19_7": "na añño koci sattādiko’’ti vavatthāpanaṁ karonto.",
  "tika-s0519t4:19_8": "Kataro panettha vāro yuttarūpoti? Yo koci sakiṁ, dvikkhattuṁ,",
  "tika-s0519t4:19_9": "anekasatakkhattunti evamādīsu hi vikkhambhanavāresu sakiṁ,",
  "tika-s0519t4:19_10": "dvikkhattuñca vikkhambhanavāro sukhā paṭipadā eva,",
  "tika-s0519t4:19_11": "na tato uddhaṁ sukhā paṭipadā hoti,",
  "tika-s0519t4:19_12": "tasmā tikkhattuṁ vikkhambhanavārato paṭṭhāya dukkhā paṭipadā veditabbā.",
  "tika-s0519t4:19_13": "Apica kalāpasammasanāvasāne udayabbayānupassanāya uppannassa vipassanupakkilesassa tikkhattuṁ vikkhambhanena kicchatāvāro dukkhā paṭipadā veditabbā.",
  "tika-s0519t4:19_14": "Ettha dandhattā paṭipadāya etassa akicchattepi purimānaṁ kicchatte dukkhāpaṭipadatā vuttanayāva.",
  "tika-s0519t4:19_15": "Yassa pana sabbattha akicchatā,",
  "tika-s0519t4:19_16": "tassa paramukkaṁsagatā sukhā paṭipadā veditabbā.",
  "tika-s0519t4:20_0": "Yathā nāmarūpapariggahakicchatāya maggapātubhāvadandhatāya dukkhā paṭipadā dandhābhiññā vuttā,",
  "tika-s0519t4:20_1": "tathā tabbipariyāyena catutthī,",
  "tika-s0519t4:20_2": "tadubhayavomissatāvasena dutiyā,",
  "tika-s0519t4:20_3": "tatiyā ca ñātabbāti dassento āha ‘‘iminā…pe… veditabbā’’ti.",
  "tika-s0519t4:20_4": "Vaṭṭadukkhato niyyānassa adhippetattā ‘‘vipassanāpakkhikā evā’’ti vuttaṁ.",
  "tika-s0519t4:21_0": "Hetupāyaphalehīti ettha taṇhācaritatā,",
  "tika-s0519t4:21_1": "mandapaññatā ca paṭhamāya paṭipadāya hetu, taṇhācaritatā, udatthapaññatā ca dutiyāya, diṭṭhicaritatā, mandapaññatā ca tatiyāya, diṭṭhicaritatā, udatthapaññatā ca catutthiyā.",
  "tika-s0519t4:21_2": "Upāyo pana yathākkamaṁ satisamādhivīriyapaññindriyāni ,",
  "tika-s0519t4:21_3": "satipaṭṭhānajhānasammappadhānasaccāni ca upanissayabhūtāni.",
  "tika-s0519t4:21_4": "Phalaṁ vaṭṭadukkhato niyyānaṁ.",
  "tika-s0519t4:22_0": "Samādhimukhenāti samādhimukhena bhāvanānuyogena.",
  "tika-s0519t4:22_1": "Tenevāha ‘‘samathapubbaṅgamāya vipassanāyā’’ti.",
  "tika-s0519t4:22_2": "Idhāti imasmiṁ nettippakaraṇe.",
  "tika-s0519t4:22_3": "Vakkhati ‘‘rāgavirāgā cetovimutti sekkhaphala’’nti,",
  "tika-s0519t4:22_4": "‘‘rāgavirāgā cetovimuttikāmadhātusamatikkama’’nti ca. Soti anāgāmī.",
  "tika-s0519t4:23_0": "Tenāti paṭipakkhena. Tatoti paṭipakkhato.",
  "tika-s0519t4:23_1": "Samānādhikaraṇavasena ca cetovimuttisaddānaṁ samāsaṁ katvā bhinnādhikaraṇavasena vattuṁ ‘‘atha vā’’tiādi vuttaṁ.",
  "tika-s0519t4:23_2": "Puna ‘‘cetaso vā’’tiādinā aññapadatthavasena cetovimuttipadānaṁ samāsaṁ dasseti.",
  "tika-s0519t4:23_3": "Viññāṇapariyāyena ceto-saddena vuttayojanā na sambhavatīti āha ‘‘yathāsambhava’’nti.",
  "tika-s0519t4:24_0": "Hā-saddo gatiattho,",
  "tika-s0519t4:24_1": "gati cettha ñāṇagati adhippetāti āha ‘‘hātabbāti gametabbā’’ti. Netabbāti ñāpetabbā.",
  "tika-s0519t4:25_0": "7.Tanti puggalavibhāgaṁ.",
  "tika-s0519t4:25_1": "Ñāṇavibhāgenāti sutamayādiñāṇappabhedena. Nibbattananti uppādanaṁ.",
  "tika-s0519t4:25_2": "Tatthāti tasmiṁ ugghaṭitaññutātiādipuggalavibhāgabhūte desanābhājane. Desanāyanti sutte.",
  "tika-s0519t4:25_3": "Taṁ dassetunti taṁ puggalavibhāgaṁ dassetuṁ.",
  "tika-s0519t4:25_4": "‘‘Svāyaṁ hāro kathaṁ sambhavatī’’ti keci paṭhanti.",
  "tika-s0519t4:26_0": "Sāti vuttappakāradhammatthānaṁ vīmaṁsanapaññā.",
  "tika-s0519t4:26_1": "Adhikāratoti ‘‘satthā vā dhammaṁ desayatī’’tiādiadhikārato.",
  "tika-s0519t4:26_2": "Sāmatthiyato ugghaṭitaññuādiveneyyavinayanasamatthabhāvato.",
  "tika-s0519t4:26_3": "Pariyattidhammassa upadhāraṇanti etthāpi ‘‘adhikārato sāmatthiyato vā’’ti ānetvā yojetabbaṁ.",
  "tika-s0519t4:27_0": "‘‘Vīmaṁsādipariyāyavatī paṭhamavikappavasena,",
  "tika-s0519t4:27_1": "vīmaṁsādivibhāgavatī dutiyavikappavasena,",
  "tika-s0519t4:27_2": "cintāya hetubhūtāya nibbattā cintāmayī’’ti evamādivuttanayānusārena sakkā yojetunti āha ‘‘sesaṁ vuttanayamevā’’ti.",
  "tika-s0519t4:28_0": "Sutacintāmayañāṇesūti sutamayañāṇe ca cintāmayañāṇe ca sutacintāmayañāṇesu ca sutacintāmayañāṇesūti ekadesasarūpekaseso veditabbo.",
  "tika-s0519t4:28_1": "Cintāmayañāṇeyeva hi patiṭṭhitā mahābodhisattā carimabhave vipassanaṁ ārabhanti, itare sutacintāmayañāṇesūti. Tehīti tathā paṭhantehi.",
  "tika-s0519t4:28_2": "Vuttanayenāti ‘‘upādārūpaṁ pariggaṇhāti,",
  "tika-s0519t4:28_3": "arūpaṁ pariggaṇhātī’’tiādinā paṭipadākathāyaṁ (netti. aṭṭha. 5) vuttanayena.",
  "tika-s0519t4:29_0": "8.",
  "tika-s0519t4:29_1": "Parato ghoso paccayabhūto etissāti adhippāyo.",
  "tika-s0519t4:29_2": "‘‘Paccattasamuṭṭhitena ca yonisomanasikārenā’’ti idaṁ āvuttinayena dutiyaṁ āvaṭṭatīti veditabbaṁ.",
  "tika-s0519t4:29_3": "Tena sāvakānaṁ bhāvanāmayañāṇuppatti saṅgahitā hoti.",
  "tika-s0519t4:29_4": "Sāvakānameva vā ñāṇuppatti idhādhippetā ugghaṭitaññuādivibhāgakathanato.",
  "tika-s0519t4:29_5": "Etasmiṁ pakkhe pubbe vuttaekasesanayopi paṭikkhitto daṭṭhabbo.",
  "tika-s0519t4:29_6": "‘‘Āsayapayogapabodhassa nipphāditattā’’ti etena pacchimacakkadvayapariyāpannāni pubbahetusaṅgahāni sutacintāmayañāṇāni sandhāya ‘‘imā dve paññā atthī’’ti vuttanti dasseti.",
  "tika-s0519t4:29_7": "Atthibhāvo cetāsaṁ paṭipakkhena anupaddutatā veditabbā.",
  "tika-s0519t4:29_8": "Aparikkhatattā anabhisaṅkhatattā.",
  "tika-s0519t4:29_9": "Sutamayañāṇassāpi purimasiddhassa.",
  "tika-s0519t4:30_0": "9.Desanāpaṭipadāñāṇavibhāgehīti nissaraṇadesanādidesanāvibhāgehi,",
  "tika-s0519t4:30_1": "dukkhāpaṭipadādipaṭipadāvibhāgehi, sutamayañāṇādiñāṇavibhāgehi.",
  "tika-s0519t4:31_0": "Avasiṭṭhapārisajjenāti khattiyagahapatiparisapariyāpannena.",
  "tika-s0519t4:31_1": "Aṭṭhannanti khattiyaparisā brāhmaṇagahapatisamaṇacātumahārājikatāvatiṁsamārabrahmaparisāti imāsaṁ aṭṭhannaṁ.",
  "tika-s0519t4:32_0": "Samatthetīti samatthaṁ sambandhatthaṁ karoti.",
  "tika-s0519t4:33_0": "Tameva dvādasapadabhāvaṁ dīpetvāti sambandho.",
  "tika-s0519t4:33_1": "Tadatthassāti chachakkapariyāyatthassa (ma. ni. 3.420 ādayo).",
  "tika-s0519t4:33_2": "Sabbapariyattidhammasaṅgāhakattā chachakkapariyāyassa,",
  "tika-s0519t4:33_3": "tadatthassa ca dhammacakkappavattena suttena (saṁ. ni. 5.1081; mahāva. 13; paṭi. ma.",
  "tika-s0519t4:33_4": "2.30) saṅgahitattā vuttaṁ ‘‘sabbassāpi…pe… vibhāvento’’ti.",
  "tika-s0519t4:33_5": "Visayibhāvena byañjanapadānaṁ,",
  "tika-s0519t4:33_6": "visayabhāvena atthapadānaṁ sambandhaṁ sandhāyāha ‘‘tesaṁ…pe… sambandhabhāva’’nti.",
  "tika-s0519t4:34_0": "Padāvayavo akkharāni. Padatthoti padatthāvayavo.",
  "tika-s0519t4:34_1": "Padatthaggahaṇassāti padatthāvabodhassa. Visesādhānaṁ visesuppatti. Vākyabhedeti vākyavisese.",
  "tika-s0519t4:34_2": "Cittaparitosanaṁ cittārādhanaṁ.",
  "tika-s0519t4:34_3": "Buddhinisānaṁ paññāya tejanaṁ tikkhabhāvakaraṇaṁ.",
  "tika-s0519t4:34_4": "Nānāvākyavisayatāpi siddhā hoti padādīhipi saṅkāsanassa siddhattā .",
  "tika-s0519t4:34_5": "Ekavākyavisayatāya hi atthapadānaṁ saṅkāsanādayo yathākkamaṁ akkharādivisayā evāti niyamo siyā.",
  "tika-s0519t4:34_6": "Etenāti atthapadānaṁ nānāvākyavisayatthena.",
  "tika-s0519t4:35_0": "Ugghaṭanādiatthānīti ugghaṭanavipañcananayanappayojanāni.",
  "tika-s0519t4:36_0": "10.",
  "tika-s0519t4:36_1": "Upatiṭṭhati etthāti upaṭṭhitanti upaṭṭhitasaddassa adhikaraṇatthataṁ dassetuṁ ‘‘upatiṭṭhanaṭṭhāna’’nti vuttaṁ yathā ‘‘padakkanta’’nti. Tenāha ‘‘idaṁ nesa’’ntiādi.",
  "tika-s0519t4:36_2": "Paṭipattidesanāgamanehīti paṭipattigamanadesanāgamanehi.",
  "tika-s0519t4:36_3": "‘‘Kicchaṁ vatāyaṁ loko āpanno jāyati ca…pe… jarāmaraṇassā’’tiādinā jarāmaraṇato paṭṭhāya paṭiccasamuppādamukhena vipassanaṁ abhinivisitvā mahāgahanaṁ chindituṁ nisānasilāyaṁ pharasuṁ nisento viya kilesagahanaṁ chindituṁ lokanātho ñāṇapharasuṁ tejento buddhabhāvāya hetusampattiyā paripākagatattā sabbaññutaññāṇādhigamāya vipassanāgabbhaṁ gaṇhāpento antarantarā nānāsamāpattiyo samāpajjitvā anupadadhammavipassanāvasena anekākāravokārasaṅkhāre sammasanto chattiṁsakoṭisatasahassamukhena yaṁ ñāṇaṁ pavattesi,",
  "tika-s0519t4:36_4": "taṁ ‘‘mahāvajirañāṇa’’nti vadanti.",
  "tika-s0519t4:36_5": "Aṭṭhakathāyaṁ pana ‘‘catuvīsatikoṭisatasahassasamāpattisañcārimahāvajirañāṇa’’nti (dī. ni. aṭṭha. 3.141) āgataṁ,",
  "tika-s0519t4:36_6": "taṁ devasikaṁ vaḷañjanakasamāpattīnaṁ purecarānucarañāṇaṁ sandhāya vuttaṁ.",
  "tika-s0519t4:36_7": "Yaṁ pana vakkhati ‘‘ñāṇavajiramohajālapadālana’’nti,",
  "tika-s0519t4:36_8": "taṁ saha vipassanāya maggañāṇaṁ veditabbaṁ.",
  "tika-s0519t4:36_9": "Etaṁ brahmacariyanti sāsanabrahmacariyaṁ adhippetanti taṁ dassento ‘‘brahmuno’’tiādimāha.",
  "tika-s0519t4:37_0": "Desanāyāti karaṇatthe idaṁ karaṇavacanaṁ.",
  "tika-s0519t4:37_1": "Niyuttoti ettha hetuattho antonītoti dassento ‘‘niddhāretvā yojito’’ti āha.",
  "tika-s0519t4:38_0": "Desanāhāravibhaṅgavaṇṇanā niṭṭhitā.",
  "tika-s0519t4:39_0": "2. Vicayahāravibhaṅgavaṇṇanā",
  "tika-s0519t4:40_0": "11.",
  "tika-s0519t4:40_1": "Jātiliṅgakālasādhanavibhattisaṅkhyāvisesādito saddato padavicayo kātabbo.",
  "tika-s0519t4:40_2": "Tattha kariyamāno ca yathāsabhāvaniruttiyā eva kato sukato hotīti dassento ‘‘idaṁ nāmapadaṁ…pe… ayaṁ saddato padavicayo’’ti vatvā ‘‘so panāya’’ntiādimāha.",
  "tika-s0519t4:40_3": "Vattabbaatthasaṁvaṇṇanāti taṁtaṁpadavacanīyassa atthassa bhedaṁ vatvā pariyāyehi vivaritvā kathanaṁ.",
  "tika-s0519t4:41_0": "Viciyamānassa suttapadassāti pucchāvasena pavattasuttapadassa.",
  "tika-s0519t4:41_1": "‘‘Suttantarapadānipi pucchāvaseneva pavattānī’’ti vadanti ‘‘na sabbampi suttapada’’nti.",
  "tika-s0519t4:41_2": "Ekasseva padassa sambhavantānaṁ anekesaṁ atthānaṁ uddhāro atthuddhāro.",
  "tika-s0519t4:41_3": "Ekasseva pana atthassa sambhavantānaṁ anekesaṁ padānaṁ uddhāro paduddhāro.",
  "tika-s0519t4:41_4": "Sabbe hi saṁvaṇṇiyamāne sutte labbhamāne sabbe padatthe.",
  "tika-s0519t4:41_5": "Nava suttanteti suttageyyādivasena navappakāre suttasmiṁ ānetvā vicinatīti yojanā.",
  "tika-s0519t4:41_6": "Atha vā ‘‘sabbe nava suttante’’ti iminā pavicayalakkhaṇena hārena suttageyyādīni sabbānipi navappakārāni suttāni vicinatīti attho.",
  "tika-s0519t4:41_7": "Tenāha ‘‘suttageyyādike’’tiādi.",
  "tika-s0519t4:42_0": "‘‘Kosalānaṁ purā rammā’’tiādikā (su. ni.",
  "tika-s0519t4:42_1": "982) chapaññāsa gāthā vatthugāthā.",
  "tika-s0519t4:42_2": "‘‘Pārāyanamanugāyissa’’nti (su. ni.",
  "tika-s0519t4:42_3": "1137 ādayo) pana ādikā ekūnavīsati gāthā anugītigāthā.",
  "tika-s0519t4:42_4": "Idaṁ nāmaṁ katanti idaṁ ‘‘pārāyana’’nti nāmaṁ kataṁ.",
  "tika-s0519t4:42_5": "Tenāha ‘‘pāraṁ gamanīyā ime dhammā,",
  "tika-s0519t4:42_6": "tasmā imassa dhammapariyāyassa ‘pārāyanantveva adhivacana’’’nti (su. ni. pārāyanatthutigāthā; cūḷani.",
  "tika-s0519t4:42_7": "pārāyanatthutigāthā 149 ādayo).",
  "tika-s0519t4:42_8": "Buddhiyaṁ viparivattamānanti imassa vicayahāravibhaṅgassa desanākāle āyasmā mahākaccāno attano buddhiyaṁ vattamānaṁ katvā evamāhāti yojanā.",
  "tika-s0519t4:43_0": "Ekaṁsabyākaraṇassa ayanti ekaṁsabyākaraṇīyā,",
  "tika-s0519t4:43_1": "ekaṁsena vā byākātabbattā ekaṁsabyākaraṇīyā, ekaṁsabyākaraṇayoggāti attho. Sesapadadvayepi eseva nayo.",
  "tika-s0519t4:43_2": "Ṭhapanīyāti ṭhapetabbattā abyākaraṇīyāti attho.",
  "tika-s0519t4:43_3": "Samayantaraparicayena nivāraṇadhammaṁ pati saṁsayapakkhando pucchatīti adhippāyenāha ‘‘vimaticchedana’’nti.",
  "tika-s0519t4:43_4": "Pakatiyā pana nivāraṇadhammaṁ ajānanto ñātukāmatāya pucchatīti adiṭṭhajotanāya pucchāpi siyā.",
  "tika-s0519t4:43_5": "Tathā hi vakkhati ‘‘lokassa nivāraṇādīni ajānantenā’’ti.",
  "tika-s0519t4:44_0": "Ekavatthupariggahāti ekassa abhidheyyatthassa gahaṇato.",
  "tika-s0519t4:45_0": "Vimuttiparipācakaindriyāni vivaṭṭapakkhe ṭhitassa saddhādayo dhammā,",
  "tika-s0519t4:45_1": "kiṁ panettha ariyānampi indriyalokena saṅgaho hotīti āha ‘‘pariyāpannadhammavasenā’’tiādi.",
  "tika-s0519t4:46_0": "Kāḷapakkhacātuddasīghanavanasaṇḍameghapaṭalacchādanaaḍḍharattīnaṁ vasena caturaṅgasamannāgatena. Vivicchāti vicikicchāya. Tenāha ‘‘vicikicchāhetū’’ti.",
  "tika-s0519t4:46_1": "Dukkhamassa mahabbhayanti ettha vuttaṁ ‘‘assā’’ti padaṁ ‘‘jappābhilepanaṁ assa brūmī’’ti ānetvā sambandhitabbanti dassento ‘‘jappā taṇhā assa lokassā’’ti āha. ‘‘Sabbasattāna’’ntiādinā,",
  "tika-s0519t4:46_2": "‘‘sabbasovā’’tiādinā ca anvayato,",
  "tika-s0519t4:46_3": "byatirekato ca sātisayaṁ avijjāya nīvaraṇabhāvaṁ dasseti. ‘‘Dūre santo pakāsanti (dha. pa. 304; netti. 11),",
  "tika-s0519t4:46_4": "ratto atthaṁ na jānātī’’ti (netti. 11,",
  "tika-s0519t4:46_5": "27) gāthādvayenāpi anugītivicayaṁ dassetīti yojetabbaṁ.",
  "tika-s0519t4:47_0": "Rūpāvacarāti rūpāvacarasattā.",
  "tika-s0519t4:47_1": "Vipariṇāmadukkhatāya muccanassa kāraṇavacananti sambandho. Yato vaṭṭadukkhato muccanaṁ.",
  "tika-s0519t4:47_2": "Taṁ vaṭṭadukkhaṁ anavasesapariyādānavasena saṅkhāradukkhatāgahaṇena.",
  "tika-s0519t4:48_0": "Ekādhāranti ekavatthu adhiṭṭhānaṁ.",
  "tika-s0519t4:48_1": "Nivāraṇaṁ vikkhambhanaṁ pidhānaṁ samucchedoti atthadvayassa pucchitattā ‘‘anekādhāraṁ dassetu’’nti vuttaṁ.",
  "tika-s0519t4:48_2": "Tenāha ‘‘nivāraṇasaṅkhātaṁ saṁvaraṁ…pe… pidhiyyanti pacchijjantī’’ti (su. ni. aṭṭha. 2.1041; cūḷani. aṭṭha. 3).",
  "tika-s0519t4:48_3": "Tassattho ‘‘nivāraṇasaṅkhātaṁ vikkhambhanaṁ, saṁvaraṁ, pidhānañca kathehī’’ti.",
  "tika-s0519t4:49_0": "‘‘Vodāna’’nti iminā sotānaṁ vikkhambhanavisuddhi,",
  "tika-s0519t4:49_1": "‘‘vuṭṭhāna’’nti iminā samucchedavisuddhi adhippetāti āha ‘‘pucchāya duvidhatthavisayataṁ vivarituṁ ‘eva’ntiādi vutta’’nti.",
  "tika-s0519t4:49_2": "Tathā cāha ‘‘vodāyati…pe… ariyamaggo’’ti.",
  "tika-s0519t4:50_0": "Diṭṭhimānāvijjāsotāpi taṇhāsotānugāti āha ‘‘yebhuyyena anurodhavasenā’’ti.",
  "tika-s0519t4:50_1": "Upacāravasenāti nissitupacāravasena.",
  "tika-s0519t4:50_2": "Sabbasmāti cakkhuto yāva manatoti sabbasmā dvārato.",
  "tika-s0519t4:50_3": "Sabbappakārenātti taṇhāyanamicchābhinivesanaunnamanādippakārena.",
  "tika-s0519t4:51_0": "Tameva satinti yāyaṁ sati pubbabhāge sotānaṁ vikkhambhanavasena vuttā, tameva satiṁ.",
  "tika-s0519t4:51_1": "Maggakkhaṇe sotānaṁ saṁvaraṁ pidhānaṁ brūmi.",
  "tika-s0519t4:51_2": "Yasmā pana pidhāyikāpi sati maggakkhaṇe paññānugā, paññākiccamevettha adhikaṁ,",
  "tika-s0519t4:51_3": "tasmā vuttaṁ ‘‘paññāyete pidhīyare’’ti.",
  "tika-s0519t4:52_0": "Saṁvarapidhānānanti ettha saṁvarasaddena nivāraṇaṁ vuttaṁ.",
  "tika-s0519t4:53_0": "Yasmiṁ yasmiṁ ariyamagge anadhigate yaṁ yaṁ abhisaṅkhāraviññāṇaṁ uppajjanārahaṁ,",
  "tika-s0519t4:53_1": "tasmiṁ tasmiṁ adhigate taṁ taṁ viññāṇaṁ anuppādanirodhena nirujjhati saddhiṁ attanā sampayuttanāmarūpenāti āha ‘‘tassa tassa viññāṇassa nirodhena sahevā’’ti.",
  "tika-s0519t4:53_2": "Anuppādanirodho hi ettha ‘‘nirodho’’ti adhippeto anupādisesanibbānassa adhippetattāti.",
  "tika-s0519t4:53_3": "Anusandhīyati etenāti anusandhi, idha pucchiyamāno attho.",
  "tika-s0519t4:54_0": "Sahavisayena dassetunti ettha saccāni eva visayo.",
  "tika-s0519t4:54_1": "Pahātabbasabhāvaṁ samudayasaccaṁ, tassa visayo dukkhasaccaṁ. ‘‘Saṁyojaniyesu, bhikkhave,",
  "tika-s0519t4:54_2": "dhammesu assādānupassino viharato taṇhā pavaḍḍhatī’’ti (saṁ. ni. 2.53, 57) hi vuttaṁ.",
  "tika-s0519t4:54_3": "Pahāyakasabhāvaṁ maggasaccaṁ,",
  "tika-s0519t4:54_4": "tassa visayo nirodhasaccanti āha ‘‘saha visayena…pe… saccesū’’ti.",
  "tika-s0519t4:54_5": "Kāmañcettha ‘‘samudayo dvīsu bhūmīsu pahīyatī’’ti āraddhaṁ,",
  "tika-s0519t4:54_6": "‘‘dassanena tīṇi saṁyojanāni pahīyanti,",
  "tika-s0519t4:54_7": "bhāvanāya satta saṁyojanāni pahīyantī’’ti pana vibhāgavacanameva vattanti āha ‘‘pahāyakavibhāgamukhena pahātabbavibhāgaṁ dassetu’’nti.",
  "tika-s0519t4:55_0": "Niravasesakāmarāgabyāpādā tatiyamaggena pahīyanti,",
  "tika-s0519t4:55_1": "itare catutthamaggenāti vuttaṁ ‘‘itarehi pana niravasesa’’nti.",
  "tika-s0519t4:55_2": "Tatthāti kammavipākavaṭṭappabhedena tedhātuke bhavattaye.",
  "tika-s0519t4:55_3": "Saṁyojanavasenāti sabbadā yojanavasena bandhanavasena.",
  "tika-s0519t4:56_0": "12.",
  "tika-s0519t4:56_1": "Aggaphalañāṇatāya ekampi samānaṁ tannimittassa khayānuppādārammaṇassa paccavekkhaṇañāṇassa vasena phalavohārena dve nāmāni labhati.",
  "tika-s0519t4:57_0": "Somanassanāmalābho iminā ārammaṇasaṅketenāti tadatthaṁ vivaranto ‘‘khaye…pe… samaññāyā’’ti āha.",
  "tika-s0519t4:58_0": "13.Taggahaṇenevāti phassapañcamakapañcarūpindriyaggahaṇeneva.",
  "tika-s0519t4:58_1": "Sahacaraṇādināti sahajātādianantarādipaccayabhāvena ceva nissayārammaṇādinā ca.",
  "tika-s0519t4:58_2": "‘‘Sampayutta’’nti iminā sahitatā avisiṭṭhatā idhādhippetāti āha ‘‘avibhāgena gahaṇīyabhāvaṁ sandhāyā’’ti.",
  "tika-s0519t4:59_0": "Kathaṁ samādhindriyaṁ uppādetīti āha ‘‘satiggahaṇena cettha pariyuṭṭhānappahānaṁ idhādhippeta’’nti.",
  "tika-s0519t4:59_1": "Na hi samādhinā pariyuṭṭhānappahānaṁ sambhavati.",
  "tika-s0519t4:60_0": "Padahati etenāti padhānaṁ, vīriyaṁ. Teti vīriyasaṅkhārā.",
  "tika-s0519t4:60_1": "Ekarasenāti yathā indriyāni ekarasāni honti,",
  "tika-s0519t4:60_2": "evaṁ ekarasabhāvena saraṇato pavattanato.",
  "tika-s0519t4:60_3": "Tathā pavattiyā eva suṭṭhu vata vīriyaṁ vāhesīti yoginā saṅkappetabbato tadupagavīriyavāhanaṭṭhena ‘‘sampahaṁsanā’’ti vuttaṁ.",
  "tika-s0519t4:60_4": "Tenāha ‘‘evaṁ me…pe… hetubhāvato’’ti.",
  "tika-s0519t4:61_0": "Iddhisaddassa paṭhamo kattuattho, dutiyo karaṇattho vutto,",
  "tika-s0519t4:61_1": "pādasaddassa eko karaṇattho eva. Pajjitabbā ca iddhī vuttā, na ca ijjhanti.",
  "tika-s0519t4:61_2": "Pajjitabbā ca iddhī pajjanakaraṇena pādena samānādhikaraṇā na hontīti ‘‘paṭhamena atthena iddhi eva pādo’’ti kathaṁ sakkā vattuṁ,",
  "tika-s0519t4:61_3": "tathā iddhikiriyākaraṇena sādhetabbā buddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ na samānādhikaraṇatā sambhavatīti ‘‘dutiyena atthena iddhiyā pādo’’ti kathaṁ sakkā vattunti ce? Sakkā,",
  "tika-s0519t4:61_4": "pādassa ijjhamānakoṭṭhāsa ijjhanakaraṇūpāyabhāvato.",
  "tika-s0519t4:61_5": "Atha vā ‘‘paṭhamena atthena iddhiyā pādo,",
  "tika-s0519t4:61_6": "dutiyena atthena iddhi eva pādo iddhipādo’’ti evaṁ yojanato. Kathaṁ?",
  "tika-s0519t4:61_7": "Anantarattho paccāsattiñāyena idha paṭhamoti adhippeto, tato purimo dutiyoti.",
  "tika-s0519t4:62_0": "‘‘Chandaṁ ce bhikkhu adhipatiṁ karitvā labhati samādhi’’ntiādi (vibha.",
  "tika-s0519t4:62_1": "432) vacanato chandasamādhippadhānasaṅkhārasamannāgataṁ iddhipādaṁ bhāvetīti etthāpi chandādhipati samādhi chandasamādhīti adhipatisaddalopaṁ katvā samāso vuttoti viññāyati.",
  "tika-s0519t4:62_2": "Adhipatisaddatthadassanavaseneva pana ‘‘chandahetuko,",
  "tika-s0519t4:62_3": "chandādhiko vā samādhī’’ti sammohavinodaniyaṁ (vibha. aṭṭha. 431) vuttaṁ,",
  "tika-s0519t4:62_4": "tasmā idhāpi chandādhipati samādhi chandasamādhīti veditabbo.",
  "tika-s0519t4:62_5": "Taṁ pana chandaṁ vuttanayena saddhāsīsena dassento ‘‘saddhādhipateyyā cittekaggatā’’ti vuttaṁ.",
  "tika-s0519t4:62_6": "‘‘Idaṁ padhāna’’nti vā vīriyaṁ vuttaṁ.",
  "tika-s0519t4:62_7": "Vīriyasaddāpekkhāsahitaṁ ekavacanena vatvā catubbidhassapi vīriyassa adhippetattā nibbattetabbadhammavibhāgena ca ‘‘ime saṅkhārā’’ti vuttaṁ.",
  "tika-s0519t4:62_8": "Tena padhānabhūtā saṅkhārāti evaṁ samāso veditabbo.",
  "tika-s0519t4:62_9": "Saṅkhatasaṅkhārādinivattanatthañcettha padhānaggahaṇaṁ.",
  "tika-s0519t4:62_10": "Atha vā taṁ taṁ visesaṁ saṅkharotīti saṅkhāro, sabbampi vīriyaṁ.",
  "tika-s0519t4:62_11": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho.",
  "tika-s0519t4:63_0": "Vīriyiddhipādaniddese ‘‘vīriyasamādhippadhānasaṅkhārasamannāgata’’nti (vibha.",
  "tika-s0519t4:63_1": "435) dvikkhattuṁ vīriyaṁ āgataṁ.",
  "tika-s0519t4:63_2": "Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti,",
  "tika-s0519t4:63_3": "dutiyaṁ samannāgamaṅgadassanatthaṁ.",
  "tika-s0519t4:63_4": "Dve eva hi sabbattha samannāgamaṅgāni samādhi, padhānasaṅkhāro ca. Chandādayo samādhivisesanāni.",
  "tika-s0519t4:63_5": "Padhānasaṅkhāro pana padhānavacaneneva visesito,",
  "tika-s0519t4:63_6": "na chandādīhīti na idha vīriyādhipatitā padhānasaṅkhārassa vuttā hoti.",
  "tika-s0519t4:63_7": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hoti.",
  "tika-s0519t4:63_8": "Yasmā pana chandādīhi visiṭṭho samādhi tathā visiṭṭheneva tena sampayutto padhānasaṅkhāro, sesadhammā ca,",
  "tika-s0519t4:63_9": "tasmā samādhivisesanānaṁ vasena ‘‘cattāro iddhipādā’’ti vuttā.",
  "tika-s0519t4:63_10": "Visesanabhāvo ca chandādīnaṁ taṁtaṁapassayanavasena hotīti chandasamādhi…pe… iddhipādanti ettha nissayatthepi pādasaddena upāyatthena chandādīnaṁ iddhipādatā vuttā hoti.",
  "tika-s0519t4:63_11": "Tathā hi abhidhamme uttaracūḷabhājanīye ‘‘cattāro iddhipādā chandiddhipādo’’tiādinā (vibha.",
  "tika-s0519t4:63_12": "457) chandādīnameva iddhipādatā vuttā.",
  "tika-s0519t4:63_13": "Pañhāpucchake ca ‘‘cattāro iddhipādā – idha bhikkhu chandasamādhī’’ti (vibha.",
  "tika-s0519t4:63_14": "462) ārabhitvāpi puna chandādīnaṁyeva kusalādibhāvo vibhatto.",
  "tika-s0519t4:63_15": "Upāyiddhipādadassanatthameva hi nissayiddhipādadassanaṁ kataṁ.",
  "tika-s0519t4:63_16": "Aññathā catubbidhatāva na hotīti.",
  "tika-s0519t4:63_17": "Ayamettha pāḷivasena atthavinicchayo veditabbo.",
  "tika-s0519t4:64_0": "Tadaṅgasamucchedanissaraṇavivekanissitattaṁ vatvā paṭippassaddhivivekanissitassa avacanaṁ ‘‘chandasamādhi…pe… iddhipādaṁ bhāvetī’’ti (vibha.",
  "tika-s0519t4:64_1": "432) bhāvetabbānaṁ iddhipādānaṁ vuttattā.",
  "tika-s0519t4:64_2": "Bhāvitiddhipādassa hi sacchikātabbā phalapariyāpannā iddhipādāti.",
  "tika-s0519t4:65_0": "Vossaggasaddo pariccāgattho,",
  "tika-s0519t4:65_1": "pakkhandanattho cāti vossaggassa duvidhatā vuttā.",
  "tika-s0519t4:65_2": "Yathāvuttena pakārenāti tadaṅgasamucchedappakārena,",
  "tika-s0519t4:65_3": "tanninnabhāvārammaṇappakārena ca. Pariṇamantaṁ vipassanakkhaṇe.",
  "tika-s0519t4:66_0": "14.Pubbabhāgapaññāyāti ekāvajjananānāvajjanavīthīsu pavattaupacārapaññāya.",
  "tika-s0519t4:66_1": "Adhigamapaññāyāti appanāpaññāya.",
  "tika-s0519t4:66_2": "Puna pubbabhāgapaññāyāti nānāvajjanupacārapaññāya, paṭisandhipaññāya vā. Upacārapaññāyāti ekāvajjane,",
  "tika-s0519t4:66_3": "sabbattha vā pavattaupacārapaññāya.",
  "tika-s0519t4:67_0": "Pucchāvissajjanavicayopīti yathāvuttāya pucchāya vissajjanavicayopi.",
  "tika-s0519t4:67_1": "Vuttanayānusārenāti adiṭṭhajotanā,",
  "tika-s0519t4:67_2": "vimaticchedanā cāti heṭṭhā vuttanayānugamanena.",
  "tika-s0519t4:68_0": "15.Sekheasekheti sekkhe ariyapuggale, asekkhe ariyapuggale.",
  "tika-s0519t4:68_1": "Vipassanāpubbaṅgamappahāneti vipassanaṁ purecārikaṁ katvā pavattakilesappahāne, pahānābhisamayeti attho.",
  "tika-s0519t4:69_0": "‘‘Yaṁ aniccaṁ dukkhaṁ anattā’’ti pāḷiṁ dassetvā puna ‘‘yaṁ anicce dukkhe anattanī’’ti vacanaṁ evampettha paṭhantīti dassetuṁ.",
  "tika-s0519t4:70_0": "Sesasaṁkilesavodānadhammāti gedhato avasiṭṭhasaṁkilesadhammā ca sabbavodānadhammā ca.",
  "tika-s0519t4:70_1": "Abhāvenāti abhāvanena abhāvakaraṇena.",
  "tika-s0519t4:71_0": "Payogaparakkamanti bhusaṁ yogo payogo,",
  "tika-s0519t4:71_1": "payogova parakkamo payogaparakkamo, cittaṁ.",
  "tika-s0519t4:71_2": "Ukkhipatīti kosajjapakkhe patituṁ adento kusalapakkhe uddhaṁ khipento viya pavattati.",
  "tika-s0519t4:71_3": "Padhānavīriyanti akusalānaṁ anuppādanaṭṭhena uttamavīriyaṁ.",
  "tika-s0519t4:71_4": "Yojetabbānīti ‘‘āsevamāno vāyamatī’’tiādinā yojetabbāni.",
  "tika-s0519t4:71_5": "Anuppannāti avattabbataṁ āpannānanti bhūmiladdhārammaṇādhiggahitāvikkhambhitāsamugghāṭituppannānaṁ.",
  "tika-s0519t4:72_0": "16.",
  "tika-s0519t4:72_1": "‘‘Aṭṭhamakassa indriyānī’’ti vuttattā ‘‘paṭhamamagge saddhādayo’’tiādi vuttaṁ.",
  "tika-s0519t4:72_2": "Indriyaggahaṇañca pāḷiyaṁ nidassanamattaṁ daṭṭhabbaṁ.",
  "tika-s0519t4:73_0": "Asubhānupassanā kāyānupassanāsatipaṭṭhānanti āha ‘‘satipaṭṭhānabhāvanāya suniggahito kāmavitakko’’ti.",
  "tika-s0519t4:73_1": "Samādhi uppajjamāno kāmavitakkampi niggahetvā eva uppajjatīti dassento ‘‘anavajjasukhapadaṭṭhānenā’’tiādimāha.",
  "tika-s0519t4:73_2": "‘‘Kusalesu dhammesu āraddhavīriyo’’tiādinā dhammacchandato uppajjamāno vīriyacchando khantiṁ paribrūhetīti dasseti.",
  "tika-s0519t4:73_3": "Anavajjadhammānaṁ upakārakadhammāsevanaṁ viya anupakārakadhammaparivajjanampi paññānisevaneneva hotīti āha ‘‘samādhiādīna’’ntiādi.",
  "tika-s0519t4:74_0": "17.",
  "tika-s0519t4:74_1": "Sabbadhammādhiṭṭhānaṁ desanaṁ puggalādhiṭṭhānena vibhajituṁ ‘‘loko nāmā’’tiādi vuttanti dassento ‘‘sabbadhammānanti…pe… dassetu’’nti āha.",
  "tika-s0519t4:74_2": "Mahaggatadhammesu ṭhānaṁ taṁsampādanāva. Tathā sesesu.",
  "tika-s0519t4:74_3": "Vaḍḍhiyamānesūti yathā vimuttiṁ paripācayanti, evaṁ brūhiyamānesu.",
  "tika-s0519t4:75_0": "Dassanapariññāti rūpārūpadhammānaṁ salakkhaṇato, paccayato ca parijānanā. Tenāha ‘‘ñātapariññā’’ti.",
  "tika-s0519t4:75_1": "Paṭipakkhavidhamanena saddhiṁ lakkhaṇattayavibhāvanā idha ‘‘bhāvanāpariññā’’ti adhippetāti āha ‘‘bhāvanā…pe… pariññā cā’’ti .",
  "tika-s0519t4:75_2": "Dassanatthā pariññā dassanapariññā,",
  "tika-s0519t4:75_3": "bhāvanatthā pariññā bhāvanāpariññāti evaṁ vā ettha attho daṭṭhabbo.",
  "tika-s0519t4:76_0": "Kakkhaḷaphusanādīti kakkhaḷādiphusanādi.",
  "tika-s0519t4:76_1": "Abhijānitvāti abhiññāya paññāya jānitvā,",
  "tika-s0519t4:76_2": "ṭhitassa abhijānanahetu vāti attho. Atthoti phalaṁ. Nayoti vuttanayo.",
  "tika-s0519t4:77_0": "‘‘Yaṁ asaṅkhata’’ntipi paṭhanti.",
  "tika-s0519t4:77_1": "Catunayakovidoti ekattanānattādinayacatukke nipuṇo.",
  "tika-s0519t4:77_2": "Desanāyuttikusaloti dhammānaṁ desanāvidhimhi kusalo.",
  "tika-s0519t4:78_0": "Sadisī kātabbā saṁsandanavasenāti adhippāyo.",
  "tika-s0519t4:78_1": "Ānetabbā ‘‘ayaṁ desanā imāya desanāya evaṁ saṁsandatī’’ti. Atthato apetanti ayuttatthaṁ.",
  "tika-s0519t4:78_2": "Asambandhatthanti aññamaññaṁ asambandhapadatthaṁ.",
  "tika-s0519t4:78_3": "Nanu paṭṭhānavicāro nayavicāro viya hārehi asammisso vicāraṇantaroti codanaṁ manasi katvā āha ‘‘yasmā panā’’tiādi.",
  "tika-s0519t4:78_4": "Idha nikkhittoti idha suttavicaye suttatthavicārabhāvato nikkhitto,",
  "tika-s0519t4:78_5": "etena vā paṭṭhānassa hārantogadhabhāvadassaneneva mūlapadānaṁ viya paṭṭhānassa padatthantarābhāvo dassitoti veditabbaṁ.",
  "tika-s0519t4:79_0": "Imassa suttassāti saṁvaṇṇiyamānasuttaṁ sandhāyāha.",
  "tika-s0519t4:79_1": "Kasmiṁ vā padeti saṁvaṇṇiyamānaṁ gāthaṁ sandhāyāha.",
  "tika-s0519t4:79_2": "Tabbicayenāti pucchādivicayena, assādādivicayena ca.",
  "tika-s0519t4:80_0": "Vicayahāravibhaṅgavaṇṇanā niṭṭhitā.",
  "tika-s0519t4:81_0": "3. Yuttihāravibhaṅgavaṇṇanā",
  "tika-s0519t4:82_0": "18.",
  "tika-s0519t4:82_1": "Evametassa suttassa attho na gahetabbo,",
  "tika-s0519t4:82_2": "evaṁ pana gahetabboti aggahetabbagahetabbānaṁ atthānaṁ vijahanaggahaṇatthāya yuttāyuttivicāraṇāyaṁ vajjetabbesu tāva paṭhamaṁ paṭipattīti dassento āha ‘‘atathākārena gayhamānā suttatthā visayo’’ti yathā ‘‘vāmaṁ muñca, dakkhiṇaṁ gaṇhā’’ti (dha. sa. aṭṭha. 498; visuddhi. mahāṭī. 1.14; saṁ. ni. ṭī. 1.1.213).",
  "tika-s0519t4:82_3": "Vajjetabbabhāvato hi suttapadehi suttatthe vivecite gahetabbabhāvo ca avasiṭṭho hoti.",
  "tika-s0519t4:82_4": "Tathā hi vakkhati ‘‘mettāvihārassa sato byāpādo cittaṁ pariyādāya ṭhassatī’ti na yujjati desanā,",
  "tika-s0519t4:82_5": "‘byāpādo pahānaṁ abbhatthaṁ gacchatī’ti yujjati desanā’’ti (netti. 21).",
  "tika-s0519t4:83_0": "Yuttiniddhāraṇena ayathāsabhāvato vivecitvā yathāsabhāvato dhammassa gahaṇakāraṇāni kathento ‘‘mahantā apadisitabbā etesanti mahāpadesā’’ti imamatthamāha ‘‘buddhādayo’’tiādinā.",
  "tika-s0519t4:83_1": "Patiṭṭhānānīti patiṭṭhānasādhanāni. Sesesūti saṅghāpadesādīsu.",
  "tika-s0519t4:83_2": "Paṭhamattho eva hi idha pāḷi āgato,",
  "tika-s0519t4:83_3": "vinicchayane kāraṇaṁ mahāpadesoti adhippāyo.",
  "tika-s0519t4:83_4": "Suttotaraṇādīti ādisaddena suttānotaraṇādipi saṅgayhati.",
  "tika-s0519t4:83_5": "Suttotaraṇavinayasandassanāni hi kenaci yathābhatassa ganthassa ‘‘dhammo’’ti vinicchayane kāraṇaṁ.",
  "tika-s0519t4:83_6": "Suttānotaraṇavinayāsandassanāni ‘‘adhammo’’ti.",
  "tika-s0519t4:83_7": "Yadi evanti yadi yathābhatassa ganthassa suttavinayehi saṁsandanaṁ ‘‘dhammo’’ti,",
  "tika-s0519t4:83_8": "asaṁsandanaṁ ‘‘adhammo’’ti vinicchayakāraṇaṁ, evaṁ santeti attho.",
  "tika-s0519t4:83_9": "Sampadīyati ñāpīyati dhammo etehīti sampadāyā, akkhātāro.",
  "tika-s0519t4:84_0": "Vinīyanti rāgādayo etenāti vinayo, kāraṇaṁ.",
  "tika-s0519t4:84_1": "Tenāha ‘‘rāgādivūpasamanimitta’’nti. Kiṁ pana taṁ?",
  "tika-s0519t4:84_2": "Sādhiṭṭhānasamathavipassanādidhammā.",
  "tika-s0519t4:84_3": "Ye parato ‘‘tecattālīsaṁ bodhaṅgamā dhammā’’ti (netti. 24) vakkhati.",
  "tika-s0519t4:85_0": "Vinayamahāpadesā kappiyānulomato anulomakappiyaṁ nāma,",
  "tika-s0519t4:85_1": "taṁsadisatāya suttantamahāpadesāpi anulomakappiyanti aṭṭhakathāvohāro.",
  "tika-s0519t4:85_2": "Tena vuttaṁ ‘‘yaṁ anulomakappiyanti vuccatī’’ti.",
  "tika-s0519t4:86_0": "Yadipi tattha tattha pavattā bhagavato pakiṇṇakadesanā aṭṭhakathā,",
  "tika-s0519t4:86_1": "sā pana dhammasaṅgāhakehi tepiṭakaṁ buddhavacanaṁ saṅgāyitvā tassa atthasaṁvaṇṇanānurūpena vācanāmaggaṁ āropitattā ācariyavādo nāma.",
  "tika-s0519t4:86_2": "Tena vuttaṁ ‘‘ācariyavādo nāma aṭṭhakathā’’ti.",
  "tika-s0519t4:86_3": "Tissopi saṅgītiyo āruḷho eva hi buddhavacanassa atthasaṁvaṇṇanābhūto kathāmaggo pacchā tambapaṇṇiyehi mahātherehi sīhaḷabhāsāya ṭhapito. Attanomati theravādo.",
  "tika-s0519t4:86_4": "Samentameva gahetabbanti yathā pāḷiyā saṁsandati ,",
  "tika-s0519t4:86_5": "evaṁ mahāpadesato atthā uddharitabbāti dasseti.",
  "tika-s0519t4:86_6": "Pamādapāṭhavasena ācariyavādassa kadāci pāḷiyā asaṁsandanāpi siyā,",
  "tika-s0519t4:86_7": "so na gahetabboti dassento āha – ‘‘suttena samento eva gahetabbo’’ti.",
  "tika-s0519t4:87_0": "Catūhi mahāpadesehi yujjatīti catūhi mahāpadesehi na virujjhati.",
  "tika-s0519t4:87_1": "Idāni taṁ avirujjhanākāraṁ dassento ‘‘yena yenā’’tiādi vuttaṁ.",
  "tika-s0519t4:87_2": "Suttotaraṇādi eva hettha kāraṇaṁ.",
  "tika-s0519t4:87_3": "Tassa ca anekākāratāya ‘‘pakārenā’’ti vutto.",
  "tika-s0519t4:87_4": "Saṁvaṇṇiyamāne sutte saṁvaṇṇanāvasena gahetabbanti sambandho. Ābhatenāti ānītena. Suttatoti suttantarato.",
  "tika-s0519t4:87_5": "Ayañhettha attho – kenaci pasaṅgena suttantarato uddharitvā ānītena suttapadena suttotaraṇādinā,",
  "tika-s0519t4:87_6": "kāraṇappakārena ca catumahāpadesāvirodhena saṁvaṇṇiyamāne sutte saṁvaṇṇanāvasena atthajātaṁ gahetabbanti.",
  "tika-s0519t4:87_7": "Tenāha ‘‘tena…pe… kātabbā’’ti.",
  "tika-s0519t4:87_8": "Tattha yuttihārayojanā kātabbāti yuttiniddhāraṇavasena ayaṁ yuttihāro yojetabbo.",
  "tika-s0519t4:87_9": "Atha vā yuttihārayojanā kātabbāti iminā hārena vakkhamānanayena yuttigavesanaṁ katvā tāya yuttiyā sabbahārayojanā kātabbāti attho.",
  "tika-s0519t4:87_10": "Lakkhaṇañhetaṁ yuttigavesanāya, yadidaṁ yuttihāro. Tenāha ‘‘sabbesaṁ hārānaṁ, yā bhūmī, yo ca gocaro tesaṁ.",
  "tika-s0519t4:87_11": "‘‘Yuttāyuttaparikkhā’’ti (netti. 4),",
  "tika-s0519t4:87_12": "‘‘imāya yuttiyā aññamaññehi kāraṇehi gavesitabba’’nti (netti. 20) ca.",
  "tika-s0519t4:88_0": "19.",
  "tika-s0519t4:88_1": "Yadi vā sabbāni padāni ekaṁ atthaṁ abhivadantīti yojanā.",
  "tika-s0519t4:89_0": "20.Jarāyaṁ ṭhitassa aññathattanti ṭhitassa yaṁ aññathattaṁ aññathābhāvo, ayaṁ jarā nāma.",
  "tika-s0519t4:89_1": "Khaṇikamaraṇaṁ khaṇikanirodho.",
  "tika-s0519t4:89_2": "Samucchedamaraṇaṁ khīṇāsavānaṁ khandhaparinibbānaṁ.",
  "tika-s0519t4:90_0": "Kevalassāti jarāya amissassa. Aññāva jarā,",
  "tika-s0519t4:90_1": "aññaṁ maraṇanti ‘‘paṭiññātassa kevalassa maraṇassa diṭṭhattā’’ti hetu.",
  "tika-s0519t4:90_2": "Yathā taṁ devānanti sadisūdāharaṇaṁ,",
  "tika-s0519t4:90_3": "visadisūdāharaṇaṁ pana iddhipādādayo,",
  "tika-s0519t4:90_4": "anvayabyatirekā gahetvā yojetabbā.",
  "tika-s0519t4:91_0": "Tehīti jarāmaraṇehi.",
  "tika-s0519t4:92_0": "‘‘Jīraṇabhijjanasabhāvā’’ti iminā lesena taṇhājarāmaraṇānaṁ anaññattaṁ yojeti. Yadipi ‘‘aññā taṇhā, aññā jarā,",
  "tika-s0519t4:92_1": "aññaṁ maraṇa’’nti siddhovāyamattho,",
  "tika-s0519t4:92_2": "yaṁ sandhāya vuttaṁ ‘‘na ida’’ntiādi,",
  "tika-s0519t4:92_3": "tathāpi sakkuṇeyyaparihārāyaṁ codanāti ajjhāruḷhaṁ tattha dosaṁ dassetuṁ ‘‘yadi ca yathā jarāmaraṇa’’nti pāḷipavattāni dassento ‘‘yadi…pe… dassetī’’ti āha. Bhāvoti adhippāyo. Etesanti taṇhājarāmaraṇānaṁ.",
  "tika-s0519t4:93_0": "‘‘Imāya yuttiyā aññamaññehi kāraṇehi gavesitabba’’nti ca keci paṭhanti, byañjanatopi gavesitabbaṁ,",
  "tika-s0519t4:93_1": "aññattha atthato aññatthampīti adhippāyo.",
  "tika-s0519t4:93_2": "Tameva byañjanato aññatthaṁ dassetuṁ pāḷiyaṁ ‘‘salloti vā’’tiādi vuttaṁ. Imesanti salladhūpāyanānaṁ.",
  "tika-s0519t4:93_3": "Icchāvipariyāyeti icchitālābhe, appaccayasamavāye vā.",
  "tika-s0519t4:93_4": "Idampi samatthanaṁ hoti yathādhippetassa aññatthassa byatirekadassanabhāvato.",
  "tika-s0519t4:93_5": "Jarāmaraṇavipariyāyeti jarāmaraṇe asati.",
  "tika-s0519t4:93_6": "Na hi yathādhippetajarāmaraṇābhāve taṇhā na hotīti.",
  "tika-s0519t4:94_0": "Dvidhā vuttāti dvippakārena vuttā, dvikkhattuṁ vā vuttā.",
  "tika-s0519t4:94_1": "Yaṁ idaṁ…pe… ārammaṇakaraṇavasena vā abhilapananti evaṁ kiriyāparāmasanaṁ yojetabbanti veditabbaṁ.",
  "tika-s0519t4:94_2": "Visesoti ayaṁ etāsaṁ icchātaṇhānaṁ pakatisaṅkhāto viseso. ‘‘Dvīhi nāmehī’’tipi pāḷi.",
  "tika-s0519t4:94_3": "Yadipi evanti kāmaṁ visayavisesesu evaṁ yathāvuttaavatthāvisesena icchātaṇhānaṁ atthi kāci bhedamattāti attho.",
  "tika-s0519t4:94_4": "Sabhāvato pana bhedo natthīti dassento ‘‘tathāpī’’ti āha.",
  "tika-s0519t4:95_0": "Icchantīti kāmenti. Taṇhāyanā pātukāmatā.",
  "tika-s0519t4:95_1": "Santāpanaṭṭhenāti paridahanabhāvena.",
  "tika-s0519t4:95_2": "Ākaḍḍhanaṭṭhenāti avaharaṇaṭṭhena. Saritānīti rāgavasena allāni.",
  "tika-s0519t4:95_3": "Taṁsampayuttapītivasena siniddhāni sinehitāni.",
  "tika-s0519t4:95_4": "Visattikāti vitthatā rūpādīsu tebhūmakadhammesu byāpanavasena.",
  "tika-s0519t4:95_5": "Visaṭāti purimavevacanameva ta-kārassa ṭa-kāraṁ katvā vuttaṁ. Visālāti vipulā.",
  "tika-s0519t4:95_6": "Visakkatīti parisakkati sahati.",
  "tika-s0519t4:95_7": "Ratto hi rāgavatthunā pādena tāḷiyamānopi sahati. ‘‘Osakkanaṁ,",
  "tika-s0519t4:95_8": "vipphandanaṁ vā visakkana’’nti vadanti.",
  "tika-s0519t4:95_9": "Aniccādikaṁ niccādito gaṇhantī visaṁvādikā hoti.",
  "tika-s0519t4:95_10": "Visaṁharatīti tathā tathā kāmesu ānisaṁsaṁ dassentī vividhehi ākārehi nekkhammābhimukhappavattito cittaṁ saṁharati saṁkhipati. Visaṁ vā dukkhaṁ, taṁ harati, vahatīti attho.",
  "tika-s0519t4:95_11": "Dukkhanibbattakassa kammassa hetubhāvato visamūlā,",
  "tika-s0519t4:95_12": "visaṁ vā dukkhādibhedā vedanā mūlaṁ etāyāti visamūlā,",
  "tika-s0519t4:95_13": "dukkhasamudayattā visaṁ phalaṁ etissāti visaphalā.",
  "tika-s0519t4:95_14": "Rūpādidukkhasseva paribhogo etāya, na amatassāti visaparibhogā.",
  "tika-s0519t4:95_15": "Sabbattha niruttivasena padasiddhi veditabbā. Yo panettha padhāno attho,",
  "tika-s0519t4:95_16": "taṁ dassetuṁ puna ‘‘visatā vā panā’’tiādi vuttaṁ.",
  "tika-s0519t4:96_0": "Sinehanaṁ pemakaraṇaṁ.",
  "tika-s0519t4:96_1": "Bandhanaṭṭhenāti saṁyojanaṭṭhena.",
  "tika-s0519t4:96_2": "Āsīsanaṭṭhenāti icchanaṭṭhena.",
  "tika-s0519t4:96_3": "Abhinandanaṭṭhenāti assādanaṭṭhena, sampaṭicchanaṭṭhena vā.",
  "tika-s0519t4:97_0": "21.Anabhiratīti ukkaṇṭhā.",
  "tika-s0519t4:97_1": "Ñāṇanibbidāti nibbidānupassanā.",
  "tika-s0519t4:97_2": "Yathā ca dukkhū…pe… cāresu yutti vuttāti yojanā.",
  "tika-s0519t4:98_0": "Sukhāpaṭipadādandhābhiññā sukhāpaṭipadākhippābhiññā sukhāpaṭipadādayo.",
  "tika-s0519t4:98_1": "Yo dukkhāya paṭipadāya visesaṁ adhigantuṁ bhabbo,",
  "tika-s0519t4:98_2": "tassa sukhāpaṭipadāyogyassa viya kariyamānā dhammadesanā visesāvahā na hoti,",
  "tika-s0519t4:98_3": "tasmā sā na yuttāti imamatthaṁ dasseti ‘‘rāgacarito’’tiādinā.",
  "tika-s0519t4:98_4": "Rāgacaritassa tathā tathā kāmānaṁ ādīnavaṁ, okāraṁ, saṁkilesaṁ,",
  "tika-s0519t4:98_5": "nekkhamme ānisaṁsañca avibhāvetvā ādito vipassanākathāva kariyamānā na visesāvahā hoti āsayassa asodhitattāti etamatthaṁ dassento pāḷiyaṁ ‘‘vipassanā…pe… desanā’’ti āhāti veditabbaṁ.",
  "tika-s0519t4:98_6": "Sesapadesupīti yathā ‘‘rāgacaritassā’’tiādinā rāgacaritakoṭṭhāsavasena pāḷiyaṁ desanāya ayutti vuttā,",
  "tika-s0519t4:98_7": "iminā nayena sesapadesupi dosacaritakoṭṭhāsādīsupi ‘‘dosacaritassa puggalassa asubhaṁ deseyyā’’tiādinā pāḷiyaṁ avuttopi yathāsambhavamattho niddhāretvā vattabbo.",
  "tika-s0519t4:98_8": "Kasmā pana yuttihāre ayuttiniddhāraṇā katāti codanaṁ manasi katvā āha ‘‘ettha cā’’tiādi.",
  "tika-s0519t4:98_9": "Sesesupi eseva nayoti sesesupi dosacaritādivasena niddhāritesu ayuttigavesanesu ayameva upāyo. Anulomappahāna’’ntipi pāḷi, so evattho.",
  "tika-s0519t4:99_0": "‘‘Yāvatikāñāṇassa bhūmī’’ti etena yuttihārassa mahāvisayataṁ dasseti. Kasmā panāyaṁ mahāvisayoti? Yuttivicārabhāvato,",
  "tika-s0519t4:99_1": "saṁvaṇṇetabbassa ca dhammassa nānānayanipuṇādiguṇavisesayogatoti dassento ‘‘taṁ kissa hetū’’ti āha.",
  "tika-s0519t4:100_0": "Aparabhāgeti pacchābhāge.",
  "tika-s0519t4:100_1": "Mettāvihāribhāgassa aparihīnatāvacanato ayogo vutto. Tenāha ‘‘sato’’ti.",
  "tika-s0519t4:100_2": "Yathāvuttakāraṇato evāti paṭipakkhattā eva.",
  "tika-s0519t4:101_0": "Pahānekaṭṭhabhāvato diṭṭhimaññitassa.",
  "tika-s0519t4:101_1": "Ādīnavadassanena vitakkaṁ jigucchantā dutiyajjhānassa āsannaupacārajjhānadhammāpi vitakkārammaṇā na honti,",
  "tika-s0519t4:101_2": "pageva dutiyajjhānadhammāti adhippāyenāha ‘‘ārammaṇakaraṇattho hettha sahagatasaddo’’ti.",
  "tika-s0519t4:102_0": "Evaṁ yuttihāralakkhaṇaṁ āgamato yuttāyuttavicāraṁ dassetvā idāni āgamānugatāya yuttiyāpi taṁ dassetuṁ guṇamukhena dosavibhajanaṁ vibhajanto ‘‘apicetthā’’tiādimāha. Taṁ uttānatthameva.",
  "tika-s0519t4:103_0": "Yuttihāravibhaṅgavaṇṇanā niṭṭhitā.",
  "tika-s0519t4:104_0": "4. Padaṭṭhānahāravibhaṅgavaṇṇanā",
  "tika-s0519t4:105_0": "22.Tesaṁtesanti anavasesapariyādānaṁ,",
  "tika-s0519t4:105_1": "tena ye sutte vuttā ca dhammā, ye ca tesaṁ kāraṇabhūtaṁ,",
  "tika-s0519t4:105_2": "tesaṁ sabbesampīti vuttaṁ hoti.",
  "tika-s0519t4:105_3": "Sabbadhammayāthāvaasampaṭivedhoti imamatthaṁ dassetuṁ ‘‘kattha pana so’’tiādi vuttaṁ.",
  "tika-s0519t4:106_0": "Piyāyitabbajātiyanti pemanīyasabhāvaṁ.",
  "tika-s0519t4:106_1": "Micchāpaṭipadāti pamādāpatti, micchābhiniveso vā.",
  "tika-s0519t4:106_2": "Ekavāraṁ uppannāpi pāṇātipātacetanā verappasavanato dosassa,",
  "tika-s0519t4:106_3": "ekavāraṁ uppannāpi pamādāpatti,",
  "tika-s0519t4:106_4": "micchābhiniveso vā mohassa uppattikāraṇanti pāḷiyaṁ avuttampi nayato niddhāretabbanti dassento ‘‘dosassa…pe… imināva nayena attho veditabbo’’ti āha.",
  "tika-s0519t4:106_5": "Nimittatthaggahaṇalakkhaṇaṁ vaṇṇasaṇṭhānaṁ,",
  "tika-s0519t4:106_6": "anubyañjanatthaggahaṇalakkhaṇaṁ anubyañjananti ‘‘nimittānubyañjanaggahaṇalakkhaṇā’’ti vuttaṁ.",
  "tika-s0519t4:106_7": "Tattha tattha nimittaṁ itthipurisanimittaṁ.",
  "tika-s0519t4:106_8": "Anubyañjanaṁ hatthapādahasitakathitādi.",
  "tika-s0519t4:106_9": "Phasso paccayo etissāti phassapaccayā, taṁbhāvo phassapaccayatā. Assādeti etāyāti assādo, taṇhā.",
  "tika-s0519t4:107_0": "Vatthūni ñeyyadhammoti āha ‘‘vatthuavippaṭipatti visayasabhāvapaṭivedho’’ti.",
  "tika-s0519t4:107_1": "Idhādhippetaṁ sammāpaṭipattiṁ dassetuṁ ‘‘sīlasamādhisampadāna’’nti vuttaṁ. Ekadesupalakkhaṇavasena,",
  "tika-s0519t4:107_2": "vaṇṇagandharāgisappāyavasena vā pāḷiyaṁ ‘‘vinīlakavipubbakaggahaṇalakkhaṇā asubhasaññā’’ti vatvā ‘‘tassā nibbidāpadaṭṭhāna’’nti vuttaṁ nibbidaṁ dassento ‘‘nibbidā’’tiādi vuttaṁ.",
  "tika-s0519t4:107_3": "Tattha paritassanato visesetuṁ ‘‘ñāṇenā’’ti visesitaṁ.",
  "tika-s0519t4:107_4": "Tathā pavattanti nibbidanākārena pavattanaṁ.",
  "tika-s0519t4:108_0": "Yoniso ummujjantiyā videharañño dhītāya rucāya jātissarañāṇaṁ kammassakataññāṇassa kāraṇaṁ ahosi,",
  "tika-s0519t4:108_1": "na pana asappurisūpanissayato,",
  "tika-s0519t4:108_2": "ayoniso ummujjantassa tasseva rañño senāpatino alātassa bījakassa dāsassāti imamatthaṁ dassento ‘‘imassa ca…pe… udāharitabbo’’ti āha. Soti pasādo.",
  "tika-s0519t4:108_3": "Avatthāvisesoti sampayuttadhammānaṁ anāvilabhāvalakkhito avatthābhedo. Āyatanagatoti ṭhānagato, ratanattayavisayoti attho.",
  "tika-s0519t4:108_4": "‘‘Kāyo’’tiādinā avatthāvisesena vinā sabhāvasiddhameva padaṭṭhānaṁ dasseti.",
  "tika-s0519t4:109_0": "Imasmiṁ ca ṭhāne pāḷiyaṁ pubbe yesaṁ dhammānaṁ padaṭṭhānaṁ niddhāritaṁ,",
  "tika-s0519t4:109_1": "te dhammā yesaṁ dhammānaṁ padaṭṭhānāni honti,",
  "tika-s0519t4:109_2": "te dassetuṁ ‘‘aparo nayo’’tiādi āraddhanti veditabbaṁ.",
  "tika-s0519t4:109_3": "Assādamanasikāro ayonisomanasikāralakkhaṇo vutto nidassanamattaatthoti veditabbo,",
  "tika-s0519t4:109_4": "yebhuyyena sattānaṁ lobhavasena ayonisomanasikārā saṁvattantītti dassanatthaṁ vā evaṁ vuttaṁ. Upapatti eva opapaccayaṁ,",
  "tika-s0519t4:109_5": "tassa bhāvo opapaccayikanti āha ‘‘upapattibhavabhāvenā’’ti.",
  "tika-s0519t4:109_6": "Vavatthitabhāvoti vavatthitabhāvo rūpassa dassanādipaṭiniyatārammaṇakiccatā.",
  "tika-s0519t4:109_7": "Bhavassa aṅgānīti bhavassa kāraṇāni. Dutiye aṅgānīti avayavā,",
  "tika-s0519t4:109_8": "kammavaṭṭampi vā kāraṇaṅgabhāvena yojetabbaṁ.",
  "tika-s0519t4:110_0": "Kammaṭṭhānassāti bhāvanāya brūhanā vaḍḍhanā. Tesūti titthaññutādīsu.",
  "tika-s0519t4:110_1": "Kalyāṇamittassa sammadeva payirupāsanāyapīti taṁ nissāya laddhena sabbāya dhammassavanena dhammupasaṁhitaṁ pāmojjaṁ hotīti titthaññutā pītaññutāya padaṭṭhānaṁ.",
  "tika-s0519t4:110_2": "Evaṁ yāya vimuttiyā sati vimuttiñāṇadassanaṁ hotīti sā tassa padaṭṭhānanti ayamattho pākaṭoti āha ‘‘purimānaṁ…pe… suviññeyyo evā’’ti.",
  "tika-s0519t4:110_3": "Saha adhiṭṭhānenāti ñātapariññāya saddhiṁ.",
  "tika-s0519t4:110_4": "Ñātapariññā hi tīraṇapariññāya adhiṭṭhānaṁ. Sesaṁ suviññeyyameva.",
  "tika-s0519t4:111_0": "Padaṭṭhānahāravibhaṅgavaṇṇanā niṭṭhitā.",
  "tika-s0519t4:112_0": "5. Lakkhaṇahāravibhaṅgavaṇṇanā",
  "tika-s0519t4:113_0": "23.‘‘Lakkhaṇahārassa visayaṁ pucchatī’’ti vuttaṁ,",
  "tika-s0519t4:113_1": "‘‘ko pana tassa visayo’’ti vutte samānalakkhaṇā avuttadhammā.",
  "tika-s0519t4:113_2": "Kāyānupassanāya samāraddhāya vedanānupassanādayo sukheneva sijjhantīti tabbacanena vedanāgatāsatiādīnaṁ vuttabhāvo dassito satipaṭṭhānabhāvena ekalakkhaṇattāti kāyānupassanāsatipaṭṭhānassa saddhānuggahitāni vīriyasatisamādhipaññindriyāni sādhanaṁ,",
  "tika-s0519t4:113_3": "evaṁ itaresampīti katvā vuttaṁ.",
  "tika-s0519t4:113_4": "Ayaṁ attho aṭṭhakathāyameva (netti. aṭṭha. 51) parato āgamissati.",
  "tika-s0519t4:113_5": "Iminā nayena sesesupi ekalakkhaṇatāniddesesu attho veditabbo.",
  "tika-s0519t4:113_6": "Paratoti catubyūhahāravaṇṇanāyaṁ (netti. aṭṭha. 20).",
  "tika-s0519t4:114_0": "Asammissatoti vedanādayopi ettha sitā ettha paṭisandhāti kāye vedanādianupassanāpasaṅgepi āpanne tadasammissatoti attho.",
  "tika-s0519t4:115_0": "Avayavigāhasamaññātidhāvanasārādānābhinivesanisedhanatthaṁ kāyaṁ aṅgapaccaṅgehi, tāni ca kesādīhi,",
  "tika-s0519t4:115_1": "kesādike ca bhūtupādāyarūpehi vinibbhujituṁ ‘‘tathā na kāye’’tiādimāha.",
  "tika-s0519t4:115_2": "Pāsādādinagarāvayavasamūhe avayavivādinopi avayavigāhaṇaṁ karonti.",
  "tika-s0519t4:115_3": "Nagaraṁ nāma koci attho atthīti pana kesañci samaññātidhāvanaṁ siyāti itthipurisādisamaññātidhāvane nagaranidassanaṁ vuttaṁ. Añño koci sattādiko. Yaṁ passati itthiṁ, purisaṁ vā.",
  "tika-s0519t4:115_4": "Nanu cakkhunā itthipurisadassanaṁ natthīti? Saccaṁ natthi, ‘‘itthiṁ passāmi,",
  "tika-s0519t4:115_5": "purisaṁ passāmī’’ti pana pavattasamaññāvasena ‘‘yaṁ passatī’’ti vuttaṁ.",
  "tika-s0519t4:115_6": "Micchādassanena vā diṭṭhiyā yaṁ passati,",
  "tika-s0519t4:115_7": "na taṁ diṭṭhaṁ rūpāyatanaṁ hoti,",
  "tika-s0519t4:115_8": "rūpāyatanaṁ vā taṁ na hotīti attho.",
  "tika-s0519t4:115_9": "Atha vā taṁ kosādibhūtupādāyasamūhasaṅkhātaṁ diṭṭhaṁ na hoti,",
  "tika-s0519t4:115_10": "diṭṭhaṁ vā yathāvuttaṁ na hotīti attho.",
  "tika-s0519t4:115_11": "Yaṁ diṭṭhaṁ taṁ na passatīti yaṁ rūpāyatanaṁ,",
  "tika-s0519t4:115_12": "kesādibhūtupādāyasamūhasaṅkhātaṁ vā diṭṭhaṁ,",
  "tika-s0519t4:115_13": "taṁ paññācakkhunā bhūtato na passatīti attho.",
  "tika-s0519t4:116_0": "Na aññadhammānupassīti na aññasabhāvānupassī,",
  "tika-s0519t4:116_1": "asubhādito aññākārānupassī na hotīti vuttaṁ hoti.",
  "tika-s0519t4:117_0": "Pathavīkāyanti kesādiṁ pathavīdhammasamūhattā ‘‘kāyo’’ti vadati,",
  "tika-s0519t4:117_1": "lakkhaṇapathavimeva vā anekabhedabhinnaṁ sakalasarīragataṁ pubbāpariyabhāvena pavattamānaṁ samūhavasena gahetvā ‘‘kāyo’’ti vadati. Evaṁ aññatthāpi.",
  "tika-s0519t4:118_0": "Ākārasamūhasaṅkhātassāti aniccatādiākārasamudāyapariyāyassa.",
  "tika-s0519t4:119_0": "Tīsu bhavesu kileseti bhavattayavisayakilese.",
  "tika-s0519t4:119_1": "Sabbatthikanti sabbattha līne,",
  "tika-s0519t4:119_2": "uddhate ca citte icchitabbatthā, sabbe vā līne,",
  "tika-s0519t4:119_3": "uddhate ca bhāvetabbā bojjhaṅgā atthikā etāyāti sabbatthikā. Anto saṅkocoti anto olīyanā, kosajjanti attho.",
  "tika-s0519t4:120_0": "24.Gahitesūti bhāvanāggahaṇena gahitesu, bhāvitesūti attho, vacanena vā gahitesu.",
  "tika-s0519t4:120_1": "Bhāvanāggahaṇadīpanatthattā pana vacanena gahaṇassa bhāvanāggahaṇamettha padhānaṁ. Yassa satipaṭṭhānā bhāvitā,",
  "tika-s0519t4:120_2": "tassa sammappadhānādayo bodhipakkhiyadhammā na bhāvitāti netaṁ ṭhānaṁ vijjatīti ca samānalakkhaṇatāpadesena imamatthaṁ dassetuṁ pāḷiyaṁ ‘‘catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchantī’’tiādi vuttaṁ.",
  "tika-s0519t4:121_0": "Vipallāsāpahīyanti ujuvipaccanīkabhāvato.",
  "tika-s0519t4:121_1": "‘‘Āhārasamudayā kāyassa samudayo,",
  "tika-s0519t4:121_2": "phassasamudayā vedanānaṁ samudayo (saṁ. ni. 5.408), saṅkhārapaccayā viññāṇaṁ,",
  "tika-s0519t4:121_3": "viññāṇapaccayā nāmarūpa’’nti (saṁ. ni. 1.1, 39; ma. ni. 3.126; mahāva. 1; udā. 1; vibha.",
  "tika-s0519t4:121_4": "225) vacanato kāyādīnaṁ samudayabhūtā kabaḷīkārāhāraphassamanosañcetanāviññāṇāhārākāyādīnaṁ parijānanena pariññātā honti tappaṭipakkhappahānatoti dassento ‘‘cattāroāhārā’’tiādimāha.",
  "tika-s0519t4:121_5": "Sabbatthāti ‘‘upādānehi anupādāno bhavatī’’ti evamādīsu.",
  "tika-s0519t4:122_0": "Tattha yasmā pañca kāmaguṇā savisesā kāye labbhantīti visesena kāyo kāmupādānassa vatthu,",
  "tika-s0519t4:122_1": "sukhavedanassādavasena paralokanirapekkho ‘‘natthi dinna’’ntiādi (dī. ni. 1.171; ma. ni. 1.445; 2.94-95, 225; 3.91, 116; saṁ. ni. 3.210; dha. sa. 1221; vibha.",
  "tika-s0519t4:122_2": "938) parāmāsaṁ uppādetīti diṭṭhupādānassa vedanā,",
  "tika-s0519t4:122_3": "citte niccaggahaṇavasena sassatassa ‘‘attano sīlādivasena parisuddhaparāmasanaṁ hotī’’ti sīlabbatupādānassa cittaṁ,",
  "tika-s0519t4:122_4": "nāmarūpaparicchedena bhūtaṁ bhūtato apassantassa ‘‘attābhiniveso hotī’’ti attavādupādānassa dhammā vatthu,",
  "tika-s0519t4:122_5": "tasmā ‘‘catūsu satipaṭṭhānesu bhāviyamānesu upādānehi anupādāno bhavatī’’ti vuttaṁ.",
  "tika-s0519t4:123_0": "Yasmā pana vuttanayeneva kāyo kāmayogassa vatthu,",
  "tika-s0519t4:123_1": "bhavesu sukhaggahaṇavasena bhavassādo hotīti bhavayogassa vedanā,",
  "tika-s0519t4:123_2": "santatighanaggahaṇavasena citte attābhiniveso hotīti diṭṭhiyogassacittaṁ,",
  "tika-s0519t4:123_3": "dhammavinibbhogassa dukkarattā,",
  "tika-s0519t4:123_4": "dhammānaṁ dhammamattatāya ca duppaṭivijjhattā sammoho hotīti avijjāyogassa dhammā, vatthu,",
  "tika-s0519t4:123_5": "tasmā catusatipaṭṭhānabhāvanāya tesu tesaṁ pahānasiddhito yogehi visaṁyuttatā vuttā. Eteneva āsavehi anāsavatā,",
  "tika-s0519t4:123_6": "oghehi nittiṇṇatā ca saṁvaṇṇitā hoti kāmarāgādīnaṁ eva kāmayogakāmāsavakāmoghādibhāvato.",
  "tika-s0519t4:124_0": "Vuttanayeneva kāyo abhijjhākāyaganthassa vatthu,",
  "tika-s0519t4:124_1": "‘‘dukkhāya vedanāya paṭighānusayo anusetī’’ti (ma. ni.",
  "tika-s0519t4:124_2": "1.465) dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu,",
  "tika-s0519t4:124_3": "citte niccābhinivesavasena sassatassa ‘‘attano sīlena suddhī’’tiādiparāmasanaṁ hotīti sīlabbataparāmāsassa cittaṁ vatthu,",
  "tika-s0519t4:124_4": "sappaccayanāmarūpadassanābhāvato bhavavibhavadiṭṭhisaṅkhāto idaṁsaccābhiniveso hotīti tassa dhammā vatthūti catusatipaṭṭhānāti yojetabbaṁ.",
  "tika-s0519t4:125_0": "Vuttanayeneva visesato kāyo rāgasallassa vatthu, vedanā dosasallassa,",
  "tika-s0519t4:125_1": "‘‘cittaṁ niccaggahaṇavasena attābhinivesaṁ attānaṁ seyyādito dahatī’’ti cittaṁ mānasallassa,",
  "tika-s0519t4:125_2": "vuttanayeneva dhammā mohasallassa vatthūti catusatipaṭṭhānāti yojetabbaṁ.",
  "tika-s0519t4:126_0": "Yasmā pana kāyānupassanādīhi kāyavedanācittadhammesu pariññātesu rūpavedanāsaññāsaṅkhārakkhandhā pariññātā honti,",
  "tika-s0519t4:126_1": "citte hi pariññāte saññāpi pariññātāva hoti,",
  "tika-s0519t4:126_2": "tasmā ‘‘viññāṇaṭṭhitiyo cassa pariññaṁ gacchantī’’ti vuttaṁ.",
  "tika-s0519t4:127_0": "Tathā visesato kāye sāpekkhā chandāgatiṁ gacchatīti kāyo chandāgatiyā vatthu,",
  "tika-s0519t4:127_1": "vuttanayeneva vedanā byāpādassa nimittanti sā dosāgatiyā vatthu,",
  "tika-s0519t4:127_2": "santatighanaggahaṇavasena sarāgādicitte sammoho hotīti mohāgatiyā cittaṁ,",
  "tika-s0519t4:127_3": "dhammasabhāvānavabodhena bhayaṁ hotīti bhayāgatiyā dhammā vatthūti catusatipaṭṭhānabhāvanāya agatigamanappahānaṁ hotīti āha ‘‘agatigamanehi ca na agatiṁ gacchatī’’ti.",
  "tika-s0519t4:128_0": "‘‘Akusalassa somanassassa vasenā’’ti idaṁ ‘‘ayampi attho sambhavatī’’ti katvā vuttaṁ.",
  "tika-s0519t4:128_1": "‘‘Sukhāya vedanāya rāgānusayo anusetī’’ti (ma. ni.",
  "tika-s0519t4:128_2": "1.465) pana vacanato sukhavedanāggahaṇena tatthānusayanena samudayasaccaṁ desitanti veditabbaṁ.",
  "tika-s0519t4:128_3": "Desitaṁ dukkhaṁ ariyasaccanti dukkhadukkhaggahaṇena sātisayaṁ dukkhaṁ ariyasaccaṁ pakāsitaṁ hotīti pāḷiyaṁ ‘‘dukkhaṁ ariyasaccaṁ desita’’nti vuttaṁ.",
  "tika-s0519t4:128_4": "Sahacaraṇādīsu yaṁ vattabbaṁ,",
  "tika-s0519t4:128_5": "taṁ heṭṭhā niddesavāravaṇṇanāyaṁ (netti. aṭṭha. 5 ādayo) vuttaṁ.",
  "tika-s0519t4:129_0": "Lakkhaṇahāravibhaṅgavaṇṇanā niṭṭhitā.",
  "tika-s0519t4:130_0": "6. Catubyūhahāravibhaṅgavaṇṇanā",
  "tika-s0519t4:131_0": "25.Hārānanti niddhāraṇe sāmivacanaṁ.",
  "tika-s0519t4:131_1": "Hāresu imassa catubyūhahārassa visesato suttassa byañjanavicayabhāvatoti yojanā.",
  "tika-s0519t4:131_2": "Tena vuttaṁ ‘‘byañjana…pe… dassetī’’ti. Yāyāti niruttiyā.",
  "tika-s0519t4:132_0": "Yathārahanti saṁvaṇṇiyamāne sutte yaṁ yaṁ arahati nibbacanaṁ vattuṁ, taṁtaṁlokasamaññānurodheneva.",
  "tika-s0519t4:132_1": "Pubbabhāgapaṭipadā sampādetvā pacchā saccābhisamayaṁ pāpuṇātīti āha ‘‘sammuti…pe… hotī’’ti,",
  "tika-s0519t4:132_2": "taṁtaṁpaññattiggahaṇamukhena paramatthaggahaṇaṁ hotīti evaṁ vā iminā sambandho.",
  "tika-s0519t4:133_0": "Yamidaṁ anindriyabaddharūpasantānaṁ sandhāya ‘‘ubhayamantarenā’’ti idha vuttaṁ. Otaraṇahāre (netti. aṭṭha.",
  "tika-s0519t4:133_1": "42 ādayo) panassa dvārappavattaphassādidhamme sandhāya vuttabhāvaṁ dassetuṁ ‘‘ubhayamantarenāti phassasamuditesu dhammesū’’ti attho vutto.",
  "tika-s0519t4:133_2": "Aṭṭhakathācariyā panāhu ‘‘antarenāti vacanaṁ pana vikappantaradīpana’’nti.",
  "tika-s0519t4:133_3": "Tasmā ayamettha attho – na imaṁ lokaṁ, na huraṁ lokaṁ, atha kho ubhayamantarenāti.",
  "tika-s0519t4:133_4": "Aparo vikappo – ubhayamantarenāti vā vacanaṁ vikappantarābhāvadīpanaṁ. Tassattho – na imaṁ lokaṁ,",
  "tika-s0519t4:133_5": "na huraṁ lokaṁ nissāya jhāyati jhāyī,",
  "tika-s0519t4:133_6": "ubhayamantarena pana aññaṁ ṭhānaṁ atthīti.",
  "tika-s0519t4:134_0": "Yepi ca ‘‘antarāparinibbāyī,",
  "tika-s0519t4:134_1": "sambhavesī’’ti ca imesaṁ suttapadānaṁ atthaṁ micchā gahetvā atthi eva antarābhavoti vadanti,",
  "tika-s0519t4:134_2": "tepi yasmā avihādīsu tattha tattha āyuvemajjhaṁ anatikkamitvā antarā aggamaggādhigamena anavasesakilesaparinibbānena parinibbāyantīti antarāparinibbāyī,",
  "tika-s0519t4:134_3": "na antarābhavabhūtoti purimassa suttapadassa attho. Pacchimassa ca ye bhūtā eva, na puna bhavissanti, te hi (kathā. anuṭī. 507) khīṇāsavā,",
  "tika-s0519t4:134_4": "purimapadehi ‘‘bhūtā’’ti vuttā.",
  "tika-s0519t4:134_5": "Tabbiparītatāya sambhavaṁ esantīti sambhavesino.",
  "tika-s0519t4:134_6": "Appahīnabhavasaṁyojanattā sekkhā, puthujjanā ca.",
  "tika-s0519t4:134_7": "Catūsu vā yonīsu aṇḍajajalābujasattā yāva aṇḍakosaṁ, vatthikosañca na bhindanti, tāva sambhavesī nāma. Aṇḍakosato,",
  "tika-s0519t4:134_8": "vatthikosato ca bahi nikkhantā bhūtā nāma.",
  "tika-s0519t4:134_9": "Saṁsedajaopapātikā ca paṭhamacittakkhaṇe sambhavesī nāma,",
  "tika-s0519t4:134_10": "dutiyacittakkhaṇato paṭṭhāya bhūtā nāma.",
  "tika-s0519t4:134_11": "Yena vā iriyāpathena jāyanti,",
  "tika-s0519t4:134_12": "yāva tato aññaṁ na pāpuṇanti, tāva sambhavesī, tato paraṁ bhūtāti attho,",
  "tika-s0519t4:134_13": "tasmā natthīti paṭikkhipitabbaṁ.",
  "tika-s0519t4:134_14": "Sati hi ujuke pāḷianugate atthe kiṁ aniddhāritasāmatthiyena antarābhavena attabhāvaparikappitena payojananti.",
  "tika-s0519t4:135_0": "Yaṁ pana ye ‘‘santānavasena pavattamānānaṁ dhammānaṁ avicchedena desantaresu pātubhāvo diṭṭho.",
  "tika-s0519t4:135_1": "Yathā taṁ vīhiādiaviññāṇakasantāne,",
  "tika-s0519t4:135_2": "evaṁ saviññāṇakasantānepi avicchedena desantaresu pātubhāvena bhavitabbaṁ.",
  "tika-s0519t4:135_3": "Ayañca nayo sati antarābhave yujjati, nāññathā’’ti yuttiṁ vadanti.",
  "tika-s0519t4:135_4": "Tehi iddhimato cetovasippattassa cittānugatikaṁ kāyaṁ adhiṭṭhahantassa khaṇena brahmalokato idhūpasaṅkamane,",
  "tika-s0519t4:135_5": "ito vā brahmalokagamane yutti vattabbā.",
  "tika-s0519t4:135_6": "Yadi sabbattheva vicchinnadese dhammānaṁ pavatti na icchitā,",
  "tika-s0519t4:135_7": "yadipi siyā ‘‘iddhivisayo acinteyyo’’ti,",
  "tika-s0519t4:135_8": "taṁ idhāpi samānaṁ ‘‘kammavipāko acinteyyo’’ti vacanato,",
  "tika-s0519t4:135_9": "tasmā taṁ tesaṁ matimattameva.",
  "tika-s0519t4:135_10": "Acinteyyasabhāvā hi sabhāvadhammā,",
  "tika-s0519t4:135_11": "te katthaci paccayavisesena vicchinnadese pātubhavanti, katthaci avicchinnadese ca.",
  "tika-s0519t4:135_12": "Tathā hi mukhaghosādīhi aññasmiṁ dese ādāsapabbatappadesādike paṭibimbapaṭighosādikaṁ paccayuppannaṁ nibbattamānaṁ dissati,",
  "tika-s0519t4:135_13": "tasmā na sabbaṁ sabbattha upanetabbanti ayamettha saṅkhepo.",
  "tika-s0519t4:135_14": "Vitthārato pana paṭibimbassa udāharaṇabhāvasādhanādiko antarābhavavicāro kathāvatthuppakaraṇassaṭīkāyaṁ (kathā. anuṭī. 507) gahetabbo.",
  "tika-s0519t4:136_0": "Apare pana ‘‘idhāti kāmabhavo, huranti arūpabhavo,",
  "tika-s0519t4:136_1": "ubhayamantarenāti rūpabhavo vutto’’ti vadanti, ‘‘idhāti paccayadhammā, huranti paccayuppannadhammā,",
  "tika-s0519t4:136_2": "ubhayamantarenāti paṇṇattidhammā vuttā’’ti ca vadanti,",
  "tika-s0519t4:136_3": "taṁ sabbaaṭṭhakathāsu natthi,",
  "tika-s0519t4:136_4": "tasmā vuttanayeneva attho veditabbo.",
  "tika-s0519t4:136_5": "Avasiṭṭhaṁ rūpanti āpodhātuākāsadhātūhi saddhiṁ lakkhaṇarūpāni,",
  "tika-s0519t4:136_6": "ojañca sandhāyāha anindriyabaddharūpassa adhippetattā.",
  "tika-s0519t4:136_7": "Tassa khīṇāsavassa taṁ nibbānārammaṇaṁ cittaṁ na jānanti na ñāyanti ‘‘jhāyamānā’’ti vuttattā. Sesaṁ suviññeyyameva.",
  "tika-s0519t4:137_0": "Catubyūhahāravibhaṅgavaṇṇanā niṭṭhitā.",
  "tika-s0519t4:138_0": "7. Āvaṭṭahāravibhaṅgavaṇṇanā",
  "tika-s0519t4:139_0": "29.",
  "tika-s0519t4:139_1": "Akusalānaṁ dhammānaṁ viddhaṁsanasabhāvattā,",
  "tika-s0519t4:139_2": "akusalānaṁ vā pajahane kusalānaṁ sampādane paṭṭhapanasabhāvattā ārambhadhātu.",
  "tika-s0519t4:139_3": "Tathābhūtāti sīlādīhi samaṅgībhūtā.",
  "tika-s0519t4:139_4": "Kāmadhātuādikā tidhātuyova tedhātu.",
  "tika-s0519t4:139_5": "Tassa abhibhavanato tedhātuissaro maccurājā.",
  "tika-s0519t4:139_6": "Anādimatisaṁsāre cirakālaṁ laddhapatiṭṭhāpi acirakālaṁ bhāvitehi kusalehi dhammehi samucchindanīyattā abalā kilesāti vuttaṁ ‘‘abalaṁ dubbala’’nti.",
  "tika-s0519t4:139_7": "Tenāha ‘‘abalā naṁ balīyantī’’ti.",
  "tika-s0519t4:140_0": "Idaṁ vacanaṁ ayaṁ gāthāpādo.",
  "tika-s0519t4:140_1": "Samādhissa padaṭṭhānanti ettha samādhissa kāraṇaṁ samatānuyoge niyojanatoti yojetabbaṁ. Esa nayo sesesupi. Papañcāti rāgādayova.",
  "tika-s0519t4:140_2": "Tathā ceva saṁvaṇṇitanti desanāya padaṭṭhānabhāveneva atthasaṁvaṇṇanā katāti attho.",
  "tika-s0519t4:141_0": "Nti taṁ desanaṁ.",
  "tika-s0519t4:141_1": "Tassāti sabhāgādivasena āvaṭṭanassa.",
  "tika-s0519t4:141_2": "Paripakkañāṇānaṁ visesādhigamāya.",
  "tika-s0519t4:141_3": "Lābhavinicchayapariggahamacchariyānītiādīsu lābhoti rūpādiārammaṇappaṭilābho.",
  "tika-s0519t4:141_4": "So pariyesanāya sati hotīti pariyesanāggahaṇena gahito.",
  "tika-s0519t4:141_5": "Vinicchayoti ‘‘ettakaṁ me rūpārammaṇatthāya bhavissati,",
  "tika-s0519t4:141_6": "ettakaṁ saddādiārammaṇatthāya, ettakaṁ mayhaṁ, ettakaṁ parassa, ettakaṁ paribhuñjissāmi,",
  "tika-s0519t4:141_7": "ettakaṁ nidahissāmī’’ti evaṁ pavatto vitakko vinicchayo.",
  "tika-s0519t4:141_8": "So lāpitahetukattā pariyesanamūlakatāya pariyesanāggahaṇeneva gahito, tathā pariggahamacchariyāni.",
  "tika-s0519t4:141_9": "Tattha pariggaho ‘‘mama ida’’nti pariggaṇhanaṁ.",
  "tika-s0519t4:141_10": "Macchariyaṁ ‘‘mayheva hotū’’ti parehi sādhāraṇabhāvāsahanaṁ.",
  "tika-s0519t4:141_11": "Tenevassa porāṇā evaṁ vacanatthaṁ vadanti ‘‘mayhevidamacchariyaṁ hotu,",
  "tika-s0519t4:141_12": "mā aññesaṁ acchariyaṁ hotūti pavattattā macchariyanti vuccatī’’ti (dī. ni. aṭṭha. 2.103; a. ni. aṭṭha. 3.9.23).",
  "tika-s0519t4:141_13": "Paribhogatthānaṁ pana vinicchayādīnaṁ paribhogantogadhatā veditabbā. Chandarāgo dubbalarāgo.",
  "tika-s0519t4:141_14": "Ajjhosānaṁ ‘‘mama ida’’nti taṇhāvasena balavasanniṭṭhānanti āha ‘‘chandarāgaajjhosānā taṇhā evā’’ti.",
  "tika-s0519t4:141_15": "Ārakkhanimittaṁ dvārapidahanamañjūsāgopanādinā suṭṭhu rakkhaṇanimittaṁ.",
  "tika-s0519t4:141_16": "Pāpāni karonto paribhoganimittaṁ ratto giddho gadhito mucchito hutvā migova paribhuñjananimittaṁ pamādaṁ āpajjatīti evaṁ pariyenārakkhā paribhoganimittaṁ.",
  "tika-s0519t4:141_17": "Pamādo tividho taṇhāya vasena kathitoti dassento ‘‘tividho taṇhāyāti vutta’’nti āha.",
  "tika-s0519t4:142_0": "Avisesena vuttanti ‘‘katamena upādānena saupādānā’’ti vibhāgena pucchitvāpi ‘‘avijjāya ca taṇhāya cā’’ti avinibbhujitvā vuttaṁ.",
  "tika-s0519t4:142_1": "Taṇhañca avijjañca caturupādānaṁvasenāti kāmupādānādīnaṁ catunnaṁ upādānānaṁ vasena vibhajitvā khandhānaṁ dukkhabhāvena dukkhasaccabhāvena saha pariññeyyabhāvaṁ,",
  "tika-s0519t4:142_2": "upādānānaṁ samudayabhāvena samudayasaccabhāvena saha pahātabbabhāvaṁ dassetīti yojanā.",
  "tika-s0519t4:143_0": "30.‘‘Yo’’tiādinā vutto tividho pamādo pariyesati, ārakkhaṇañca karoti,",
  "tika-s0519t4:143_1": "paribhoganimittañcāti sambandho.",
  "tika-s0519t4:143_2": "Pamādo hi pamajjantassa puggalassa bhogānaṁ pariyesanāya,",
  "tika-s0519t4:143_3": "ārakkhaṇāya ca hetubhūto kattubhāvena upacarito, paribhogassa pana nimittaṁ.",
  "tika-s0519t4:143_4": "‘‘Tappaṭipakkhenā’’ti padassa atthaṁ vivarati ‘‘appamādānuyogenā’’ti, tena samathabhāvaṁ dasseti . Khepanāti khayapāpanā.",
  "tika-s0519t4:143_5": "Vodānapakkhavisabhāgadhammavasenāti vodānapakkho ca so pamādassa visabhāgadhammo cāti vodāna…pe… dhammo, samatho, tassa vasena.",
  "tika-s0519t4:144_0": "Samathe satīti adhiṭṭhānabhūte jhāne sati, taṁ pādakaṁ katvāti attho.",
  "tika-s0519t4:144_1": "Yā paññāti nāmarūpaparicchedādivasena pavattapaññā. Tenāha ‘‘ayaṁ vipassanā’’ti. Pahīnesūti pahīyamānesu.",
  "tika-s0519t4:145_0": "Vodānapakkhanti ārambhadhātuādivodānapakkhaṁ nikkhipitvā.",
  "tika-s0519t4:145_1": "Visabhāgadhammavasenāti pamādavaseneva.",
  "tika-s0519t4:145_2": "Sabhāgadhammavasenāti pubbe nikkhittassa ārambhadhātuādivodānadhammassa samathādisabhāgadhammavasena.",
  "tika-s0519t4:146_0": "Puna apariyodāpaniyaṁ sikhāppattapariyodāpanaṁ idhādhippetanti āha ‘‘taṁ pana arahattena hotī’’ti.",
  "tika-s0519t4:147_0": "Mohasamuṭṭhānatā vuttā ‘‘moho eva samuṭṭhāna’’nti katvā.",
  "tika-s0519t4:147_1": "Aññathā pisuṇāvācāya dosasamuṭṭhānatā musāvādassa viya mohasamuṭṭhānabhāvā vattabbā siyā.",
  "tika-s0519t4:148_0": "Kammapathabhāvaṁ pattānaṁ,",
  "tika-s0519t4:148_1": "appattānañca akusaladhammānaṁ ‘‘sabbapāpa’’nti padena pariggahitattā vuttaṁ ‘‘kammapathakammavibhāgenā’’ti.",
  "tika-s0519t4:149_0": "31.Sesapadānanti ‘‘kusalassa upasampadā’’tiādīnaṁ (dī. ni. 2.90; dha. pa. 183; netti. 30, 50, 116, 124; peṭako. 29) gāthāya avasiṭṭhapadānaṁ.",
  "tika-s0519t4:149_1": "Yathādhigatanti attanā adhigatappakāraṁ, pacchā bhūmidisā.",
  "tika-s0519t4:150_0": "Upariyāpentīti manussalokato upariṭṭhimaṁ devalokaṁ gamenti.",
  "tika-s0519t4:151_0": "32.Yathāvuttassa dhammassāti sīlassa ca maggassa ca.",
  "tika-s0519t4:151_1": "Taṇhāvijjādīnanti ādisaddena tadekaṭṭhakilesā gayhanti, tesaṁ padaṭṭhānadhammā ca.",
  "tika-s0519t4:151_2": "Samathavipassanādīnanti ādisaddena sāmaññaphalānaṁ saṅgaho.",
  "tika-s0519t4:151_3": "Yadaggena cettha ‘‘nirodho rakkhatī’’ti vutto,",
  "tika-s0519t4:151_4": "tadaggena maggo rakkhaṇakiriyāya karaṇaṁ vuttaṁ ‘‘yena rakkhatī’’ti.",
  "tika-s0519t4:151_5": "Visabhāgadhammavasena purimāni sabhāgadhammāvaṭṭanavasena pacchimāni saccāni niddhāritānīti yojetabbaṁ.",
  "tika-s0519t4:152_0": "Āvaṭṭahāravibhaṅgavaṇṇanā niṭṭhitā.",
  "tika-s0519t4:153_0": "8. Vibhattihāravibhaṅgavaṇṇanā",
  "tika-s0519t4:154_0": "33.Dhammesūti puññādidānādibhedabhinnesu sabhāvadhammesu.",
  "tika-s0519t4:154_1": "Tattha labbhamānoti tesu yathāvuttesu dhammesu labbhamāno.",
  "tika-s0519t4:154_2": "Bhūmivibhāgoti kāmāvacarādidassanādibhūmippabhedo.",
  "tika-s0519t4:154_3": "Padaṭṭhānavibhāgoti te puññādidhammā yesaṁ padaṭṭhānaṁ,",
  "tika-s0519t4:154_4": "tesaṁ vā ye dhammā padaṭṭhānaṁ, tabbibhāgo.",
  "tika-s0519t4:154_5": "Yesaṁ suttānanti mūlapadaṭṭhānabhūtānaṁ saṁkilesabhāgiyādīnaṁ catunnaṁ suttānaṁ vasena.",
  "tika-s0519t4:154_6": "Asaṅkaravavatthānena hi etesu suttesu sātisayaṁ dhammā vibhattā nāma honti. Tenāha ‘‘visesato’’ti.",
  "tika-s0519t4:154_7": "Yadi evaṁ kasmā vāsanābhāgiyanibbedhabhāgiyasuttāni evettha gahitānīti?",
  "tika-s0519t4:154_8": "Nayidamevaṁ nikkhamanapariyosānabhāvena itaresampi gahitattā.",
  "tika-s0519t4:154_9": "Yato hi nissaṭā vāsanābhāgiyā dhammā, te saṁkilesabhāgiyā.",
  "tika-s0519t4:154_10": "Yaṁpariyosānā nibbedhabhāgiyā dhammā,",
  "tika-s0519t4:154_11": "te asekkhabhāgiyāti dvayaggahaṇeneva itarampi dvayaṁ gahitameva hoti.",
  "tika-s0519t4:154_12": "Tenāha ‘‘imesaṁ catunnaṁ suttānaṁ desanāyā’’ti.",
  "tika-s0519t4:154_13": "Imāni cattāri suttānīti pāḷiyā,",
  "tika-s0519t4:154_14": "vakkhamānāya desanāya vā itaradvayasaṅgaho daṭṭhabbo, na paṭikkhepo.",
  "tika-s0519t4:155_0": "Tenevāti niyamassa akatattā,",
  "tika-s0519t4:155_1": "tato ca tena tannissitena ca brahmacārī bhavatīti siddhaṁ hoti.",
  "tika-s0519t4:155_2": "Eva-saddo vā samuccayattho daṭṭhabbo.",
  "tika-s0519t4:155_3": "Siyā tassa paṭikkhepoti tassa aṭṭhasamāpattibrahmacariyassa siyā paṭikkhepo.",
  "tika-s0519t4:155_4": "Evaṁ sati sāvasesā desanā siyā.",
  "tika-s0519t4:156_0": "Tadaṅgādippahānadvayaṁ padaṭṭhānabhūtaṁ idha gaṇanūpagaṁ na hotīti ‘‘samucchedapaṭippassaddhippahānānaṁ vasenā’’ti vuttaṁ.",
  "tika-s0519t4:156_1": "Tathā hettha keci ‘‘tenevā’’ti paṭhanti.",
  "tika-s0519t4:156_2": "‘‘Teneva brahmacariyenāti paṭhantī’’ti idaṁ ‘‘saṁvarasīle ṭhito’’ti (netti.",
  "tika-s0519t4:156_3": "33) ettha vuttaṁ pāḷivikappaṁ sandhāya vadati.",
  "tika-s0519t4:156_4": "‘‘Yasmā…pe… vakkhatī’’ti idaṁ pacchimapāṭhasseva yuttatāya kāraṇavacanaṁ.",
  "tika-s0519t4:157_0": "Kathaṁ mantāti?",
  "tika-s0519t4:157_1": "Anibbedhasabhāvattā mahaggatapuññānaṁ na nibbedhabhāgiyasuttena saṅgaho,",
  "tika-s0519t4:157_2": "vāsanābhāgiyattā pana vāsanābhāgiyasutteneva saṅgahoti.",
  "tika-s0519t4:157_3": "Tadupasaṅgā hi pacchimo eva pāṭho yuttataro.",
  "tika-s0519t4:157_4": "Itarathā sāvasesā desanā bhaveyya.",
  "tika-s0519t4:157_5": "Tenāha ‘‘na hi…pe… desetī’’ti.",
  "tika-s0519t4:158_0": "Saṁkilesabhāgiyaasekkhabhāgiyānaṁ parato vakkhamānattā vuttaṁ ‘‘vakkhamānānaṁ…pe… vasenā’’ti.",
  "tika-s0519t4:158_1": "‘‘Sabbato’’ti idaṁ pubbaparāpekkhaṁ.",
  "tika-s0519t4:158_2": "Tassa parāpekkhatāya ‘‘sabbatobhāgena ekādasasu ṭhānesu pakkhipitvā’’ti aṭṭhakathāyaṁ yojitaṁ.",
  "tika-s0519t4:158_3": "Tattha padādike vicayahārapadatthe sandhāya ‘‘ekādasasu ṭhānesū’’ti vuttaṁ.",
  "tika-s0519t4:158_4": "Pubbapekkhatāya pana ‘‘sabbatobhāgena desanāya phalenā’’tiādinā yojetabbaṁ.",
  "tika-s0519t4:159_0": "Saṁkilesabhāgiyānaṁ taṇhāsaṁkilesādinā desanānayo veditabbo.",
  "tika-s0519t4:159_1": "Phalaṁ apāyadukkhena manussesu dobhaggiyena.",
  "tika-s0519t4:159_2": "Asekkhabhāgiyānaṁ asekkhehi sīlakkhandhādīhi desanānayo.",
  "tika-s0519t4:159_3": "Phalaṁ aggaphalena ca anupādisesāya ca nibbānadhātuyā veditabbaṁ. Itaresaṁ pāḷiyaṁ vuttameva.",
  "tika-s0519t4:159_4": "Kāmarāgabyāpādauddhambhāgiyasaṁyojanaggahaṇena saṁkilesabhāgiyānaṁ,",
  "tika-s0519t4:159_5": "virāgaggahaṇena asekkhaggahaṇeneva ca asekkhabhāgiyānaṁ vakkhamānattā vuttaṁ ‘‘vakkhamānānaṁ…pe… vasenā’’ti.",
  "tika-s0519t4:159_6": "Padapadatthavicārayuttiniddhāraṇamukhena dhammavibhattiādivicāro kātabboti dassetuṁ pāḷiyaṁ ‘‘vicayena…pe… tabbānī’’ti vuttanti aṭṭhakathāyaṁ ‘‘vicayena…pe… dassetī’’ti vuttaṁ.",
  "tika-s0519t4:160_0": "34.Evanti iti. Dhammeti vuttasabhāgadhamme.",
  "tika-s0519t4:160_1": "Sādhāraṇāsādhāraṇabhāvehīti sāmaññavisesena visiṭṭhehi.",
  "tika-s0519t4:160_2": "Dve dhammā sādhāraṇāti dve ime dhammā yehi sabhāgadhammā sādhāraṇā nāma honti. Katame dve? Nāmaṁ, vatthu ca. Tattha nāmaṁ nāmapaññatti,",
  "tika-s0519t4:160_3": "taṁmukheneva saddato tadatthāvagamo.",
  "tika-s0519t4:160_4": "Saddena ca sāmaññarūpeneva tathārūpassa atthassa gahaṇaṁ, na visesarūpena,",
  "tika-s0519t4:160_5": "tasmā saddavacanīyā atthā sādhāraṇarūpanāmāyattagahaṇīyatāya nāmasādhāraṇā vuttā. Vatthūti pavattiṭṭhānaṁ.",
  "tika-s0519t4:160_6": "Yattha hi ye dhammā pavattanti,",
  "tika-s0519t4:160_7": "tesaṁ sabbesaṁ te dhammā sādhāraṇāti pavattiṭṭhānasaṅkhātānaṁ vatthūnaṁ sādhāraṇā.",
  "tika-s0519t4:160_8": "Yasmā panidaṁ dvayaṁ tesaṁ dhammānaṁ sādhāraṇabhāve pakatibhūtaṁ sabhāvabhūtaṁ,",
  "tika-s0519t4:160_9": "tasmā vuttaṁ ‘‘dve dhammāti duve pakatiyo’’ti.",
  "tika-s0519t4:160_10": "Ekasantatipatitatāyāti samānasantatipavattiyā. Tenāha ‘‘samānavatthukā’’ti.",
  "tika-s0519t4:160_11": "Dassanapahātabbānañhi yathā micchattaniyatasattā pavattiṭṭhānaṁ,",
  "tika-s0519t4:160_12": "evaṁ aniyatāpīti ubhaye hi te samānavatthukā. Esa nayo itaresupi.",
  "tika-s0519t4:160_13": "Sakkāyadiṭṭhivicikicchāsīlabbataparāmāsā hi bhinnasabhāvāpete dhammā dassanena pahātabbataṁ nātivattantīti te nāmasāmaññataṁ pattā,",
  "tika-s0519t4:160_14": "rūparāgādayo ca bhāvanāya pahātabbatanti āha ‘‘pahānekaṭṭhā nāmasādhāraṇā’’ti.",
  "tika-s0519t4:160_15": "Yathā pana ‘‘vatthūnaṁ sādhāraṇā vatthusādhāraṇā’’ti ayamattho labbhati,",
  "tika-s0519t4:160_16": "evaṁ ‘‘vatthunā sādhāraṇā vatthusādhāraṇā’’ti ayampi attho labbhatīti dassento ‘‘sahajekaṭṭhā vatthusādhāraṇā’’ti āha.",
  "tika-s0519t4:160_17": "Te hi aññamaññaṁ phusanādisabhāvato bhinnāpi yasmiṁ pavattanti,",
  "tika-s0519t4:160_18": "tena vatthunā sādhāraṇā nāma honti.",
  "tika-s0519t4:160_19": "Ettha ca labbhamānampi kusalādināmasādhāraṇaṁ anāmasitvā vatthusādhāraṇā tāva yojitāti veditabbā.",
  "tika-s0519t4:160_20": "Paṭipakkhādīhīti ādisaddena samānaphalatāsahabyatādike saṅgaṇhāti.",
  "tika-s0519t4:160_21": "Sesapadesūti ‘‘puthujjanassā’’tiādivākyesu. Kathaṁ? Tattha hi puthujjanassa,",
  "tika-s0519t4:160_22": "sotāpannassa ca sambhavato anāgāmino,",
  "tika-s0519t4:160_23": "arahato ca asambhavatotiādinā yojetabbaṁ.",
  "tika-s0519t4:161_0": "Kathaṁ te odhiso gahitāti kenākārena te ‘‘sādhāraṇā’’ti vuttadhammā bhāgaso gahitā. ‘‘Amukassa,",
  "tika-s0519t4:161_1": "amukassa cā’’ti ayañhettha attho.",
  "tika-s0519t4:161_2": "Sāmaññabhūtā dhammā sādhāraṇā nāma,",
  "tika-s0519t4:161_3": "evaṁ sante kathaṁ tesaṁ micchattaniyatāniyatādivasena vibhāgena pavattiṭṭhānatā vuccati, na vattabbanti adhippāyo.",
  "tika-s0519t4:161_4": "Atha vibhāgena taṁ vattabbaṁ,",
  "tika-s0519t4:161_5": "nanu te sādhāraṇāti na vattabbamevāti?",
  "tika-s0519t4:161_6": "Evaṁ sādhāraṇāti micchattaniyatānaṁ,",
  "tika-s0519t4:161_7": "aniyatānanti imesaṁ ubhayesaṁyeva te dhammā sādhāraṇā.",
  "tika-s0519t4:161_8": "Tenāha – ‘‘na sabbasattānaṁ sādhāraṇatāya sādhāraṇā’’ti.",
  "tika-s0519t4:161_9": "‘‘Yasmā’’tiādinā tattha kāraṇamāha,",
  "tika-s0519t4:161_10": "tenetaṁ dasseti ‘‘keci dhammā kesañcideva dhammānaṁ sādhāraṇā honti, aññesaṁ asādhāraṇā’’ti.",
  "tika-s0519t4:161_11": "Tenāha ‘‘paṭiniyatañhi tesaṁ pavattiṭṭhāna’’nti.",
  "tika-s0519t4:162_0": "Itarathāti aniyatapavattiṭṭhānatāya sabbesaṁ sādhāraṇā, asādhāraṇā vā siyuṁ, tathā sati. Tathā vohāroti ‘‘sādhāraṇā,",
  "tika-s0519t4:162_1": "asādhāraṇā’’ti ca ayaṁ vohāro sāmaññā eva na bhaveyya.",
  "tika-s0519t4:162_2": "Ete eva dhammāti ‘‘sādhāraṇā’’ti vuttadhammā eva.",
  "tika-s0519t4:162_3": "Evanti ‘‘micchattaniyatāna’’ntiādinā vuttappakārena.",
  "tika-s0519t4:162_4": "Niyatavisayā paricchinnappavattiṭṭhānā.",
  "tika-s0519t4:162_5": "‘‘Yopī’’tiādi puggalādhiṭṭhānena vuttassevatthassa pākaṭakaraṇaṁ. ‘‘Na hī’’tiādinā anvayato,",
  "tika-s0519t4:162_6": "byatirekato ca tamevatthaṁ vibhāveti.",
  "tika-s0519t4:162_7": "Sesepīti ‘‘bhāvanāpahātabbā’’ti evamādimhipi.",
  "tika-s0519t4:163_0": "Paccattaniyatoti pāṭipuggaliko.",
  "tika-s0519t4:163_1": "Itarassāti apaccattaniyatassa. Tathāti asādhāraṇabhāvena.",
  "tika-s0519t4:163_2": "Koci dhammo kañci dhammaṁ upādāya sādhāraṇopi samāno tadaññaṁ upādāya asādhāraṇopi hotīti āha ‘‘sādhāraṇāvidhuratāyā’’ti.",
  "tika-s0519t4:163_3": "Tenāha ‘‘taṁ taṁ upādāyā’’tiādi.",
  "tika-s0519t4:163_4": "Tathā hi ‘‘dhammatā’’ti vuttapaṭhamamaggaṭṭhatā dīpitā,",
  "tika-s0519t4:163_5": "tādisānaṁ eva anekesaṁ ariyānaṁ vasena sādhāraṇāti . Paṭhamassāti aṭṭhamakassa. Dutiyassāti sotāpannassa.",
  "tika-s0519t4:163_6": "Puna aṭṭhamakassāti ‘‘aṭṭhamakassa,",
  "tika-s0519t4:163_7": "anāgāmissa cā’’ti ettha vuttaaṭṭhamakassa.",
  "tika-s0519t4:163_8": "Tenāha ‘‘anāgāmimaggaṭṭhassā’’ti.",
  "tika-s0519t4:163_9": "Aggaphalaṭṭhato paṭṭhāya paṭilomato gaṇiyamāno paṭhamamaggaṭṭho aṭṭhamako, maggaṭṭhatāya,",
  "tika-s0519t4:163_10": "pahīyamānakilesatāya ca sabbepi maggaṭṭhā aṭṭhamakā viyāti aṭṭhamakā,",
  "tika-s0519t4:163_11": "‘‘ekacittakkhaṇato uddhaṁ na tiṭṭhatīti aṭṭhamako’’ti apare niruttinayena.",
  "tika-s0519t4:163_12": "‘‘Sekkhā’’ti nāmaṁ sādhāraṇanti sambandho.",
  "tika-s0519t4:163_13": "Itaresūti ‘‘bhabbābhabbā’’ti vuttesu anariyesu.",
  "tika-s0519t4:163_14": "Tenāha pāḷiyaṁ ‘‘hīnukkaṭṭhamajjhimaṁ upādāyā’’ti.",
  "tika-s0519t4:164_0": "Niyāmāvakkantiyāti avakkantaniyāmatāya. Ñāṇuttharassāti ñāṇādhikassa.",
  "tika-s0519t4:164_1": "Tathāvidhapaccayasamāyogeti ñāṇavisesapaccayasamavāye.",
  "tika-s0519t4:164_2": "Yathā hi ñāṇabalena dandhābhiññatā na hoti,",
  "tika-s0519t4:164_3": "evaṁ paṭipadāpaṭipannopi sukhena visosīyatīti.",
  "tika-s0519t4:164_4": "Sā hi sukhāpaṭipadā khippābhiññā taṁsamaṅgino ñāṇuttarattā vipassanāya padaṭṭhānanti vuttā.",
  "tika-s0519t4:165_0": "Dhammato anapetā cintā dhammacintā,",
  "tika-s0519t4:165_1": "yonisomanasikārena pavattitattā dhammesu cintā, dhammo vā ñāṇaṁ,",
  "tika-s0519t4:165_2": "tasmā dhammāvahā cintā dhammacintā,",
  "tika-s0519t4:165_3": "cintāmayañāṇassa hetubhūtā cintāti attho.",
  "tika-s0519t4:166_0": "Pāḷiyaṁ sutamayapaññāggahaṇena ‘‘ye te dhammā ādikalyāṇā…pe… tathārūpāssa dhammā bahussutā hontī’’tiādi (a. ni.",
  "tika-s0519t4:166_1": "8.2) suttapadasaṅgaho attho pariggahito,",
  "tika-s0519t4:166_2": "tathā yonisomanasikāraggahaṇena ‘‘so ‘anicca’nti yoniso manasi karotī’’tiādinā vutto upāyamanasikāro pariggahito.",
  "tika-s0519t4:166_3": "Sammādiṭṭhiggahaṇena ‘‘sammādiṭṭhiṁ bhāveti vivekanissita’’ntiādinā vuttā sammādiṭṭhi pariggahitāti dassento āha ‘‘atha kho…pe… dassetu’’nti.",
  "tika-s0519t4:166_4": "Sesanti ‘‘dhammasvākkhātatā’’ti evamādi.",
  "tika-s0519t4:167_0": "Yassa ca pubbe attho na saṁvaṇṇito,",
  "tika-s0519t4:167_1": "tattha kalyāṇamittatāya āyatanagato pasādo,",
  "tika-s0519t4:167_2": "cittavūpasamo ca phalanti dassento ‘‘sappurisa…pe… padaṭṭhāna’’nti āha.",
  "tika-s0519t4:167_3": "Attasammāpaṇihitattā pāpajegucchinibbidādibahulova hotīti dassento āha ‘‘attha…pe… padaṭṭhāna’’nti.",
  "tika-s0519t4:167_4": "Dhammo svākkhāto ādito paṭṭhāya yāva pariyosānā sabbasampattipāripūrihetūti dassento ‘‘dhammasvākkhātatā…pe… padaṭṭhāna’’nti āha.",
  "tika-s0519t4:167_5": "Kusalamūlaropanā hi samāpattipariyosānāti .",
  "tika-s0519t4:167_6": "Saṅghasuṭṭhutāya saṅghassa suṭṭhubhāvāya saṅghassa sappatissatāya ‘‘suṭṭhu,",
  "tika-s0519t4:167_7": "bhante’’ti vacanasampaṭicchanabhāvāya. Itaraṁ suviññeyyameva.",
  "tika-s0519t4:168_0": "Vibhattihāravibhaṅgavaṇṇanā niṭṭhitā.",
  "tika-s0519t4:169_0": "9. Parivattanahāravibhaṅgavaṇṇanā",
  "tika-s0519t4:170_0": "35.Sammādiṭṭhissa…pe… nijjiṇṇā bhavatīti ettha yathā maggasammādiṭṭhivasenattho vutto,",
  "tika-s0519t4:170_1": "evaṁ kammassakatākammapathasammādiṭṭhīnampi vasena attho labbhateva. Kammapathakathā hesā.",
  "tika-s0519t4:170_2": "Yathāvuttenākārenāti ‘‘avimuttāva samānā’’ti,",
  "tika-s0519t4:170_3": "‘‘avimuttiya’’nti ca vuttappakārena.",
  "tika-s0519t4:170_4": "Micchābhinivesavasenāti asammāsambuddhaṁ eva sammāsambuddhoti, aniyyānikaṁ eva niyyānikoti, asantaṁ eva pana santanti,",
  "tika-s0519t4:170_5": "anariyaṁ eva ariyoti viparītābhinivesavasena .",
  "tika-s0519t4:170_6": "Micchādhimokkhoti ayāthāvapasādo, ayāthāvasanniṭṭhānaṁ vā.",
  "tika-s0519t4:170_7": "Uppannamoho micchāvimuttiñāṇadassananti sambandho.",
  "tika-s0519t4:171_0": "36.",
  "tika-s0519t4:171_1": "Vādānaṁ vā anuvādā vādānuvādā, tesaṁ vādānaṁ upādāti attho.",
  "tika-s0519t4:171_2": "Vādānupavattiyoti vādānaṁ dosānaṁ anupavattiyo.",
  "tika-s0519t4:172_0": "Antadvayaparivattananti kāmasukhaattakilamathānuyogasaṅkhātassa antadvayassa paṭipakkhavasena parivattanaṁ.",
  "tika-s0519t4:173_0": "Etesupi vāresūti ‘‘niyyāniko dhammo tesaṁ adhammo,",
  "tika-s0519t4:173_1": "sukho tesaṁ adhammo’’ti ca imesu vāresu.",
  "tika-s0519t4:173_2": "Vuttanayenāti yadi attaparitāpanaṁ attano dukkhāpanaṁ dhammo,",
  "tika-s0519t4:173_3": "dhammassa paṭiviruddho adhammo siyā,",
  "tika-s0519t4:173_4": "dukkhassa ca sukhapaṭiviruddhanti jhānamaggaphalasukhassa,",
  "tika-s0519t4:173_5": "anavajjapaccayaparibhogasukhassa ca tesaṁ adhammabhāvo āpajjatīti evaṁ vattabbā.",
  "tika-s0519t4:173_6": "‘‘Yaṁ yaṁ vā panātiādinā’’ti idaṁ avasesapāṭhāmasanaṁ.",
  "tika-s0519t4:173_7": "Ettha yaṁ yaṁ vā pana dhammanti yaṁ vā taṁ vā dhammaṁ,",
  "tika-s0519t4:173_8": "kusalaṁ vā akusalaṁ vā iṭṭhaṁ vā aniṭṭhaṁ vāti vuttaṁ hoti.",
  "tika-s0519t4:173_9": "Rocayati vā upagacchati vāti cittena rocati, diṭṭhiyā upagacchatīti.",
  "tika-s0519t4:173_10": "Tassa tassa dhammassa yo paṭipakkhoti tassa tassa rucitassa,",
  "tika-s0519t4:173_11": "upagatassa vā dhammassa yo paṭipakkho nāma.",
  "tika-s0519t4:173_12": "Svassa aniṭṭhato ajjhāpanno bhavatīti yo dhammo assa rucitassa,",
  "tika-s0519t4:173_13": "upagatassa vā dhammassa aniṭṭhato paccanīkato abbhupagato hoti,",
  "tika-s0519t4:173_14": "tena paṭipakkhena desanāya parivattanaṁ parivattano hāroti attho.",
  "tika-s0519t4:173_15": "Tenāha ‘‘paṭipakkhassa lakkhaṇaṁ vibhāvetī’’ti.",
  "tika-s0519t4:174_0": "Parivattanahāravibhaṅgavaṇṇanā niṭṭhitā.",
  "tika-s0519t4:175_0": "10. Vevacanahāravibhaṅgavaṇṇanā",
  "tika-s0519t4:176_0": "37.Aññamaññehīti aññehi aññehi. Āyatinti paccavekkhaṇakāle.",
  "tika-s0519t4:176_1": "Kathañcīti yena kenaci pakārena,",
  "tika-s0519t4:176_2": "paṭhamaṁ vuttena pariyāyena appaṭivijjhanto aparena pariyāyena paṭivijjheyyāti adhippāyo.",
  "tika-s0519t4:176_3": "Pariyāyavacanaṁ niddisatīti sambandho. Evaṁ sabbattha.",
  "tika-s0519t4:176_4": "Tasmiṁ khaṇeti pariyāyavacanassa vuttakkhaṇe.",
  "tika-s0519t4:176_5": "Vikkhittacittānanti ārammaṇantarehi vividhakhittacittānaṁ .",
  "tika-s0519t4:176_6": "Aññavihitānanti aññaṁ cintentānaṁ.",
  "tika-s0519t4:176_7": "Kasmā pana aññena pariyāyena tadatthāvabodhanaṁ,",
  "tika-s0519t4:176_8": "nanu tena vutte daḷhīkaraṇaṁ hotīti codanaṁ sandhāyāha ‘‘tenevā’’tiādi.",
  "tika-s0519t4:176_9": "Tattha tadaññesanti tehi vikkhittacittādīhi aññesaṁ,",
  "tika-s0519t4:176_10": "yehi paṭhamaṁ vacanaṁ sammadeva gahitaṁ.",
  "tika-s0519t4:176_11": "Tatthāti vuttavacaneneva punappunaṁ vacane.",
  "tika-s0519t4:176_12": "Adhigataanvatthatāya punarutti parivajjanatthaṁ visesanabhāvena tāhi tāhi saññāhipi ayampi saddo imassatthassa vācako,",
  "tika-s0519t4:176_13": "ayampi saddo imassatthassa vācakoti paññāpanehi.",
  "tika-s0519t4:176_14": "Desetabbassa tassa tassa atthassa attano citte upanibandhanaṁ ṭhapanaṁ.",
  "tika-s0519t4:176_15": "Tatthāti dhammaniruttipaṭisambhidāyaṁ. Bījāvāpanaṁ hetusampādanaṁ.",
  "tika-s0519t4:177_0": "Evaṁ bhagavato pariyāyadesanāyaṁ anekāni payojanāni vatvā idāni attano sammāsambuddhatāya evaṁ tathāgatā buddhalīlāya anekehi pariyāyehi dhammaṁ desentīti dassento ‘‘kiṁ bahunā’’tiādimāha.",
  "tika-s0519t4:178_0": "Pāḷiyaṁ ‘‘pihā nāma yā vattamānassa atthassa patthanā’’ti paccuppannavisayataṁ dassetvā puna anāgatavisayataṁ dassetuṁ ‘‘seyyataraṁ vā’’tiādi vuttanti ‘‘anāgatapaccuppannatthavisayā taṇhā pihā’’ti āha.",
  "tika-s0519t4:179_0": "Atthanipphattipaṭipālanāti imasmiṁ vā pade pihāya evatthavasena anāgatapaccuppannatthavisayabhāvadīpanato.",
  "tika-s0519t4:180_0": "Dhammārammaṇeneva saṅgahitā ‘‘dhammārammaṇa’’ntveva gahaṇaṁ gatā.",
  "tika-s0519t4:180_1": "Catuvīsati padānīti ettha gehasitadomanassūpavicārādīnaṁ catunnaṁ chakkānaṁ vasena catuvīsa koṭṭhāsā.",
  "tika-s0519t4:181_0": "38.Sāyeva patthanākārena dhammanandītiādimāhāti ettha ayamattho – sā eva patthanākārena pavattiyā āsādipariyāyena vuttā taṇhā rūpādidhammesu nandanaṭṭhena dhammanandī.",
  "tika-s0519t4:181_1": "Tesaṁ eva piyāyanaṭṭhena dhammapemaṁ.",
  "tika-s0519t4:181_2": "Gilitvā pariniṭṭhapetvā ṭhānato dhammajjhosānanti.",
  "tika-s0519t4:182_0": "Imināpīti na kevalaṁ ‘‘paññā pajānanā’’tiādiāveṇikapariyāyeneva vevacanaṁ vattabbaṁ,",
  "tika-s0519t4:182_1": "atha kho iminā ādhipateyyādisādhāraṇapariyāyenapi vevacanaṁ vattabbanti attho.",
  "tika-s0519t4:182_2": "Imināva nayenāti etena pariyāyavacanena .",
  "tika-s0519t4:182_3": "Na hi desanatthasādhanaṁ ‘‘itipi so bhagavā’’tiādipāḷinayadassananti dasseti.",
  "tika-s0519t4:182_4": "Balanipphattigatotiādīsu dasasu tathāgatabalesu nipphattiṁ pāripūriṁ gato.",
  "tika-s0519t4:182_5": "Sambodhipahānantarāyadesanā visesacodanāsu visāradabhāvasaṅkhātāni cattāri ñāṇāni patto adhigatoti vesārajjappatto.",
  "tika-s0519t4:183_0": "Lobhajjhāsayādiajjhāsayaṁ visesena ativattoti ajjhāsayavītivatto.",
  "tika-s0519t4:183_1": "Atītahetusaṅkhepādisaṅkhepavirahitatāya asaṅkhepasaṅkhātaṁ nibbānaṁ,",
  "tika-s0519t4:183_2": "akuppadhammatāya guṇehi vā asaṅkhepaṁ asaṅkhyeyyaṁ gato upagatoti asaṅkhepagato. Sesaṁ suviññeyyameva. Uddheyyanti uddharitabbaṁ.",
  "tika-s0519t4:184_0": "Dhammānussatiyaṁ evaṁ attho daṭṭhabboti sambandho. Saṁsāradukkhato pāti,",
  "tika-s0519t4:184_1": "santena sukhena rameti cāti vā pāraṁ.",
  "tika-s0519t4:185_0": "Abhūtapubbattāti anuppannapubbattā,",
  "tika-s0519t4:185_1": "tenassa niccataṁva vibhāveti kenaci devatopasaggādinā anupasajjanīyattā anupasaṭṭhattā.",
  "tika-s0519t4:186_0": "‘‘Duppassa’’ntipi pāḷi, duradhigamanti attho.",
  "tika-s0519t4:186_1": "Guṇasobhāsurabhibhāvenāti guṇehi sobhāya, sugandhibhāvena ca.",
  "tika-s0519t4:187_0": "Yathā akkhaṇavedhī puggalo sippanipphattiyā rattandhakāratimisāya acirakkhaṇālokena atisukhumampi dūragataṁ lakkhaṁ vijjhati,",
  "tika-s0519t4:187_1": "evaṁ ariyasāvako sīlasampattiyā atisukhumaṁ nibbānaṁ catusaccadhammaṁ ekapaṭivedheneva paṭivijjhatīti āha ‘‘sippañca sīlaṁ akkhaṇavedhitāyā’’ti.",
  "tika-s0519t4:187_2": "Lokikanti nidassanamattaṁ daṭṭhabbaṁ lokuttaradhammaolokanassāpi adhiṭṭhānabhāvato.",
  "tika-s0519t4:188_0": "Vevacanahāravibhaṅgavaṇṇanā niṭṭhitā.",
  "tika-s0519t4:189_0": "11. Paññattihāravibhaṅgavaṇṇanā",
  "tika-s0519t4:190_0": "39.Bhagavato sābhāvikadhammakathāyāti attano bhāvo sabhāvo, sabhāvena nibbattā, tato vā āgatāti sābhāvikā,",
  "tika-s0519t4:190_1": "sā eva dhammakathāti sābhāvikadhammakathā,",
  "tika-s0519t4:190_2": "buddhānaṁ sāmukkaṁsikadhammakathāti attho ,",
  "tika-s0519t4:190_3": "tāya karaṇabhūtāya dhammadesanāya anaññattepi kathādesanānaṁ upacārasiddhena bhedenevaṁ vuttaṁ, avayavasamudāyavibhāgena vā.",
  "tika-s0519t4:190_4": "Tenāha ‘‘kā ca pakatikathāya desanā? Cattāri saccānī’’ti.",
  "tika-s0519t4:190_5": "Idañhi atthassa desanāya abhedopacāraṁ katvā vuttaṁ. Tassā desanāya paññāpanā.",
  "tika-s0519t4:190_6": "Ayaṁ paññattihāroti saṅkhepeneva paññattihārassa sarūpamāha. Sāti yathāvuttadesanā.",
  "tika-s0519t4:190_7": "Tathā tathāti yathā yathā saccāni desetabbāni, tathā tathā. Kathañcetāni desetabbāni? Pariññeyyādippakārena.",
  "tika-s0519t4:190_8": "Yathādhippetanti adhippetānurūpaṁ,",
  "tika-s0519t4:190_9": "bodhaneyyabandhavānaṁ bodhanādhippāyānukūlanti attho. Atthanti desetabbatthaṁ, dukkhādiatthameva vā. Nikkhipatīti patiṭṭhāpeti.",
  "tika-s0519t4:190_10": "Yato ‘‘cattāro suttanikkhepā’’tiādi (ma. ni. aṭṭha.",
  "tika-s0519t4:190_11": "1.mūlapariyāyasuttavaṇṇanā) aṭṭhakathāsu vuccati.",
  "tika-s0519t4:191_0": "Tatthāti nikkhepadesanāyanti attho.",
  "tika-s0519t4:191_1": "Maggapakkhiyāti dukkhasaccato bahikatāti adhippāyo.",
  "tika-s0519t4:192_0": "Yasmiṁ ṭhāneti yasmiṁ bhavādisaṅkhāte ṭhāne.",
  "tika-s0519t4:192_1": "Yathāvuttā desanāti caturāhārapaṭibaddharāgādimukhena vaṭṭadīpanī vuttappakārā desanā.",
  "tika-s0519t4:193_0": "41.Teparivaṭṭavasenāti etthāpi ‘‘saccesū’’ti yojetabbaṁ.",
  "tika-s0519t4:193_1": "Pariññāpaññattīti āhāti sambandho. Ajjhattarato,",
  "tika-s0519t4:193_2": "samāhitoti padadvayena samādhānavisiṭṭhaṁ ajjhattaratatābhāvanaṁ dīpeti gocarajjhattatādīpanato.",
  "tika-s0519t4:193_3": "Kevalo hi ajjhattasaddo ajjhattajjhattagocarajjhattesupi vattati.",
  "tika-s0519t4:193_4": "Ajjhattaratatāvisiṭṭhañca samādhānaṁ sātisayaṁ cittaṭṭhitiṁ dīpetīti imamatthaṁ dasseti ‘‘samādhānavisiṭṭhassā’’tiādinā.",
  "tika-s0519t4:194_0": "Āsajjanaṭṭhenāti āsaṅganaṭṭhena.",
  "tika-s0519t4:194_1": "Tathā dassananti atathābhūtassāpi bhabbarūpassa viya attano vidaṁsanaṁ. Alakkhikoti vilakkhiko.",
  "tika-s0519t4:195_0": "Kāmānanti kāmāvacaradhammānaṁ.",
  "tika-s0519t4:195_1": "Rūpānanti rūpāvacaradhammānaṁ.",
  "tika-s0519t4:195_2": "Nissaraṇanti kāmānaṁ rūpāvacaradhammā nissaraṇaṁ,",
  "tika-s0519t4:195_3": "tesaṁ arūpāvacaradhammā nissaraṇaṁ.",
  "tika-s0519t4:195_4": "Evaṁ taṁsabhāvānanti sauttarasabhāvānaṁ.",
  "tika-s0519t4:195_5": "Tathāti yathā saṅkhatadhammānaṁ nissaraṇabhāvato,",
  "tika-s0519t4:195_6": "kilesasamucchedakassa ariyamaggassa ārammaṇabhāvato ca attheva asaṅkhatā dhātu,",
  "tika-s0519t4:195_7": "tathā vuccamānenāpi kāraṇena attheva asaṅkhatā dhātūti dasseti.",
  "tika-s0519t4:195_8": "Katthaci visayeti asaṅkhatadhātuṁ sandhāya vadati. Aviparītatthoti bhūtattho.",
  "tika-s0519t4:195_9": "‘‘Yato kho bho ayaṁ attā pañcahi kāmaguṇehi samappito samaṅgībhūto paricāreti,",
  "tika-s0519t4:195_10": "ettāvatā kho bho ayaṁ attā paramadiṭṭhadhammanibbānappatto hoti (dī. ni. 1.94),",
  "tika-s0519t4:195_11": "sapakaṭṭhanibbānabhāvino’’ti ca evamādīsu upacāravuttisabbhāvato.",
  "tika-s0519t4:195_12": "Yathā taṁ sīhasaddoti yathā ‘‘sīho māṇavako’’tiādinā māṇavakādīsu upacāravuttinā vattamāno migarāje bhūtatthavisaye diṭṭho,",
  "tika-s0519t4:195_13": "evaṁ nibbānasaddopi kāmaguṇarūpajjhānasamaṅgitāsu upacāravuttiyā vattamāno katthaci visaye aviparītattho.",
  "tika-s0519t4:195_14": "Yattha ca visaye aviparītattho, sā asaṅkhatā dhātu.",
  "tika-s0519t4:195_15": "Hatthatale saāmalakaṁ viya ñeyyaṁ paccakkhato passantassa ekappamāṇassa satthuvacanamevettha pamāṇanti dassento ‘‘kiṁ vā etāya yutticintāyā’’tiādimāha.",
  "tika-s0519t4:195_16": "‘‘Paṭiññātassa atthassa siddhiyā pakāsanāpaññattī’’ti nigamaṁ sandhāyāhāti.",
  "tika-s0519t4:196_0": "Paññattihāravibhaṅgavaṇṇanā niṭṭhitā.",
  "tika-s0519t4:197_0": "12. Otaraṇahāravibhaṅgavaṇṇanā",
  "tika-s0519t4:198_0": "42.Indriyehīti karaṇe karaṇavacanaṁ ‘‘maggena gacchatī’’tiādīsu viya,",
  "tika-s0519t4:198_1": "‘‘pharasunā chindatī’’ti evamādīsu viya ca. Otaraṇāti anuppavesanā.",
  "tika-s0519t4:199_0": "Paññākkhandhe saṅgaṇhanavasena sammāsaṅkappo viyāti yojanā.",
  "tika-s0519t4:199_1": "Adhicittaanuyuttānaṁ saddahanussahanupaṭṭhānasamādahanehi saddhādīsu upakarontesu eva paññā dassanakiccaṁ sādhetīti dassento ‘‘saddhā..pe… vuttānī’’ti āha.",
  "tika-s0519t4:199_2": "No ca bhavaṅgāti tesaṁ saṅkhārānaṁ pavattikāraṇatābhāvaṁ dasseti.",
  "tika-s0519t4:200_0": "43.Tathā vuttoti ‘‘nissayo’’ti vutto.",
  "tika-s0519t4:200_1": "Cetanāsīsena taṇhaṁ eva vadati cetanāsahacaraṇato.",
  "tika-s0519t4:201_0": "Rattassāti maggena asamucchinnarāgassa.",
  "tika-s0519t4:201_1": "Yena puggalo ‘‘ratto’’ti vuccati,",
  "tika-s0519t4:201_2": "tassa rāgassa sambandhinī sukhā vedanā vuttā tattha tassa anusayanato.",
  "tika-s0519t4:201_3": "Tenāha ‘‘sukhāya…pe… vutta’’nti. Esa nayo sesesupi. Tenāha ‘‘tathā’’tiādi.",
  "tika-s0519t4:202_0": "Tāni eva indriyānīti sukhasomanassupekkhindriyāni.",
  "tika-s0519t4:202_1": "‘‘Saṅkhārapariyāpannānī’’ti vacanaṁ sandhāyāha ‘‘idha vedanāsīsena cetanā vuttā’’ti.",
  "tika-s0519t4:202_2": "Na hi vedanā saṅkhārakkhandhapariyāpannā hoti. Taṇhāya,",
  "tika-s0519t4:202_3": "diṭṭhiyāti ca upayoge karaṇavacananti dassento ‘‘taṇhāyā’’tiādimāha.",
  "tika-s0519t4:202_4": "Idāni upayogavaseneva ‘‘taṇhāyā’’tiādīnaṁ atthaṁ dassetuṁ ‘‘yathā vā’’tiādimāha.",
  "tika-s0519t4:202_5": "Tattha sesadhammānanti taṇhāvajjitaavisiṭṭhadhammānaṁ.",
  "tika-s0519t4:202_6": "Taṇhāya nissayabhāveti yadā taṇhā tesaṁ nissayo hoti.",
  "tika-s0519t4:203_0": "Taṇhāya sesadhammānaṁ paccayabhāveti yadā sesadhammā taṇhāpaccayā honti.",
  "tika-s0519t4:203_1": "‘‘Karajakāyasannissitā’’ti iminā vedanādikkhandhattayanissitāpi gahitā kāyappassaddhibhāvato.",
  "tika-s0519t4:203_2": "Kāraṇabhāvanti paramparahetubhāvaṁ.",
  "tika-s0519t4:203_3": "Taṇhādiṭṭhiupayenāti diṭṭhiupayena ca diṭṭhisahagatataṇhāupayena ca.",
  "tika-s0519t4:204_0": "‘‘Āgatītiidhāgati,",
  "tika-s0519t4:204_1": "gatīti peccabhavo’’ti padadvayena vuttamevatthaṁ pākaṭataraṁ kātuṁ pāḷiyaṁ ‘‘āgatigatīpi na bhavantī’’ti vuttaṁ.",
  "tika-s0519t4:204_2": "Idha huranti dvārārammaṇadhammā dassitā āsannadūrabhāvehi dvārārammaṇehi vinivattetvā gahitattā.",
  "tika-s0519t4:204_3": "Idha dvārappavattadhammā ‘‘ubhayamantarenā’’ti padassa atthabhāvena vuttā.",
  "tika-s0519t4:204_4": "Catubyūhahāre pana anindriyabaddharūpadhammā tathā vuttā.",
  "tika-s0519t4:204_5": "Kāraṇabhūtena anantarapaccayabhūtena, upanissayapaccayabhūtena ca.",
  "tika-s0519t4:204_6": "Ye dhammā upādāya ‘‘attā’’ti samaññā,",
  "tika-s0519t4:204_7": "tesaṁ viññāṇādidhammānaṁ abhāvena anuppādadhammataṁ āpāditattāti attho.",
  "tika-s0519t4:204_8": "‘‘Anissitassa calitaṁ natthī’’tiādinā paṭilomato paccayabhāvo dassitoti dassento pāḷiyaṁ ‘‘esevanto dukkhassāti paṭiccasamuppādo’’ti vatvā nanu ‘‘avijjāpaccayā saṅkhārā’’tiādiko paṭiccasamuppādoti codanaṁ sandhāya yathāvuttassa paṭiccasamuppādabhāvaṁ dassetuṁ ‘‘so duvidho’’tiādinā lokiyalokuttaravasena paṭiccasamuppādo vibhatto.",
  "tika-s0519t4:204_9": "Tadatthatāyāti vītarāgavimuttiatthatāya.",
  "tika-s0519t4:204_10": "Tabbhāvanti lokuttarapaṭiccasamuppādabhāvaṁ.",
  "tika-s0519t4:205_0": "Otaraṇahāravibhaṅgavaṇṇanā niṭṭhitā.",
  "tika-s0519t4:206_0": "13. Sodhanahāravibhaṅgavaṇṇanā",
  "tika-s0519t4:207_0": "45.Sodhetināmāti pucchitamatthaṁ hatthatale ṭhapitaāmalakaṁ viya paccakkhato dassento niggumbaṁ nijjaṭaṁ katvā vivaranto tabbisayaaññāṇasaṁsayādimalāpanayanena sodheti,",
  "tika-s0519t4:207_1": "evaṁ sodhento ca padassa atthena abhedopacāraṁ katvā ‘‘padaṁ sodheti’’cceva vuccati.",
  "tika-s0519t4:207_2": "Tenāha ‘‘padaṁ sodheti nāmā’’ti.",
  "tika-s0519t4:207_3": "Pucchāya vissajjanamevettha sodhananti āha ‘‘tadatthassa vissajjanato’’ti. Ārabhīyatīti ārambho, desanāya pakāsiyamāno attho.",
  "tika-s0519t4:207_4": "Tenāha ‘‘na tāva…pe… pabodhitattā’’ti.",
  "tika-s0519t4:207_5": "Idha sodhanaṁ nāma paṭicchannarūpassa atthassa desanānubhāvena vivaṭabhāvakaraṇanti tamatthaṁ upamāya vibhāvetuṁ ‘‘aññāṇapakkhandāna’’ntiādi vuttaṁ.",
  "tika-s0519t4:208_0": "Sodhanahāravibhaṅgavaṇṇanā niṭṭhitā.",
  "tika-s0519t4:209_0": "14. Adhiṭṭhānahāravibhaṅgavaṇṇanā",
  "tika-s0519t4:210_0": "46.Dhārayitabbāti upadhāretabbā, upalakkhitabbāti attho.",
  "tika-s0519t4:210_1": "Vuttameva ‘‘sāmaññavisesakappanāya vohārabhāvena anavaṭṭhānato’’tiādinā (netti. aṭṭha. 14).",
  "tika-s0519t4:211_0": "Taṁ taṁ phalanti nirayādiṁ taṁ taṁ phalaṁ. Añcitāti gatā. Yonīti ekajāti.",
  "tika-s0519t4:211_1": "Samānavasena missībhavati etāyāti hi yoni, upapatti. Peccāti maritvā.",
  "tika-s0519t4:211_2": "Ussannatāyāti vitakkabahulatāya. ‘‘Ussannattā’’tipi vadanti. Sassatādīhi vā ussannattā.",
  "tika-s0519t4:211_3": "Asurajātiyā nibbattāpanako asurajātinibbattanako.",
  "tika-s0519t4:212_0": "Saṅkhāti paññā.",
  "tika-s0519t4:212_1": "Paññāpadhānā ca bhāvanāti āha ‘‘paṭisaṅkhāya paṭipakkhabhāvanāyā’’ti.",
  "tika-s0519t4:213_0": "47. Patthaṭabhāvena pathavī. Sabhāvadhāraṇaṭṭhena,",
  "tika-s0519t4:213_1": "nissattanijjīvaṭṭhena ca dhātu. Āpīyati, appāyatīti vā āpo. Tejanavasena tikkhatāvasena, dahanavasena vā tejo.",
  "tika-s0519t4:213_2": "Vāyanavasena vegagamanavasena, samudīraṇavasena vā vāyo.",
  "tika-s0519t4:213_3": "Vīsati ākārāti kesādayo vīsati koṭṭhāsā, pakārā vā.",
  "tika-s0519t4:213_4": "Kakkhaḷalakkhaṇādhikatāya kesādī kakkhaḷalakkhaṇā vuttā.",
  "tika-s0519t4:214_0": "Pāṭiyekko pathavīdhātukoṭṭhāsoti pathavīkoṭṭhāsamatto, attasuññadhammamattoti attho.",
  "tika-s0519t4:214_1": "Santappatīti ettha sarīrapakatimatikkamitvā uṇhabhāvo santāpo,",
  "tika-s0519t4:214_2": "sarīradahanavasena pavatto mahādāho, ayametesaṁ viseso.",
  "tika-s0519t4:214_3": "Yena ca jīrīyatīti ekāhikādijarārogena jarīyatīti ca attho yujjati.",
  "tika-s0519t4:214_4": "‘‘Satavāraṁ tāpetvā tāpetvā udake pakkhipitvā uddhaṭasappi satadhotasappī’’ti vadanti.",
  "tika-s0519t4:214_5": "Rasarudhiramaṁsamedanhāruaṭṭhiaṭṭhimiñjā rasādayo.",
  "tika-s0519t4:214_6": "Keci nhāruṁ apanetvā sukkaṁ sattamaṁ dhātuṁ vadanti. Vivekanti visuṁbhāvaṁ, visadisabhāvanti attho.",
  "tika-s0519t4:214_7": "Vatthusaṅkhāto hi āhāro pariṇāmaṁ gacchanto pāṇabhakkhagahaṇipadaniya muttakarīsabhāvehi viya attanāpi visadisarasasaṅkhātaṁ visuṁbhāvaṁ nibbattento tabbhāvaṁ gacchatīti vuccati,",
  "tika-s0519t4:214_8": "tathā rasādayopi rudhirādikoṭṭhāsaṁ.",
  "tika-s0519t4:214_9": "Tenāha ‘‘rasādibhāvena vivekaṁ gacchatī’’ti.",
  "tika-s0519t4:215_0": "Sabhāvalakkhaṇatoti asucibhāvena lakkhitabbato.",
  "tika-s0519t4:216_0": "48.Yāthāvasarasalakkhaṇanti rasitabboti raso, paṭivijjhitabbo sabhāvo, attano raso saraso, yāthāvo saraso,",
  "tika-s0519t4:216_1": "yāthāvasaraso yāthāvasaraso eva lakkhitabbattā lakkhaṇanti yāthāvasarasalakkhaṇaṁ.",
  "tika-s0519t4:216_2": "Atha vā yāthāvasarasalakkhaṇanti aviparītaṁ attano pavattisaṅkhātaṁ kiccañceva pīḷanasaṅkhātaṁ lakkhaṇañca. ‘‘Idaṁ kiccaṁ,",
  "tika-s0519t4:216_3": "idaṁ lakkhaṇa’’nti avijjāhetu ñātuṁ na sakkoti,",
  "tika-s0519t4:216_4": "tabbisayañāṇuppattiṁ nivārentī chādetvā pariyonandhitvā tiṭṭhatīti vuttā.",
  "tika-s0519t4:216_5": "Tena vuttaṁ ‘‘jānituṁ paṭivijjhituṁ na detī’’ti.",
  "tika-s0519t4:216_6": "Tayidamassā kiccanti kiccato kathitā. Kathitāti ca vuttā,",
  "tika-s0519t4:216_7": "yato ca avijjā asampaṭivedharasāti vuccati. Jāyati etthāti jāti, uppattiṭṭhānaṁ.",
  "tika-s0519t4:216_8": "Yadipi nirodhamagge avijjā ārammaṇaṁ na karoti,",
  "tika-s0519t4:216_9": "te pana jānitukāmassa tappaṭicchādanavasena anirodhamaggesu nirodhamaggaggahaṇassa kāraṇabhāvena pavattamānā tattha uppajjatīti vuccati,",
  "tika-s0519t4:216_10": "tesampi avijjāya uppattiṭṭhānatā hoti,",
  "tika-s0519t4:216_11": "itaresaṁ ārammaṇabhāvena cāti.",
  "tika-s0519t4:217_0": "Atthānatthanti hitāhitaṁ.",
  "tika-s0519t4:217_1": "Sammohavinodaniyaṁ pana ‘‘atthattha’’nti (vibha. aṭṭha. 226) vuttaṁ,",
  "tika-s0519t4:217_2": "tattha attho eva atthatthoti atthassa aviparītatādassanatthaṁ dutiyena atthasaddena visesanaṁ.",
  "tika-s0519t4:217_3": "Na hi ñāṇaṁ anatthe ‘‘attho’’ti gaṇhātīti.",
  "tika-s0519t4:217_4": "Kāraṇākāraṇanti etthāpi evaṁ daṭṭhabbaṁ.",
  "tika-s0519t4:217_5": "Atthatthanti vā āmeḍitavacanaṁ sabbesaṁ atthānaṁ pākaṭakaraṇabhāvappakāsanatthaṁ, phalaṁ phalanti attho, hitapariyāyepi eseva nayo. Nti atthānatthādikaṁ. Ākāranti atthādikāraṇameva.",
  "tika-s0519t4:218_0": "Paṭividdhassa puna avekkhanā paccavekkhaṇā.",
  "tika-s0519t4:218_1": "Ducintitacintitādilakkhaṇassa bālassa bhāvo bālyaṁ.",
  "tika-s0519t4:218_2": "Sampajānātīti samaṁ pakārehi jānāti. Balavamoho pamoho. Samantato mohanaṁ sammoho.",
  "tika-s0519t4:218_3": "Duggatigāmikammassa visesapaccayattā avindiyaṁ. Vindatīti labhati.",
  "tika-s0519t4:218_4": "Anavajjadhammānaṁ vijjā viya visesapaccayo na hotīti vindiyaṁ na vindati.",
  "tika-s0519t4:218_5": "Ayaṁ avijjāya vemattatāti ayaṁ ‘‘dukkhe aññāṇa’’ntiādinā kiccajātilakkhaṇehi vutto avijjāya aviseso.",
  "tika-s0519t4:218_6": "Vijjātiādīnaṁ vuttanayānasārena attho veditabbo.",
  "tika-s0519t4:219_0": "Pāsāṇasakkharavālikāvirahitā bhūmi saṇhāti ‘‘saṇhaṭṭhenā’’ti vuttaṁ.",
  "tika-s0519t4:220_0": "Tattakamevakālanti pañcakappasatāni.",
  "tika-s0519t4:220_1": "Vibhūtaṁ samattikkantaṁ rūpasaññāsaṅkhātaṁ rūpaṁ etāyāti vibhūtarūpaṁ, samāpattinti padattho.",
  "tika-s0519t4:220_2": "Na hi kāci arūpasamāpatti rūpasaññāsahagatā pavattīti.",
  "tika-s0519t4:220_3": "Nirodhasamāpattiyaṁ vattabbameva natthi,",
  "tika-s0519t4:220_4": "tattha nevasaññānāsaññāyatanasamāpattiyā visuṁ gahitattā vuttaṁ ‘‘sesāruppasamāpattiyo’’ti.",
  "tika-s0519t4:221_0": "Damathaṁ anupagacchanto duṭṭhasso khaluṅkasso.",
  "tika-s0519t4:221_1": "Uttaridamathāyāti ariyamaggadamathāya.",
  "tika-s0519t4:222_0": "Itaroti dukkhāpaṭipado khippābhiñño,",
  "tika-s0519t4:222_1": "sukhāpaṭipado ca khippābhiñño.",
  "tika-s0519t4:222_2": "Ubhayatobhāgehīti rūpakāyanāmakāyabhāgehi.",
  "tika-s0519t4:222_3": "Ubhayatoti vikkhambhanasamucchedavimuttivasena.",
  "tika-s0519t4:223_0": "Anekopīti sabhāvena anekopi.",
  "tika-s0519t4:223_1": "Ekasaddābhidheyyatāyāti sāmaññasaddābhidheyyatāya.",
  "tika-s0519t4:224_0": "Adhiṭṭhānahāravibhaṅgavaṇṇanā niṭṭhitā.",
  "tika-s0519t4:225_0": "15. Parikkhārahāravibhaṅgavaṇṇanā",
  "tika-s0519t4:226_0": "49.‘‘Hinotī’’ti padassa atthaṁ dassento ‘‘kāraṇabhāvaṁ gacchatī’’ti āha anekatthattā dhātūnaṁ. Etīti āgacchati, uppajjatīti attho.",
  "tika-s0519t4:227_0": "Avijjāyapi hetubhāveti ettha avijjā anantarāya avijjāya anantarasamanantarūpanissayanatthivigatāsevanapaccayehi,",
  "tika-s0519t4:227_1": "anantarāya pana sahajātāya sahajātaaññamaññanissayasampayuttaatthiavigatahetupaccayehi,",
  "tika-s0519t4:227_2": "asahajātāya upanissayakoṭiyā eva paccayo hotīti veditabbaṁ.",
  "tika-s0519t4:227_3": "Attano phalaṁ karotīti kāraṇanti āha ‘‘kāraṇabhāvo ca phalāpekkhāyā’’ti.",
  "tika-s0519t4:228_0": "Nibbattiattho phalattho phalasaṅkhāto attho.",
  "tika-s0519t4:229_0": "Yo sabhāvoti puññādiabhisaṅkhārānaṁ yo abhisaṅkharaṇasabhāvo, so hetu. Sesapadesūti viññāṇādipadesu.",
  "tika-s0519t4:229_1": "Yathāvuttappabhedoti ‘‘asādhāraṇalakkhaṇo hetū’’tiādinā vuttappabhedo.",
  "tika-s0519t4:229_2": "Yo kocipaccayoti janakādibhedaṁ yaṁ kiñci kāraṇaṁ.",
  "tika-s0519t4:229_3": "Abhisaṅkharaṇatoti paccakkhato, paramparāya ca nibbattanato.",
  "tika-s0519t4:230_0": "Parikkhārahāravibhaṅgavaṇṇanā niṭṭhitā.",
  "tika-s0519t4:231_0": "16. Samāropanahāravibhaṅgavaṇṇanā",
  "tika-s0519t4:232_0": "50.Suttena gahiteti sutte vutte.",
  "tika-s0519t4:232_1": "Padaṭṭhānaggahaṇaṁ adhiṭṭhānavisayadassanatthaṁ,",
  "tika-s0519t4:232_2": "vevacanaggahaṇaṁ adhivacanavibhāgadassanatthanti yojanā.",
  "tika-s0519t4:232_3": "Visayādhiṭṭhānabhāvatoti visayasaṅkhātapavattiṭṭhānabhāvato. Vanīyatīti bhajīyati. Vanatīti bhajati sevati. Vanuteti yācati, patthetīti attho .",
  "tika-s0519t4:232_4": "Pañca kāmaguṇā kāmataṇhāya kāraṇaṁ hoti ārammaṇapaccayatāya.",
  "tika-s0519t4:232_5": "Nimittaggāho anubyañjanaggāhassa kāraṇaṁ hoti upanissayatāyāti evaṁ sesesupi yathārahaṁ kāraṇatā vattabbā.",
  "tika-s0519t4:233_0": "51.‘‘Kāye kāyānupassī viharāhī’’tiādīsu yaṁ vattabbaṁ,",
  "tika-s0519t4:233_1": "taṁ heṭṭhā lakkhaṇahāravibhaṅgavaṇṇanāyaṁ (netti. aṭṭha. 23) vuttanayeneva veditabbaṁ.",
  "tika-s0519t4:233_2": "Ayaṁ pana viseso – rūpadhammapariññāyāti rūpūpikaviññāṇaṭṭhitipariññāya.",
  "tika-s0519t4:234_0": "‘‘Dukkha’’nti passantī sā vedanānupassanāti yojetabbaṁ.",
  "tika-s0519t4:234_1": "Vedanāhetupariññāyāti phassapariññāya.",
  "tika-s0519t4:234_2": "‘‘Vedanāvasenā’’ti padena attanā uppāditadukkhavasena.",
  "tika-s0519t4:234_3": "Vedanāpariññāyāti vedanūpikaviññāṇaṭṭhitipariññāya.",
  "tika-s0519t4:234_4": "Niccābhinivesapaṭipakkhato aniccānupassanāyāti adhippāyo.",
  "tika-s0519t4:234_5": "Niccasaññānimittassāti niccasaññāhetukassa.",
  "tika-s0519t4:234_6": "Saññāpariññāyāti saññūpikaviññāṇaṭṭhitipariññāya.",
  "tika-s0519t4:234_7": "Paṭhamamaggavajjhattā agatigamanassa vuttaṁ ‘‘diṭṭhābhinivesassa…pe… agatigamanassa cā’’ti.",
  "tika-s0519t4:235_0": "Saṅkhārapariññāyāti saṅkhārūpikaviññāṇaṭṭhitipariññāya.",
  "tika-s0519t4:236_0": "Samāropanahāravibhaṅgavaṇṇanā niṭṭhitā.",
  "tika-s0519t4:237_0": "Niṭṭhitā ca hāravibhaṅgavaṇṇanā.",
  "tika-s0519t4:238_0": "1. Desanāhārasampātavaṇṇanā",
  "tika-s0519t4:239_0": "‘‘Eva’’ntiādi hārasampātadesanāya sambandhadassanaṁ.",
  "tika-s0519t4:239_1": "Tattha purimena upamādvayena suparikammakatamaṇikoṭṭimasadisī,",
  "tika-s0519t4:239_2": "suviracitajambunadābharaṇasadisī ca pāḷi.",
  "tika-s0519t4:239_3": "Tattha katanānāvaṇṇapupphūpahārasadisī,",
  "tika-s0519t4:239_4": "vividharaṁsijālāsamujjalabaddhanānāratanāvalisadisī ca hāravibhaṅgadesanāti dasseti.",
  "tika-s0519t4:239_5": "Pacchimena tassa paṇītamahārahe jaṭāhi saddhiṁ dukkaratarataṁ dīpeti. Yāyaṁ gāthā vuttāti yojanā.",
  "tika-s0519t4:240_0": "52.",
  "tika-s0519t4:240_1": "Yasmāyaṁ hāravibhaṅgavāro nappayojeti yathāvuttena kāraṇena,",
  "tika-s0519t4:240_2": "tasmā sā hāravibhaṅgavārassa ādimhi na paccāmaṭṭhāti adhippāyo .",
  "tika-s0519t4:240_3": "Hārasampātavāro pana taṁ payojetīti yasmā pana hārasampātavāro taṁ gāthaṁ payojeti yathāvutteneva kāraṇena,",
  "tika-s0519t4:240_4": "tasmā ‘‘soḷasa…pe… āhā’’ti āha.",
  "tika-s0519t4:240_5": "Yojanānayadassananti yojanāya nayadassanaṁ.",
  "tika-s0519t4:241_0": "Tenāti ‘‘taṁ maccuno pada’’nti vacanena.",
  "tika-s0519t4:241_1": "Sabbaṁ vipallāsanti dvādasavidhampi vipallāsaṁ.",
  "tika-s0519t4:241_2": "Sāmaññassa…pe… voharīyati yattha patiṭṭhitaṁ sāmaññaṁ, so viseso.",
  "tika-s0519t4:241_3": "Atthato pana saññādayo eva rūpādivisayaṁ viparītākārena gaṇhante vipallāsoti dassento ‘‘saññāvipallāso’’tiādimāha.",
  "tika-s0519t4:242_0": "Indajālādivasena maṇiādiākārena upaṭṭhahante upādānakkhandhapañcake ahaṁmamādikāraṇatāya niruttinayena ‘‘attā’’ti vuccamāno taṁbuddhivohārappavattinimittatāya attabhāvo sukhādīnaṁ vatthutāya ‘‘attabhāvavatthū’’ti pavuccatīti āha ‘‘tehī’’tiādi. Tesanti upādānakkhandhānaṁ.",
  "tika-s0519t4:242_1": "Vipallāsānaṁ pavattiākāro ‘‘asubhe subha’’ntiādi. Visayo kāyavedanācittadhammā.",
  "tika-s0519t4:242_2": "Avijjā ca…pe… eva sammohapubbakattā sabbavipallāsānaṁ.",
  "tika-s0519t4:242_3": "Ca-saddo subhasukhasaññānanti etthāpi ānetvā yojetabbo.",
  "tika-s0519t4:243_0": "Tatthāyaṁ yojanā – ‘‘avijjā ca subhasukhasaññānaṁ paccayo eva, na taṇhā eva,",
  "tika-s0519t4:243_1": "avijjā subhasukhasaññānañca paccayo, na niccaattasaññānaṁ evā’’ti.",
  "tika-s0519t4:243_2": "Evaṁ santepi purimānaṁ dvinnaṁ viparītasaññānaṁ taṇhā,",
  "tika-s0519t4:243_3": "pacchimānaṁ avijjā visesapaccayoti dassento āha ‘‘tathāpī’’tiādi.",
  "tika-s0519t4:243_4": "Avijjāsīsena cettha diṭṭhiyā gahaṇaṁ veditabbaṁ.",
  "tika-s0519t4:243_5": "Tenāha ‘‘diṭṭhinivutaṁ citta’’nti ,",
  "tika-s0519t4:243_6": "‘‘yo diṭṭhivipallāso’’ti ca ādi,",
  "tika-s0519t4:243_7": "yathā ca avijjāsīsena diṭṭhiyā gahaṇaṁ,",
  "tika-s0519t4:243_8": "evaṁ diṭṭhisīsena avijjāyapi gahaṇaṁ siyāti āha ‘‘diṭṭhisīsena avijjā vuttā’’ti.",
  "tika-s0519t4:243_9": "Taṇhāvijjāsu subhasukhasaññānaṁ yathā taṇhā visesapaccayo, na evaṁ avijjā.",
  "tika-s0519t4:243_10": "Niccaattasaññānaṁ pana yathā avijjā visesapaccayo,",
  "tika-s0519t4:243_11": "na tathā taṇhāti dassento ‘‘moho visesapaccayo’’ti āha.",
  "tika-s0519t4:244_0": "Pacchimānaṁ dvinnaṁ…pe… hotīti atītaṁse taṇhābhinivesassa balavabhāvābhāvato.",
  "tika-s0519t4:244_1": "Teneva hi ‘‘so atītaṁ rūpaṁ attato samanupassati’’cceva vuttaṁ, na ‘‘abhinandatī’’ti.",
  "tika-s0519t4:244_2": "Taṇhāvipallāsoti taṇhaṁ upanissāya pavatto vipallāso, na hi taṇhā sayaṁ vipallāso.",
  "tika-s0519t4:244_3": "Tenāha ‘‘taṇhāmūlako vipallāso’’ti.",
  "tika-s0519t4:244_4": "Diṭṭhābhinandanavasenāti taṇhupanissayadiṭṭhābhinandanavasena,",
  "tika-s0519t4:244_5": "yato so ‘‘taṇhāvipallāso’’ti vutto.",
  "tika-s0519t4:244_6": "Etenāti ‘‘yo taṇhāvipallāso’’tiādipāṭhena. Soḷasa saññīvādā, aṭṭha asaññīvādā, aṭṭha nevasaññīnāsaññīvādā,",
  "tika-s0519t4:244_7": "pañca paramadiṭṭhadhammanibbānavādā ca, yathā attano gatāya,",
  "tika-s0519t4:244_8": "nibbānappattiyā ca parikappavasena subhasukhākāraggāhino,",
  "tika-s0519t4:244_9": "na evaṁ satta ucchedavādāti āha ‘‘yebhuyyenā’’ti.",
  "tika-s0519t4:244_10": "Paṭipakkhavasenapīti visuddhivasenapi. Yāva hi upakkilesā, tāva cittaṁ na visujjhateva. Yadā ca te pahīnā, tadā visuddhameva. Tenāha ‘‘na hī’’tiādi.",
  "tika-s0519t4:244_11": "‘‘Arakkhitena cittenā’’ti pāḷiṁ nikkhipitvā vipallāsamukheneva desanāya niddhāriyamānattā vuttaṁ ‘‘yathānusandhināva gāthaṁ niṭṭhapetu’’nti.",
  "tika-s0519t4:245_0": "Mārassāti kilesamārassa.",
  "tika-s0519t4:245_1": "Tassa hi vase ṭhito sesamārānaṁ hatthagato evāti.",
  "tika-s0519t4:245_2": "Tenāha ‘‘kilesamāraggahaṇenevā’’tiādi.",
  "tika-s0519t4:246_0": "Mārabandhananti sattamārapakkhe mārassa bandhananti mārabandhanaṁ.",
  "tika-s0519t4:246_1": "So hi kilesabandhanabhūte attano samārakaparise maññati.",
  "tika-s0519t4:246_2": "Tena vuttaṁ ‘‘antali…pe… mokkhasī’’ti (mahāva. 33).",
  "tika-s0519t4:246_3": "Itaramārapakkhe mārova bandhananti mārabandhanaṁ. Visaṅkhāro nibbānaṁ.",
  "tika-s0519t4:247_0": "Mohasampayogato cittaṁ ‘‘mūḷha’’nti vuttanti rattaduṭṭhānampi mūḷhatāya sabbhāve ‘‘mūḷha’’nti visuṁ vacanaṁ āveṇikamohavasena vuttanti dassento ‘‘dvinnaṁ momūhacittuppādānaṁ vasenā’’ti āha.",
  "tika-s0519t4:247_1": "Evanti evaṁ rāgādiakusalappattiyā kusalabhaṇḍacchedanato arakkhitaṁ cittaṁ hoti,",
  "tika-s0519t4:247_2": "sabbopi micchābhiniveso ettheva saṅgahaṁ samosaraṇaṁ gacchatīti āha ‘‘micchādiṭṭhi…pe… veditabba’’nti. Sabbepīti ‘‘arakkhitaṁ, micchādiṭṭhihataṁ,",
  "tika-s0519t4:247_3": "thinamiddhābhibhūta’’nti tīhipi padehi vuttadhammā.",
  "tika-s0519t4:248_0": "Cakkhunāti dvārena.",
  "tika-s0519t4:248_1": "Rūpanti visabhāgavatthusannissitaṁ rūpāyatanaṁ.",
  "tika-s0519t4:248_2": "Nimittaggāhīti ‘‘itthī’’ti vā puriso’’ti vā ‘‘subha’’nti vā ‘‘asubha’’nti vā parikappitanimittaṁ gaṇhāti, tassa vā gahaṇasīlo.",
  "tika-s0519t4:248_3": "Anubyañjanaggāhīti hatthapādahasitakathitādippabhede kilesānaṁ anu anu byañjanato anubyañjanasaññite ākāre gaṇhāti, tesaṁ vā gahaṇasīlo.",
  "tika-s0519t4:248_4": "Yatvādhikaraṇanti yaṁ nimittaṁ,",
  "tika-s0519t4:248_5": "nimittānubyañjanaggahaṇanimittanti attho.",
  "tika-s0519t4:248_6": "Evaṁ ‘‘cakkhundriyaṁ asaṁvutaṁ viharanta’’nti, yo ‘‘nimittaggāhī,",
  "tika-s0519t4:248_7": "anubyañjanaggāhī’’ti ca vutto puggalo,",
  "tika-s0519t4:248_8": "tamenaṁ cakkhundriyaṁ cakkhudvāraṁ asaṁvutaṁ satikavāṭena apihitaṁ katvā vattantaṁ,",
  "tika-s0519t4:248_9": "tassa ca rūpassa iṭṭhākāraggahaṇe abhijjhā,",
  "tika-s0519t4:248_10": "aniṭṭhākāraggahaṇe domanassaṁ,",
  "tika-s0519t4:248_11": "asamapekkhane moho micchābhinivese micchādiṭṭhīti evaṁ abhijjhābyāpādā,",
  "tika-s0519t4:248_12": "aññe ca lāmakaṭṭhena pāpakā akosallasambhūtaṭṭhena akusalā dhammā anvāssaveyyuṁ anu anu pavatteyyuṁ.",
  "tika-s0519t4:249_0": "Tassa saṁvarāya na paṭipajjatīti tassa cakkhudvārassa saṁvarāya satikavāṭena pidahanatthaṁ na paṭipajjati.",
  "tika-s0519t4:249_1": "Sā pana appaṭipatti cakkhundriyassa anārakkhāsaṁvarassa anuppādoti dassento ‘‘na rakkhati…pe… āpajjatī’’ti āha.",
  "tika-s0519t4:249_2": "Javane uppajjamānopi hi asaṁvaro tena dvārena pavattanato ‘‘cakkhundriyāsaṁvaro’’tveva vuccatīti.",
  "tika-s0519t4:249_3": "Sesadvāresupi vuttanayeneva attho veditabbo.",
  "tika-s0519t4:249_4": "‘‘Pubbantakappanavasena cā’’tiādinā saṅkhepato vuttamatthaṁ vitthārato dassento ‘‘saṅkhepato ca vitthāro añño’’ti katvā taṁ samuccinanto ‘‘yā ca kho imā’’tiādimāha.",
  "tika-s0519t4:250_0": "Yathāvuttā akusalā dhammāti dvādasa akusalacittuppādadhammā, tesaṁ vatthūni vā.",
  "tika-s0519t4:250_1": "Te hi samudayavajjā pañcupādānakkhandhā.",
  "tika-s0519t4:250_2": "‘‘Eva’’nti iminā nettipāḷiyaṁ,",
  "tika-s0519t4:250_3": "aṭṭhakathāyañca niddhāritappakārena.",
  "tika-s0519t4:250_4": "Idhāti imissaṁ ‘‘arakkhitena cittenā’’ti gāthāyaṁ.",
  "tika-s0519t4:251_0": "Yadipi desanāhārasampātapāḷiyaṁ ‘‘tasmā rakkhitacittassā’’ti gāthā sarūpato na gahitā,",
  "tika-s0519t4:251_1": "atthato pana ‘‘tesaṁ bhagavā pariññāyā’’tiādinā gahitā evāti tassā gahitabhāvaṁ vibhāvetuṁ ‘‘kathaṁ desetī’’ti pucchitvā ‘‘tasmā rakkhitacittassā’’ti gāthaṁ uddhari.",
  "tika-s0519t4:252_0": "Yonisomanasikārena kammaṁ karontoti ‘‘so ‘idaṁ dukkha’nti yoniso manasi karotī’’tiādinā nayena vipassanāsaṅkhātena yonisomanasikārena bhāvanākammaṁ karonto, bhāventoti attho .",
  "tika-s0519t4:252_1": "Yathābhūtañāṇanti ñātapariññāya pubbabhāgavipassanāya ‘‘avijjāsamudayā rūpasamudayo,",
  "tika-s0519t4:252_2": "avijjānirodhā rūpanirodho’’tiādinā (paṭi. ma. 1.50) samapaññāsāya ākārehi.",
  "tika-s0519t4:252_3": "Nirayagatiyaṁ dukkhadukkhatā,",
  "tika-s0519t4:252_4": "sugativisese brahmalokekadese saṅkhāradukkhatā,",
  "tika-s0519t4:252_5": "itarattha dve tissopīti dassento āha ‘‘yathāsambhavaṁ tividhadukkhatāyogenā’’ti.",
  "tika-s0519t4:253_0": "Desanāhārasampātavaṇṇanā niṭṭhitā.",
  "tika-s0519t4:254_0": "2. Vicayahārasampātavaṇṇanā",
  "tika-s0519t4:255_0": "53.Kusaladhammārammaṇāti kusaladhamme uddissa pavattimattaṁ sandhāya vuttaṁ,",
  "tika-s0519t4:255_1": "na tesaṁ ārammaṇapaccayataṁ idha ‘‘kusalā dhammā’’ti lokuttaradhammānaṁ adhippetattā.",
  "tika-s0519t4:255_2": "Na hi kadāci anupādāniyā dhammā upādānārammaṇā honti.",
  "tika-s0519t4:255_3": "Phaladhamme uddissa pavattāya taṇhāya gahitattā ‘‘kusala…pe… daṭṭhabbo’’ti vuttaṁ.",
  "tika-s0519t4:255_4": "Desanāhāreti desanāhārasampāte.",
  "tika-s0519t4:255_5": "Kathaṁ pana kusalabhāvoti ‘‘kusalā’’ti vacanamattaṁ gahetvā codeti,",
  "tika-s0519t4:255_6": "tañca nidassanamattaṁ daṭṭhabbaṁ,",
  "tika-s0519t4:255_7": "pahānahetubhāvopissā siyā codakena sampaṭicchitova.",
  "tika-s0519t4:255_8": "‘‘Mānopi duvidho’’tiādinā mānassa ca tassā taṇhāya ca sevitabbabhāvo akusalānaṁ pahānāya,",
  "tika-s0519t4:255_9": "kusalānaṁ uppattiyā ca paccayabhāvato.",
  "tika-s0519t4:256_0": "Nekkhammassitaṁ domanassaṁ nāma ‘‘ariyabhūmiṁ pāpuṇituṁ nāsakkhi’’nti anusocato uppannaṁ domanassanti sambandho.",
  "tika-s0519t4:256_1": "Evanti iminā pāḷiyaṁ vuttappakārena,",
  "tika-s0519t4:256_2": "pihaṁ upaṭṭhapetvā chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvāti yojanā.",
  "tika-s0519t4:256_3": "Iṭṭhārammaṇañcettha yathāvuttaanusocanadomanassuppattīnaṁ yathābhiniviṭṭhassa ārammaṇassa aniṭṭhatāyāti dassanatthaṁ.",
  "tika-s0519t4:256_4": "‘‘Kathaṁ nekkhammavasenā’’ti padassa atthaṁ vivarituṁ ‘‘vipassanāvasenā’’tiādi vuttaṁ.",
  "tika-s0519t4:256_5": "Vipassanādivinimuttā vā paṭhamajjhānādivasena vuttā kusalā dhammā idha nekkhammaṁ.",
  "tika-s0519t4:256_6": "Anussatiggahaṇena upacārajjhānameva gahitanti ‘‘paṭhamajjhānādivasenā’’ti vuttaṁ.",
  "tika-s0519t4:256_7": "Ādisaddena dutiyajjhānato paṭṭhāya yāva aggaphalā uparivisesā saṅgahitā. Yāya paññāvimuttiyā.",
  "tika-s0519t4:257_0": "Upekkhāsatipārisuddhibhāvenāti upekkhājanitasatipārisuddhisabbhāvena.",
  "tika-s0519t4:257_1": "Kammayogganti vipassanābhāvanādikammassa yoggaṁ anurūpaṁ anucchavikaṁ. Assaddhiyeti assaddhiyahetu,",
  "tika-s0519t4:257_2": "‘‘assaddhiyenā’’tipi paṭhanti, so evattho. Obhāsagatanti ñāṇobhāsagataṁ. Kāmaṁ pubbepi paññā vuttā,",
  "tika-s0519t4:257_3": "assaddhiyādīhi pana aññesaṁ kilesānaṁ vidhamanampi paññāya eva hoti,",
  "tika-s0519t4:257_4": "sā ca evaṁbhūtāti dassanatthaṁ ‘‘obhāsagataṁ kilesandhakāre na iñjatī’’ti vuttaṁ.",
  "tika-s0519t4:258_0": "Kopo kodho. Appaccayo domanassaṁ.",
  "tika-s0519t4:258_1": "Iddhividhañāṇādikā cha abhiññā pākaṭā evāti ‘‘dve ca visese’’ti vuttadhamme dassetuṁ ‘‘manomayiddhi, vipassanāñāṇañcā’’ti āha. Aṅgaṇāni rāgādayo.",
  "tika-s0519t4:258_2": "Upakkilesā abhijjhāvisamalobhādayo. Anulomanaṁ tadekaṭṭhatā.",
  "tika-s0519t4:258_3": "Phandanā dubbalā vikkhepappavatti. Balavatī anavaṭṭhānaṁ.",
  "tika-s0519t4:258_4": "Sabbo micchābhiniveso ayonisomanasikārena hoti, micchāvitakkena ca.",
  "tika-s0519t4:258_5": "Tattha ayonisomanasikāro akusalacittuppādo tappariyāpanno micchāvitakko vikkhepasahito evāti vuttaṁ ‘‘micchābhinivesahetutāya diṭṭhipakkho’’ti vuttañhetaṁ ‘‘vitakkopi diṭṭhiṭṭhānaṁ,",
  "tika-s0519t4:258_6": "ayoniso manasikāropi diṭṭhiṭṭhāna’’nti (paṭi. ma. 1.124).",
  "tika-s0519t4:259_0": "Atha vā iñjanāti phandanā, diṭṭhaparittāso.",
  "tika-s0519t4:259_1": "Yathāha ‘‘tadapi tesaṁ bhavataṁ samaṇabrāhmaṇānaṁ ajānataṁ apassataṁ vedayitaṁ taṇhāgatānaṁ paritassitavipphanditamevā’’ti (dī. ni. 1.105 ādayo). Aṭṭhitīti anavaṭṭhānaṁ, diṭṭhivitakko.",
  "tika-s0519t4:259_2": "Tena hi puthujjano kāle sassataṁ,",
  "tika-s0519t4:259_3": "kāle ucchedanti taṁ taṁ diṭṭhiggahaṇaṁ pakkhandanto sattato paribbhaṭṭhaandho viya,",
  "tika-s0519t4:259_4": "samudde vissaṭṭhavāhanikā viya,",
  "tika-s0519t4:259_5": "yante yuttagoṇo viya ca tathā tathā paribbhamati.",
  "tika-s0519t4:259_6": "Tenāha ‘‘diṭṭhiyopi diṭṭhiṭṭhānaṁ,",
  "tika-s0519t4:259_7": "vitakkopi diṭṭhiṭṭhāna’’nti (paṭi. ma. 1.124) ca.",
  "tika-s0519t4:259_8": "Etasmiñca pakkhe micchābhinivesatāya,",
  "tika-s0519t4:259_9": "micchābhinivesahetutāya ca tassā dve pakkhāti ekadesasarūpekaseso katoti veditabbaṁ.",
  "tika-s0519t4:260_0": "‘‘Eva’’ntiādinā ‘‘so uparima’’ntiādipāḷiyaṁ sambandhaṁ dasseti.",
  "tika-s0519t4:260_1": "Paṭighasaññāti bhummatthe paccattavacananti dassento ‘‘paṭigha…pe… saññāsū’’ti āha.",
  "tika-s0519t4:260_2": "Rūpāvacarasaññāti saññāsīsena rūpāvacarajjhānāni vadati. Nānattasaññāti nānāsabhāvā,",
  "tika-s0519t4:260_3": "nānāsabhāve vā ārammaṇe saññā.",
  "tika-s0519t4:260_4": "Ṭhapetvā paṭighasaññā avasiṭṭhakāmāvacarasaññā hetā.",
  "tika-s0519t4:260_5": "Tā samatikkamatīti tā rūpasaññānānattasaññāyo ārammaṇehi saddhiṁ sammadeva atikkamati.",
  "tika-s0519t4:261_0": "Rūpāvacarajjhānobhāsopi kasiṇārammaṇā.",
  "tika-s0519t4:261_1": "Kasiṇanissando hi āruppajjhānuppatti.",
  "tika-s0519t4:261_2": "Dassananti kasiṇarūpānaṁ dassanaṁ.",
  "tika-s0519t4:261_3": "Abhijjhābyāpādappahānena saddhiṁ vīriyārambho upakārako samatho satipassaddhiyo parikkhāraṅgatā vuttā eva.",
  "tika-s0519t4:261_4": "Satirahitaṁ sammasanaṁ nāma natthīti ‘‘yā upaṭṭhitā sati asammuṭṭhā, ayaṁ vipassanā’’ti vuttaṁ.",
  "tika-s0519t4:261_5": "Tena satisīsena vipassanā gahitāti dasseti.",
  "tika-s0519t4:261_6": "Sammosānaṁ pahānamāhāti sambandho.",
  "tika-s0519t4:262_0": "54.",
  "tika-s0519t4:262_1": "Paccuppannasukhaāyatisukhavipākakiriyanirāmisaakāpurisasevitabhāvehi eva sesā pāḷiyaṁ etassa samādhissa santapaṇītatādivisesā vuttā,",
  "tika-s0519t4:262_2": "tepi idha saṅgahitāti tesaṁ padānaṁ atthaṁ dassento ‘‘aṅgasantatāyā’’tiādimāha.",
  "tika-s0519t4:262_3": "Tattha aṅgasantatāyāti phalajhānaṅgānaṁ upasantatāya.",
  "tika-s0519t4:262_4": "Kilesadarathasantatāyāti kilesadarathapaṭippassaddhiyā. Paṇītoti uḷāro.",
  "tika-s0519t4:262_5": "Ekodibhāvenāti maggasamādhisaṅkhātena ekodibhāvena. Ekodibhāvanti samādhānaṁ.",
  "tika-s0519t4:262_6": "Lokiyasamādhissa paccanīkanīvaraṇapaṭhamajjhānanikantiādīni niggahetabbāni, aññe ca kilesā vāretabbā.",
  "tika-s0519t4:262_7": "Imassa pana arahattasamādhissa paṭippassaddhakilesattā na niggahetabbaṁ,",
  "tika-s0519t4:262_8": "vāretabbañca atthīti so maggānantaraṁ samāpattikkhaṇeva appayogeneva adhigatattā,",
  "tika-s0519t4:262_9": "ṭhitattā ca aparihānivasena vā adhigatattā nasasaṅkhāraniggayhavāritagato.",
  "tika-s0519t4:263_0": "‘‘Sativepullappatto’’ti etena appavattamānāyapi satiyā satibahulatāya sato eva nāmāti dasseti.",
  "tika-s0519t4:263_1": "‘‘Yathāparicchinnakālavasenā’’ti etena paricchinnasatiyā satoti dasseti.",
  "tika-s0519t4:264_0": "Vakkhamānenāti ‘‘pītipharaṇā’’tiādinā anantaraṁ vakkhamānena.",
  "tika-s0519t4:264_1": "‘‘Pītipharaṇatā’’ti pana pāḷi āgatā.",
  "tika-s0519t4:264_2": "Taṁ ‘‘pañcaṅgiko sammāsamādhī’’ti (dī. ni.",
  "tika-s0519t4:264_3": "3.355) samādhiaṅgabhāvena paññā uddiṭṭhāti katvā vuttaṁ.",
  "tika-s0519t4:264_4": "Tato eva aṭṭhakathāyaṁ ‘‘pītipharaṇatā’’tiādīnañca atthasaṁvaṇṇanā katā.",
  "tika-s0519t4:264_5": "Tattha ‘‘so imameva kāyaṁ vivekajena pītisukhena abhisandetī’’tiādinā (dī. ni. 1.226) nayena pītiyā,",
  "tika-s0519t4:264_6": "sukhassa ca pharaṇaṁ veditabbaṁ. Sesaṁ suviññeyyameva.",
  "tika-s0519t4:265_0": "Samādhivasena samatho uddhaṭoti sabhāvavasena samatho uddhaṭo,",
  "tika-s0519t4:265_1": "na upakārakadhammavasenāti adhippāyo.",
  "tika-s0519t4:266_0": "55.",
  "tika-s0519t4:266_1": "Rāgapaṭipakkhattā samādhissa ‘‘adhicittasikkhāya sikkhanto’’ti vuttaṁ.",
  "tika-s0519t4:266_2": "Vuttanayānusārenāti ‘‘sukhapaṇidhiādisamugghāṭanena appaṇihito’’tiādinā.",
  "tika-s0519t4:266_3": "Ettha ca saṅkhārānaṁ khaṇabhaṅgurataṁ sammadeva passantassa na rāgo patiṭṭhaṁ labhatīti aniccānupassanā rāgacaritassa sappāyā vuttā,",
  "tika-s0519t4:266_4": "tathā saṅkhārānaṁ sabhāvadukkhataṁ sammadeva passantassa pakatiyāpi dukkhitesu dukkhuppādanaṁ vaṇe khārodakasekasadisanti na doso patiṭṭhaṁ labhatīti dukkhānupassanā dosacaritassa sappāyā vuttā,",
  "tika-s0519t4:266_5": "tathā saṅkhāresu sammadeva ghanavinibbhoge kate attasuññatāya upaṭṭhahamānāya na moho patiṭṭhaṁ labhatīti anattānupassanā mohacaritassa sappāyā vuttāti veditabbaṁ.",
  "tika-s0519t4:266_6": "Rāgapaṭipakkhattā samādhissa ‘‘adhicittasikkhāya sikkhanto’’ti vuttaṁ. Esa nayo itaresu. Sesamettha suviññeyyaṁ.",
  "tika-s0519t4:267_0": "Khantibahulo uppannaṁ aratiṁ anabhiratiṁ abhibhuyya viharanto sukhena samādhiṁ adhigacchatīti khantippadhānatāpi samathapakkhabhajanassa kāraṇaṁ vuttā.",
  "tika-s0519t4:267_1": "Uṭṭhānaṁ sampajjatīti sampannakāyikavīriyaṁ.",
  "tika-s0519t4:267_2": "Sammākammantavāyāmānaṁ yo kāyikādivikappo vutto pāḷiyaṁ,",
  "tika-s0519t4:267_3": "so nesaṁ kāyikassa payogassa samuṭṭhānavasena veditabbo.",
  "tika-s0519t4:268_0": "‘‘Khippādhigamo’’ti iminā maggāsevanabhāvaṁ dasseti.",
  "tika-s0519t4:268_1": "‘‘Vipassanāya vimuttādhigamo’’ti iminā vipassanānubhāvena samucchedavimutti vikkhambhanavimutti viya samathānubhāvenāti dasseti. Lokiyehīti nissakkavacanaṁ. Mahantānanti uḷārānaṁ, paṇītānanti attho.",
  "tika-s0519t4:269_0": "56.Tanti vicayahāraṁ.",
  "tika-s0519t4:269_1": "Visaṁvādanahetūnaṁ lobhādīnaṁ pāpadhammānaṁ.",
  "tika-s0519t4:269_2": "Sodhentoti yathā saraṇādivisayā aññāṇādisaṁkilesā na pavattanti, evaṁ sodhento.",
  "tika-s0519t4:269_3": "Paripūrentāti yathā sīlaṁ akhaṇḍādibhāvena paripuṇṇaṁ hoti anūnaṁ, evaṁ paripūrentā.",
  "tika-s0519t4:270_0": "‘‘Tathāpaṭipajjanto’’ti iminā satthu mahāpatikārabhāvo paripuṇṇo dassitoti paṭhamavāde ‘‘dassanābhūmiñca bhāvanābhūmiñcā’’ti vuttaṁ.",
  "tika-s0519t4:271_0": "Yassa atthāyāti yassa yassa pahānatthāya.",
  "tika-s0519t4:271_1": "Tathā paṭipannassāti yathā asubhajjhānādiṁ pādakaṁ katvā anāgāmimaggādiadhigamo hoti, tathā paṭipannassa.",
  "tika-s0519t4:272_0": "Vadhitanti ghātitaṁ.",
  "tika-s0519t4:273_0": "‘‘Manussabhūto’’ti idaṁ pubbāparāpekkhaṁ katvā ‘‘pitā manussabhūto khīṇāsavo’’ti ca tathā ‘‘mātā manussabhūtā’’ti yojetabbaṁ.",
  "tika-s0519t4:273_1": "Bhedānurūpassa sāvanaṁ anussāvanaṁ,",
  "tika-s0519t4:273_2": "bhedānurūpena vā vacanena viññāpanaṁ.",
  "tika-s0519t4:274_0": "57.Manussattanti manussajātitā. Liṅgasampattīti purisabhāvo.",
  "tika-s0519t4:274_1": "Hetūti manovacīpaṇidhānasiddhiyā saddhiṁ pubbahetusampadā.",
  "tika-s0519t4:274_2": "Satthāradassananti satthu sammukhībhāvo.",
  "tika-s0519t4:274_3": "Guṇasampattīti abhiññāsamāpattilābho.",
  "tika-s0519t4:274_4": "Adhikāroti attano sarīranirapekkhaṁ satthu upakārakaraṇaṁ.",
  "tika-s0519t4:274_5": "Chandatāti buddhabhāvāya daḷhacchandatā anivattidhammatā.",
  "tika-s0519t4:275_0": "Na uppajjantīti pana atthīti ‘‘na me ācariyo atthi,",
  "tika-s0519t4:275_1": "sadiso me na vijjatī’’tiādi (ma. ni. 1.285; 2.341; kathā. 405; mahāva. 11; mi. pa.",
  "tika-s0519t4:275_2": "4.5.11) imissā lokadhātuyā ṭhatvā vadantena bhagavatā ‘‘kiṁ panāvuso sāriputta,",
  "tika-s0519t4:275_3": "atthetarahi añño samaṇo vā brāhmaṇo vā bhagavato samasamo sambodhiyanti evaṁ puṭṭho ahaṁ, bhante, ‘no’ti vadeyya’’nti (dī. ni.",
  "tika-s0519t4:275_4": "3.161) vatvā tassa kāraṇaṁ dassetuṁ ‘‘aṭṭhānametaṁ anavakāso,",
  "tika-s0519t4:275_5": "yaṁ ekissā lokadhātuyā dve arahanto sammāsambuddhā’’ti (dī. ni. 3.161; a. ni.",
  "tika-s0519t4:275_6": "1.277) imaṁ suttaṁ dassentena dhammasenāpatināva buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0519t4:276_0": "Khettapariggaho kato nāma hoti ‘‘idaṁ buddhakhettaṁ nāmā’’ti.",
  "tika-s0519t4:277_0": "Evaṁ ṭhānāṭṭhānabhāvaṁ gatāti vuttappakārena ṭhānabhūtā,",
  "tika-s0519t4:277_1": "vuttanayena vā aññepi yathārahaṁ ṭhānāṭṭhānabhāvena pavattā.",
  "tika-s0519t4:277_2": "Sattapaññattiyā upādānabhūtāti indriyabaddhe khandhe sandhāya vadati.",
  "tika-s0519t4:278_0": "58.Phalassapaccakkhakāritāti ‘‘imassa kammassa idaṁ phala’’nti taṁtaṁkammaphalāvabodho.",
  "tika-s0519t4:278_1": "Appadānābhāvoti paccayasamavāye kammassa ekantato phaluppādanaṁ. Tenāha ‘‘katūpacitāna’’nti.",
  "tika-s0519t4:279_0": "59.Ajjhositavatthunāti taṇhābhinivesavasena abhiniviṭṭhavatthunā.",
  "tika-s0519t4:279_1": "Rūpabhavaarūpabhavādināti bhavataṇhā viya sayaṁ dasseti.",
  "tika-s0519t4:280_0": "Khandhattayavasenāti sīlādikkhandhattayavasena.",
  "tika-s0519t4:280_1": "Paṭipadāvibhāgenāti ‘‘sabbatthagāminī’’ti ādipaṭipadāya bhedena.",
  "tika-s0519t4:281_0": "Tatthatatthagāminīti nirayādinibbānanti dvīsu gandhabbaṭṭhānesu tattha tattheva gamanasīlā.",
  "tika-s0519t4:281_1": "Sabbatthagāminīti yathāvuttesu sabbaṭṭhānesu ca gamanasīlā.",
  "tika-s0519t4:282_0": "Sañjīvo kāḷasuttaṁ saṅghāto roruvo mahāroruvo tāpano mahātāpano avīcīti ete aṭṭha mahānirayā.",
  "tika-s0519t4:282_1": "Ekekassa cattāri cattāri dvārāni,",
  "tika-s0519t4:282_2": "ekekasmiṁ dvāre cattāro cattāro gūthanirayādayoti evaṁ soḷasa ussadaniraye vaṇṇenti.",
  "tika-s0519t4:283_0": "Sakkasuyāmādiko jeṭṭhakadevarājā.",
  "tika-s0519t4:283_1": "Pajāpativaruṇaīsānādayo viya dutiyādiṭṭhānantarakārako paricārako.",
  "tika-s0519t4:284_0": "Kilesakāmapakkheti ‘‘saṅkappo kāmo, rāgo kāmo, saṅkapparāgo kāmoti (mahāni.",
  "tika-s0519t4:284_1": "1) ettha vuttasaṅkappavasena vuttaṁ. Sopi hi vibādhati,",
  "tika-s0519t4:284_2": "upatāpeti cāti kilesattasambhavato kilesakāmo vutto, na kilesavatthubhāvato.",
  "tika-s0519t4:284_3": "Kāmapaṭisaṁyuttoti kāmarāgasaṅkhātena kāmena sampayutto, kāmapaṭibaddho vā.",
  "tika-s0519t4:284_4": "Aññesu ca kāmapaṭisaṁyuttesu dhammesu vijjamānesu vitakke eva kāmasaddo dhātusaddo niruḷhoti veditabbo vitakkassa kāmasaṅkappavuttiyā sātisayattā. Esa nayo byāpādadhātuādīsu. Parassa,",
  "tika-s0519t4:284_5": "attano ca dukkhāpanaṁ vihiṁsā. Taṁ tu micchāhi vihiṁsā.",
  "tika-s0519t4:285_0": "Bījādidhātunānattavasena khandhādinānattaṁ veditabbaṁ. Khandhoti dvidhābhūtaggo.",
  "tika-s0519t4:286_0": "60.Ajjhāsayadhātūti ajjhāsayasabhāvo.",
  "tika-s0519t4:286_1": "Yathā gūthādīnaṁ sabhāvo eso yaṁ gūthādīheva saṁsandati,",
  "tika-s0519t4:286_2": "evaṁ puggalānaṁ ajjhāsayassevesa sabhāvo,",
  "tika-s0519t4:286_3": "yaṁ dussīlādayo dussīlādikeheva saṁsandanti.",
  "tika-s0519t4:287_0": "Saddhāmūlakattā kusalakiriyāya vuttaṁ ‘‘yaṁ saddhāvasenā’’tiādi.",
  "tika-s0519t4:287_1": "Tathā hi vuttaṁ ‘‘saddhā bīja’’nti (su. ni. 77). Yaṁ lobhavasena, saddhāvasena ca dosavasena, saddhāvasena ca mohavasena , saddhāvasena cāti yojetabbaṁ.",
  "tika-s0519t4:287_2": "Vīriyavasenāti sammappadhānavīriyavasena.",
  "tika-s0519t4:287_3": "Paññāvasenāti maggasammādiṭṭhivasena.",
  "tika-s0519t4:288_0": "Akusalassa kammassa katokāsatāya pāḷiyaṁ vuttattā ‘‘vipākāvaraṇena nivuta’’nti vuttaṁ.",
  "tika-s0519t4:288_1": "Taṁ pana nidassanamattaṁ daṭṭhabbaṁ kammāvaraṇādīhipi nivutatāya icchitattā.",
  "tika-s0519t4:288_2": "Tathā hi yathā devadattaṁ kokālikaṁ sunakkhattaṁ licchaviputtanti udāhaṭaṁ,",
  "tika-s0519t4:288_3": "yadipi bhagavā paṭivedhassa aṭṭhānataṁ disvā nibbedhabhāgiyadesanaṁ na deseti,",
  "tika-s0519t4:288_4": "vāsanābhāgiyaṁ pana tathārūpassa deseti evāti dassento ‘‘saccappaṭivedha’’ntiādimāha.",
  "tika-s0519t4:288_5": "Ajātasattuādīnanti ādisaddena saccakādīnaṁ saṅgaho daṭṭhabbo.",
  "tika-s0519t4:288_6": "Tassāpi bhagavā anāgate vāsanatthāya dhammaṁ desesi.",
  "tika-s0519t4:288_7": "Satthā hi ‘‘anāgate tambapaṇṇidīpe sāsanaṁ patiṭṭhahissatī’’ti tatthāyaṁ kulaghare nibbatto pabbajitvā kāḷabuddharakkhitatthero nāma pabhinnapaṭisambhido mahākhīṇāsavo bhavissatīti idaṁ disvā dhammaṁ desesi, so ca tathā ahosīti.",
  "tika-s0519t4:289_0": "Asampuṇṇeti ekantato vipākadānasamatthatāvasena pāripūriṁ anupagate.",
  "tika-s0519t4:289_1": "Diṭṭhupanissayadiṭṭhisahagatassa kammaṁ sandhāya ‘‘kamme asampuṇṇe’’ti vuttaṁ.",
  "tika-s0519t4:289_2": "Tenāha ‘‘kilesantarāya missakaṁ kammantarāyaṁ dassetvā’’ti.",
  "tika-s0519t4:290_0": "61.",
  "tika-s0519t4:290_1": "Diṭṭhi panettha padhānabhāvena pāḷiyaṁ gahitā sīlabbataparāmāsassa adhippetattā.",
  "tika-s0519t4:290_2": "Tathā hi vuttaṁ ‘‘yathā puṇṇañca govatikaṁ, acelañca kukkuravatika’’nti.",
  "tika-s0519t4:290_3": "Asampuṇṇattā eva hi tassa micchādiṭṭhikammasamādānassa tesaṁ bhagavā ‘‘cattārimāni, puṇṇa, kammānī’’tiādinā (ma. ni. 2.81) dhammaṁ desesi.",
  "tika-s0519t4:290_4": "Tāya ca desanāya te taṁ diṭṭhiṁ paṭinissajjitvā sammatte patiṭṭhahiṁsu.",
  "tika-s0519t4:291_0": "62.",
  "tika-s0519t4:291_1": "Paguṇatāya vodānaṁ paguṇavodānaṁ.",
  "tika-s0519t4:291_2": "Tadeva paṭhamajjhānādīhi vuṭṭhahitvā dutiyajjhānādiadhigamassa paccayattā vuṭṭhānaṁ nāma hotīti āha ‘‘vuṭṭhānaṁ paguṇavodāna’’nti.",
  "tika-s0519t4:291_3": "Bhavaṅgavuṭṭhānaṁ bhavaṅguppatti.",
  "tika-s0519t4:291_4": "Bhavaṅgacitte hi uppanne taṁsamaṅgisamāpattito vuṭṭhito nāma hoti.",
  "tika-s0519t4:291_5": "Saññāvedayitaapagamo eva apagamavimokkho.",
  "tika-s0519t4:292_0": "Idaṁ vuṭṭhānanti idaṁ yathāvuttaṁ kosallaṁ vuṭṭhānahetubhāvato vuṭṭhānaṁ.",
  "tika-s0519t4:292_1": "Tathā hi vuttaṁ ‘‘vodānampi tamhā tamhā samādhimhā vuṭṭhāna’’nti (vibha. 828).",
  "tika-s0519t4:292_2": "Imāya pana vuṭṭhānapāḷiyā asaṅgahitattā ‘‘nirodhasamāpattiyā vuṭṭhānaṁ pāḷimuttakavuṭṭhānaṁ nāmā’’ti sammohavinodaniyaṁ (vibha. aṭṭha. 828) vuttaṁ.",
  "tika-s0519t4:292_3": "Ye pana ‘‘nirodhato phalasamāpattiyā vuṭṭhāna’’nti pāḷiyaṁ natthīti vadeyyuṁ,",
  "tika-s0519t4:292_4": "te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti (paṭṭhā.",
  "tika-s0519t4:292_5": "1.1.417) imāya pāḷiyā paṭisedhetabbā.",
  "tika-s0519t4:293_0": "63.Ayaṁ cassa āsayoti ettha āsayajānanādinā yehi indriyehi yehi paroparehi sattā kalyāṇapāpāsayādikā honti,",
  "tika-s0519t4:293_1": "tesaṁ pajānanaṁ vibhāvetīti veditabbaṁ.",
  "tika-s0519t4:293_2": "Evañca katvā indriyaparopariyattaāsayānusayañāṇānaṁ visuṁ asādhāraṇatā,",
  "tika-s0519t4:293_3": "indriyaparopariyattanānādhimuttikatāñāṇānaṁ visuṁ balatā ca siddhā hoti.",
  "tika-s0519t4:294_0": "Thāmagatoti ettha thāmagamanaṁ nāma aññesaṁ asādhāraṇo kāmarāgādīnaṁ eva āveṇiko sabhāvo veditabbo,",
  "tika-s0519t4:294_1": "yato ‘‘thāmagato anusayaṁ pajahatī’’ti (paṭi. ma. 3.21) vuttaṁ.",
  "tika-s0519t4:295_0": "Āvajjanamatteneva sarati ākaṅkhāyattavuttikattā.",
  "tika-s0519t4:295_1": "Vuttañhi ‘‘ākaṅkhapaṭibaddhaṁ buddhassa bhagavato ñāṇaṁ,",
  "tika-s0519t4:295_2": "manasikārapaṭibaddhaṁ buddhassa bhagavato ñāṇa’’ntiādi (mahāni. 156; cūḷani.",
  "tika-s0519t4:295_3": "mogharājamāṇavapucchāniddesa 85; paṭi. ma. 3.5).",
  "tika-s0519t4:295_4": "Sabbaññutaññāṇaṁ viya hi sabbaṁ bhagavato ñāṇaṁ parikammanirapekkhanti.",
  "tika-s0519t4:296_0": "64.Upakkilesavimuttattāti ettha cittādi eva upakkilesā,",
  "tika-s0519t4:296_1": "nibbattakassa vā kammassa pāribandhakilesā.",
  "tika-s0519t4:296_2": "Kasiṇakammaparikammajhānanibbattanakasiṇabhāvo cuddasavidhena cittaparidamanaṁ abhiññābhinīhāroti sabbatthāpi vīriyabalassa bahūpakārattā vuttaṁ ‘‘vīriyabhāvanābalanibbatta’’nti.",
  "tika-s0519t4:296_3": "Dibbasadisattāti dibbe bhavanti dibbaṁ, yathāvuttaṁ pasādacakkhu, dibbaṁ viyāti dibbaṁ, aggataṁ abhiññāṇaṁ.",
  "tika-s0519t4:296_4": "Dibbavihāro cattāri rūpāvacarajjhānāni.",
  "tika-s0519t4:296_5": "Tesaṁ vasena nibbattitvā paṭiladdhabbattā dibbaṁ,",
  "tika-s0519t4:296_6": "tena dibbahetukattā dibbanti vuttanti dasseti.",
  "tika-s0519t4:296_7": "Dibbavihārasannissitattāti rūpāvacaracatutthajjhānena nissayapaccayena nibbattattā,",
  "tika-s0519t4:296_8": "tena dibbanissitaṁ dibbanti dasseti.",
  "tika-s0519t4:296_9": "Divusaddaṁ akkharacintakā kīḷādīsu paṭhantīti vuttaṁ ‘‘taṁ sabbaṁ saddasatthānusārena veditabba’’nti.",
  "tika-s0519t4:296_10": "Purimā hi tayo atthā kīḷatthassa vasena,",
  "tika-s0519t4:296_11": "itare jutigatiatthavaseneva dassitāti.",
  "tika-s0519t4:297_0": "Manussūpacāranti manussagocaraṁ.",
  "tika-s0519t4:297_1": "Daṭṭhuṁ na sakkā ittarakhaṇattā khaṇapaccuppannassa.",
  "tika-s0519t4:297_2": "‘‘Āsannacutikā’’tiādinā santatipaccuppannavasena ‘‘cavamāne upapajjamāne’’ti vuttanti dasseti.",
  "tika-s0519t4:297_3": "‘‘Mohanissandayuttattā’’tiādinā sattānaṁ hīnapaṇītattādibhāvassa mohādikammanidānahetukataṁ, nissandaphalatañca dasseti.",
  "tika-s0519t4:297_4": "Dibbacakkhussa pādakaṁ etesanti dibbacakkhupādakāni.",
  "tika-s0519t4:297_5": "Tena vuttaṁ ‘‘dibbacakkhunā saheva ijjhantī’’ti. Tāni hissa paribhaṇḍañāṇāni.",
  "tika-s0519t4:298_0": "Samādīyantīti samādānāni,",
  "tika-s0519t4:298_1": "kammāni samādānāni etesanti kammasamādānā.",
  "tika-s0519t4:298_2": "Samādātabbanānāvidhakammāti attho purime atthe,",
  "tika-s0519t4:298_3": "dutiye pana kammāni samādāpentīti kammasamādānā,",
  "tika-s0519t4:298_4": "micchādiṭṭhiyā kammasamādānā micchādiṭṭhikammasamādānā,",
  "tika-s0519t4:298_5": "hetuatthe cetaṁ karaṇavacanaṁ.",
  "tika-s0519t4:299_0": "Taṁ vācanti taṁ ariyānaṁ upavadanavācaṁ.",
  "tika-s0519t4:299_1": "Taṁ cittanti samuṭṭhāpakacittaṁ.",
  "tika-s0519t4:299_2": "Taṁ diṭṭhinti yena micchāgāhena ariye anuddhaṁseti, micchābhinivesaṁ.",
  "tika-s0519t4:299_3": "Ayampettha attho – yathā nāma hetusampannassa bhikkhuno visuddhaṁ sīlaṁ,",
  "tika-s0519t4:299_4": "samādhiñca sampādetvā ṭhitassa dandho satuppādo khippābhiññāya diṭṭheva dhamme aññā, sati vā upādisese anāgāmitā.",
  "tika-s0519t4:299_5": "Evamevaṁ yo ariyūpavādī yathāvuttacittadiṭṭhīhi apakkamitvā appatirūpaṁ sabhāvaṁ ‘‘mayā, bhante,",
  "tika-s0519t4:299_6": "tumhākaṁ upari vutta’nti accayadesanāya te na khamāpeti,",
  "tika-s0519t4:299_7": "so kāyassa bhedā niraye evāti.",
  "tika-s0519t4:299_8": "Tesu pasannacittassa khamāpanañhettha tesaṁ vācādīnaṁ pahānaṁ paṭinissaggova.",
  "tika-s0519t4:299_9": "Ito sāvajjataraṁ nāma aññaṁ natthi sabbānatthavidhānato,",
  "tika-s0519t4:299_10": "sabbahitasukhaparidhaṁsanato ca.",
  "tika-s0519t4:300_0": "Kāyassabhedāti idha kāyasaddo attabhāvapariyāyoti āha ‘‘upādinnakkhandhapariccāgā’’ti.",
  "tika-s0519t4:300_1": "Tadanantaranti tassa maraṇasaṅkhātassa khandhapariccāgassa anantaraṁ.",
  "tika-s0519t4:300_2": "Abhinibbattakkhandhattho parasaddo,",
  "tika-s0519t4:300_3": "anorimabhūtavatthuvisayo vā siyā, avadhivisesanamattaṁ vā.",
  "tika-s0519t4:300_4": "Tesu purimaṁ sandhāyāha ‘‘abhinibbattakkhandhaggahaṇe’’ti,",
  "tika-s0519t4:300_5": "pacchimassa pana vasena ‘‘cutito uddha’’nti.",
  "tika-s0519t4:301_0": "Vuttavipariyāyenāti ‘‘suṭṭhu caritaṁ, sobhanaṁ vā carita’’ntiādinā. Hanananti ghātanaṁ.",
  "tika-s0519t4:302_0": "Kāraṇākāraṇanti ṭhānāṭṭhānaṁ.",
  "tika-s0519t4:302_1": "Cetanācetanāsampayuttadhamme nirayādinibbānagāmipaṭipadābhūte kammanti gahetvā āha ‘‘kammaparicchedamevā’’ti.",
  "tika-s0519t4:302_2": "Kammavipākantaraṁ kammavipākaviseso kammavipākassa vibhāgo.",
  "tika-s0519t4:302_3": "Appetuṁ na sakkoti aṭṭhamanavamabalāni viya,",
  "tika-s0519t4:302_4": "taṁsadisaṁ iddhividhañāṇaṁ viya vikubbituṁ,",
  "tika-s0519t4:302_5": "etenassa balasadisatañca nivāreti.",
  "tika-s0519t4:302_6": "Jhānādiñāṇaṁ viya vā appetuṁ , vikubbituñca.",
  "tika-s0519t4:302_7": "Yadipi hi jhānādipaccavekkhaṇāñāṇaṁ idha chaṭṭhaṁ balanti tassa savitakkasavicāratā vuttā,",
  "tika-s0519t4:302_8": "tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā evaṁ vuttaṁ.",
  "tika-s0519t4:302_9": "Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ ‘‘jhānaṁ hutvā appetuṁ,",
  "tika-s0519t4:302_10": "iddhi hutvā vikubbituñca na sakkotī’’ti (vibha. mūlaṭī. 831) vuttaṁ,",
  "tika-s0519t4:302_11": "na pana kassaci balassa jhānaiddhibhāvoti daṭṭhabbaṁ.",
  "tika-s0519t4:303_0": "Vicayahārasampātavaṇṇanā niṭṭhitā.",
  "tika-s0519t4:304_0": "3. Yuttihārasampātavaṇṇanā",
  "tika-s0519t4:305_0": "65.",
  "tika-s0519t4:305_1": "Paṭipakkhapaṭibāḷhā kusalā dhammā uppajjitumeva na sakkonti,",
  "tika-s0519t4:305_2": "uppannāpi sammadeva attano kiccaṁ kātuṁ asamatthatāya anuppannasadisāti paṭipakkhanivāraṇena kusalānaṁ dhammānaṁ kiccakaraṇabhāvaṁ dassetuṁ ‘‘manacchaṭṭhāni…pe… bhavissatī’’ti vuttaṁ. Viharantassāti viharaṇahetu.",
  "tika-s0519t4:305_3": "Viharantoti etthāpi eseva nayo,",
  "tika-s0519t4:305_4": "tena rakkhitacittatā vuttanayena ekantato sammāsaṅkappagocaratāya ca saṁvattatīti dasseti.",
  "tika-s0519t4:305_5": "Vuttanayenāti micchāsaṅkappānaṁ avasaraṁ adatvā visodhitanekkhammādivitakkatāya.",
  "tika-s0519t4:305_6": "Aviparītamevāti kāyādiasubhādito ādānaṁ.",
  "tika-s0519t4:305_7": "Vinipātabhayanti duggatibhayaṁ.",
  "tika-s0519t4:305_8": "Sabbopi cāyamatthoti ‘‘sammāsaṅkappagocaro sammādiṭṭhi bhavissatī’’tiādīsu attho yuttiyā yutto eva anarūpakāraṇabhāvato.",
  "tika-s0519t4:306_0": "Yuttihārasampātavaṇṇanā niṭṭhitā.",
  "tika-s0519t4:307_0": "4. Padaṭṭhānahārasampātādivaṇṇanā",
  "tika-s0519t4:308_0": "66.",
  "tika-s0519t4:308_1": "Yasmā vā saṁkilesato rakkhitacittassa tīṇi sucaritāni pāripūriṁ gacchanti,",
  "tika-s0519t4:308_2": "tasmā rakkhitacittassāti ettha yāyaṁ rakkhitacittatā,",
  "tika-s0519t4:308_3": "sā kāyasucaritādīnaṁ tiṇṇaṁ sucaritānaṁ padaṭṭhānanti evamettha attho veditabbo. Attādhīnanti attaparādhīnaṁ.",
  "tika-s0519t4:309_0": "Tato evāti kāraṇaggahaṇena phalassa gahitattā eva.",
  "tika-s0519t4:310_0": "68.Tatthaitisaddoti ‘‘paripālīyatī’’ti itisaddo.",
  "tika-s0519t4:311_0": "73-4.",
  "tika-s0519t4:311_1": "Pāḷiyaṁ pañcindriyāni tīhi khandhehi saṅgahitānīti ettha saddhāvīriyasatindriyehi pātimokkhādi tividhaṁ sīlaṁ gahitaṁ sodhetabbattā.",
  "tika-s0519t4:311_2": "Tesanti tehi sīlakkhandho saṅgahito.",
  "tika-s0519t4:311_3": "Samādhipaññindriyehi samādhipaññākkhandhā gahitāti pākaṭoyamattho,",
  "tika-s0519t4:311_4": "tathā sesampīti āha ‘‘ito paresu…pe… vuttanayamevā’’ti.",
  "tika-s0519t4:312_0": "76.Hetuhetusamuppannapaccayapaccayuppannasaṅkhātassāti ettha hetupaccayavibhāgo heṭṭhā vuttoyeva.",
  "tika-s0519t4:313_0": "Padaṭṭhānahārasampātādivaṇṇanā niṭṭhitā.",
  "tika-s0519t4:314_0": "Missakahārasampātavaṇṇanā",
  "tika-s0519t4:315_0": "Idāni yasmā suttesu hārānaṁ yojanānayadassanattā hārasampātadesanā hāravibhaṅgadesanā viya na hārasarūpamattadassanattā,",
  "tika-s0519t4:315_1": "tasmā peṭakopadese āgatanayānusārena aparehi vipariyāyehi hārasampātayojanāvidhiṁ dassento ‘‘apicā’’tiādimāha.",
  "tika-s0519t4:315_2": "Tattha vijjāvijjāya kusalākusalacittappavattiyā alobhādosalobhadosāpi paramparabhāvena pavattanti nidānabhāvatoti dassento ‘‘cha dhammā…pe… mūlānī’’ti āha.",
  "tika-s0519t4:315_3": "Yathā ca nidānabhāvena pubbaṅgamatā,",
  "tika-s0519t4:315_4": "evaṁ attano vasevattanenāpi pubbaṅgamatā labbhatevāti vuttaṁ ‘‘sādhipatikānaṁ adhipati,",
  "tika-s0519t4:315_5": "sabbacittuppādānaṁ indriyānī’’ti.",
  "tika-s0519t4:315_6": "Alobhassāti alobhayuttassa cittuppādassa.",
  "tika-s0519t4:315_7": "Nekkhammacchandenāti kusalacchandena.",
  "tika-s0519t4:315_8": "Nekkhammasaddo pabbajjādīsu niruḷho. Vuttañhi –",
  "tika-s0519t4:316_0": "‘‘Pabbajjā paṭhamaṁ jhānaṁ, nibbānañca vipassanā;",
  "tika-s0519t4:317_0": "Sabbepi kusalā dhammā, ‘nekkhamma’nti pavuccare’’ti. (itivu. aṭṭha. 109; dī. ni. ṭī. 2.359; a. ni. ṭī. 2.2.66) –",
  "tika-s0519t4:318_0": "Tesu idha kusalā dhammā adhippetā.",
  "tika-s0519t4:318_1": "Tena vuttaṁ ‘‘kusalacchandenā’’ti.",
  "tika-s0519t4:318_2": "Nekkhammacchandena upanissayabhūtena, na adhipatibhūtena.",
  "tika-s0519t4:318_3": "Idaṁ vuttaṁ hoti – alobhappadhāno ce cittuppādo hoti,",
  "tika-s0519t4:318_4": "nekkhammacchandena upanissayabhūtena mano tassa pubbaṅgamo hoti. Sesapadadvayepi eseva nayo.",
  "tika-s0519t4:319_0": "Yadaggena tesaṁ dhammānaṁ mano pubbaṅgamaṁ, tadaggena tesaṁ jeṭṭhaṁ,",
  "tika-s0519t4:319_1": "padhānañcāti vuttaṁ ‘‘manoseṭṭhāti mano tesaṁ dhammāna’’ntiādi.",
  "tika-s0519t4:319_2": "Manomayatā manena katādibhāvo,",
  "tika-s0519t4:319_3": "so ca manassa tesaṁ sahajātādinā paccayabhāvo evāti vuttaṁ ‘‘manomayāti…pe… paccayo’’ti.",
  "tika-s0519t4:319_4": "Te panāti ettha pana-saddo visesatthadīpako,",
  "tika-s0519t4:319_5": "tenetaṁ dasseti – yadipi tesaṁ dhammānaṁ chandādayopi paccayā eva,",
  "tika-s0519t4:319_6": "indriyādipaccayena pana savisesaṁ paccayabhūtassa manasseva vaseneva vuttaṁ ‘‘manomayā’’ti.",
  "tika-s0519t4:319_7": "Tattha chandasamudānītāti yathāvuttanekkhammādichandena sammā uddhamuddhaṁ nītā, tato samudāgatāti attho.",
  "tika-s0519t4:319_8": "Tato eva nekkhammavitakkādito samuppannattā anāvilasaṅkappasamuṭṭhānā.",
  "tika-s0519t4:319_9": "Tajjāmanoviññāṇadhātusamphassena sahādhiṭṭhānato phassasamodhānā. ‘‘Phuṭṭho, bhikkhave, vedeti, phuṭṭho sañjānāti, phuṭṭho cetetī’’ti (saṁ. ni. 4.93) hi vuttaṁ.",
  "tika-s0519t4:319_10": "Idaṁ manokammanti kāyaṅgavācaṅgacopanaṁ akatvā saddhāsamannāgatena pasannena manasā pavattaṁ idaṁ kusalaṁ manokammaṁ.",
  "tika-s0519t4:319_11": "Taṁ pana anabhijjhāsahagataṁ, abyāpādasahagataṁ,",
  "tika-s0519t4:319_12": "sammādiṭṭhisahagatanti tividhaṁ hoti.",
  "tika-s0519t4:320_0": "Bhāsatīti avisaṁvādanādinā vācaṅgacopanāvasena pavattentiyā vacīviññattiyā sādhetabbaṁ sādhetīti attho,",
  "tika-s0519t4:320_1": "tena kāyadvārato pavattakusalavacīkammampi saṅgahitaṁ hoti.",
  "tika-s0519t4:320_2": "Tathā hi vakkhati ‘‘vacīviññattivipphārato,",
  "tika-s0519t4:320_3": "tathā sādiyanato ca bhāsatī’’ti.",
  "tika-s0519t4:320_4": "Sabbampi vacīkammaṁ saccādivasena catubbidhaṁ. Karotīti attano,",
  "tika-s0519t4:320_5": "paresañca hitāhitāni kāraṇākāraṇehi kāyaṅgacopanāvasena pavattentiyā kāyaviññattiyā sādhetabbaṁ sādhetīti attho,",
  "tika-s0519t4:320_6": "tena vacīdvārato pavattakusalakāyakammampi saṅgahitaṁ hoti.",
  "tika-s0519t4:320_7": "Tathā ca vakkhati ‘‘kāyaviññattivipphārato,",
  "tika-s0519t4:320_8": "tathā sādiyanato ca karotī’’ti (netti. aṭṭha.",
  "tika-s0519t4:320_9": "76 missakahārasampātavaṇṇanā).",
  "tika-s0519t4:320_10": "Kammapathavasena gayhamāne pāṇātipātādivasena taṁ tividhaṁ hoti.",
  "tika-s0519t4:320_11": "Tenāha ‘‘iti dasakusalakammapathādassitā’’ti.",
  "tika-s0519t4:320_12": "Dasapuññakiriyavatthuvasenāpi gāthāya attho yujjati.",
  "tika-s0519t4:320_13": "Tathā hi vakkhati ‘‘so pasannacitto’’tiādi.",
  "tika-s0519t4:320_14": "Bhāsati vā karoti vā kevalaṁ manasā pavattatīti aniyamattho vā-saddo. Tathā ceva saṁvaṇṇitaṁ.",
  "tika-s0519t4:321_0": "Dasavidhassa kusalakammassāti dasavidhassa kusalakammapathakammassa,",
  "tika-s0519t4:321_1": "vakkhamānanayena vā dasapuññakiriyavatthusaṅkhātassa kusalakammassa.",
  "tika-s0519t4:321_2": "Nanu tattha dānādimayaṁ tividhameva puññakiriyavatthu vuttanti? Saccaṁ,",
  "tika-s0519t4:321_3": "taṁ pana itaresaṁ tadantogadhattā.",
  "tika-s0519t4:322_0": "‘‘Sukhamanvetī’’ti saṅkhepena vuttaṁ sukhānugamaṁ vitthārena dassento ‘‘idhassu puriso’’tiādimāha.",
  "tika-s0519t4:322_1": "Tattha evaṁ santanti evaṁ bhūtaṁ,",
  "tika-s0519t4:322_2": "appahīnānusayo hutvā sukhavedanīyaphassasambhūtanti attho.",
  "tika-s0519t4:323_0": "Tattha ‘‘yaṁ mano’’tiādinā gāthātthavasena catusaccaṁ niddhāreti.",
  "tika-s0519t4:323_1": "Ādito vavatthāpitesu khandhādīsu khandhamukhena saccānaṁ kathitattā sattānaṁ bhinnarucibhāvato nānānayehi vipassanābhūmikosallatthaṁ,",
  "tika-s0519t4:323_2": "pubbāparasambandhadassanatthañca evaṁ vuttaṁ ‘‘evaṁ…pe… niddhāretabbānī’’ti.",
  "tika-s0519t4:323_3": "Saccamukhena assādādike niddhāretvā desanāhārasampātaṁ yojetuṁ ‘‘tattha samudayenā’’tiādimāha, taṁ vuttanayameva.",
  "tika-s0519t4:323_4": "Yañhettha aññampi atthato na vibhattaṁ, taṁ heṭṭhā vuttanayattā,",
  "tika-s0519t4:323_5": "uttānatthattā cāti veditabbaṁ.",
  "tika-s0519t4:324_0": "Mananalakkhaṇeti mananalakkhaṇahetu.",
  "tika-s0519t4:324_1": "‘‘Mananalakkhaṇenā’’ti vā pāṭho. Īhābhāvato byāpārābhāvato.",
  "tika-s0519t4:324_2": "Yena pasādena samannāgatattā mano ‘‘pasanno’’ti vutto,",
  "tika-s0519t4:324_3": "tassa pasādassa kiccaṁ mane āropetvā āha ‘‘akālusiyato,",
  "tika-s0519t4:324_4": "ārammaṇassa okappanato ca pasannenā’’ti.",
  "tika-s0519t4:324_5": "Tathā sādiyanatoti vācāya vattabbaṁ avatvāva phassasādiyanato anujānato.",
  "tika-s0519t4:324_6": "Dutiye tathā sādiyanatoti kāyena kātabbaṁ yathā kataṁ hoti, tathā vācāya saṁvidhānato.",
  "tika-s0519t4:324_7": "Tathā pasutattāti yathā sukhamanveti, tathā upacitattā evāti attho. Tatoti tato kāraṇā, manasā pasannena, bhāsanena,",
  "tika-s0519t4:324_8": "karaṇena ca hetunāti vuttaṁ hoti.",
  "tika-s0519t4:324_9": "Anaññatthāti etasmiṁ pana atthe. Tatoti tato eva.",
  "tika-s0519t4:324_10": "Yo hi pasannamano tena yaṁ bhāsanaṁ, karaṇañca,",
  "tika-s0519t4:324_11": "tato eva naṁ sukhamanvetīti vuttaṁ hoti.",
  "tika-s0519t4:324_12": "Sātabhāvatoti sātavedanābhāvato. Iṭṭhabhāvatoti manāpabhāvato.",
  "tika-s0519t4:324_13": "Kammato vipākuppattiphaladānasamatthabhāvena kammassa nibbattattā vipākasseva anibbattattāti āha ‘‘katū…pe… anvetīti vutta’’nti kāraṇāyatta vuttitoti katabhāvahetukattā kammassāti adhippāyo.",
  "tika-s0519t4:324_14": "Asaṅkantitoti yasmiṁ santāne kammaṁ nibbattaṁ, tadaññasantānā saṅkamanato.",
  "tika-s0519t4:325_0": "Ādhipaccayogatoti sahajātādhipativasena ādhipaccayuttattā.",
  "tika-s0519t4:325_1": "Sahajātadhammānañhi taṁsampayuttassa manassa vasena pubbaṅgamatā idhādhippetā.",
  "tika-s0519t4:325_2": "Tato evāti ādhipaccayogato eva.",
  "tika-s0519t4:325_3": "Manassāti upayogatthe sāmivacanaṁ. Tesaṁ dhammānanti sambandho.",
  "tika-s0519t4:325_4": "Kusalabhāvo yujjati pasādassa yonisomanasikārahetukattā .",
  "tika-s0519t4:325_5": "Nanu vibhajjabyākaraṇesu tesaṁ sāvakānaṁ saddhā uppajjatīti? Nāyaṁ saddhā,",
  "tika-s0519t4:325_6": "tadākārā pana akusalā dhammā tathā vuccantīti veditabbaṁ.",
  "tika-s0519t4:325_7": "Tathā hi vakkhati ‘‘nāyaṁ pasādo’’tiādi (netti. aṭṭha.",
  "tika-s0519t4:325_8": "76 missakahārasampātavaṇṇanā).",
  "tika-s0519t4:325_9": "Sukhaṁ anvetīti yujjati kammassa phaladāne samatthabhāvato.",
  "tika-s0519t4:325_10": "Yathā hi kataṁ kammaṁ phaladānasamatthaṁ hoti,",
  "tika-s0519t4:325_11": "tathā kataṁ upacitanti vuccatīti.",
  "tika-s0519t4:326_0": "Manopavicārā idha nekkhammasitā somanassūpavicārā,",
  "tika-s0519t4:326_1": "upekkhūpavicārā ca veditabbā kusalādhikārattā.",
  "tika-s0519t4:326_2": "Te pana yasmā cittaṁ nissāyeva pavattanti, nānissāya,",
  "tika-s0519t4:326_3": "tasmā vuttaṁ ‘‘mano manopavicārānaṁ padaṭṭhāna’’nti.",
  "tika-s0519t4:326_4": "Kusalapakkhassa padaṭṭhānanti ettha kusalo tāva phasso kusalassa vedanākkhandhassa saññākkhandhassa saṅkhārakkhandhassa sahajātādinā paccayo hoti. ‘‘Phuṭṭho, bhikkhave, vedeti, phuṭṭho sañjānāti, phuṭṭho cetetī’’ti (saṁ. ni. 4.93) vuttaṁ.",
  "tika-s0519t4:326_5": "Evaṁ vedanādīnampi veditabbaṁ.",
  "tika-s0519t4:326_6": "Saddhādīnampi paccayabhāve vattabbameva natthi. Sabbassāti catubhūmakassa.",
  "tika-s0519t4:326_7": "Kāmāvacarā hi kusalā dhammā yathārahaṁ catubhūmakassāpi kusalassa paccayā honti, evaṁ itarabhūmakāpi.",
  "tika-s0519t4:327_0": "‘‘Pasannena manasā bhāsatī’’ti vuttattā visesato sammāvācāpaccayaṁ bhāsanaṁ idhādhippetanti vuttaṁ ‘‘bhāsatīti sammāvācā’’ti.",
  "tika-s0519t4:327_1": "Tatthāyamadhippāyo ‘‘bhāsatīti yamidaṁ padaṁ,",
  "tika-s0519t4:327_2": "iminā sammāvācā gahitā hotī’’ti.",
  "tika-s0519t4:327_3": "Karotīti sammākammantoti etthāpi eseva nayo.",
  "tika-s0519t4:327_4": "Suparisuddhe kāyavacīkamme ṭhitassa ājīvapārisuddhi,",
  "tika-s0519t4:327_5": "na itarassāti vuttaṁ ‘‘te sammāājīvassa padaṭṭhāna’’nti.",
  "tika-s0519t4:327_6": "Tattha teti sammāvācākammantā.",
  "tika-s0519t4:327_7": "Yasmā pana ājīvaṭṭhamake sīle patiṭṭhitassa uppannānuppannānaṁ akusaladhammānaṁ pahānānuppādanāni,",
  "tika-s0519t4:327_8": "anuppannuppannānaṁ kusaladhammānaṁ uppādanapāripūriyā ca sambhavanti,",
  "tika-s0519t4:327_9": "tathā sammāvāyāme ṭhitasseva kāyādīsu subhasaññādividdhaṁsinī sammāsati sambhavati,",
  "tika-s0519t4:327_10": "tasmā vuttaṁ ‘‘sammāājīvo…pe…padaṭṭhāna’’nti.",
  "tika-s0519t4:327_11": "Jeṭṭhakasīlaṁ pātimokkhasaṁvaro,",
  "tika-s0519t4:327_12": "saddhāsādhano ca soti āha ‘‘taṁ sīlassa padaṭṭhāna’’nti.",
  "tika-s0519t4:328_0": "Tesanti kāyavacīkammānaṁ.",
  "tika-s0519t4:328_1": "Kammapaccayatāyāti kusalakammahetukatāya.",
  "tika-s0519t4:329_0": "Padattho ca vuttanayenāti ‘‘mananato ārammaṇavijānanato’’tiādinā.",
  "tika-s0519t4:330_0": "Ayaṁāvaṭṭoti ayaṁ sabhāgavisabhāgadhammāvaṭṭanavasena āvaṭṭo.",
  "tika-s0519t4:330_1": "Ettha hi kusalamūlasammattamaggādiniddhāraṇā sabhāgadhammāvaṭṭanā.",
  "tika-s0519t4:330_2": "Avijjābhavataṇhānaṁ niddhāraṇā visabhāgadhammāvaṭṭanā.",
  "tika-s0519t4:331_0": "Vibhattihāre padaṭṭhānabhūmivibhāgā vuttanayā,",
  "tika-s0519t4:331_1": "suviññeyyā cāti dhammavibhāgameva dassento ‘‘nayida’’ntiādimāha.",
  "tika-s0519t4:331_2": "Tattha ‘‘nayidaṁ yathārutavasena gahetabba’’nti suttassa neyyatthataṁ vatvā ‘‘yohī’’tiādinā taṁ vivarati.",
  "tika-s0519t4:331_3": "‘‘Dukkhameva anvetī’’ti kasmā vuttaṁ,",
  "tika-s0519t4:331_4": "nanu yattha katthaci hitesitā kusalamevāti?",
  "tika-s0519t4:331_5": "Nayidamīdisaṁ sandhāya vuttaṁ, adhammaṁ pana dhammoti,",
  "tika-s0519t4:331_6": "dhammañca pana adhammoti dīpanena lokassa sabbānatthabījabhūtesu sakalahitasukhupāyapaṭikkhepakesu titthakaresu asantaguṇasambhāvanavasena pavattamicchādhimokkhaṁ sandhāya vuttaṁ.",
  "tika-s0519t4:331_7": "Yo hi loke appamattakampi puññaṁ kātukāmaṁ pāpikaṁ diṭṭhiṁ nissāya paṭibāhati, sopi gārayho,",
  "tika-s0519t4:331_8": "kimaṅgaṁ pana ariyavinaye sammāpaṭipattiṁ paṭibāhantesūti dukkhaphalāva tattha sambhāvanāpasaṁsā payirupāsanā.",
  "tika-s0519t4:331_9": "Tathā hi vuttaṁ – ‘‘na kho ahaṁ, moghapurisa, arahattassa maccharāyāmi,",
  "tika-s0519t4:331_10": "apica tuyhevetaṁ pāpakaṁ diṭṭhigataṁ…pe… dīgharattaṁ ahitāya dukkhāya saṁvattatī’’ti (dī. ni. 3.7), ‘‘yo nindiyaṁ pasaṁsati (su. ni. 663; saṁ. ni. 1.180, 181; a. ni. 4.3; netti. 92),",
  "tika-s0519t4:331_11": "sabbassāpi anatthassa mūlaṁ bālūpasevanā’’ti ca.",
  "tika-s0519t4:332_0": "Idañhi suttanti ‘‘manopubbaṅgamā…pe…pada’’nti (dha. pa. 1,",
  "tika-s0519t4:332_1": "2) paṭhamaṁ gāthaṁ sandhāya vadati.",
  "tika-s0519t4:332_2": "Etassāti saṁvaṇṇiyamānasuttassa.",
  "tika-s0519t4:333_0": "Kiccapaññattīti adhipatipaccayasaṅkhātassa kiccassa paññāpanaṁ.",
  "tika-s0519t4:333_1": "Padhānapaññattīti padhānabhāvassa paññāpanā.",
  "tika-s0519t4:333_2": "Sahajātapaññattīti tesaṁ dhammānaṁ manasā sahabhāvapaññāpanā.",
  "tika-s0519t4:334_0": "Mahābhūtātīti itisaddo ādiattho,",
  "tika-s0519t4:334_1": "tena mahābhūtāvinābhāvī sabbo rūpadhammo saṅgayhati.",
  "tika-s0519t4:335_0": "‘‘Manopubbaṅgamā’’ti samāsapade ‘‘mano’’ti padaṁ tadavayavamattanti āha ‘‘neva padasuddhī’’ti.",
  "tika-s0519t4:335_1": "Tenevāha ‘‘manopubbaṅgamāti padasuddhī’’ti.",
  "tika-s0519t4:335_2": "‘‘Chāyāva anapāyinī’’ti idaṁ sukhānugamassa udāharaṇamattaṁ,",
  "tika-s0519t4:335_3": "na yathādhippetatthaparisamāpanaṁ.",
  "tika-s0519t4:335_4": "‘‘Sukhamanvetī’’ti pana yathādhippetatthaparisamāpananti vuttaṁ ‘‘padasuddhi ceva ārambhasuddhi cā’’ti.",
  "tika-s0519t4:336_0": "Ekattatāti manopubbaṅgamādisāmaññaṁ sandhāya vadati. Evaṁ sesesupi.",
  "tika-s0519t4:336_1": "Vemattatā ‘‘manopubbaṅgamā’’tiādinā sāmaññato vuttadhamme pasādo dhāraṇāya nivattetvā pasannasaṅkhāte visese avaṭṭhāpanato. Sesesupi eseva nayo. Pasādo sinehasabhāvo,",
  "tika-s0519t4:336_2": "assaddhiyaṁ viya lūkhasabhāvaṁ dosaṁ vinodetīti āha ‘‘byāpādavikkhambhanato’’ti.",
  "tika-s0519t4:336_3": "Bahiddhāti saddheyyavatthuṁ sandhāyāha.",
  "tika-s0519t4:336_4": "Okappanatoti ārammaṇaṁ anupavisitvā anupakkhanditvā saddahanato.",
  "tika-s0519t4:337_0": "Deyyadhammādayoti ettha ādisaddena saṁvegahirottappakasiṇamaṇḍalādayo saṅgayhanti.",
  "tika-s0519t4:337_1": "Iṭṭhārammaṇādayoti ādisaddena iṭṭhamajjhattārammaṇā, dvāradhammā,",
  "tika-s0519t4:337_2": "manasikāroti evamādīnaṁ saṅgaho daṭṭhabbo.",
  "tika-s0519t4:337_3": "Tathā phassoti yathā vedanādīnaṁ iṭṭhārammaṇādayo paccayo,",
  "tika-s0519t4:337_4": "evaṁ phassopīti paccayatāsāmaññameva upasaṁharati tathā-saddo.",
  "tika-s0519t4:337_5": "Vedanādīnanti hi vedanādayo tayo khandhā gahitā.",
  "tika-s0519t4:337_6": "Viññāṇassa vedanādayoti nāmarūpaṁ sandhāya vadati.",
  "tika-s0519t4:338_0": "‘‘Sīlamayassa adoso padaṭṭhāna’’nti vuttaṁ khantipadhānattā sīlassa.",
  "tika-s0519t4:338_1": "Adhiṭṭhātīti anuyuñjati uppādeti.",
  "tika-s0519t4:338_2": "Soti evaṁ kusalacittaṁ bhāvento.",
  "tika-s0519t4:338_3": "‘‘Anuppannāna’’ntiādinā bhāvanāpahānasamāropanāni dassento nibbedhabhāgiyavasena gāthāya atthaṁ vicinitvā samāropeti,",
  "tika-s0519t4:338_4": "evampi sakkā yojetunti vāsanābhāgiyavasena padaṭṭhānaniddese udāharīyati.",
  "tika-s0519t4:339_0": "Evaṁ ‘‘manopubbaṅgamā dhammā’’ti gāthāya vasena hārasampātayojanāvidhiṁ dassetvā idāni gāthāntarena dassetuṁ ‘‘tathā dadato puñña’’ntiādimāha.",
  "tika-s0519t4:339_1": "Tattha bhāvanāmayanti paññābhāvanāmayaṁ.",
  "tika-s0519t4:340_0": "‘‘Alobho kusalamūla’’ntiādi dānādīnaṁ alobhādipadhānattā vuttaṁ,",
  "tika-s0519t4:340_1": "sabbattha ca ‘‘vutta’’nti padaṁ ānetvā yojetabbaṁ. Tesanti rāgādīnaṁ.",
  "tika-s0519t4:340_2": "Nissaraṇanti ca parinibbānameva sandhāya vadati.",
  "tika-s0519t4:341_0": "Pariccāgasīlo alobhajjhāsayo kāmesu ādīnavadassāvī sammadeva sīlaṁ paripūretīti āha ‘‘dadato…pe… padaṭṭhāna’’nti.",
  "tika-s0519t4:341_1": "Idha oḷārikā nāma kilesā vītikkamāvatthānaṁ,",
  "tika-s0519t4:341_2": "tappahānaṁ tadaṅgappahānena veditabbaṁ.",
  "tika-s0519t4:341_3": "Majjhimānanti pariyuṭṭhānāvatthānaṁ.",
  "tika-s0519t4:341_4": "Sukhumānanti anusayāvatthānaṁ.",
  "tika-s0519t4:341_5": "Katāvībhūmi nti khīṇāsavabhūmiṁ.",
  "tika-s0519t4:342_0": "Dadatoti maggasahagatena alobhena sadevakassa lokassa abhayadānaṁ dadato. Puññanti lokuttarakusalaṁ.",
  "tika-s0519t4:342_1": "Saṁyamatoti maggapariyāpannehi sammāvācākammantājīvehi diṭṭhekaṭṭhādisaṁkilesato maggasaṁyamena saṁyamantassa. Veranti pāṇātipātādipāpaṁ.",
  "tika-s0519t4:342_2": "Kusaloti maggasammādiṭṭhiyā kusalo vicakkhaṇo.",
  "tika-s0519t4:342_3": "Jahāti pāpakanti tehi tehi maggehi taṁ taṁ pahātabbaṁ pāpadhammaṁ odhiso jahāti samucchindati. Tenāha ‘‘maggo vutto’’ti.",
  "tika-s0519t4:343_0": "‘‘Dadato’’tiādinā pubbe avibhāgena kusalamūlāni uddhaṭānīti idāni vibhāgena tāni uddharanto ‘‘lokiyakusalamūla’’ntiādimāha.",
  "tika-s0519t4:344_0": "Puthujjanabhūmi sekkhabhūmi dassitā pahānassa vippakatabhāvadīpanato.",
  "tika-s0519t4:344_1": "Asekkhabhūmi dassitā anupādāparinibbānadīpanato.",
  "tika-s0519t4:345_0": "Saggagāminī paṭipadā pubbabhāgappaṭipatti.",
  "tika-s0519t4:346_0": "Puññe kathite puññaphalampi kathitameva hotīti vuttaṁ ‘‘dadato…pe… desanamāhā’’ti.",
  "tika-s0519t4:346_1": "Saccakammaṭṭhānena vinā saṁkilesappahānaṁ natthīti dassento āha ‘‘kusalo…pe… desanamāhā’’ti.",
  "tika-s0519t4:347_0": "Verasaddo adinnādānādipāpadhammesupi niruḷhoti vuttaṁ ‘‘evaṁ sabbānipi sikkhāpadāni vitthāretabbānī’’ti.",
  "tika-s0519t4:347_1": "Dvepi vimuttiyo sekkhāsekkhavimuttiyo,",
  "tika-s0519t4:347_2": "saupādisesaanupādisesavimuttiyo ca.",
  "tika-s0519t4:347_3": "Tathā hi vakkhati ‘‘nibbutoti dve nibbānadhātuyo’’tiādi (netti. aṭṭha. 76).",
  "tika-s0519t4:348_0": "Kāraṇūpacārena,",
  "tika-s0519t4:348_1": "kāraṇaggahaṇena vā phalaṁ gahitanti āha ‘‘dve sugatiyo’’tiādi.",
  "tika-s0519t4:348_2": "Vaṭṭavivaṭṭasampattiyo imissā desanāya phalaṁ,",
  "tika-s0519t4:348_3": "tassa dānaṁ sīlaṁ bhāvanā upāyo,",
  "tika-s0519t4:348_4": "‘‘sampattidvayaṁ icchantena dānādīsu appamattena bhavitabba’’nti ayamettha bhagavato āṇattīti imamatthaṁ sandhāyāha ‘‘phalādīni yathārahaṁ veditabbānī’’ti.",
  "tika-s0519t4:349_0": "Vicayoti vicayahārasampāto, so vuccatīti attho. Esa nayo ito paresupi.",
  "tika-s0519t4:349_1": "‘‘Tividhampi dānamaya’’ntiādinā padatthavicayaṁ dasseti, tena assādādayo,",
  "tika-s0519t4:349_2": "itare ca vicayahārapadatthā atthato vicitā eva hontīti.",
  "tika-s0519t4:349_3": "Rūpādiārammaṇassa pariccāgo vuttoti sambandho.",
  "tika-s0519t4:349_4": "Sabboti sakalo anavasesato kiccassa vuttattā.",
  "tika-s0519t4:350_0": "Dānābhiratassa cāgādhiṭṭhānaṁ pāripūriṁ gacchatīti vuttaṁ ‘‘dadato…pe… padaṭṭhāna’’nti. Viratisacce,",
  "tika-s0519t4:350_1": "vacīsacce ca tiṭṭhato saccādhiṭṭhānaṁ pāripūriṁ gacchatīti vuttaṁ ‘‘saṁyama…pe… padaṭṭhāna’’nti.",
  "tika-s0519t4:350_2": "Kosallayogato ca pāpappahānato ca paññāpāripūriṁ gacchatīti vuttaṁ ‘‘kusalo…pe… padaṭṭhāna’’nti.",
  "tika-s0519t4:350_3": "Anavasesarāgādīsu pahīnesu upasamo upaṭṭhito nāma hotīti vuttaṁ ‘‘rāga…pe… padaṭṭhāna’’nti.",
  "tika-s0519t4:351_0": "Kusaloti puggalādhiṭṭhānena kosallasammādiṭṭhi vuttāti āha ‘‘kusalo…pe… maggaṅgādibhāvena ekalakkhaṇattā’’ti.",
  "tika-s0519t4:351_1": "Ādisaddena bodhipakkhiyabhāvādiṁ saṅgaṇhāti.",
  "tika-s0519t4:351_2": "Khepetabbabhāvenāti pahātabbabhāvena.",
  "tika-s0519t4:352_0": "Averatanti asapattataṁ.",
  "tika-s0519t4:352_1": "Kusaladhammehīti anavajjadhammehi, phalanibbānehīti adhippāyo. Dānassa mahapphalatā,",
  "tika-s0519t4:352_2": "sīlādiguṇehi satthu anuttaradakkhiṇeyyabhāvo,",
  "tika-s0519t4:352_3": "anupādāparinibbānanti imesaṁ paccavekkhaṇā imassa dānassa nidānanti ayamattho pāḷiyaṁ niruḷhova.",
  "tika-s0519t4:352_4": "Nibbacananidānasandhayo suviññeyyāvāti āha ‘‘nibbacananidānasandhayo vattabbā’’ti.",
  "tika-s0519t4:353_0": "Paṭipakkhaniddesena samudayoti desanatthaṁ paṭipakkhaniddesanena niddhārito ayaṁ macchariyādisaṁkilesapakkhiko samudayo.",
  "tika-s0519t4:353_1": "Alobhena…pe… dānādīhīti yehi alobhādīhi dānādayo dhammā sambhavanti,",
  "tika-s0519t4:353_2": "tāni dānādiggahaṇeneva gahitānīti kusalamūlāni niddhāreti ‘‘imāni tīṇi kusalānī’’ti. Tesanti kusalamūlānaṁ.",
  "tika-s0519t4:354_0": "Bhayahetu deti paṇṇākārādivasena.",
  "tika-s0519t4:354_1": "Rāgahetu deti sabhāgavatthussa.",
  "tika-s0519t4:354_2": "Āmisakiñcikkhahetu deti lañjādivasena. Anukampanto vā karuṇākhette. Apacayamāno guṇakhette, upakārakhette vā. Bhayūparatoti bhayena orato.",
  "tika-s0519t4:354_3": "Tena tathārūpena saṁyamena veraṁ na ciyateva.",
  "tika-s0519t4:354_4": "Evaṁ sabbassa akusalassa pāpako vipākoti yojanā.",
  "tika-s0519t4:355_0": "‘‘Dadato’’tiādinā yathā dānapaṭikkhepena parivattanaṁ dassitaṁ,",
  "tika-s0519t4:355_1": "evaṁ pahānapaṭikkhepenapi parivattanaṁ dassetabbanti vuttaṁ ‘‘akusalo pana na jahātī’’ti.",
  "tika-s0519t4:356_0": "Kammaphalaṁ saddahanto dānakiriyāyaṁ padahanto yena vidhinā dānaṁ dātabbaṁ,",
  "tika-s0519t4:356_1": "tattha satiṁ upaṭṭhapento cittaṁ samādahanto sammādiṭṭhiṁ purakkharonto dāne sammāpaṭipanno hotīti āha ‘‘dānaṁ nāma…pe… hotī’’ti.",
  "tika-s0519t4:357_0": "Bhāvanāpahānasamāropanāni pāḷiyaṁ sarūpato viññāyantīti padaṭṭhānavevacanasamāropanāni dassetuṁ ‘‘taṁ sīlassa padaṭṭhāna’’ntiādi vuttaṁ, taṁ suviññeyyaṁ.",
  "tika-s0519t4:357_1": "Aññañca yadettha atthato na vibhattaṁ, taṁ vuttanayattā,",
  "tika-s0519t4:357_2": "uttānatthattā cāti veditabbaṁ.",
  "tika-s0519t4:358_0": "Hārasampātavāravaṇṇanā niṭṭhitā."
}