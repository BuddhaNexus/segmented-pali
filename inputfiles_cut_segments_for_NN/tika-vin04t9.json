{
  "tika-vin04t9:0_0": "Pāṭidesanīyakaṇḍo",
  "tika-vin04t9:1_0": "1. Paṭhamapāṭidesanīyasikkhāpadavaṇṇanā",
  "tika-vin04t9:2_0": "Pāṭidesanīyesu paṭhame antaragharaṁ paviṭṭhāyāti vacanato sace tassā antarārāmādīsu ṭhatvāpi dadamānāya",
  "tika-vin04t9:2_1": "hatthato sayaṁ rathiyābyūhasiṅghāṭakagharānaṁ aññatarasmiṁ ṭhitopi gaṇhāti,",
  "tika-vin04t9:2_2": "doso natthi.",
  "tika-vin04t9:2_3": "Tassā pana rathiyādīsu ṭhatvā dadamānāya,",
  "tika-vin04t9:2_4": "rathiyādīsu vā,",
  "tika-vin04t9:2_5": "antarārāmādīsu vā ṭhatvāpi yaṁkiñci āmisaṁ ajjhoharaṇatthāya gaṇhato paṭiggahaṇe dukkaṭaṁ,",
  "tika-vin04t9:2_6": "ajjhohāre ajjhohāre pāṭidesanīyaṁ.",
  "tika-vin04t9:2_7": "Tassa desetabbākāro gārayhaṁ āvusotiādinā nayena sikkhāpade dassitoyeva.",
  "tika-vin04t9:3_0": "Sāvatthiyaṁ aññataraṁ bhikkhuṁ ārabbha aññātikāya bhikkhuniyā antaragharaṁ paviṭṭhāya hatthato āmisaṁ paṭiggahaṇavatthusmiṁ paññattaṁ,",
  "tika-vin04t9:3_1": "asādhāraṇapaññatti,",
  "tika-vin04t9:3_2": "anāṇattikaṁ,",
  "tika-vin04t9:3_3": "yathā cetaṁ,",
  "tika-vin04t9:3_4": "tathā sesānipi,",
  "tika-vin04t9:3_5": "tikapāṭidesanīyaṁ,",
  "tika-vin04t9:3_6": "yāmakālikādīsu paṭiggahaṇepi ajjhoharaṇepi dukkaṭaṁ,",
  "tika-vin04t9:3_7": "ekatoupasampannāya yāvakālikepi tatheva,",
  "tika-vin04t9:3_8": "ñātikāya aññātikasaññivematikānampi eseva nayo.",
  "tika-vin04t9:3_9": "Ñātikasaññino pana,",
  "tika-vin04t9:3_10": "ñātikāya vā dāpentiyā,",
  "tika-vin04t9:3_11": "upanikkhipitvā vā dadamānāya,",
  "tika-vin04t9:3_12": "yā ca antarārāmabhikkhunupassayatitthiyaseyyapaṭikkamanesu ṭhatvā gāmato bahi nīharitvā,",
  "tika-vin04t9:3_13": "yāmakālikādīni vā ‘‘sati paccaye paribhuñjā’’ti deti, tassa,",
  "tika-vin04t9:3_14": "sikkhamānasāmaṇerīnañca hatthato gahetvā paribhuñjantassa,",
  "tika-vin04t9:3_15": "ummattakādīnañca anāpatti.",
  "tika-vin04t9:3_16": "Paripuṇṇūpasampannatā,",
  "tika-vin04t9:3_17": "aññātikatā,",
  "tika-vin04t9:3_18": "antaraghare ṭhitāya hatthato sahatthā paṭiggahaṇaṁ,",
  "tika-vin04t9:3_19": "yāvakālikatā,",
  "tika-vin04t9:3_20": "ajjhoharaṇanti imānettha pañca aṅgāni.",
  "tika-vin04t9:3_21": "Samuṭṭhānādīni eḷakalomasadisānīti.",
  "tika-vin04t9:4_0": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin04t9:5_0": "2. Dutiyapāṭidesanīyasikkhāpadavaṇṇanā",
  "tika-vin04t9:6_0": "Dutiye idha sūpantiādi vosāsanākāradassanaṁ.",
  "tika-vin04t9:6_1": "Apasakka tāva bhaginītiādi apasādetabbākāradassanaṁ.",
  "tika-vin04t9:6_2": "Tatrāyaṁ vinicchayo –",
  "tika-vin04t9:6_3": "ekenāpi bhikkhunā anapasādite ajjhoharaṇatthāya āmisaṁ gaṇhantānaṁ paṭiggahaṇe dukkaṭaṁ,",
  "tika-vin04t9:6_4": "ajjhohāre ajjhohāre pāṭidesanīyanti.",
  "tika-vin04t9:7_0": "Rājagahe chabbaggiye ārabbha bhikkhuniyā vosāsantiyā nanivāraṇavatthusmiṁ paññattaṁ,",
  "tika-vin04t9:7_1": "tikapāṭidesanīyaṁ,",
  "tika-vin04t9:7_2": "ekatoupasampannāya vosāsantiyā nanivārentassa dukkaṭaṁ,",
  "tika-vin04t9:7_3": "tathā anupasampannāya upasampannasaññino vematikassa ca.",
  "tika-vin04t9:7_4": "Anupasampannasaññino,",
  "tika-vin04t9:7_5": "pana yo ca attano vā bhattaṁ dāpentiyā,",
  "tika-vin04t9:7_6": "aññesaṁ vā bhattaṁ dentiyā,",
  "tika-vin04t9:7_7": "yaṁ vā na dinnaṁ,",
  "tika-vin04t9:7_8": "taṁ dāpentiyā,",
  "tika-vin04t9:7_9": "yattha vā na dinnaṁ, tattha,",
  "tika-vin04t9:7_10": "sabbesaṁ vā samakaṁ dāpentiyā,",
  "tika-vin04t9:7_11": "sikkhamānāya vā sāmaṇeriyā vā vosāsantiyā paṭiggahetvā bhuñjati, tassa,",
  "tika-vin04t9:7_12": "pañca bhojanāni ṭhapetvā sabbattha,",
  "tika-vin04t9:7_13": "ummattakādīnañca anāpatti.",
  "tika-vin04t9:7_14": "Paripuṇṇūpasampannatā,",
  "tika-vin04t9:7_15": "pañcabhojanatā,",
  "tika-vin04t9:7_16": "antaraghare anuññātapakārato aññathā vosāsanā,",
  "tika-vin04t9:7_17": "anivāraṇā,",
  "tika-vin04t9:7_18": "ajjhoharaṇanti imānettha pañca aṅgāni.",
  "tika-vin04t9:7_19": "Samuṭṭhānādīni kathinasadisānīti.",
  "tika-vin04t9:8_0": "Dutiyapāṭidesanīyasikkhāpadavaṇṇanā niṭṭhitā.",
  "tika-vin04t9:9_0": "3. Tatiyapāṭidesanīyasikkhāpadavaṇṇanā",
  "tika-vin04t9:10_0": "Tatiye sekkhasammatānīti laddhasekkhasammutikāni.",
  "tika-vin04t9:10_1": "Pubbe animantitoti gharūpacārokkamanato paṭhamataraṁ upacāraṁ anokkamanteyeva pubbe animantito.",
  "tika-vin04t9:10_2": "Agilāno nāma yo sakkoti piṇḍāya carituṁ.",
  "tika-vin04t9:10_3": "Pāṭidesanīyanti gharūpacāraṁ okkamitvā āmisaṁ gaṇhantassa paṭiggahaṇe tāva dukkaṭaṁ,",
  "tika-vin04t9:10_4": "taṁ gahetvā yatthakatthaci bhuñjantassa ajjhohāre ajjhohāre pāṭidesanīyanti.",
  "tika-vin04t9:11_0": "Sāvatthiyaṁ sambahule bhikkhū ārabbha na mattaṁ jānitvā paṭiggahaṇavatthusmiṁ paññattaṁ,",
  "tika-vin04t9:11_1": "‘‘pubbe animantito,",
  "tika-vin04t9:11_2": "agilāno’’ti imā panettha dve anupaññattiyo,",
  "tika-vin04t9:11_3": "tikapāṭidesanīyaṁ,",
  "tika-vin04t9:11_4": "yāmakālikādīsu paṭiggahaṇepi ajjhohārepi dukkaṭaṁ,",
  "tika-vin04t9:11_5": "tathā asekkhasammate sekkhasammatasaññino vematikassa ca.",
  "tika-vin04t9:11_6": "Asekkhasammatasaññino,",
  "tika-vin04t9:11_7": "pana yo ca pubbe nimantito vā gilāno vā aññassa vā tesaṁ ghare paññattaṁ bhikkhaṁ gaṇhāti,",
  "tika-vin04t9:11_8": "yassa ca gharato nīharitvā,",
  "tika-vin04t9:11_9": "āsanasālādīsu vā bhikkhuṁ adisvā paṭhamaṁyeva nīharitvā,",
  "tika-vin04t9:11_10": "dvāramūle vā ṭhapitaṁ denti,",
  "tika-vin04t9:11_11": "tassa taṁ bhuñjantassa,",
  "tika-vin04t9:11_12": "niccabhattake,",
  "tika-vin04t9:11_13": "salākabhatte,",
  "tika-vin04t9:11_14": "pakkhike ,",
  "tika-vin04t9:11_15": "uposathike,",
  "tika-vin04t9:11_16": "pāṭipadike,",
  "tika-vin04t9:11_17": "yāmakālikādiṁ ‘‘sati paccaye paribhuñjā’’ti dinnaṁ paribhuñjantassa,",
  "tika-vin04t9:11_18": "ummattakādīnañca anāpatti.",
  "tika-vin04t9:11_19": "Sekkhasammatatā,",
  "tika-vin04t9:11_20": "pubbe animantitatā,",
  "tika-vin04t9:11_21": "agilānatā,",
  "tika-vin04t9:11_22": "gharūpacārokkamanaṁ,",
  "tika-vin04t9:11_23": "ṭhapetvā niccabhattakādīni aññaṁ āmisaṁ gahetvā bhuñjananti imānettha pañca aṅgāni.",
  "tika-vin04t9:11_24": "Samuṭṭhānādīni eḷakalomasadisānīti.",
  "tika-vin04t9:12_0": "Tatiyapāṭidesanīyasikkhāpadavaṇṇanā niṭṭhitā.",
  "tika-vin04t9:13_0": "4. Catutthapāṭidesanīyasikkhāpadavaṇṇanā",
  "tika-vin04t9:14_0": "Catutthe yāni kho pana tāni āraññakānītiādi cīvaravippavāsasikkhāpade vuttanayeneva veditabbaṁ.",
  "tika-vin04t9:14_1": "Pubbe appaṭisaṁviditanti ettha yaṁ itthiyā vā purisena vā gahaṭṭhena vā pabbajitena vā ārāmaṁ vā ārāmūpacāraṁ vā pavisitvā ‘‘itthannāmassa, bhante,",
  "tika-vin04t9:14_2": "kulassa khādanīyaṁ vā bhojanīyaṁ vā āhariyissatī’’ti (pāci.",
  "tika-vin04t9:14_3": "573) ārocitaṁ,",
  "tika-vin04t9:14_4": "taṁ pacchā yathāārocitameva vā āhariyatu,",
  "tika-vin04t9:14_5": "tassa parivāraṁ katvā aññaṁ vā tena saddhiṁ bahukampi,",
  "tika-vin04t9:14_6": "‘‘itthannāmaṁ kulaṁ paṭisaṁviditaṁ katvā khādanīyaṁ vā bhojanīyaṁ vā gahetvā gacchatī’’ti sutvā aññāni vā kulāni tehi saddhiṁ āharantu,",
  "tika-vin04t9:14_7": "taṁ sabbaṁ paṭisaṁviditaṁ nāma.",
  "tika-vin04t9:14_8": "Yaṁ pana evaṁ anārocitaṁ anāhaṭañca,",
  "tika-vin04t9:14_9": "taṁ appaṭisaṁviditaṁ nāma.",
  "tika-vin04t9:14_10": "Agilāno nāma yo sakkoti piṇḍāya gantuṁ.",
  "tika-vin04t9:14_11": "Pāṭidesanīyanti evarūpaṁ antamaso ārāmamajjhena gacchantehi addhikehi dinnampi ārāme vā ārāmūpacāre vā",
  "tika-vin04t9:14_12": "paṭiggahetvā ajjhoharantassa paṭiggahaṇe dukkaṭaṁ,",
  "tika-vin04t9:14_13": "ajjhohāre ajjhohāre pāṭidesanīyanti.",
  "tika-vin04t9:15_0": "Sakkesu sambahule bhikkhū ārabbha ārāme core paṭivasante anārocanavatthusmiṁ paññattaṁ,",
  "tika-vin04t9:15_1": "‘‘agilāno’’ti ayamettha ekā anupaññatti,",
  "tika-vin04t9:15_2": "tikapāṭidesanīyaṁ ,",
  "tika-vin04t9:15_3": "yāmakālikādīsu āhāratthāya paṭiggahaṇepi ajjhohārepi dukkaṭameva,",
  "tika-vin04t9:15_4": "tathā paṭisaṁvidite appaṭisaṁviditasaññino vematikassa ca,",
  "tika-vin04t9:15_5": "paṭisaṁviditasaññino,",
  "tika-vin04t9:15_6": "pana gilānassa,",
  "tika-vin04t9:15_7": "yo ca paṭisaṁviditaṁ katvā āhaṭaṁ vā gilānāvasesakaṁ vā bahārāme vā paṭiggahitaṁ,",
  "tika-vin04t9:15_8": "tatthajātakameva vā mūlaphalādiṁ,",
  "tika-vin04t9:15_9": "yāmakālikādīsu vā yaṁkiñci ‘‘sati paccaye paribhuñjā’’ti laddhaṁ paribhuñjantassa,",
  "tika-vin04t9:15_10": "ummattakādīnañca anāpatti.",
  "tika-vin04t9:15_11": "Yathāvuttaāraññakasenāsanatā,",
  "tika-vin04t9:15_12": "yāvakālikassa atatthajātakatā,",
  "tika-vin04t9:15_13": "agilānatā,",
  "tika-vin04t9:15_14": "agilānāvasesakatā,",
  "tika-vin04t9:15_15": "appaṭisaṁviditatā,",
  "tika-vin04t9:15_16": "ajjhārāme paṭiggahaṇaṁ,",
  "tika-vin04t9:15_17": "ajjhoharaṇanti imānettha satta aṅgāni.",
  "tika-vin04t9:15_18": "Samuṭṭhānādīni kathinasadisāneva,",
  "tika-vin04t9:15_19": "idaṁ pana kiriyākiriyanti.",
  "tika-vin04t9:16_0": "Catutthapāṭidesanīyasikkhāpadavaṇṇanā niṭṭhitā.",
  "tika-vin04t9:17_0": "Kaṅkhāvitaraṇiyā pātimokkhavaṇṇanāya",
  "tika-vin04t9:18_0": "Pāṭidesanīyavaṇṇanā niṭṭhitā."
}