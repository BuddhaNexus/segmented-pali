{
  "tika-vin04t9:0_0": "Pāṭidesanīyakaṇḍo",
  "tika-vin04t9:1_0": "1. Paṭhamapāṭidesanīyasikkhāpadavaṇṇanā",
  "tika-vin04t9:2_0": "Pāṭidesanīyesu paṭhame antaragharaṁ paviṭṭhāyāti vacanato sace tassā antarārāmādīsu ṭhatvāpi dadamānāya hatthato sayaṁ rathiyābyūhasiṅghāṭakagharānaṁ aññatarasmiṁ ṭhitopi gaṇhāti, doso natthi.",
  "tika-vin04t9:2_1": "Tassā pana rathiyādīsu ṭhatvā dadamānāya, rathiyādīsu vā,",
  "tika-vin04t9:2_2": "antarārāmādīsu vā ṭhatvāpi yaṁkiñci āmisaṁ ajjhoharaṇatthāya gaṇhato paṭiggahaṇe dukkaṭaṁ,",
  "tika-vin04t9:2_3": "ajjhohāre ajjhohāre pāṭidesanīyaṁ.",
  "tika-vin04t9:2_4": "Tassa desetabbākāro gārayhaṁ āvusotiādinā nayena sikkhāpade dassitoyeva.",
  "tika-vin04t9:3_0": "Sāvatthiyaṁ aññataraṁ bhikkhuṁ ārabbha aññātikāya bhikkhuniyā antaragharaṁ paviṭṭhāya hatthato āmisaṁ paṭiggahaṇavatthusmiṁ paññattaṁ, asādhāraṇapaññatti, anāṇattikaṁ, yathā cetaṁ, tathā sesānipi, tikapāṭidesanīyaṁ,",
  "tika-vin04t9:3_1": "yāmakālikādīsu paṭiggahaṇepi ajjhoharaṇepi dukkaṭaṁ,",
  "tika-vin04t9:3_2": "ekatoupasampannāya yāvakālikepi tatheva,",
  "tika-vin04t9:3_3": "ñātikāya aññātikasaññivematikānampi eseva nayo. Ñātikasaññino pana, ñātikāya vā dāpentiyā,",
  "tika-vin04t9:3_4": "upanikkhipitvā vā dadamānāya,",
  "tika-vin04t9:3_5": "yā ca antarārāmabhikkhunupassayatitthiyaseyyapaṭikkamanesu ṭhatvā gāmato bahi nīharitvā,",
  "tika-vin04t9:3_6": "yāmakālikādīni vā ‘‘sati paccaye paribhuñjā’’ti deti, tassa,",
  "tika-vin04t9:3_7": "sikkhamānasāmaṇerīnañca hatthato gahetvā paribhuñjantassa, ummattakādīnañca anāpatti. Paripuṇṇūpasampannatā, aññātikatā,",
  "tika-vin04t9:3_8": "antaraghare ṭhitāya hatthato sahatthā paṭiggahaṇaṁ, yāvakālikatā,",
  "tika-vin04t9:3_9": "ajjhoharaṇanti imānettha pañca aṅgāni.",
  "tika-vin04t9:3_10": "Samuṭṭhānādīni eḷakalomasadisānīti.",
  "tika-vin04t9:4_0": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin04t9:5_0": "2. Dutiyapāṭidesanīyasikkhāpadavaṇṇanā",
  "tika-vin04t9:6_0": "Dutiye idha sūpantiādi vosāsanākāradassanaṁ.",
  "tika-vin04t9:6_1": "Apasakka tāva bhaginītiādi apasādetabbākāradassanaṁ.",
  "tika-vin04t9:6_2": "Tatrāyaṁ vinicchayo – ekenāpi bhikkhunā anapasādite ajjhoharaṇatthāya āmisaṁ gaṇhantānaṁ paṭiggahaṇe dukkaṭaṁ,",
  "tika-vin04t9:6_3": "ajjhohāre ajjhohāre pāṭidesanīyanti.",
  "tika-vin04t9:7_0": "Rājagahe chabbaggiye ārabbha bhikkhuniyā vosāsantiyā nanivāraṇavatthusmiṁ paññattaṁ, tikapāṭidesanīyaṁ,",
  "tika-vin04t9:7_1": "ekatoupasampannāya vosāsantiyā nanivārentassa dukkaṭaṁ,",
  "tika-vin04t9:7_2": "tathā anupasampannāya upasampannasaññino vematikassa ca. Anupasampannasaññino,",
  "tika-vin04t9:7_3": "pana yo ca attano vā bhattaṁ dāpentiyā, aññesaṁ vā bhattaṁ dentiyā, yaṁ vā na dinnaṁ, taṁ dāpentiyā, yattha vā na dinnaṁ, tattha,",
  "tika-vin04t9:7_4": "sabbesaṁ vā samakaṁ dāpentiyā,",
  "tika-vin04t9:7_5": "sikkhamānāya vā sāmaṇeriyā vā vosāsantiyā paṭiggahetvā bhuñjati, tassa,",
  "tika-vin04t9:7_6": "pañca bhojanāni ṭhapetvā sabbattha, ummattakādīnañca anāpatti. Paripuṇṇūpasampannatā, pañcabhojanatā,",
  "tika-vin04t9:7_7": "antaraghare anuññātapakārato aññathā vosāsanā, anivāraṇā,",
  "tika-vin04t9:7_8": "ajjhoharaṇanti imānettha pañca aṅgāni.",
  "tika-vin04t9:7_9": "Samuṭṭhānādīni kathinasadisānīti.",
  "tika-vin04t9:8_0": "Dutiyapāṭidesanīyasikkhāpadavaṇṇanā niṭṭhitā.",
  "tika-vin04t9:9_0": "3. Tatiyapāṭidesanīyasikkhāpadavaṇṇanā",
  "tika-vin04t9:10_0": "Tatiye sekkhasammatānīti laddhasekkhasammutikāni.",
  "tika-vin04t9:10_1": "Pubbe animantitoti gharūpacārokkamanato paṭhamataraṁ upacāraṁ anokkamanteyeva pubbe animantito.",
  "tika-vin04t9:10_2": "Agilāno nāma yo sakkoti piṇḍāya carituṁ.",
  "tika-vin04t9:10_3": "Pāṭidesanīyanti gharūpacāraṁ okkamitvā āmisaṁ gaṇhantassa paṭiggahaṇe tāva dukkaṭaṁ,",
  "tika-vin04t9:10_4": "taṁ gahetvā yatthakatthaci bhuñjantassa ajjhohāre ajjhohāre pāṭidesanīyanti.",
  "tika-vin04t9:11_0": "Sāvatthiyaṁ sambahule bhikkhū ārabbha na mattaṁ jānitvā paṭiggahaṇavatthusmiṁ paññattaṁ, ‘‘pubbe animantito,",
  "tika-vin04t9:11_1": "agilāno’’ti imā panettha dve anupaññattiyo, tikapāṭidesanīyaṁ,",
  "tika-vin04t9:11_2": "yāmakālikādīsu paṭiggahaṇepi ajjhohārepi dukkaṭaṁ,",
  "tika-vin04t9:11_3": "tathā asekkhasammate sekkhasammatasaññino vematikassa ca. Asekkhasammatasaññino,",
  "tika-vin04t9:11_4": "pana yo ca pubbe nimantito vā gilāno vā aññassa vā tesaṁ ghare paññattaṁ bhikkhaṁ gaṇhāti, yassa ca gharato nīharitvā,",
  "tika-vin04t9:11_5": "āsanasālādīsu vā bhikkhuṁ adisvā paṭhamaṁyeva nīharitvā, dvāramūle vā ṭhapitaṁ denti, tassa taṁ bhuñjantassa, niccabhattake, salākabhatte, pakkhike , uposathike, pāṭipadike,",
  "tika-vin04t9:11_6": "yāmakālikādiṁ ‘‘sati paccaye paribhuñjā’’ti dinnaṁ paribhuñjantassa, ummattakādīnañca anāpatti. Sekkhasammatatā, pubbe animantitatā, agilānatā, gharūpacārokkamanaṁ,",
  "tika-vin04t9:11_7": "ṭhapetvā niccabhattakādīni aññaṁ āmisaṁ gahetvā bhuñjananti imānettha pañca aṅgāni.",
  "tika-vin04t9:11_8": "Samuṭṭhānādīni eḷakalomasadisānīti.",
  "tika-vin04t9:12_0": "Tatiyapāṭidesanīyasikkhāpadavaṇṇanā niṭṭhitā.",
  "tika-vin04t9:13_0": "4. Catutthapāṭidesanīyasikkhāpadavaṇṇanā",
  "tika-vin04t9:14_0": "Catutthe yāni kho pana tāni āraññakānītiādi cīvaravippavāsasikkhāpade vuttanayeneva veditabbaṁ.",
  "tika-vin04t9:14_1": "Pubbe appaṭisaṁviditanti ettha yaṁ itthiyā vā purisena vā gahaṭṭhena vā pabbajitena vā ārāmaṁ vā ārāmūpacāraṁ vā pavisitvā ‘‘itthannāmassa, bhante,",
  "tika-vin04t9:14_2": "kulassa khādanīyaṁ vā bhojanīyaṁ vā āhariyissatī’’ti (pāci. 573) ārocitaṁ,",
  "tika-vin04t9:14_3": "taṁ pacchā yathāārocitameva vā āhariyatu,",
  "tika-vin04t9:14_4": "tassa parivāraṁ katvā aññaṁ vā tena saddhiṁ bahukampi,",
  "tika-vin04t9:14_5": "‘‘itthannāmaṁ kulaṁ paṭisaṁviditaṁ katvā khādanīyaṁ vā bhojanīyaṁ vā gahetvā gacchatī’’ti sutvā aññāni vā kulāni tehi saddhiṁ āharantu,",
  "tika-vin04t9:14_6": "taṁ sabbaṁ paṭisaṁviditaṁ nāma.",
  "tika-vin04t9:14_7": "Yaṁ pana evaṁ anārocitaṁ anāhaṭañca, taṁ appaṭisaṁviditaṁ nāma.",
  "tika-vin04t9:14_8": "Agilāno nāma yo sakkoti piṇḍāya gantuṁ.",
  "tika-vin04t9:14_9": "Pāṭidesanīyanti evarūpaṁ antamaso ārāmamajjhena gacchantehi addhikehi dinnampi ārāme vā ārāmūpacāre vā paṭiggahetvā ajjhoharantassa paṭiggahaṇe dukkaṭaṁ,",
  "tika-vin04t9:14_10": "ajjhohāre ajjhohāre pāṭidesanīyanti.",
  "tika-vin04t9:15_0": "Sakkesu sambahule bhikkhū ārabbha ārāme core paṭivasante anārocanavatthusmiṁ paññattaṁ,",
  "tika-vin04t9:15_1": "‘‘agilāno’’ti ayamettha ekā anupaññatti, tikapāṭidesanīyaṁ ,",
  "tika-vin04t9:15_2": "yāmakālikādīsu āhāratthāya paṭiggahaṇepi ajjhohārepi dukkaṭameva,",
  "tika-vin04t9:15_3": "tathā paṭisaṁvidite appaṭisaṁviditasaññino vematikassa ca, paṭisaṁviditasaññino, pana gilānassa,",
  "tika-vin04t9:15_4": "yo ca paṭisaṁviditaṁ katvā āhaṭaṁ vā gilānāvasesakaṁ vā bahārāme vā paṭiggahitaṁ,",
  "tika-vin04t9:15_5": "tatthajātakameva vā mūlaphalādiṁ,",
  "tika-vin04t9:15_6": "yāmakālikādīsu vā yaṁkiñci ‘‘sati paccaye paribhuñjā’’ti laddhaṁ paribhuñjantassa, ummattakādīnañca anāpatti.",
  "tika-vin04t9:15_7": "Yathāvuttaāraññakasenāsanatā,",
  "tika-vin04t9:15_8": "yāvakālikassa atatthajātakatā, agilānatā, agilānāvasesakatā, appaṭisaṁviditatā, ajjhārāme paṭiggahaṇaṁ,",
  "tika-vin04t9:15_9": "ajjhoharaṇanti imānettha satta aṅgāni.",
  "tika-vin04t9:15_10": "Samuṭṭhānādīni kathinasadisāneva, idaṁ pana kiriyākiriyanti.",
  "tika-vin04t9:16_0": "Catutthapāṭidesanīyasikkhāpadavaṇṇanā niṭṭhitā.",
  "tika-vin04t9:17_0": "Kaṅkhāvitaraṇiyā pātimokkhavaṇṇanāya",
  "tika-vin04t9:18_0": "Pāṭidesanīyavaṇṇanā niṭṭhitā."
}