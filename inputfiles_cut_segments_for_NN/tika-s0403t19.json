{
  "tika-s0403t19:0_0": "(20) 5. Brāhmaṇavaggo",
  "tika-s0403t19:1_0": "1. Soṇasuttavaṇṇanā",
  "tika-s0403t19:2_0": "191.",
  "tika-s0403t19:2_1": "Pañcamassa paṭhame sampiyenevāti aññamaññapemeneva kāyena ca cittena ca missībhūtā saṅghaṭṭitā saṁsaṭṭhā hutvā saṁvāsaṁ vattenti,",
  "tika-s0403t19:2_2": "na appiyena niggahena vāti vuttaṁ hoti. Tenāha ‘‘piya’’ntiādi.",
  "tika-s0403t19:2_3": "Udaraṁ avadihati upacinoti pūretīti udarāvadehakaṁ. Bhāvanapuṁsakañcetaṁ,",
  "tika-s0403t19:2_4": "udarāvadehakaṁ katvā udaraṁ pūretvāti attho.",
  "tika-s0403t19:2_5": "Tenāha ‘‘udaraṁ avadihitvā’’tiādi.",
  "tika-s0403t19:3_0": "Soṇasuttavaṇṇanā niṭṭhitā.",
  "tika-s0403t19:4_0": "2. Doṇabrāhmaṇasuttavaṇṇanā",
  "tika-s0403t19:5_0": "192. Dutiye pavattāroti (dī. ni. ṭī.",
  "tika-s0403t19:5_1": "1.285) pāvacanabhāvena vattāro.",
  "tika-s0403t19:5_2": "Yasmā te tesaṁ mantānaṁ pavattanakā,",
  "tika-s0403t19:5_3": "tasmā āha ‘‘pavattayitāro’’ti.",
  "tika-s0403t19:5_4": "Sudde bahi katvā rahobhāsitabbaṭṭhena mantā eva taṁtaṁatthappaṭipattihetutāya mantapadaṁ.",
  "tika-s0403t19:5_5": "Anupanītāsādhāraṇatāya rahassabhāvena vattabbakiriyāya adhigamūpāyaṁ.",
  "tika-s0403t19:5_6": "Sajjhāyitanti gāyanavasena sajjhāyitaṁ.",
  "tika-s0403t19:5_7": "Taṁ pana udattānudattādīnaṁ sarānaṁ sampadāvaseneva icchitanti āha ‘‘sarasampattivasenā’’ti.",
  "tika-s0403t19:5_8": "Aññesaṁ vuttanti pāvacanabhāvena aññesaṁ vuttaṁ.",
  "tika-s0403t19:5_9": "Samupabyūḷhanti saṅgahetvā uparūpari saññūḷhaṁ.",
  "tika-s0403t19:5_10": "Rāsikatanti iruvedayajuvedasāmavedādivasena,",
  "tika-s0403t19:5_11": "tatthāpi paccekaṁ mantabrahmādivasena,",
  "tika-s0403t19:5_12": "ajjhāyānuvākādivasena ca rāsikataṁ. Tesanti mantānaṁ kattūnaṁ.",
  "tika-s0403t19:5_13": "Dibbena cakkhunā oloketvāti dibbacakkhuparibhaṇḍena yathākammūpagañāṇena sattānaṁ kammassakatādiṁ,",
  "tika-s0403t19:5_14": "paccakkhato dassanaṭṭhena dibbacakkhusadisena pubbenivāsañāṇena atītakappe brāhmaṇānaṁ mantajjhenavidhiñca oloketvā.",
  "tika-s0403t19:5_15": "Pāvacanena saha saṁsandetvāti kassapasammāsambuddhassa yaṁ vacanaṁ vaṭṭasannissitaṁ, tena saha aviruddhaṁ katvā.",
  "tika-s0403t19:5_16": "Na hi tesaṁ vivaṭṭasannissito attho paccakkho hoti.",
  "tika-s0403t19:5_17": "Aparāpareti aṭṭhakādīhi aparāpare pacchimā okkākarājakālādīsu uppannā.",
  "tika-s0403t19:5_18": "Pakkhipitvāti aṭṭhakādīhi ganthitamantapadesu kilesasannissitapadānaṁ tattha tattha pade pakkhipanaṁ katvā.",
  "tika-s0403t19:5_19": "Viruddhe akaṁsūti brāhmaṇadhammikasuttādīsu (su. ni.",
  "tika-s0403t19:5_20": "brāhmaṇadhammikasuttaṁ 286 ādayo) āgatanayena saṁkilesatthadīpanato paccanīkabhūte akaṁsu.",
  "tika-s0403t19:6_0": "Usūnaṁ asanakammaṁ issatthaṁ, dhanusippena jīvikā.",
  "tika-s0403t19:6_1": "Idha pana issatthaṁ viyāti issatthaṁ,",
  "tika-s0403t19:6_2": "sabbaāvudhajīvikāti āha ‘‘yodhājīvakammenā’’ti,",
  "tika-s0403t19:6_3": "āvudhaṁ gahetvā upaṭṭhānakammenāti attho.",
  "tika-s0403t19:6_4": "Rājaporisaṁ nāma vinā āvudhena poroheccāmaccakammādirājakammaṁ katvā rājupaṭṭhānaṁ.",
  "tika-s0403t19:6_5": "Sippaññatarenāti gahitāvasesena hatthiassasippādinā.",
  "tika-s0403t19:6_6": "Kumārabhāvato pabhuti caraṇena komārabrahmacariyaṁ.",
  "tika-s0403t19:7_0": "Udakaṁ pātetvā dentīti dvāre ṭhitasseva brāhmaṇassa hatthe udakaṁ āsiñcantā ‘‘idaṁ te, brāhmaṇa,",
  "tika-s0403t19:7_1": "bhariyaṁ posāpanatthāya demā’’ti vatvā denti.",
  "tika-s0403t19:7_2": "Kasmā pana te evaṁ brahmacariyaṁ caritvāpi dāraṁ pariyesanti,",
  "tika-s0403t19:7_3": "na yāvajīvaṁ brahmacārino hontīti? Micchādiṭṭhivasena.",
  "tika-s0403t19:7_4": "Tesañhī evaṁ diṭṭhi hoti ‘‘yo puttaṁ na uppādeti, so kulavaṁsacchedakaro hoti, tato niraye paccatī’’ti.",
  "tika-s0403t19:7_5": "Cattāro kira abhāyitabbaṁ bhāyanti gaṇḍuppādako, kikī, kontinī, brāhmaṇoti.",
  "tika-s0403t19:7_6": "Gaṇḍuppādā kira mahāpathaviyā khayanabhayena mattabhojanā honti, na bahuṁ mattikaṁ khādanti.",
  "tika-s0403t19:7_7": "Kikī sakuṇikā ākāsapatanabhayena aṇḍassa upari uttānā seti.",
  "tika-s0403t19:7_8": "Kontinī sakuṇī pathavīkampanabhayena pādehi bhūmiṁ na suṭṭhu akkamati.",
  "tika-s0403t19:7_9": "Brāhmaṇā kulavaṁsūpacchedabhayena dāraṁ pariyesanti. Āhu cettha –",
  "tika-s0403t19:8_0": "‘‘Gaṇḍuppādo kikī ceva, kontī brāhmaṇadhammiko;",
  "tika-s0403t19:9_0": "Ete abhayaṁ bhāyanti, sammūḷhā caturo janā’’ti. (su. ni. aṭṭha. 2.293);",
  "tika-s0403t19:10_0": "Sesamettha uttānameva.",
  "tika-s0403t19:11_0": "Doṇabrāhmaṇasuttavaṇṇanā niṭṭhitā.",
  "tika-s0403t19:12_0": "3. Saṅgāravasuttavaṇṇanā",
  "tika-s0403t19:13_0": "193. Tatiye (saṁ. ni. ṭī.",
  "tika-s0403t19:13_1": "2.5.236) paṭhamaññevāti puretaraṁyeva,",
  "tika-s0403t19:13_2": "asajjhāyakatānaṁ mantānaṁ appaṭibhānaṁ pageva paṭhamaṁyeva siddhaṁ,",
  "tika-s0403t19:13_3": "tattha vattabbameva natthīti adhippāyo.",
  "tika-s0403t19:13_4": "Pariyuṭṭhānaṁ nāma abhibhavo gahaṇanti āha ‘‘kāmarāgapariyuṭṭhitenāti kāmarāgaggahitenā’’ti.",
  "tika-s0403t19:13_5": "Vikkhambheti apanetīti vikkhambhanaṁ,",
  "tika-s0403t19:13_6": "paṭipakkhato nissarati etenāti nissaraṇaṁ.",
  "tika-s0403t19:13_7": "Vikkhambhanañca taṁ nissaraṇañcāti vikkhambhananissaraṇaṁ. Tenāha ‘‘tatthā’’tiādi. Sesapadadvayepi eseva nayo.",
  "tika-s0403t19:13_8": "Attanā araṇīyo pattabbo attho attattho. Tathā parattho veditabbo.",
  "tika-s0403t19:14_0": "‘‘Aniccato anupassanto niccasaññaṁ pajahatī’’tiādīsu (paṭi. ma.",
  "tika-s0403t19:14_1": "1.52) byāpādādīnaṁ anāgatattā byāpādavāre tadaṅganissaraṇaṁ na gahitaṁ. Kiñcāpi na gahitaṁ,",
  "tika-s0403t19:14_2": "paṭisaṅkhānavasena tassa vinodetabbatāya tadaṅganissaraṇampi labbhatevāti sakkā viññātuṁ.",
  "tika-s0403t19:14_3": "Ālokasaññā upacārappattā vā appanāppattā vā.",
  "tika-s0403t19:14_4": "Yo koci kasiṇajjhānādibhedo samatho.",
  "tika-s0403t19:14_5": "Dhammavavatthānaṁ upacārappanāppattavasena gahetabbaṁ.",
  "tika-s0403t19:15_0": "Kudhitoti tatto.",
  "tika-s0403t19:15_1": "Ussūrakajātoti tasseva kudhitabhāvassa ussūrakaṁ accuṇhataṁ patto. Tenāha ‘‘usumakajāto’’ti.",
  "tika-s0403t19:15_2": "Tilabījakādibhedenāti tilabījakaṇṇikakesarādibhedena sevālena. Paṇakenāti udakapicchillena. Appasanno ākulatāya. Asannisinno kalaluppattiyā.",
  "tika-s0403t19:15_3": "Anālokaṭṭhāneti ālokarahite ṭhāne.",
  "tika-s0403t19:16_0": "Saṅgāravasuttavaṇṇanā niṭṭhitā.",
  "tika-s0403t19:17_0": "4. Kāraṇapālīsuttavaṇṇanā",
  "tika-s0403t19:18_0": "194.",
  "tika-s0403t19:18_1": "Catutthe paṇḍito maññeti ettha maññeti idaṁ ‘‘maññatī’’ti iminā samānatthaṁ nipātapadaṁ.",
  "tika-s0403t19:18_2": "Tassa iti-saddaṁ ānetvā atthaṁ dassento ‘‘paṇḍitoti maññatī’’ti āha.",
  "tika-s0403t19:18_3": "Anumatipucchāvasena cetaṁ vuttaṁ. Tenevāha ‘‘udāhu no’’ti.",
  "tika-s0403t19:18_4": "‘‘Taṁ kiṁ maññati bhavaṁ piṅgiyānī samaṇassa gotamassa paññāveyyattiya’’nti vuttamevatthaṁ puna gaṇhanto ‘‘paṇḍito maññe’’ti āha,",
  "tika-s0403t19:18_5": "tasmā vuttaṁ ‘‘bhavaṁ piṅgiyānī samaṇaṁ gotamaṁ paṇḍitoti maññati udāhu no’’ti, yathā te khameyya,",
  "tika-s0403t19:18_6": "tathā naṁ kathehīti adhippāyo. Ahaṁ ko nāma, mama avisayo esoti dasseti.",
  "tika-s0403t19:18_7": "Ko cāti hetunissakke paccattavacananti āha ‘‘kuto cā’’ti.",
  "tika-s0403t19:18_8": "Tathā cāha ‘‘kena kāraṇena jānissāmī’’ti,",
  "tika-s0403t19:18_9": "yena kāraṇena samaṇassa gotamassa paññāveyyattiyaṁ jāneyyaṁ ,",
  "tika-s0403t19:18_10": "taṁ kāraṇaṁ mayi natthīti adhippāyo.",
  "tika-s0403t19:18_11": "Buddhoyeva bhaveyya abuddhassa sabbathā buddhañāṇānubhāvaṁ jānituṁ asakkuṇeyyattāti.",
  "tika-s0403t19:18_12": "Vuttañhetaṁ – ‘‘appamattakaṁ panetaṁ, bhikkhave, oramattakaṁ sīlamattakaṁ,",
  "tika-s0403t19:18_13": "yena puthujjano tathāgatassa vaṇṇaṁ vadamāno vadeyya (dī. ni. 1.7). Atthi, bhikkhave,",
  "tika-s0403t19:18_14": "aññeva dhammā gambhīrā duddasā duranubodhā…pe… yehi tathāgatassa yathābhūtaṁ vaṇṇaṁ sammā vadamāno vadeyyā’’ti (dī. ni. 1.28) ca.",
  "tika-s0403t19:18_15": "Etthāti ‘‘sopi nūnassa tādiso’’ti etasmiṁ pade.",
  "tika-s0403t19:19_0": "Pasatthappasatthoti pasatthehi pāsaṁsehi attano guṇeheva so pasattho, na tassa kittinā,",
  "tika-s0403t19:19_1": "pasaṁsāsabhāveneva pāsaṁsoti attho. Tenāha ‘‘sabbaguṇāna’’ntiādi.",
  "tika-s0403t19:19_2": "Maṇiratananti cakkavattino maṇiratanaṁ.",
  "tika-s0403t19:20_0": "Sadevake pāsaṁsānampi pāsaṁsoti dassetuṁ ‘‘pasatthehi vā’’ti dutiyavikappo gahito. Araṇīyato attho,",
  "tika-s0403t19:20_1": "so eva vasatīti vasoti atthavaso.",
  "tika-s0403t19:20_2": "Tassa tassa payogassa ānisaṁsabhūtaṁ phalanti āha ‘‘atthavasanti atthānisaṁsa’’nti.",
  "tika-s0403t19:20_3": "Attho vā phalaṁ tadadhīnavuttitāya vaso etassāti atthavaso, kāraṇaṁ.",
  "tika-s0403t19:21_0": "Khuddakamadhūti khuddakamakkhikāhi katadaṇḍakamadhu.",
  "tika-s0403t19:21_1": "Aneḷakanti niddosaṁ apagatamakkhikaṇḍakaṁ.",
  "tika-s0403t19:22_0": "Udāharīyati ubbegapītivasenāti udānaṁ, tathā vā udāharaṇaṁ udānaṁ.",
  "tika-s0403t19:22_1": "Tenāha ‘‘udāhāraṁ udāharī’’ti.",
  "tika-s0403t19:22_2": "Yathā pana taṁ vacanaṁ udānanti vuccati,",
  "tika-s0403t19:22_3": "taṁ dassetuṁ ‘‘yathā hī’’tiādi vuttaṁ. Sesaṁ suviññeyyameva.",
  "tika-s0403t19:23_0": "Kāraṇapālīsuttavaṇṇanā niṭṭhitā.",
  "tika-s0403t19:24_0": "5. Piṅgiyānīsuttavaṇṇanā",
  "tika-s0403t19:25_0": "195.",
  "tika-s0403t19:25_1": "Pañcame sabbasaṅgāhikanti sarīragatassa ceva vatthālaṅkāragatassa cāti sabbassa nīlabhāvassa saṅgāhakavacanaṁ.",
  "tika-s0403t19:25_2": "Tassevāti nīlādisabbasaṅgāhikavasena vuttaatthasseva.",
  "tika-s0403t19:25_3": "Vibhāgadassananti pabhedadassanaṁ.",
  "tika-s0403t19:25_4": "Yathā te licchavirājāno apītādivaṇṇā eva keci keci vilepanavasena pītādivaṇṇā khāyiṁsu,",
  "tika-s0403t19:25_5": "evaṁ anīlādivaṇṇā eva keci vilepanavasena nīlādivaṇṇā khāyiṁsu.",
  "tika-s0403t19:25_6": "Te kira suvaṇṇavicittehi maṇiobhāsehi ekanīlā viya khāyanti.",
  "tika-s0403t19:26_0": "Kokanadanti vā padumavisesanaṁ yathā ‘‘kokāsaka’’nti.",
  "tika-s0403t19:26_1": "Taṁ kira bahupattaṁ vaṇṇasampannaṁ ativiya sugandhañca hoti.",
  "tika-s0403t19:26_2": "Ayañhettha attho – yathā kokanadasaṅkhātaṁ padumaṁ pāto sūriyuggamanavelāya phullaṁ vikasitaṁ avītagandhaṁ siyā virocamānaṁ,",
  "tika-s0403t19:26_3": "evaṁ sarīragandhena guṇagandhena ca sugandhaṁ,",
  "tika-s0403t19:26_4": "saradakāle antalikkhe ādiccamiva attano tejasā tapantaṁ,",
  "tika-s0403t19:26_5": "aṅgehi niccharantajutitāya aṅgīrasaṁ sambuddhaṁ passāti.",
  "tika-s0403t19:27_0": "Piṅgiyānīsuttavaṇṇanā niṭṭhitā.",
  "tika-s0403t19:28_0": "6. Mahāsupinasuttavaṇṇanā",
  "tika-s0403t19:29_0": "196.",
  "tika-s0403t19:29_1": "Chaṭṭhe dhātukkhobhakaraṇapaccayo nāma visabhāgabhesajjasenāsanāhārādipaccayo.",
  "tika-s0403t19:29_2": "Atthakāmatāya vā anatthakāmatāya vāti pasannā atthakāmatāya, kuddhā anatthakāmatāya.",
  "tika-s0403t19:29_3": "Atthāya vā anatthāya vāti sabhāvato bhavitabbāya atthāya vā anatthāya vā.",
  "tika-s0403t19:29_4": "Upasaṁharantīti attano devānubhāvena upanenti.",
  "tika-s0403t19:29_5": "Bodhisattamātā viya puttapaṭilābhanimittanti tadā kira pure puṇṇamāya sattamadivasato paṭṭhāya vigatasurāpānaṁ mālāgandhādivibhūtisampannaṁ nakkhattakīḷaṁ anubhavamānā bodhisattamātā sattame divase pātova uṭṭhāya gandhodakena nahāyitvā sabbālaṅkārabhūsitā varabhojanaṁ bhuñjitvā uposathaṅgāni adhiṭṭhāya sirigabbhaṁ pavisitvā sirisayane nipannā niddaṁ okkamamānā imaṁ supinaṁ addasa – cattāro kira naṁ mahārājāno sayaneneva saddhiṁ ukkhipitvā anotattadahaṁ netvā nahāpetvā dibbavatthaṁ nivāsetvā dibbagandhehi vilimpetvā dibbapupphāni piḷandhetvā tato avidūre rajatapabbato,",
  "tika-s0403t19:29_6": "tassa anto kanakavimānaṁ atthi,",
  "tika-s0403t19:29_7": "tasmiṁ pācīnato sīsaṁ katvā nipajjāpesuṁ.",
  "tika-s0403t19:29_8": "Atha bodhisatto setavaravāraṇo hutvā tato avidūre eko suvaṇṇapabbato,",
  "tika-s0403t19:29_9": "tattha caritvā tato oruyha rajatapabbataṁ āruhitvā kanakavimānaṁ pavisitvā mātaraṁ padakkhiṇaṁ katvā dakkhiṇapassaṁ phāletvā kucchiṁ paviṭṭhasadiso ahosi.",
  "tika-s0403t19:29_10": "Imaṁ supinaṁ sandhāya etaṁ vuttaṁ ‘‘bodhisattamātā viya puttapaṭilābhanimitta’’nti.",
  "tika-s0403t19:30_0": "Kosalarājāviya soḷasa supineti –",
  "tika-s0403t19:31_0": "‘‘Usabhā rukkhā gāviyo gavā ca,",
  "tika-s0403t19:32_0": "Asso kaṁso siṅgālī ca kumbho;",
  "tika-s0403t19:33_0": "Pokkharaṇī ca apākacandanaṁ,",
  "tika-s0403t19:34_0": "Lābūni sīdanti silāplavanti.",
  "tika-s0403t19:35_0": "‘‘Maṇḍūkiyo kaṇhasappe gilanti,",
  "tika-s0403t19:36_0": "Kākaṁ suvaṇṇā parivārayanti;",
  "tika-s0403t19:37_0": "Tasā vakā eḷakānaṁ bhayā hī’’ti. (jā. 1.1.77) –",
  "tika-s0403t19:38_0": "Ime soḷasa supine passanto kosalarājā viya.",
  "tika-s0403t19:39_0": "1.",
  "tika-s0403t19:39_1": "Ekadivasaṁ kira kosalamahārājā rattiṁ niddūpagato pacchimayāme soḷasa mahāsupine passi (jā. aṭṭha.",
  "tika-s0403t19:39_2": "1.1.76 mahāsupinajātakavaṇṇanā).",
  "tika-s0403t19:39_3": "Tattha cattāro añjanavaṇṇā kāḷausabhā ‘‘yujjhissāmā’’ti catūhi disāhi rājaṅgaṇaṁ āgantvā ‘‘usabhayuddhaṁ passissāmā’’ti mahājane sannipatite yujjhanākāraṁ dassetvā naditvā gajjitvā ayujjhitvāva paṭikkantā. Imaṁ paṭhamaṁ supinaṁ addasa.",
  "tika-s0403t19:40_0": "2.",
  "tika-s0403t19:40_1": "Khuddakā rukkhā ceva gacchā ca pathaviṁ bhinditvā vidatthimattampi ratanamattampi anuggantvāva pupphanti ceva phalanti ca. Imaṁ dutiyaṁ addasa.",
  "tika-s0403t19:41_0": "3.",
  "tika-s0403t19:41_1": "Gāviyo tadahujātānaṁ vacchānaṁ khīraṁ pivantiyo addasa. Ayaṁ tatiyo supino.",
  "tika-s0403t19:42_0": "4.",
  "tika-s0403t19:42_1": "Dhuravāhe ārohapariṇāhasampanne mahāgoṇe yugaparamparāya ayojetvā taruṇe godamme dhure yojente addasa.",
  "tika-s0403t19:42_2": "Te dhuraṁ vahituṁ asakkontā chaḍḍetvā aṭṭhaṁsu, sakaṭāni nappavattiṁsu. Ayaṁ catuttho supino.",
  "tika-s0403t19:43_0": "5.",
  "tika-s0403t19:43_1": "Ekaṁ ubhatomukhaṁ assaṁ addasa.",
  "tika-s0403t19:43_2": "Tassa ubhosu passesu yavasaṁ denti, so dvīhipi mukhehi khādati. Ayaṁ pañcamo supino.",
  "tika-s0403t19:44_0": "6.",
  "tika-s0403t19:44_1": "Mahājano satasahassagghanikaṁ suvaṇṇapātiṁ sammajjitvā ‘‘idha passāvaṁ karohī’’ti ekassa jarasiṅgālassa upanāmesi.",
  "tika-s0403t19:44_2": "Taṁ tattha passāvaṁ karontaṁ addasa. Ayaṁ chaṭṭho supino.",
  "tika-s0403t19:45_0": "7.",
  "tika-s0403t19:45_1": "Eko puriso rajjuṁ vaṭṭetvā pādamūle nikkhipati.",
  "tika-s0403t19:45_2": "Tena nisinnapīṭhassa heṭṭhā sayitā chātasiṅgālī tassa ajānantasseva taṁ khādati. Imaṁ sattamaṁ supinaṁ addasa.",
  "tika-s0403t19:46_0": "8.",
  "tika-s0403t19:46_1": "Rājadvāre bahūhi tucchakumbhehi parivāretvā ṭhapitaṁ ekaṁ mahantaṁ pūritakumbhaṁ addasa.",
  "tika-s0403t19:46_2": "Cattāropi pana vaṇṇā catūhi disāhi catūhi anudisāhi ca ghaṭehi udakaṁ ānetvā pūritakumbhameva pūrenti,",
  "tika-s0403t19:46_3": "pūritaṁ pūritaṁ udakaṁ uttaritvā palāyati.",
  "tika-s0403t19:46_4": "Tepi punappunaṁ tattheva udakaṁ āsiñcanti,",
  "tika-s0403t19:46_5": "tucchakumbhe olokentāpi natthi. Ayaṁ aṭṭhamo supino.",
  "tika-s0403t19:47_0": "9.",
  "tika-s0403t19:47_1": "Ekaṁ pañcapadumasañchannaṁ gambhīraṁ sabbatotitthaṁ pokkharaṇiṁ addasa.",
  "tika-s0403t19:47_2": "Samantato dvipadacatuppadā otaritvā tattha pānīyaṁ pivanti.",
  "tika-s0403t19:47_3": "Tassa majjhe gambhīraṭṭhāne udakaṁ āvilaṁ,",
  "tika-s0403t19:47_4": "tīrappadese dvipadacatuppadānaṁ akkamanaṭṭhāne acchaṁ vippasannamanāvilaṁ. Ayaṁ navamo supino.",
  "tika-s0403t19:48_0": "10.",
  "tika-s0403t19:48_1": "Ekissāyeva kumbhiyā paccamānaṁ odanaṁ apākaṁ addasa.",
  "tika-s0403t19:48_2": "‘‘Apāka’’nti vicāretvā vibhajitvā ṭhapitaṁ viya tīhākārehi paccamānaṁ ekasmiṁ passe atikilinno hoti, ekasmiṁ uttaṇḍulo, ekasmiṁ supakkoti. Ayaṁ dasamo supino.",
  "tika-s0403t19:49_0": "11.",
  "tika-s0403t19:49_1": "Satasahassagghanakaṁ candanasāraṁ pūtitakkena vikkiṇante addasa. Ayaṁ ekādasamo supino.",
  "tika-s0403t19:50_0": "12.",
  "tika-s0403t19:50_1": "Tucchalābūni udake sīdantāni addasa. Ayaṁ dvādasamo supino.",
  "tika-s0403t19:51_0": "13.",
  "tika-s0403t19:51_1": "Mahantamahantā kūṭāgārappamāṇā ghanasilā nāvā viya udake plavamānā addasa. Ayaṁ terasamo supino.",
  "tika-s0403t19:52_0": "14.",
  "tika-s0403t19:52_1": "Khuddakamadhukapupphappamāṇā maṇḍūkiyo mahante kaṇhasappe vegena anubandhitvā uppalanāḷe viya chinditvā maṁsaṁ khāditvā gilantiyo addasa. Ayaṁ cuddasamo supino.",
  "tika-s0403t19:53_0": "15.",
  "tika-s0403t19:53_1": "Dasahi asaddhammehi samannāgataṁ gāmagocaraṁ kākaṁ kañcanavaṇṇavaṇṇatāya ‘‘suvaṇṇā’’ti laddhanāme suvaṇṇarājahaṁse parivārente addasa. Ayaṁ pannarasamo supino.",
  "tika-s0403t19:54_0": "16. Pubbe dīpino eḷake khādanti.",
  "tika-s0403t19:54_1": "Te pana eḷake dīpino anubandhitvā muramurāti khādante addasa.",
  "tika-s0403t19:54_2": "Athaññe tasā vakā eḷake dūratova disvā tasitā tāsappattā hutvā eḷakānaṁ bhayā palāyitvā gumbagahanāni pavisitvā nilīyiṁsu. Ayaṁ soḷasamo supino.",
  "tika-s0403t19:55_0": "1. Tattha adhammikānaṁ rājūnaṁ,",
  "tika-s0403t19:55_1": "adhammikānañca manussānaṁ kāle loke viparivattamāne kusale osanne akusale ussanne lokassa parihānakāle devo na sammā vasissati, meghapādā pacchijjissanti, sassāni milāyissanti, dubbhikkhaṁ bhavissati,",
  "tika-s0403t19:55_2": "vassitukāmā viya catūhi disāhi meghā uṭṭhahitvā itthikāhi ātape patthaṭānaṁ vīhiādīnaṁ temanabhayena antopavesitakāle purisesu kudālapiṭake ādāya āḷibandhanatthāya nikkhantesu vassanākāraṁ dassetvā gajjitvā vijjulatā nicchāretvā usabhā viya ayujjhitvā avassitvāva palāyissanti. Ayaṁ paṭhamassa vipāko.",
  "tika-s0403t19:56_0": "2.",
  "tika-s0403t19:56_1": "Lokassa parihīnakāle manussānaṁ parittāyukakāle sattā tibbarāgā bhavissanti,",
  "tika-s0403t19:56_2": "asampattavayāva kumāriyo purisantaraṁ gantvā utuniyo ceva gabbhiniyo ca hutvā puttadhītāhi vaḍḍhissanti.",
  "tika-s0403t19:56_3": "Khuddakarukkhānaṁ pupphaṁ viya hi tāsaṁ utunibhāvo,",
  "tika-s0403t19:56_4": "phalaṁ viya ca puttadhītaro bhavissanti. Ayaṁ dutiyassa vipāko.",
  "tika-s0403t19:57_0": "3.",
  "tika-s0403t19:57_1": "Manussānaṁ jeṭṭhāpacāyikakammassa naṭṭhakāle sattā mātāpitūsu vā sassusasuresu vā lajjaṁ anupaṭṭhapetvā sayameva kuṭumbaṁ saṁvidahantāva ghāsacchādanamattampi mahallakānaṁ dātukāmā dassanti, adātukāmā na dassanti.",
  "tika-s0403t19:57_2": "Mahallakā anāthā hutvā asayaṁvasī dārake ārādhetvā jīvissanti tadahujātānaṁ vacchakānaṁ khīraṁ pivantiyo mahāgāviyo viya. Ayaṁ tatiyassa vipāko.",
  "tika-s0403t19:58_0": "4.",
  "tika-s0403t19:58_1": "Adhammikarājūnaṁ kāle adhammikarājāno paṇḍitānaṁ paveṇikusalānaṁ kammanittharaṇasamatthānaṁ mahāmattānaṁ yasaṁ na dassanti,",
  "tika-s0403t19:58_2": "dhammasabhāyaṁ vinicchayaṭṭhānepi paṇḍite vohārakusale mahallake amacce na ṭhapessanti,",
  "tika-s0403t19:58_3": "tabbiparītānaṁ pana taruṇataruṇānaṁ yasaṁ dassanti,",
  "tika-s0403t19:58_4": "tathārūpe eva ca vinicchayaṭṭhāne ṭhapessanti.",
  "tika-s0403t19:58_5": "Te rājakammāni ceva yuttāyuttañca ajānantā neva taṁ yasaṁ ukkhipituṁ sakkhissanti, na rājakammāni nittharituṁ.",
  "tika-s0403t19:58_6": "Te asakkontā kammadhuraṁ chaḍḍessanti,",
  "tika-s0403t19:58_7": "mahallakāpi paṇḍitāmaccā yasaṁ alabhantā kiccāni nittharituṁ samatthāpi ‘‘kiṁ amhākaṁ etehi, mayaṁ bāhirakā jātā,",
  "tika-s0403t19:58_8": "abbhantarikā taruṇadārakā jānissantī’’ti uppannāni kammāni na karissanti.",
  "tika-s0403t19:58_9": "Evaṁ sabbathāpi tesaṁ rājūnaṁ hāniyeva bhavissati,",
  "tika-s0403t19:58_10": "dhuraṁ vahituṁ asamatthānaṁ vacchadammānaṁ dhure yojitakālo viya dūravāhānañca mahāgoṇānaṁ yugaparamparāya ayojitakālo viya bhavissati. Ayaṁ catutthassa vipāko.",
  "tika-s0403t19:59_0": "5.",
  "tika-s0403t19:59_1": "Adhammikarājakāleyeva adhammikabālarājāno adhammike lolamanusse vinicchaye ṭhapessanti,",
  "tika-s0403t19:59_2": "te pāpapuññesu anādarā bālā sabhāyaṁ nisīditvā vinicchayaṁ dentā ubhinnampi atthapaccatthikānaṁ hatthato lañjaṁ gahetvā khādissanti asso viya dvīhi mukhehi yavasaṁ. Ayaṁ pañcamassa vipāko.",
  "tika-s0403t19:60_0": "6.",
  "tika-s0403t19:60_1": "Adhammikāyeva vijātirājāno jātisampannānaṁ kulaputtānaṁ āsaṅkāya yasaṁ na dassanti, akulīnānaṁyeva dassanti.",
  "tika-s0403t19:60_2": "Evaṁ mahākulāni duggatāni bhavissanti, lāmakakulāni issarāni.",
  "tika-s0403t19:60_3": "Te ca kulīnapurisā jīvituṁ asakkontā ‘‘ime nissāya jīvissāmā’’ti akulīnānaṁ dhītaro dassanti,",
  "tika-s0403t19:60_4": "iti tāsaṁ kuladhītānaṁ akulīnehi saddhiṁ saṁvāso jarasiṅgālassa suvaṇṇapātiyaṁ passāvakaraṇasadiso bhavissati. Ayaṁ chaṭṭhassa vipāko.",
  "tika-s0403t19:61_0": "7.",
  "tika-s0403t19:61_1": "Gacchante gacchante kāle itthiyo purisalolā surālolā alaṅkāralolā visikhālolā āmisalolā bhavissanti dussīlā durācārā.",
  "tika-s0403t19:61_2": "Tā sāmikehi kasigorakkhādīni kammāni katvā kicchena kasirena sambhataṁ dhanaṁ jārehi saddhiṁ suraṁ pivantiyo mālāgandhavilepanaṁ dhārayamānā antogehe accāyikampi kiccaṁ anoloketvā gehaparikkhepassa uparibhāgenapi chiddaṭṭhānehipi jāre upadhārayamānā sve vapitabbayuttakaṁ bījampi koṭṭetvā yāgubhattakhajjakāni pacitvā khādamānā vilumpissanti heṭṭhāpīṭhake nipannachātasiṅgālī viya vaṭṭetvā vaṭṭetvā pādamūle nikkhittarajjuṁ. Ayaṁ sattamassa vipāko.",
  "tika-s0403t19:62_0": "8.",
  "tika-s0403t19:62_1": "Gacchante gacchante kāle loko parihāyissati, raṭṭhaṁ nirojaṁ bhavissati,",
  "tika-s0403t19:62_2": "rājāno duggatā kapaṇā bhavissanti. Yo issaro bhavissati,",
  "tika-s0403t19:62_3": "tassa bhaṇḍāgāre satasahassamattā bhavissanti.",
  "tika-s0403t19:62_4": "Te evaṁduggatā sabbe jānapade attanova kammaṁ kāressanti,",
  "tika-s0403t19:62_5": "upaddutā manussā sake kammante chaḍḍetvā rājūnaṁyeva atthāya pubbaṇṇāparaṇṇāni vapantā rakkhantā lāyantā maddantā pavesentā ucchukkhettāni karontā yantāni vāhentā phāṇitādīni pacantā pupphārāme phalārāme ca karontā tattha tattha nipphannāni pubbaṇṇādīni āharitvā rañño koṭṭhāgārameva pūressanti.",
  "tika-s0403t19:62_6": "Attano gehesu tucchakoṭṭhe olokentāpi na bhavissanti,",
  "tika-s0403t19:62_7": "tucchakumbhe anoloketvā pūritakumbhapūraṇasadisameva bhavissati. Ayaṁ aṭṭhamassa vipāko.",
  "tika-s0403t19:63_0": "9.",
  "tika-s0403t19:63_1": "Gacchante gacchante kāle rājāno adhammikā bhavissanti,",
  "tika-s0403t19:63_2": "chandādivasena agatiṁ gacchantā rajjaṁ kāressanti,",
  "tika-s0403t19:63_3": "dhammena vinicchayaṁ nāma na dassanti lañjavittakā bhavissanti dhanalolā,",
  "tika-s0403t19:63_4": "raṭṭhavāsikesu tesaṁ khantimettānuddayā nāma na bhavissanti,",
  "tika-s0403t19:63_5": "kakkhaḷā pharusā ucchuyante ucchubhaṇḍikā viya manusse pīḷentā nānappakāraṁ baliṁ uppādetvā dhanaṁ gaṇhissanti.",
  "tika-s0403t19:63_6": "Manussā balipīḷitā kiñci dātuṁ asakkontā gāmanigamādayo chaḍḍetvā paccantaṁ gantvā vāsaṁ kappessanti.",
  "tika-s0403t19:63_7": "Majjhimajanapado suñño bhavissati,",
  "tika-s0403t19:63_8": "paccanto ghanavāso seyyathāpi pokkharaṇiyā majjhe udakaṁ āvilaṁ pariyante vippasannaṁ. Ayaṁ navamassa vipāko.",
  "tika-s0403t19:64_0": "10.",
  "tika-s0403t19:64_1": "Gacchante gacchante kāle rājāno adhammikā bhavissanti,",
  "tika-s0403t19:64_2": "tesu adhammikesu rājayuttāpi brāhmaṇagahapatikāpi negamajānapadāpīti samaṇabrāhmaṇe upādāya sabbe manussā adhammikā bhavissanti. Tato tesaṁ ārakkhadevatā, balipaṭiggāhikadevatā, rukkhadevatā,",
  "tika-s0403t19:64_3": "ākāsaṭṭhadevatāti evaṁ devatāpi adhammikā bhavissanti.",
  "tika-s0403t19:64_4": "Adhammikarājūnaṁ rajje vātā visamā kharā vāyissanti,",
  "tika-s0403t19:64_5": "te ākāsaṭṭhakavimānāni kampessanti.",
  "tika-s0403t19:64_6": "Tesu kampitesu devatā kupitā devaṁ vassituṁ na dassanti.",
  "tika-s0403t19:64_7": "Vassamānopi sakalaraṭṭhe ekappahāreneva na vassissati,",
  "tika-s0403t19:64_8": "vassamānopi sabbattha kasikammassa vā vappakammassa vā upakāro hutvā na vassissati. Yathā ca raṭṭhe,",
  "tika-s0403t19:64_9": "evaṁ janapadepi gāmepi ekataḷākasarepi ekappahārena na vassissati,",
  "tika-s0403t19:64_10": "taḷākassa uparibhāge vassanto heṭṭhābhāge na vassissati,",
  "tika-s0403t19:64_11": "heṭṭhā vassanto upari na vassissati.",
  "tika-s0403t19:64_12": "Ekasmiṁ bhāge sassaṁ ativassena nassissati,",
  "tika-s0403t19:64_13": "ekasmiṁ avassanena milāyissati,",
  "tika-s0403t19:64_14": "ekasmiṁ sammā vassamāno sampādessati.",
  "tika-s0403t19:64_15": "Evaṁ ekassa rañño rajje vuttasassā vipāko.",
  "tika-s0403t19:64_16": "Tippakārā bhavissanti ekakumbhiyā odano viya. Ayaṁ dasamassa vipāko.",
  "tika-s0403t19:65_0": "11.",
  "tika-s0403t19:65_1": "Gacchante gacchanteyeva kāle sāsane parihāyante paccayalolā alajjikā bahū bhikkhū bhavissanti.",
  "tika-s0403t19:65_2": "Te bhagavatā paccayaloluppaṁ nimmathetvā kathitadhammadesanaṁ cīvarādicatupaccayahetu paresaṁ desessanti.",
  "tika-s0403t19:65_3": "Paccayehi mucchitvā nittharaṇapakkhe ṭhitā nibbānābhimukhaṁ katvā desetuṁ na sakkhissanti.",
  "tika-s0403t19:65_4": "Kevalaṁ ‘‘padabyañjanasampattiñceva madhurasaddañca sutvā mahagghāni cīvarādīni dassanti’’iccevaṁ desessanti.",
  "tika-s0403t19:65_5": "Apare antaravīthicatukkarājadvārādīsu nisīditvā kahāpaṇaaḍḍhakahāpaṇapādamāsakarūpādīnipi nissāya desessanti.",
  "tika-s0403t19:65_6": "Iti bhagavatā nibbānagghanakaṁ katvā desitaṁ dhammaṁ catupaccayatthāya ceva kahāpaṇādiatthāya ca vikkiṇitvā desentā satasahassagghanakaṁ candanasāraṁ pūtitakkena vikkiṇantā viya bhavissanti. Ayaṁ ekādasamassa vipāko.",
  "tika-s0403t19:66_0": "12.",
  "tika-s0403t19:66_1": "Adhammikarājakāle loke viparivattanteyeva rājāno jātisampannānaṁ kulaputtānaṁ yasaṁ na dassanti, akulīnānaññeva dassanti. Te issarā bhavissanti, itarā daliddā.",
  "tika-s0403t19:66_2": "Rājasammukhepi rājadvārepi amaccasammukhepi vinicchayaṭṭhānepi tucchalābusadisānaṁ akulīnānaṁyeva kathā osīditvā ṭhitā viya niccalā suppatiṭṭhitā bhavissati.",
  "tika-s0403t19:66_3": "Saṅghasannipātepi saṅghakammagaṇakammaṭṭhānesu ceva pattacīvarapariveṇādivinicchayaṭṭhānesu ca dussīlānaṁ pāpapuggalānaṁyeva kathā niyyānikā bhavissati,",
  "tika-s0403t19:66_4": "na lajjibhikkhūnanti evaṁ sabbatthāpi tucchalābūnaṁ sīdanakālo viya bhavissati. Ayaṁ dvādasamassa vipāko.",
  "tika-s0403t19:67_0": "13.",
  "tika-s0403t19:67_1": "Tādiseyeva kāle adhammikarājāno akulīnānaṁ yasaṁ dassanti. Te issarā bhavissanti, kulīnā duggatā.",
  "tika-s0403t19:67_2": "Tesu na keci gāravaṁ karissanti, itaresuyeva karissanti.",
  "tika-s0403t19:67_3": "Rājasammukhe vā amaccasammukhe vā vinicchayaṭṭhāne vā vinicchayakusalānaṁ ghanasilāsadisānaṁ kulaputtānaṁ kathā na ogāhitvā patiṭṭhahissati.",
  "tika-s0403t19:67_4": "Tesu kathentesu ‘‘kiṁ ime kathentī’’ti itare parihāsameva karissanti.",
  "tika-s0403t19:67_5": "Bhikkhusannipātepi vuttappakāresu ṭhānesu neva pesale bhikkhū garukātabbe maññissanti,",
  "tika-s0403t19:67_6": "nāpi nesaṁ kathā pariyogāhitvā patiṭṭhahissati,",
  "tika-s0403t19:67_7": "silānaṁ plavanakālo viya bhavissati. Ayaṁ terasamassa vipāko.",
  "tika-s0403t19:68_0": "14.",
  "tika-s0403t19:68_1": "Loke parihāyanteyeva manussā tibbarāgādijātikā kilesānuvattakā hutvā taruṇānaṁ attano bhariyānaṁ vase vattissanti.",
  "tika-s0403t19:68_2": "Gehe dāsakammakārādayopi gomahiṁsādayopi hiraññasuvaṇṇampi sabbaṁ tāsaṁyeva āyattaṁ bhavissati.",
  "tika-s0403t19:68_3": "‘‘Asukaṁ hiraññasuvaṇṇaṁ vā paricchadādijātaṁ vā kaha’’nti vutte ‘‘yattha vā tattha vā hotu, kiṁ tuyhiminā byāpārena,",
  "tika-s0403t19:68_4": "tvaṁ mayhaṁ ghare santaṁ vā asantaṁ vā jānitukāmo jāto’’ti vatvā nānappakārehi akkositvā mukhasattīhi koṭṭetvā dāsaceṭake viya vase katvā attano issariyaṁ pavattessanti.",
  "tika-s0403t19:68_5": "Evaṁ madhukapupphappamāṇānaṁ maṇḍūkīnaṁ āsivise kaṇhasappe gilanakālo viya bhavissati. Ayaṁ cuddasamassa vipāko.",
  "tika-s0403t19:69_0": "15.",
  "tika-s0403t19:69_1": "Dubbalarājakāle pana rājāno hatthisippādīsu akusalā yuddhesu avisāradā bhavissanti.",
  "tika-s0403t19:69_2": "Te attano rājādhipaccaṁ āsaṅkamānā samānajātikānaṁ kulaputtānaṁ issariyaṁ adatvā attano pādamūlikanahāpanakappakādīnaṁ dassanti.",
  "tika-s0403t19:69_3": "Jātigottasampannā kulaputtā rājakule patiṭṭhaṁ alabhamānā jīvikaṁ kappetuṁ asamatthā hutvā issariye ṭhite jātigottahīne akulīne upaṭṭhahantā vicarissanti,",
  "tika-s0403t19:69_4": "suvaṇṇarājahaṁsehi kākassa parivāritakālo viya bhavissati. Ayaṁ pannarasamassa vipāko.",
  "tika-s0403t19:70_0": "16.",
  "tika-s0403t19:70_1": "Adhammikarājakāleyeva ca akulīnāva rājavallabhā issarā bhavissanti, kulīnā apaññātā duggatā.",
  "tika-s0403t19:70_2": "Te rājānaṁ attano kathaṁ gāhāpetvā vinicchayaṭṭhānādīsu balavanto hutvā dubbalānaṁ paveṇiāgatāni khettavatthādīni ‘‘amhākaṁ santakānī’’ti abhiyuñjitvā te ‘‘na tumhākaṁ,",
  "tika-s0403t19:70_3": "amhāka’’nti āgantvā vinicchayaṭṭhānādīsu vivadante vettalatādīhi paharāpetvā gīvāyaṁ gahetvā apakaḍḍhāpetvā ‘‘attano pamāṇaṁ na jānātha, amhehi saddhiṁ vivadatha,",
  "tika-s0403t19:70_4": "idāni vo paharāpetvā rañño kathetvā hatthapādacchedādīni kāressāmā’’ti santajjessanti.",
  "tika-s0403t19:70_5": "Te tesaṁ bhayena attano santakāni vatthūni ‘‘tumhākaṁyeva tāni,",
  "tika-s0403t19:70_6": "gaṇhathā’’ti niyyātetvā attano gehāni pavisitvā bhītā nipajjissanti.",
  "tika-s0403t19:70_7": "Pāpabhikkhūpi pesale bhikkhū yathāruci viheṭhessanti.",
  "tika-s0403t19:70_8": "Pesalā bhikkhū paṭisaraṇaṁ alabhamānā araññaṁ pavisitvā gahanaṭṭhānesu nilīyissanti.",
  "tika-s0403t19:70_9": "Evaṁ hīnajaccehi ceva pāpabhikkhūhi ca upaddutānaṁ jātimantakulaputtānañceva pesalabhikkhūnañca eḷakānaṁ bhayena tasavakānaṁ palāyanakālo viya bhavissati. Ayaṁ soḷasamassa vipāko.",
  "tika-s0403t19:70_10": "Evaṁ tassa tassa anatthassa pubbanimittabhūte soḷasa mahāsupine passi.",
  "tika-s0403t19:70_11": "Tena vuttaṁ ‘‘kosalarājā viya soḷasa supine’’ti.",
  "tika-s0403t19:70_12": "Ettha ca pubbanimittato attano atthānatthanimittaṁ supinaṁ passanto attano kammānubhāvena passati.",
  "tika-s0403t19:70_13": "Kosalarājā viya lokassa atthānatthanimittaṁ supinaṁ passanto pana sabbasattasādhāraṇakammānubhāvena passatīti veditabbaṁ.",
  "tika-s0403t19:71_0": "Kuddhā hi devatāti mahānāgavihāre mahātherassa kuddhā devatā viya.",
  "tika-s0403t19:71_1": "Rohaṇe kira mahānāgavihāre mahāthero bhikkhusaṅghaṁ anapaloketvāva ekaṁ nāgarukkhaṁ chindāpesi.",
  "tika-s0403t19:71_2": "Rukkhe adhivatthā devatā therassa kuddhā paṭhamameva naṁ saccasupinena palobhetvā pacchā ‘‘ito te sattadivasamatthake upaṭṭhāko rājā marissatī’’ti supine ārocesi.",
  "tika-s0403t19:71_3": "Thero taṁ kathaṁ āharitvā rājorodhānaṁ ācikkhi.",
  "tika-s0403t19:71_4": "Tā ekappahāreneva mahāviravaṁ viraviṁsu. Rājā ‘‘kiṁ eta’’nti pucchi.",
  "tika-s0403t19:71_5": "Tā ‘‘evaṁ therena vutta’’nti ārocayiṁsu.",
  "tika-s0403t19:71_6": "Rājā divasaṁ gaṇāpetvā sattāhe vītivatte therassa hatthapāde chindāpesi.",
  "tika-s0403t19:71_7": "Ekantaṁ saccameva hotīti phalassa saccabhāvato vuttaṁ,",
  "tika-s0403t19:71_8": "dassanaṁ pana vipallatthameva .",
  "tika-s0403t19:71_9": "Teneva pahīnavipallāsā pubbanimittabhūtampi supinaṁ na passanti.",
  "tika-s0403t19:71_10": "Dvīhi tīhipi kāraṇehi kadāci supinaṁ passatīti āha ‘‘saṁsaggabhedato’’ti.",
  "tika-s0403t19:71_11": "‘‘Asekhā na passanti pahīnavipallāsattā’’ti vacanato catunnampi kāraṇānaṁ vipallāsā eva mūlakāraṇanti daṭṭhabbaṁ.",
  "tika-s0403t19:72_0": "Tanti supinakāle pavattaṁ bhavaṅgacittaṁ.",
  "tika-s0403t19:72_1": "Rūpanimittādiārammaṇanti kammakammanimittagatinimittato aññaṁ rūpanimittādiārammaṇaṁ na hoti.",
  "tika-s0403t19:72_2": "Īdisānīti paccakkhato anubhūtapubbaparikappitarūpādiārammaṇāni ceva rāgādisampayuttāni ca.",
  "tika-s0403t19:72_3": "Sabbohārikacittenāti pakaticittena.",
  "tika-s0403t19:73_0": "Dvīhi antehi muttoti kusalākusalasaṅkhātehi dvīhi antehi mutto.",
  "tika-s0403t19:73_1": "Āvajjanatadārammaṇakkhaṇeti idaṁ yāva tadārammaṇuppatti,",
  "tika-s0403t19:73_2": "tāva pavattacittavāraṁ sandhāya vuttaṁ.",
  "tika-s0403t19:73_3": "‘‘Supineneva diṭṭhaṁ viya me,",
  "tika-s0403t19:73_4": "sutaṁ viya meti kathanakāle pana abyākatoyeva āvajjanamattasseva uppajjanato’’ti vadanti.",
  "tika-s0403t19:73_5": "Evaṁ vadantehi pañcadvāre dutiyamoghavāre viya manodvārepi āvajjanaṁ dvattikkhattuṁ uppajjitvā javanaṭṭhāne ṭhatvā bhavaṅgaṁ otaratīti adhippetanti daṭṭhabbaṁ ekacittakkhaṇikassa āvajjanassa uppattiyaṁ ‘‘diṭṭhaṁ viya me,",
  "tika-s0403t19:73_6": "sutaṁ viya me’’ti kappanāya asambhavato.",
  "tika-s0403t19:73_7": "Ettha ca ‘‘supinantepi tadārammaṇavacanato paccuppannavasena atītavasena vā sabhāvadhammā supinante ārammaṇaṁ hontī’’ti vadanti.",
  "tika-s0403t19:73_8": "‘‘Yadipi supinante vibhūtaṁ hutvā upaṭṭhite rūpādivatthumhi tadārammaṇaṁ vuttaṁ,",
  "tika-s0403t19:73_9": "tathāpi supinante upaṭṭhitanimittassa parikappavasena gahetabbatāya dubbalabhāvato dubbalavatthukattāti vutta’’nti vadanti.",
  "tika-s0403t19:73_10": "Keci pana ‘‘karajakāyassa nirussāhasantabhāvappattito tannissitahadayavatthu na suppasannaṁ hoti,",
  "tika-s0403t19:73_11": "tato tannissitāpi cittappavatti na suppasannā asuppasannavaṭṭinissitadīpappabhā viya,",
  "tika-s0403t19:73_12": "tasmā dubbalavatthukattāti ettha dubbalahadayavatthukattā’’ti atthaṁ vadanti.",
  "tika-s0403t19:73_13": "Vīmaṁsitvā yuttataraṁ gahetabbaṁ.",
  "tika-s0403t19:74_0": "Supinantacetanāti manodvārikajavanavasena pavattā supinantacetanā.",
  "tika-s0403t19:74_1": "Supinañhi passanto manodvārikeneva javanena passati, na pañcadvārikena.",
  "tika-s0403t19:74_2": "Paṭibujjhanto ca manodvārikeneva paṭibujjhati, na pañcadvārikena.",
  "tika-s0403t19:74_3": "Niddāyantassa hi mahāvaṭṭiṁ jāletvā dīpe cakkhusamīpaṁ upanīte paṭhamaṁ cakkhudvārikaṁ āvajjanaṁ bhavaṅgaṁ na āvaṭṭeti, manodvārikameva āvaṭṭeti.",
  "tika-s0403t19:74_4": "Atha javanaṁ javitvā bhavaṅgaṁ otarati.",
  "tika-s0403t19:74_5": "Dutiyavāre cakkhudvārikaāvajjanaṁ bhavaṅgaṁ āvaṭṭeti ,",
  "tika-s0403t19:74_6": "tato cakkhuviññāṇādīni javanapariyosānāni pavattanti,",
  "tika-s0403t19:74_7": "tadanantaraṁ bhavaṅgaṁ pavattati.",
  "tika-s0403t19:74_8": "Tatiyavāre manodvārikaāvajjanena bhavaṅge āvaṭṭite manodvārikajavanaṁ javati.",
  "tika-s0403t19:74_9": "Tena cittena ‘‘kiṁ ayaṁ imasmiṁ ṭhāne āloko’’ti jānāti.",
  "tika-s0403t19:74_10": "Tathā niddāyantassa kaṇṇasamīpe tūriyesu paggahitesu ,",
  "tika-s0403t19:74_11": "ghānasamīpe sugandhesu vā duggandhesu vā pupphesu upanītesu,",
  "tika-s0403t19:74_12": "mukhe sappimhi vā phāṇite vā pakkhitte,",
  "tika-s0403t19:74_13": "piṭṭhiyaṁ pāṇinā pahāre dinne paṭhamaṁ sotadvārikādīni āvajjanāni bhavaṅgaṁ na āvaṭṭenti, manodvārikameva āvaṭṭeti,",
  "tika-s0403t19:74_14": "atha javanaṁ javitvā bhavaṅgaṁ otarati.",
  "tika-s0403t19:74_15": "Dutiyavāre sotadvārikādīni āvajjanāni bhavaṅgaṁ āvaṭṭenti,",
  "tika-s0403t19:74_16": "tato sotaghānajivhākāyaviññāṇādīni javanapariyosānāni pavattanti,",
  "tika-s0403t19:74_17": "tadanantaraṁ bhavaṅgaṁ vattati.",
  "tika-s0403t19:74_18": "Tatiyavāre manodvārikaāvajjanena bhavaṅge āvaṭṭite manodvārikajavanaṁ javati,",
  "tika-s0403t19:74_19": "tena cittena ñatvā ‘‘kiṁ ayaṁ imasmiṁ ṭhāne saddo,",
  "tika-s0403t19:74_20": "saṅkhasaddo bherisaddo’’ti vā ‘‘kiṁ ayaṁ imasmiṁ ṭhāne gandho,",
  "tika-s0403t19:74_21": "mūlagandho’’ti vā ‘‘kiṁ idaṁ mayhaṁ mukhaṁ pakkhittaṁ,",
  "tika-s0403t19:74_22": "sappīti vā phāṇita’’nti vā ‘‘kenamhi piṭṭhiyaṁ pahaṭo,",
  "tika-s0403t19:74_23": "atibaddho me pahāro’’ti vā vattā hoti.",
  "tika-s0403t19:74_24": "Evaṁ manodvārikajavaneneva paṭibujjhati, na pañcadvārikena. Supinampi teneva passati, na pañcadvārikena. Sesamettha suviññeyyameva.",
  "tika-s0403t19:75_0": "Mahāsupinasuttavaṇṇanā niṭṭhitā.",
  "tika-s0403t19:76_0": "7. Vassasuttavaṇṇanā",
  "tika-s0403t19:77_0": "197.",
  "tika-s0403t19:77_1": "Sattame utusamuṭṭhānanti vassike cattāro māse uppannaṁ.",
  "tika-s0403t19:77_2": "Akālepīti cittavesākhamāsesupi.",
  "tika-s0403t19:77_3": "Vassavalāhakadevaputtānañhi attano ratiyā kīḷitukāmatācitte uppanne akālepi devo vassati.",
  "tika-s0403t19:77_4": "Tatridaṁ vatthu – eko kira vassavalāhakadevaputto vākarakuṭakavāsikhīṇāsavattherassa santikaṁ gantvā vanditvā aṭṭhāsi. Thero ‘‘kosi tva’’nti pucchi. Ahaṁ, bhante, vassavalāhakadevaputtoti.",
  "tika-s0403t19:77_5": "Tumhākaṁ kira cittena devo vassatīti. Āma, bhanteti. Passitukāmā mayanti. Temissatha, bhanteti.",
  "tika-s0403t19:77_6": "Meghasīsaṁ vā gajjitaṁ vā na paññāyati, kathaṁ temissāmāti. Bhante,",
  "tika-s0403t19:77_7": "amhākaṁ cittena devo vassati, tumhe paṇṇasālaṁ pavisathāti. ‘‘Sādhu,",
  "tika-s0403t19:77_8": "devaputtā’’ti pāde dhovitvā paṇṇasālaṁ pāvisi.",
  "tika-s0403t19:77_9": "Devaputto tasmiṁ pavisanteyeva ekaṁ gītaṁ gāyitvā hatthaṁ ukkhipi,",
  "tika-s0403t19:77_10": "samantā tiyojanaṭṭhānaṁ ekameghaṁ ahosi.",
  "tika-s0403t19:77_11": "Thero addhatinto paṇṇasālaṁ paviṭṭhoti.",
  "tika-s0403t19:78_0": "Vassasuttavaṇṇanā niṭṭhitā.",
  "tika-s0403t19:79_0": "8-9. Vācāsuttādivaṇṇanā",
  "tika-s0403t19:80_0": "198-9. Aṭṭhame aṅgehīti kāraṇehi.",
  "tika-s0403t19:80_1": "Aṅgīyanti hetubhāvena ñāyantīti aṅgāni, kāraṇāni. Kāraṇatthe ca aṅga-saddo.",
  "tika-s0403t19:80_2": "Pañcahīti hetumhi nissakkavacanaṁ.",
  "tika-s0403t19:80_3": "Samannāgatāti samanuāgatā pavattā yuttā ca. Vācāti samullapana-vācā.",
  "tika-s0403t19:80_4": "Yā ‘‘vācā girā byappatho’’ti (dha. sa. 636) ca, ‘‘nelā kaṇṇasukhā’’ti (dī. ni. 1.9) ca āgacchati.",
  "tika-s0403t19:80_5": "Yā pana ‘‘vācāya ce kataṁ kamma’’nti (dha. sa. aṭṭha.",
  "tika-s0403t19:80_6": "1 kāyakammadvāra) evaṁ viññatti ca,",
  "tika-s0403t19:80_7": "‘‘yā catūhi vacīduccaritehi ārati…pe… ayaṁ vuccati sammāvācā’’ti (dha. sa. 299) evaṁ virati ca, ‘‘pharusavācā, bhikkhave,",
  "tika-s0403t19:80_8": "āsevitā bhāvitā bahulīkatā nirayasaṁvattanikā hotī’’ti (a. ni.",
  "tika-s0403t19:80_9": "8.40) evaṁ cetanā ca vācāti āgatā, na sā idha adhippetā. Kasmā? Abhāsitabbato. ‘‘Subhāsitā hoti, no dubbhāsitā’’ti hi vuttaṁ. Subhāsitāti suṭṭhu bhāsitā. Tenassā atthāvahataṁ dīpeti.",
  "tika-s0403t19:80_10": "Anavajjāti rāgādiavajjarahitā.",
  "tika-s0403t19:80_11": "Imināssa kāraṇasuddhiṁ agatigamanādippavattadosābhāvañca dīpeti.",
  "tika-s0403t19:80_12": "Rāgadosādivimuttañhi yaṁ bhāsato anurodhavivajjanato agatigamanaṁ durasamussitamevāti. Ananuvajjāti anuvādavimuttā.",
  "tika-s0403t19:80_13": "Imināssā sabbākārasampattiṁ dīpeti.",
  "tika-s0403t19:80_14": "Sati hi sabbākārasampattiyaṁ ananuvajjatāti. Viññūnanti paṇḍitānaṁ.",
  "tika-s0403t19:80_15": "Tena nindāpasaṁsāsu bālā appamāṇāti dīpeti.",
  "tika-s0403t19:81_0": "Imehi khotiādīni tāni aṅgāni paccakkhato dassento taṁ vācaṁ nigameti.",
  "tika-s0403t19:81_1": "Yañca aññe paṭiññādīhi avayavehi, nāmādīhi padehi,",
  "tika-s0403t19:81_2": "liṅgavacanavibhattikālakārakasampattīhi ca samannāgataṁ musāvādādivācampi subhāsitanti maññanti, taṁ paṭisedheti.",
  "tika-s0403t19:81_3": "Avayavādisamannāgatāpi hi tathārūpī vācā dubbhāsitāva hoti attano ca paresañca anatthāvahattā.",
  "tika-s0403t19:81_4": "Imehi pana pañcahaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi hoti,",
  "tika-s0403t19:81_5": "tathāpi subhāsitāva lokiyalokuttarahitasukhāvahattā.",
  "tika-s0403t19:81_6": "Tathā hi maggapasse sassaṁ rakkhantiyā sīhaḷaceṭikāya sīhaḷakeneva jātijarāmaraṇayuttaṁ gītikaṁ gāyantiyā saddaṁ sutvā maggaṁ gacchantā saṭṭhimattā vipassakabhikkhū arahattaṁ pāpuṇiṁsu.",
  "tika-s0403t19:82_0": "Tathā tisso nāma āraddhavipassako bhikkhu padumassarasamīpena gacchanto padumassare padumāni bhañjitvā –",
  "tika-s0403t19:83_0": "‘‘Pātova phullitakokanadaṁ,",
  "tika-s0403t19:84_0": "Sūriyālokena bhijjiyate;",
  "tika-s0403t19:85_0": "Evaṁ manussattaṁ gatā sattā,",
  "tika-s0403t19:86_0": "Jarābhivegena maddīyantī’’ti. (saṁ. ni. aṭṭha. 1.1.213; su. ni. aṭṭha.",
  "tika-s0403t19:86_1": "2.452 subhāsitasuttavaṇṇanā) –",
  "tika-s0403t19:87_0": "Imaṁ gītiṁ gāyantiyā ceṭikāya sutvā arahattaṁ patto.",
  "tika-s0403t19:88_0": "Buddhantarepi aññataro puriso sattahi puttehi saddhiṁ aṭavito āgamma aññatarāya itthiyā musalena taṇḍule koṭṭentiyā –",
  "tika-s0403t19:89_0": "‘‘Jarāya parimadditaṁ etaṁ, milātacammanissitaṁ;",
  "tika-s0403t19:90_0": "Maraṇena bhijjati etaṁ, maccussa ghāsamāmisaṁ.",
  "tika-s0403t19:91_0": "‘‘Kimīnaṁ ālayaṁ etaṁ, nānākuṇapena pūritaṁ;",
  "tika-s0403t19:92_0": "Asucibhājanaṁ etaṁ, tadalikkhandhasamaṁ ida’’nti. (saṁ. ni. aṭṭha. 1.1.213; su. ni. aṭṭha.",
  "tika-s0403t19:92_1": "2.452 subhāsitasuttavaṇṇanā) –",
  "tika-s0403t19:93_0": "Imaṁ gītaṁ sutvā paccavekkhanto saha puttehi paccekabodhiṁ patto.",
  "tika-s0403t19:93_1": "Evaṁ imehi pañcahi aṅgehi samannāgatā vācā sacepi milakkhubhāsāya pariyāpannā ghaṭaceṭikāgītikapariyāpannā vācā hoti,",
  "tika-s0403t19:93_2": "tathāpi subhāsitāti veditabbā.",
  "tika-s0403t19:93_3": "Subhāsitā eva anavajjā ananuvajjā ca viññūnaṁ atthatthikānaṁ kulaputtānaṁ atthappaṭisaraṇānaṁ, no byañjanappaṭisaraṇānanti. Navamaṁ uttānameva.",
  "tika-s0403t19:94_0": "Vācāsuttādivaṇṇanā niṭṭhitā.",
  "tika-s0403t19:95_0": "10. Nissāraṇīyasuttavaṇṇanā",
  "tika-s0403t19:96_0": "200.",
  "tika-s0403t19:96_1": "Dasame nissarantīti nissaraṇīyāti vattabbe dīghaṁ katvā niddeso.",
  "tika-s0403t19:96_2": "Kattari hesa anīya-saddo yathā ‘‘niyyāniyā’’ti. Tenāha ‘‘nissaṭā’’ti. Kuto pana nissaṭā? Yathāsakaṁ paṭipakkhato.",
  "tika-s0403t19:96_3": "Nijjīvaṭṭhena dhātuyoti āha ‘‘attasuññasabhāvā’’ti.",
  "tika-s0403t19:96_4": "Atthato pana dhammadhātumanoviññāṇadhātuviseso .",
  "tika-s0403t19:96_5": "Tādisassa bhikkhuno kilesavasena kāmesu manasikāro natthīti āha ‘‘vīmaṁsanattha’’nti,",
  "tika-s0403t19:96_6": "‘‘nekkhammaniyataṁ idāni me cittaṁ,",
  "tika-s0403t19:96_7": "kiṁ nu kho kāmavitakkopi uppajjissatī’’ti vīmaṁsantassāti attho. Pakkhandanaṁ nāma anuppaveso.",
  "tika-s0403t19:96_8": "So pana tattha natthīti āha ‘‘nappavisatī’’ti. Pasīdanaṁ nāma abhiruci. Santiṭṭhanaṁ patiṭṭhānaṁ. Vimuccanaṁ adhimuccananti.",
  "tika-s0403t19:96_9": "Taṁ sabbaṁ paṭikkhipanto vadati ‘‘pasādaṁ nāpajjatī’’tiādi.",
  "tika-s0403t19:96_10": "Evaṁbhūtaṁ panassa cittaṁ tassa kathaṁ tiṭṭhatīti āha ‘‘yathā’’tiādi.",
  "tika-s0403t19:97_0": "Tanti paṭhamajjhānaṁ. Assāti bhikkhuno.",
  "tika-s0403t19:97_1": "Cittaṁ pakkhandatīti parikammacittena saddhiṁ jhānacittaṁ ekattavasena ekajjhaṁ katvā vadati.",
  "tika-s0403t19:97_2": "Gocare gatattāti attano ārammaṇe eva pavattattā.",
  "tika-s0403t19:97_3": "Ahānabhāgiyattāti ṭhitibhāgiyattā.",
  "tika-s0403t19:97_4": "Suṭṭhu vimuttanti vikkhambhanavimuttiyā sammadeva vimuttaṁ.",
  "tika-s0403t19:97_5": "Cittassa ca kāyassa ca vihananato vighāto.",
  "tika-s0403t19:97_6": "Dukkhaṁ paridahanato pariḷāho.",
  "tika-s0403t19:97_7": "Kāmavedanaṁ na vediyati anuppajjanato. Nissaranti tatoti nissaraṇaṁ. Ke nissaranti? Kāmā.",
  "tika-s0403t19:97_8": "Evañca kāmānanti kattusāmivacanaṁ suṭṭhu yujjati.",
  "tika-s0403t19:97_9": "Yadaggena kāmā tato nissaṭāti vuccanti,",
  "tika-s0403t19:97_10": "tadaggena jhānampi kāmato nissaṭanti vattabbataṁ labhatīti vuttaṁ ‘‘kāmehi nissaṭattā’’ti.",
  "tika-s0403t19:97_11": "Evaṁ vikkhambhanavasena kāmanissaraṇaṁ vatvā idāni samucchedavasena accantato nissaraṇaṁ dassetuṁ ‘‘yo panā’’tiādi vuttaṁ. Sesapadesūti sesakoṭṭhāsesu.",
  "tika-s0403t19:98_0": "Ayaṁ pana visesoti visesaṁ vadantena taṁ jhānaṁ pādakaṁ katvātiādiko avisesoti katvā dutiyatatiyavāresu sabbaso anāmaṭṭho,",
  "tika-s0403t19:98_1": "catutthavāre pana ayampi visesoti dassetuṁ ‘‘accantanissaraṇañcettha arahattaphalaṁ yojetabba’’nti vuttaṁ.",
  "tika-s0403t19:98_2": "Yasmā arūpajjhānaṁ pādakaṁ katvā aggamaggaṁ adhigantvā arahatte ṭhitassa cittaṁ sabbaso rūpehi nissaṭaṁ nāma hoti.",
  "tika-s0403t19:98_3": "Tassa hi phalasamāpattito vuṭṭhāya vīmaṁsanatthaṁ rūpābhimukhaṁ cittaṁ pesentassa.",
  "tika-s0403t19:98_4": "Idamakkhātanti samathayānikānaṁ vasena heṭṭhā cattāro vārā gahitā.",
  "tika-s0403t19:98_5": "Idaṁ pana sukkhavipassakassa vasenāti āha ‘‘suddhasaṅkhāre’’tiādi.",
  "tika-s0403t19:98_6": "‘‘Puna sakkāyo natthī’’ti uppannanti ‘‘idāni me sakkāyappabandho natthī’’ti vīmaṁsantassa uppannaṁ.",
  "tika-s0403t19:99_0": "Nissāraṇīyasuttavaṇṇanā niṭṭhitā.",
  "tika-s0403t19:100_0": "Brāhmaṇavaggavaṇṇanā niṭṭhitā.",
  "tika-s0403t19:101_0": "Catutthapaṇṇāsakaṁ niṭṭhitaṁ.",
  "tika-s0403t19:102_0": "5. Pañcamapaṇṇāsakaṁ"
}