{
  "tika-abh02t0:0_0": "Namo tassa bhagavato arahato sammāsambuddhassa",
  "tika-abh02t0:1_0": "Abhidhammapiṭake",
  "tika-abh02t0:2_0": "Vibhaṅga-mūlaṭīkā",
  "tika-abh02t0:3_0": "1. Khandhavibhaṅgo",
  "tika-abh02t0:4_0": "1. Suttantabhājanīyavaṇṇanā",
  "tika-abh02t0:5_0": "Catusaccadasoti cattāri saccāni samāhaṭāni catusaccaṁ,",
  "tika-abh02t0:5_1": "catusaccaṁ passīti catusaccadaso.",
  "tika-abh02t0:5_2": "Satipi sāvakānaṁ paccekabuddhānañca catusaccadassanabhāve anaññapubbakattā bhagavato catusaccadassanassa",
  "tika-abh02t0:5_3": "tattha ca sabbaññutāya dasabalesu ca vasībhāvassa pattito parasantānesu ca pasāritabhāvena supākaṭattā",
  "tika-abh02t0:5_4": "bhagavāva visesena “catusaccadaso”ti thomanaṁ arahatīti.",
  "tika-abh02t0:5_5": "Nāthatīti nātho,",
  "tika-abh02t0:5_6": "veneyyānaṁ hitasukhaṁ āsīsati pattheti,",
  "tika-abh02t0:5_7": "parasantānagataṁ vā kilesabyasanaṁ upatāpeti, “sādhu,",
  "tika-abh02t0:5_8": "bhikkhave,",
  "tika-abh02t0:5_9": "bhikkhu kālena kālaṁ attasampattiṁ paccavekkhitā”tiādinā vā taṁ taṁ hitapaṭipattiṁ yācatīti attho.",
  "tika-abh02t0:5_10": "Paramena cittissariyena samannāgato,",
  "tika-abh02t0:5_11": "sabbasatte vā guṇehi īsati abhibhavatīti paramissaro bhagavā “nātho”ti vuccati.",
  "tika-abh02t0:5_12": "“Saddhamme gāravaṁ katvā karissāmī”ti sotabbabhāve kāraṇaṁ vatvā puna savane niyojento āha “taṁ suṇātha samāhitā”ti.",
  "tika-abh02t0:5_13": "“Porāṇaṭṭhakathānayaṁ vigāhitvā karissāmī”ti vā etena sakkaccasavane ca kāraṇaṁ vatvā tattha niyojento āha “saddhamme gāravaṁ katvā taṁ suṇāthā”ti.",
  "tika-abh02t0:6_0": "Ettha ca “catusaccadaso”ti vacanaṁ thomanameva catuppabhedāya desanāya samānagaṇanadassanaguṇena,",
  "tika-abh02t0:6_1": "“aṭṭhārasahi buddhadhammehi upeto”ti ca aṭṭhārasappabhedāya desanāya samānagaṇanaguṇehīti daṭṭhabbaṁ.",
  "tika-abh02t0:6_2": "Yathāvuttena vā niratisayena catusaccadassanena bhagavā catudhā dhammasaṅgaṇiṁ desetuṁ samattho ahosi,",
  "tika-abh02t0:6_3": "aṭṭhārasabuddhadhammasamannāgamena aṭṭhārasadhā vibhaṅganti yathāvuttadesanāsamatthatāsampādakaguṇanidassanametaṁ",
  "tika-abh02t0:6_4": "“catusaccadaso upeto buddhadhammehi aṭṭhārasahī”ti.",
  "tika-abh02t0:6_5": "Tena yathāvuttāya desanāya sabbaññubhāsitattā aviparītataṁ dassento tattha satte uggahādīsu niyojeti,",
  "tika-abh02t0:6_6": "niṭṭhānagamanañca attano vāyāmaṁ dassento aṭṭhakathāsavane ca ādaraṁ uppādayati,",
  "tika-abh02t0:6_7": "yathāvuttaguṇarahitena asabbaññunā desetuṁ asakkuṇeyyataṁ dhammasaṅgaṇīvibhaṅgappakaraṇānaṁ dassento",
  "tika-abh02t0:6_8": "tattha tadaṭṭhakathāya ca sātisayaṁ gāravaṁ janayati,",
  "tika-abh02t0:6_9": "buddhādīnañca ratanānaṁ sammāsambuddhatādiguṇe vibhāveti.",
  "tika-abh02t0:7_0": "Tattha cattāri saccāni pākaṭāneva,",
  "tika-abh02t0:7_1": "aṭṭhārasa pana buddhadhammā evaṁ veditabbā –",
  "tika-abh02t0:7_2": "“atītaṁse buddhassa bhagavato appaṭihataṁ ñāṇaṁ,",
  "tika-abh02t0:7_3": "anāgataṁse…pe…",
  "tika-abh02t0:7_4": "paccuppannaṁse…pe…",
  "tika-abh02t0:7_5": "imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivattaṁ,",
  "tika-abh02t0:7_6": "sabbaṁ vacīkammaṁ…pe. …",
  "tika-abh02t0:7_7": "sabbaṁ manokammaṁ…pe…",
  "tika-abh02t0:7_8": "imehi chahi dhammehi samannāgatassa buddhassa bhagavato natthi chandassa hāni,",
  "tika-abh02t0:7_9": "natthi dhammadesanāya,",
  "tika-abh02t0:7_10": "natthi vīriyassa,",
  "tika-abh02t0:7_11": "natthi samādhissa,",
  "tika-abh02t0:7_12": "natthi paññāya,",
  "tika-abh02t0:7_13": "natthi vimuttiyā hāni.",
  "tika-abh02t0:7_14": "Imehi dvādasahi dhammehi samannāgatassa buddhassa bhagavato natthi davā,",
  "tika-abh02t0:7_15": "natthi ravā,",
  "tika-abh02t0:7_16": "natthi aphuṭaṁ,",
  "tika-abh02t0:7_17": "natthi vegāyitattaṁ,",
  "tika-abh02t0:7_18": "natthi abyāvaṭamano,",
  "tika-abh02t0:7_19": "natthi appaṭisaṅkhānupekkhā”ti.",
  "tika-abh02t0:8_0": "Tattha natthi davāti khiḍḍādhippāyena kiriyā natthi.",
  "tika-abh02t0:8_1": "Natthi ravāti sahasā kiriyā natthi.",
  "tika-abh02t0:8_2": "Natthi aphuṭanti ñāṇena aphusitaṁ natthi.",
  "tika-abh02t0:8_3": "Natthi vegāyitattanti turitakiriyā natthi.",
  "tika-abh02t0:8_4": "Natthi abyāvaṭamanoti niratthako cittasamudācāro natthi.",
  "tika-abh02t0:8_5": "Natthi appaṭisaṅkhānupekkhāti aññāṇupekkhā natthi.",
  "tika-abh02t0:8_6": "Katthaci pana “natthi dhammadesanāya hānī”ti alikhitvā “natthi chandassa hāni,",
  "tika-abh02t0:8_7": "natthi vīriyassa,",
  "tika-abh02t0:8_8": "natthi sattiyā”ti likhanti.",
  "tika-abh02t0:9_0": "1.",
  "tika-abh02t0:9_1": "Dhammasaṅgahe dhamme kusalādike tikadukehi saṅgahetvā te eva dhamme suttante khandhādivasena vutte vibhajituṁ vibhaṅgappakaraṇaṁ vuttaṁ.",
  "tika-abh02t0:9_2": "Tattha saṅkhepena vuttānaṁ khandhādīnaṁ vibhajanaṁ vibhaṅgo.",
  "tika-abh02t0:9_3": "So so vibhaṅgo pakato adhikato yassā pāḷiyā,",
  "tika-abh02t0:9_4": "sā “vibhaṅgappakaraṇa”nti vuccati.",
  "tika-abh02t0:9_5": "Adhikatoti ca vattabbabhāvena pariggahitoti attho.",
  "tika-abh02t0:9_6": "Tattha vibhaṅgappakaraṇassa ādibhūte khandhavibhaṅge “pañcakkhandhā rūpakkhandho…pe…",
  "tika-abh02t0:9_7": "viññāṇakkhandho”ti idaṁ suttantabhājanīyaṁ nāma.",
  "tika-abh02t0:9_8": "Nanu na ettakameva suttantabhājanīyanti? Saccaṁ,",
  "tika-abh02t0:9_9": "iti-saddena pana ādi-saddatthajotakena pakāratthajotakena vā sabbaṁ suttantabhājanīyaṁ saṅgahetvā viññāṇakkhandhoti",
  "tika-abh02t0:9_10": "evamādi evaṁpakāraṁ vā idaṁ suttantabhājanīyanti veditabbaṁ.",
  "tika-abh02t0:9_11": "Atha vā ekadesena samudāyaṁ nidasseti pabbatasamuddādinidassako viya.",
  "tika-abh02t0:9_12": "Tattha nibbānavajjānaṁ sabbadhammānaṁ saṅgāhakattā sabbasaṅgāhakehi ca āyatanādīhi appakatarapadattā khandhānaṁ khandhavibhaṅgo ādimhi vutto.",
  "tika-abh02t0:10_0": "Na tato heṭṭhāti rūpādīnaṁ vedayitādisabhāvattābhāvā yasmiṁ sabhāve atītādayo rāsī katvā vattabbā,",
  "tika-abh02t0:10_1": "tassa ruppanādito aññassābhāvā ca heṭṭhā gaṇanesu saṅkhatadhammānaṁ aniṭṭhānaṁ sāvasesabhāvaṁ,",
  "tika-abh02t0:10_2": "na heṭṭhā gaṇanamattābhāvaṁ sandhāya vuttaṁ.",
  "tika-abh02t0:10_3": "Chaṭṭhassa pana khandhassa abhāvā “na uddha”nti āha.",
  "tika-abh02t0:10_4": "Na hi savibhāgadhammehi nissaṭassa atītādibhāvarahitassa ekassa nibbānassa rāsaṭṭho atthīti.",
  "tika-abh02t0:10_5": "“Rāsimhī”ti saddatthasahitaṁ khandha-saddassa visayaṁ dasseti.",
  "tika-abh02t0:10_6": "“Guṇe paṇṇattiyaṁ ruḷhiya”nti visayameva khandha-saddassa dasseti,",
  "tika-abh02t0:10_7": "na saddatthaṁ.",
  "tika-abh02t0:10_8": "Lokiyalokuttarabhedañhi sīlādiguṇaṁ nippadesena gahetvā pavattamāno khandha-saddo sīlādiguṇavisiṭṭhaṁ rāsaṭṭhaṁ dīpetīti.",
  "tika-abh02t0:10_9": "Keci pana “guṇaṭṭho ettha khandhaṭṭho”ti vadanti.",
  "tika-abh02t0:10_10": "Dārukkhandhoti ettha pana na khandha-saddo paññatti-saddassa atthe vattati,",
  "tika-abh02t0:10_11": "tādise pana puthulāyate dārumhi dārukkhandhoti paññatti hotīti paññattiyaṁ nipatatīti vuttaṁ.",
  "tika-abh02t0:10_12": "Tathā ekasmimpi viññāṇe pavatto viññāṇakkhandhoti khandha-saddo na ruḷhī-saddassa atthaṁ vadati,",
  "tika-abh02t0:10_13": "samudāye pana niruḷho khandha-saddo tadekadese pavattamāno tāya eva ruḷhiyā pavattatīti khandha-saddo ruḷhiyaṁ nipatatīti vuttaṁ.",
  "tika-abh02t0:11_0": "Rāsito guṇatoti sabbattha nissakkavacanaṁ visayasseva khandha-saddappavattiyā kāraṇabhāvaṁ sandhāya katanti veditabbaṁ.",
  "tika-abh02t0:11_1": "“Rāsito”ti imamatthaṁ saddatthavasenapi niyametvā dassetuṁ “ayañhi khandhaṭṭho nāma piṇḍaṭṭho”tiādimāha.",
  "tika-abh02t0:11_2": "Koṭṭhāsaṭṭhe khandhaṭṭhe chaṭṭhenapi khandhena bhavitabbaṁ.",
  "tika-abh02t0:11_3": "Nibbānampi hi chaṭṭho koṭṭhāsoti.",
  "tika-abh02t0:11_4": "Tasmā “khandhaṭṭho nāma rāsaṭṭho”ti yuttaṁ.",
  "tika-abh02t0:11_5": "Yesaṁ vā atītādivasena bhedo atthi,",
  "tika-abh02t0:11_6": "tesaṁ ruppanādilakkhaṇavasena taṁtaṁkoṭṭhāsatā vuccatīti bhedarahitassa nibbānassa koṭṭhāsaṭṭhena ca khandhabhāvo na vuttoti veditabbo.",
  "tika-abh02t0:12_0": "Ettāvatāti uddesamattenāti attho.",
  "tika-abh02t0:12_1": "Cattāro ca mahābhūtā…pe…",
  "tika-abh02t0:12_2": "rūpanti evaṁ vibhatto.",
  "tika-abh02t0:12_3": "Katthāti ce?",
  "tika-abh02t0:12_4": "Ekādasasu okāsesu.",
  "tika-abh02t0:12_5": "Iti-saddena nidassanatthena sabbo vibhajananayo dassito.",
  "tika-abh02t0:12_6": "Idañca vibhajanaṁ oḷārikādīsu cakkhāyatanantiādivibhajanañca yathāsambhavaṁ ekādasasu okāsesu yojetabbaṁ,",
  "tika-abh02t0:12_7": "evaṁ vedanākkhandhādīsupi.",
  "tika-abh02t0:12_8": "Viññāṇakkhandho pana ekādasokāsesu purime okāsapañcake “cakkhuviññāṇaṁ…pe…",
  "tika-abh02t0:12_9": "manoviññāṇa”nti chaviññāṇakāyavisesena vibhatto,",
  "tika-abh02t0:12_10": "na tattha manodhātu manoviññāṇadhātūti vibhajanaṁ atthi.",
  "tika-abh02t0:12_11": "Taṁ pana dvayaṁ manoviññāṇanti vuttanti imamatthaṁ dassetuṁ aṭṭhakathāyaṁ “manodhātu manoviññāṇadhātū”ti vuttanti daṭṭhabbaṁ.",
  "tika-abh02t0:13_0": "Evaṁ pāḷinayena pañcasu khandhesu dhammaparicchedaṁ dassetvā puna aññena pakārena dassetuṁ “apicā”tiādimāha.",
  "tika-abh02t0:13_1": "Etthāti etasmiṁ khandhaniddese.",
  "tika-abh02t0:14_0": "1. Rūpakkhandhaniddesavaṇṇanā",
  "tika-abh02t0:15_0": "2.Yaṁ kiñcīti ettha yanti sāmaññena aniyamanidassanaṁ,",
  "tika-abh02t0:15_1": "kiñcīti pakārantarabhedaṁ āmasitvā aniyamanidassanaṁ.",
  "tika-abh02t0:15_2": "Ubhayenapi atītaṁ vā…pe…",
  "tika-abh02t0:15_3": "santike vā appaṁ vā bahuṁ vā yādisaṁ vā tādisaṁ vā yaṁ kiñcīti napuṁsakaniddesārahaṁ sabbaṁ byāpetvā",
  "tika-abh02t0:15_4": "saṅgaṇhātīti aññesupi napuṁsakaniddesārahesu pasaṅgaṁ disvā tassa adhippetatthaṁ aticca pavattito atippasaṅgassa",
  "tika-abh02t0:15_5": "niyamanatthaṁ “rūpa”nti āha.",
  "tika-abh02t0:15_6": "Yaṁkiñcīti sanipātaṁ yaṁ-saddaṁ kiṁ-saddañca aniyamekatthadīpanavasena ekaṁ padanti gahetvā “padadvayenapī”ti vuttaṁ.",
  "tika-abh02t0:16_0": "Kiñca,",
  "tika-abh02t0:16_1": "bhikkhave,",
  "tika-abh02t0:16_2": "rūpaṁ vadethāti tumhepi rūpaṁ rūpanti vadetha,",
  "tika-abh02t0:16_3": "taṁ kena kāraṇena vadethāti attho,",
  "tika-abh02t0:16_4": "atha vā kena kāraṇena rūpaṁ,",
  "tika-abh02t0:16_5": "taṁ kāraṇaṁ vadethāti attho.",
  "tika-abh02t0:16_6": "Athetesu bhikkhūsu tuṇhībhūtesu bhagavā āha “ruppatīti kho”tiādi.",
  "tika-abh02t0:17_0": "Bhijjatīti sītādisannipāte visadisasantānuppattidassanato purimasantānassa bhedaṁ sandhāyāha.",
  "tika-abh02t0:17_1": "Bhedo ca visadisatāvikārāpattīti bhijjatīti vikāraṁ āpajjatīti attho.",
  "tika-abh02t0:17_2": "Vikārāpatti ca sītādisannipāte visadisarūpuppattiyeva.",
  "tika-abh02t0:17_3": "Arūpakkhandhānaṁ pana atilahuparivattito yathā rūpadhammānaṁ ṭhitikkhaṇe sītādīhi samāgamo hoti,",
  "tika-abh02t0:17_4": "yena tattha utuno ṭhitippattassa purimasadisasantānuppādanasamatthatā na hoti āhārādikassa vā,",
  "tika-abh02t0:17_5": "evaṁ aññehi samāgamo natthi.",
  "tika-abh02t0:17_6": "Saṅghaṭṭanena ca vikārāpattiyaṁ ruppana-saddo niruḷho,",
  "tika-abh02t0:17_7": "tasmā arūpadhammānaṁ saṅghaṭṭanavirahitattā rūpadhammānaṁ viya pākaṭassa vikārassa abhāvato ca “ruppantī”ti “ruppanalakkhaṇā”ti ca na vuccanti.",
  "tika-abh02t0:17_8": "Jighacchāpipāsāhi ruppanañca udaraggisannipātena hotīti daṭṭhabbaṁ.",
  "tika-abh02t0:17_9": "Ettha ca kuppatīti etena kattuatthe rūpapadasiddhiṁ dasseti,",
  "tika-abh02t0:17_10": "ghaṭṭīyati pīḷīyatīti etehi kammatthe.",
  "tika-abh02t0:17_11": "Kopādikiriyāyeva hi ruppanakiriyāti.",
  "tika-abh02t0:17_12": "So pana kattubhūto kammabhūto ca attho bhijjamāno hotīti imassatthassa dassanatthaṁ “bhijjatīti attho”ti vuttaṁ.",
  "tika-abh02t0:17_13": "Atha vā ruppatīti rūpanti kammakattutthe rūpapadasiddhi vuttā.",
  "tika-abh02t0:17_14": "Vikāro hi ruppananti.",
  "tika-abh02t0:17_15": "Teneva “bhijjatīti attho”ti kammakattutthena bhijjati-saddena atthaṁ dasseti.",
  "tika-abh02t0:17_16": "Yaṁ pana ruppati bhijjati,",
  "tika-abh02t0:17_17": "taṁ yasmā kuppati ghaṭṭīyati pīḷīyati,",
  "tika-abh02t0:17_18": "tasmā etehi ca padehi padattho pākaṭo katoti.",
  "tika-abh02t0:17_19": "“Kenaṭṭhenā”ti pucchāsabhāgavasena “ruppanaṭṭhenā”ti vuttaṁ.",
  "tika-abh02t0:17_20": "Na kevalaṁ saddatthoyeva ruppanaṁ,",
  "tika-abh02t0:17_21": "tassa panatthassa lakkhaṇañca hotīti atthalakkhaṇavasena “ruppanalakkhaṇena rūpantipi vattuṁ vaṭṭatī”ti āha.",
  "tika-abh02t0:18_0": "Chijjitvāti mucchāpattiyā muccitvā aṅgapaccaṅgānaṁ chedanavasena vā chijjitvā.",
  "tika-abh02t0:18_1": "Accantakhārena sītodakenāti atisītabhāvameva sandhāya accantakhāratā vuttā siyā.",
  "tika-abh02t0:18_2": "Na hi taṁ kappasaṇṭhānaṁ udakaṁ sampattikaraṁ pathavīsandhārakaṁ kappavināsaudakaṁ viya khāraṁ bhavituṁ arahati.",
  "tika-abh02t0:18_3": "Tathā hi sati pathavī vilīyeyyāti.",
  "tika-abh02t0:18_4": "Avīcimahānirayeti saussadaṁ avīcinirayaṁ vuttaṁ.",
  "tika-abh02t0:18_5": "Teneva “tattha hī”tiādi vuttaṁ. Petti…pe…",
  "tika-abh02t0:18_6": "na hontīti evaṁvidhāpi sattā atthīti adhippāyo evaṁvidhāyeva hontīti niyamābhāvato.",
  "tika-abh02t0:18_7": "Evaṁ kālakañjikādīsupīti.",
  "tika-abh02t0:18_8": "Sarantā gacchantīti sarīsapa-saddassa atthaṁ vadati.",
  "tika-abh02t0:19_0": "Abhisaññūhitvāti ettha samūhaṁ katvātipi attho.",
  "tika-abh02t0:19_1": "Etena sabbaṁ rūpaṁ…pe…",
  "tika-abh02t0:19_2": "dassitaṁ hotīti etena rūpakkhandha-saddassa samānādhikaraṇasamāsabhāvaṁ dasseti.",
  "tika-abh02t0:19_3": "Tenevāha “na hi rūpato…pe… atthī”ti.",
  "tika-abh02t0:20_0": "3.Pakkhipitvāti ettha ekādasokāsesu rūpaṁ pakkhipitvāti attho.",
  "tika-abh02t0:20_1": "Na hi tattha mātikaṁyeva pakkhipitvā mātikā ṭhapitā,",
  "tika-abh02t0:20_2": "atha kho pakaraṇappattaṁ rūpanti.",
  "tika-abh02t0:21_0": "Aparo nayo…pe…",
  "tika-abh02t0:21_1": "ettheva gaṇanaṁ gatanti etena atītaṁsenāti bhummatthe karaṇavacananti dasseti.",
  "tika-abh02t0:21_2": "Yena pakārena gaṇanaṁ gataṁ,",
  "tika-abh02t0:21_3": "taṁ dassetuṁ “cattāro ca mahābhūtā”tiādi vuttanti imasmiṁ atthe sati mahābhūtupādāyarūpabhāvo atītakoṭṭhāse gaṇanassa kāraṇanti āpajjati.",
  "tika-abh02t0:21_4": "Na hi atītaṁsānaṁ vedanādīnaṁ nivattanatthaṁ idaṁ vacanaṁ “yaṁ rūpa”nti eteneva tesaṁ nivattitattā,",
  "tika-abh02t0:21_5": "nāpi rūpassa aññappakāranivattanatthaṁ sabbappakārassa tattha gaṇitattā,",
  "tika-abh02t0:21_6": "na ca anāgatapaccuppannākāranivattanatthaṁ atītaṁsavacanena taṁnivattanatoti.",
  "tika-abh02t0:21_7": "Atha pana yaṁ atītaṁsena gaṇitaṁ,",
  "tika-abh02t0:21_8": "taṁ cattāro ca…pe…",
  "tika-abh02t0:21_9": "rūpanti evaṁ gaṇitanti ayamattho adhippeto,",
  "tika-abh02t0:21_10": "evaṁ sati gaṇanantaradassanaṁ idaṁ siyā,",
  "tika-abh02t0:21_11": "na atītaṁsena gaṇitappakāradassanaṁ,",
  "tika-abh02t0:21_12": "taṁdassane pana sati bhūtupādāyarūpappakārena atītaṁse gaṇitaṁ taṁsabhāvattāti āpannameva hoti,",
  "tika-abh02t0:21_13": "na ca evaṁsabhāvatā atītaṁse gaṇitatāya kāraṇaṁ bhavituṁ arahati evaṁsabhāvasseva paccuppannānāgatesu",
  "tika-abh02t0:21_14": "gaṇitattā sukhādisabhāvassa ca atītaṁse gaṇitattā,",
  "tika-abh02t0:21_15": "tasmā purimanayo eva yutto.",
  "tika-abh02t0:21_16": "Ajjhattabahiddhāniddesesupi tādiso evattho labbhatīti.",
  "tika-abh02t0:22_0": "Suttantapariyāyatoti pariyāyadesanattā suttassa vuttaṁ.",
  "tika-abh02t0:22_1": "Abhidhammaniddesatoti nippariyāyadesanattā abhidhammassa nicchayena deso niddesoti katvā vuttaṁ.",
  "tika-abh02t0:22_2": "Kiñcāpītiādīsu ayamadhippāyo –",
  "tika-abh02t0:22_3": "suttantabhājanīyattā yathā “atītaṁ nanvāgameyyā”tiādīsu addhānavasena atītādibhāvova vutto,",
  "tika-abh02t0:22_4": "tathā idhāpi niddisitabbo siyā.",
  "tika-abh02t0:22_5": "Evaṁ santepi suttantabhājanīyampi abhidhammadesanāyeva suttante vuttadhamme vicinitvā vibhajanavasena",
  "tika-abh02t0:22_6": "pavattāti abhidhammaniddeseneva atītādibhāvo niddiṭṭhoti.",
  "tika-abh02t0:23_0": "Addhāsantatisamayakhaṇavasenāti ettha cutipaṭisandhiparicchinne kāle addhā-saddo vattatīti “ahosiṁ nu",
  "tika-abh02t0:23_1": "kho ahamatītamaddhāna”ntiādisuttavasena viññāyati. “Tayome,",
  "tika-abh02t0:23_2": "bhikkhave, addhā.",
  "tika-abh02t0:23_3": "Katame tayo?",
  "tika-abh02t0:23_4": "Atīto addhā,",
  "tika-abh02t0:23_5": "anāgato addhā,",
  "tika-abh02t0:23_6": "paccuppanno addhā”ti ettha pana paramatthato paricchijjamāno addhā niruttipathasuttavasena khaṇaparicchinno yutto.",
  "tika-abh02t0:23_7": "Tattha hi “yaṁ,",
  "tika-abh02t0:23_8": "bhikkhave,",
  "tika-abh02t0:23_9": "rūpaṁ jātaṁ pātubhūtaṁ,",
  "tika-abh02t0:23_10": "‘atthī’ti tassa saṅkhā”ti vijjamānassa paccuppannatā tato pubbe pacchā ca atītānāgatatā vuttāti.",
  "tika-abh02t0:23_11": "Yebhuyyena pana cutipaṭisandhiparicchinno suttesu atītādiko addhā vuttoti so eva idhāpi “addhāvasenā”ti vutto.",
  "tika-abh02t0:23_12": "Sītaṁ sītassa sabhāgo,",
  "tika-abh02t0:23_13": "tathā uṇhaṁ uṇhassa.",
  "tika-abh02t0:23_14": "Yaṁ pana sītaṁ uṇhaṁ vā sarīre sannipatitaṁ santānavasena pavattamānaṁ anūnaṁ anadhikaṁ ekākāraṁ,",
  "tika-abh02t0:23_15": "taṁ eko utūti vuccati.",
  "tika-abh02t0:23_16": "Sabhāgautuno anekantasabhāvato ekagahaṇaṁ kataṁ,",
  "tika-abh02t0:23_17": "evaṁ āhārepi.",
  "tika-abh02t0:23_18": "Ekavīthiekajavanasamuṭṭhānanti pañcachaṭṭhadvāravasena vuttaṁ.",
  "tika-abh02t0:23_19": "Santatisamayakathā vipassakānaṁ upakāratthāya aṭṭhakathāsu kathitā.",
  "tika-abh02t0:24_0": "Niṭṭhitahetupaccayakiccaṁ,",
  "tika-abh02t0:24_1": "niṭṭhitahetukiccamaniṭṭhitapaccayakiccaṁ,",
  "tika-abh02t0:24_2": "ubhayakiccamasampattaṁ,",
  "tika-abh02t0:24_3": "sakiccakkhaṇe paccuppannaṁ.",
  "tika-abh02t0:24_4": "Janako hetu,",
  "tika-abh02t0:24_5": "upatthambhako paccayo,",
  "tika-abh02t0:24_6": "tesaṁ uppādanaṁ upatthambhanañca kiccaṁ.",
  "tika-abh02t0:24_7": "Yathā bījassa aṅkuruppādanaṁ pathavīādīnañca tadupatthambhanaṁ kammassa kaṭattārūpavipākuppādanaṁ āhārādīnaṁ tadupatthambhanaṁ,",
  "tika-abh02t0:24_8": "evaṁ ekekassa kalāpassa cittuppādassa ca janakānaṁ kammānantarādipaccayabhūtānaṁ upatthambhakānañca sahajātapurejātapacchājātānaṁ",
  "tika-abh02t0:24_9": "kiccaṁ yathāsambhavaṁ yojetabbaṁ.",
  "tika-abh02t0:24_10": "Tattha uppādakkhaṇe hetukiccaṁ daṭṭhabbaṁ,",
  "tika-abh02t0:24_11": "tīsupi khaṇesu paccayakiccaṁ.",
  "tika-abh02t0:24_12": "Pathavīādīnaṁ sandhāraṇādikaṁ phassādīnaṁ phusanādikañca attano attano kiccaṁ sakiccaṁ,",
  "tika-abh02t0:24_13": "tassa karaṇakkhaṇo sakiccakkhaṇo.",
  "tika-abh02t0:24_14": "Saha vā kiccena sakiccaṁ,",
  "tika-abh02t0:24_15": "yasmiṁ khaṇe sakiccaṁ rūpaṁ vā arūpaṁ vā hoti,",
  "tika-abh02t0:24_16": "so sakiccakkhaṇo,",
  "tika-abh02t0:24_17": "tasmiṁ khaṇe paccuppannaṁ.",
  "tika-abh02t0:25_0": "6.Ettakamevāti “tesaṁ tesa”nti iminā āmeḍitavacanena abhibyāpanatthena vuttatthameva.",
  "tika-abh02t0:25_1": "“Aparassa aparassā”ti dīpanaṁ aparadīpanaṁ.",
  "tika-abh02t0:25_2": "Pariyesatūti etena pariyesanāya aniṭṭhanāmanivattanassa akāraṇabhāvaṁ dasseti.",
  "tika-abh02t0:25_3": "Kammadosena hi cittavipallāsadosena ca gūthabhakkhapāṇādayo ummattakādayo ca pariyeseyyuṁ diṭṭhivipallāsena",
  "tika-abh02t0:25_4": "ca yonakādayo na ārammaṇassa pariyesitabbasabhāvattā,",
  "tika-abh02t0:25_5": "apariyesitabbasabhāvattā pana etassa aniṭṭhamicceva nāmanti attho.",
  "tika-abh02t0:26_0": "Sampattivirahatoti rūpādīnaṁ devamanussasampattibhave kusalakammaphalatā samiddhasobhanatā ca sampatti,",
  "tika-abh02t0:26_1": "tabbirahatoti attho.",
  "tika-abh02t0:26_2": "Tato eva taṁ na pariyesitabbanti.",
  "tika-abh02t0:26_3": "Sobhanāni ca kānici hatthirūpādīni akusalakammanibbattāni na tesaṁyeva hatthiādīnaṁ sukhassa hetubhāvaṁ",
  "tika-abh02t0:26_4": "gacchantīti tesaṁ saṅgaṇhanatthaṁ “akanta”nti vuttaṁ.",
  "tika-abh02t0:26_5": "Tassa tasseva hi sattassa attanā katena kusalena nibbattaṁ sukhassa paccayo hoti,",
  "tika-abh02t0:26_6": "akusalena nibbattaṁ dukkhassa.",
  "tika-abh02t0:26_7": "Tasmā kammajānaṁ iṭṭhāniṭṭhatā kammakārakasattassa vasena yojanārahā siyā.",
  "tika-abh02t0:26_8": "Aṭṭhakathāyaṁ pana “kusalakammajaṁ aniṭṭhaṁ nāma natthī”ti idameva vuttaṁ,",
  "tika-abh02t0:26_9": "na vuttaṁ “akusalakammajaṁ iṭṭhaṁ nāma natthī”ti.",
  "tika-abh02t0:26_10": "Tena akusalakammajampi sobhanaṁ parasattānaṁ iṭṭhanti anuññātaṁ bhavissati.",
  "tika-abh02t0:26_11": "Kusalakammajaṁ pana sabbesaṁ iṭṭhamevāti vadanti.",
  "tika-abh02t0:26_12": "Tiracchānagatānaṁ pana kesañci manussarūpaṁ amanāpaṁ,",
  "tika-abh02t0:26_13": "yato te disvāva palāyanti.",
  "tika-abh02t0:26_14": "Manussā ca devatārūpaṁ disvā bhāyanti,",
  "tika-abh02t0:26_15": "tesampi vipākaviññāṇaṁ taṁ rūpaṁ ārabbha kusalavipākaṁ uppajjati,",
  "tika-abh02t0:26_16": "tādisassa pana puññassa abhāvā na tesaṁ tattha abhirati hotīti adhippāyo.",
  "tika-abh02t0:26_17": "Kusalakammajassa pana aniṭṭhassābhāvo viya akusalakammajassa sobhanassa iṭṭhassa abhāvo vattabbo.",
  "tika-abh02t0:26_18": "Hatthiādīnampi hi akusalakammajaṁ manussānaṁ akusalavipākasseva ārammaṇaṁ,",
  "tika-abh02t0:26_19": "kusalakammajaṁ pana pavatte samuṭṭhitaṁ kusalavipākassa.",
  "tika-abh02t0:26_20": "Iṭṭhārammaṇena pana vomissakattā appakaṁ akusalakammajaṁ bahulaṁ akusalavipākuppattiyā kāraṇaṁ na bhavissatīti sakkā vattunti.",
  "tika-abh02t0:26_21": "Vipākaṁ pana katthaci na sakkā vañcetunti vipākavasena iṭṭhāniṭṭhārammaṇavavatthānaṁ suṭṭhu vuttaṁ.",
  "tika-abh02t0:26_22": "Tasmā taṁ anugantvā sabbattha iṭṭhāniṭṭhatā yojetabbā.",
  "tika-abh02t0:27_0": "Aniṭṭhā pañca kāmaguṇāti kasmā vuttaṁ,",
  "tika-abh02t0:27_1": "nanu “cakkhuviññeyyāni rūpāni iṭṭhānī”ti evamādinā iṭṭhāneva rūpādīni “kāmaguṇā”ti vuttānīti?",
  "tika-abh02t0:27_2": "Kāmaguṇasadisesu kāmaguṇavohārato,",
  "tika-abh02t0:27_3": "sadisatā ca rūpādibhāvoyeva,",
  "tika-abh02t0:27_4": "na iṭṭhatā.",
  "tika-abh02t0:27_5": "“Aniṭṭhā”ti vā vacanena akāmaguṇatā dassitāti kāmaguṇavisabhāgā rūpādayo “kāmaguṇā”ti vuttā asive “sivā”ti vohāro viya.",
  "tika-abh02t0:27_6": "Sabbāni vā iṭṭhāniṭṭhāni rūpādīni taṇhāvatthubhāvato kāmaguṇāyeva.",
  "tika-abh02t0:27_7": "Vuttañhi “rūpā loke piyarūpaṁ sātarūpa”ntiādi.",
  "tika-abh02t0:27_8": "Atisayena pana kāmanīyattā suttesu “kāmaguṇā”ti iṭṭhāni rūpādīni vuttānīti.",
  "tika-abh02t0:28_0": "Dvīsupi hīnapaṇītapadesu “akusalakammajavasena kusalakammajavasenā”ti vacanaṁ “tesaṁ tesaṁ sattāna”nti sattavasena niyametvā vibhajitattā,",
  "tika-abh02t0:28_1": "ayañcattho “tesaṁ tesa”nti avayavayoge sāmivacanaṁ katvā vuttoti veditabbo.",
  "tika-abh02t0:28_2": "Sattasantānapariyāpannesu kammajaṁ visiṭṭhanti “kammajavasenā”ti vuttaṁ.",
  "tika-abh02t0:28_3": "Yadi pana tehi tehīti etasmiṁ atthe tesaṁ tesanti sāmivacanaṁ,",
  "tika-abh02t0:28_4": "visayavisayīsambandhe vā,",
  "tika-abh02t0:28_5": "na kammajavaseneva rūpādīni vibhattāni,",
  "tika-abh02t0:28_6": "sabbesaṁ pana indriyabaddhānaṁ vasena vibhattānīti viññāyanti.",
  "tika-abh02t0:28_7": "Ettha ca pākaṭehi rūpādīhi nayo dassitoti cakkhādīsupi hīnapaṇītatā yojetabbā.",
  "tika-abh02t0:29_0": "Manāpapariyantanti manāpaṁ pariyantaṁ mariyādābhūtaṁ pañcasu kāmaguṇesu vadāmīti attho.",
  "tika-abh02t0:29_1": "Kiṁ kāraṇanti?",
  "tika-abh02t0:29_2": "Yasmā te ekaccassa manāpā honti,",
  "tika-abh02t0:29_3": "ekaccassa amanāpā,",
  "tika-abh02t0:29_4": "yassa yeva manāpā,",
  "tika-abh02t0:29_5": "tassa teva paramā,",
  "tika-abh02t0:29_6": "tasmā tassa tassa ajjhāsayavasena kāmaguṇānaṁ paramatā hoti,",
  "tika-abh02t0:29_7": "na tesaṁyeva sabhāvato.",
  "tika-abh02t0:30_0": "Evanti imasmiṁ sutte vuttanayena.",
  "tika-abh02t0:30_1": "Ekasmiṁyeva assādanakujjhanato ārammaṇasabhāvasseva iṭṭhāniṭṭhābhāvato aniṭṭhaṁ “iṭṭha”nti gahaṇato ca,",
  "tika-abh02t0:30_2": "iṭṭhaṁ “aniṭṭha”nti gahaṇato ca iṭṭhāniṭṭhaṁ nāma pāṭiyekkaṁ paṭivibhattaṁ natthīti attho.",
  "tika-abh02t0:30_3": "Saññāvipallāsena cātiādinā nibbāne viya aññesu ārammaṇesu saññāvipallāsena iṭṭhāniṭṭhaggahaṇaṁ hoti.",
  "tika-abh02t0:30_4": "Pittummattādīnaṁ khīrasakkarādīsu dosussadasamuṭṭhitasaññāvipallāsavasena tittaggahaṇaṁ viyāti imamatthaṁ sandhāya manāpapariyantatā vuttāti dasseti.",
  "tika-abh02t0:31_0": "Vibhattaṁatthīti ca vavatthitaṁ atthīti attho,",
  "tika-abh02t0:31_1": "aṭṭhakathācariyehi vibhattaṁ pakāsitanti vā.",
  "tika-abh02t0:31_2": "Tañca majjhimakasattassa vasena vavatthitaṁ pakāsitañca,",
  "tika-abh02t0:31_3": "aññesañca vipallāsavasena idaṁ iṭṭhaṁ aniṭṭhañca hotīti adhippāyo.",
  "tika-abh02t0:31_4": "Evaṁ vavatthitassa paniṭṭhāniṭṭhassa aniṭṭhaṁ iṭṭhanti ca gahaṇe na kevalaṁ saññāvipallāsova kāraṇaṁ,",
  "tika-abh02t0:31_5": "dhātukkhobhavasena indriyavikārāpattiādinā kusalākusalavipākuppattihetubhāvopīti sakkā vattuṁ.",
  "tika-abh02t0:31_6": "Tathā hi sītudakaṁ ghammābhitattānaṁ kusalavipākassa kāyaviññāṇassa hetu hoti,",
  "tika-abh02t0:31_7": "sītābhibhūtānaṁ akusalavipākassa.",
  "tika-abh02t0:31_8": "Tūlapicusamphasso vaṇe dukkho nivaṇe sukho,",
  "tika-abh02t0:31_9": "mudutaruṇahatthasambāhanañca sukhaṁ uppādeti,",
  "tika-abh02t0:31_10": "teneva hatthena paharaṇaṁ dukkhaṁ,",
  "tika-abh02t0:31_11": "tasmā vipākavasena ārammaṇavavatthānaṁ yuttaṁ.",
  "tika-abh02t0:32_0": "Kiñcāpītiādinā satipi saññāvipallāse buddharūpadassanādīsu kusalavipākasseva gūthadassanādīsu ca akusalavipākassa",
  "tika-abh02t0:32_1": "uppattiṁ dassento tena vipākena ārammaṇassa iṭṭhāniṭṭhataṁ dasseti.",
  "tika-abh02t0:32_2": "Vijjamānepi saññāvipallāse ārammaṇena vipākaniyamadassanaṁ ārammaṇaniyamadassanatthameva katanti.",
  "tika-abh02t0:33_0": "Apica dvāravasenapītiādinā dvārantare dukkhassa sukhassa ca paccayabhūtassa dvārantare sukhadukkhavipākuppādanato",
  "tika-abh02t0:33_1": "vipākena ārammaṇaniyamadassanena ekasmiṁyeva ca dvāre samānasseva maṇiratanādiphoṭṭhabbassa saṇikaṁ phusane",
  "tika-abh02t0:33_2": "pothane ca sukhadukkhuppādanato vipākavasena iṭṭhāniṭṭhatā dassitāti viññāyati.",
  "tika-abh02t0:34_0": "Heṭṭhimanayoti majjhimakasattassa vipākassa ca vasena vavatthitaṁ ārammaṇaṁ gahetvā “tesaṁ tesaṁ sattānaṁ uññāta”nti ca ādinā vuttanayo.",
  "tika-abh02t0:34_1": "Sammutimanāpanti majjhimakasattassa vipākassa ca vasena sammataṁ vavatthitaṁ manāpaṁ,",
  "tika-abh02t0:34_2": "taṁ pana sabhāveneva vavatthitanti abhinditabbatova na bhindatīti adhippāyo.",
  "tika-abh02t0:34_3": "Saññāvipallāsena nerayikādīhipi puggalehi manāpanti gahitaṁ puggalamanāpaṁ “taṁ taṁ vā panā”tiādinā bhindati.",
  "tika-abh02t0:34_4": "Vemānikapetarūpampi akusalakammajattā kammakāraṇādidukkhavatthubhāvato ca “manussarūpato hīna”nti vuttaṁ.",
  "tika-abh02t0:35_0": "7.",
  "tika-abh02t0:35_1": "Oḷārikarūpānaṁ vatthārammaṇapaṭighātavasena supariggahitatā,",
  "tika-abh02t0:35_2": "sukhumānaṁ tathā abhāvato duppariggahitatā ca yojetabbā.",
  "tika-abh02t0:35_3": "Duppariggahaṭṭheneva lakkhaṇaduppaṭivijjhanatā daṭṭhabbā.",
  "tika-abh02t0:35_4": "Dasavidhanti “dūre”ti avuttassa dassanatthaṁ vuttaṁ.",
  "tika-abh02t0:35_5": "Vuttampi pana okāsato dūre hotiyeva.",
  "tika-abh02t0:36_0": "Heṭṭhimanayoti “itthindriyaṁ…pe…",
  "tika-abh02t0:36_1": "idaṁ vuccati rūpaṁ santike”ti evaṁ lakkhaṇato dvādasahatthavasena vavatthitaokāsato ca dassetvā niyyātitanayo.",
  "tika-abh02t0:36_2": "So lakkhaṇokāsavasena dūrasantikena saha gahetvā niyyātitattā bhindamāno missakaṁ karonto gato.",
  "tika-abh02t0:36_3": "Atha vā bhindamānoti sarūpadassanena lakkhaṇato yevāpanakena okāsatoti evaṁ lakkhaṇato okāsato ca visuṁ karonto gatoti attho.",
  "tika-abh02t0:36_4": "Atha vā lakkhaṇato santikadūrānaṁ okāsato dūrasantikabhāvakaraṇena santikabhāvaṁ bhinditvā dūrabhāvaṁ,",
  "tika-abh02t0:36_5": "dūrabhāvañca bhinditvā santikabhāvaṁ karonto pavattoti “bhindamāno gato”ti vuttaṁ.",
  "tika-abh02t0:36_6": "Idha panāti “taṁ taṁ vā pana rūpaṁ upādāya upādāyā”ti idha purimanayena lakkhaṇato dūraṁ okāsato santikabhāvakaraṇena na bhindati bhagavā,",
  "tika-abh02t0:36_7": "na ca okāsadūrato visuṁ karaṇena,",
  "tika-abh02t0:36_8": "nāpi okāsadūrena vomissakakaraṇenāti attho.",
  "tika-abh02t0:36_9": "Kiṁ pana karotīti?",
  "tika-abh02t0:36_10": "Okāsato dūrameva bhindati.",
  "tika-abh02t0:36_11": "Ettha pana na pubbe vuttanayena tidhā attho daṭṭhabbo.",
  "tika-abh02t0:36_12": "Na hi okāsato dūraṁ lakkhaṇato santikaṁ karoti,",
  "tika-abh02t0:36_13": "lakkhaṇato vā visuṁ tena vā vomissakanti.",
  "tika-abh02t0:36_14": "Okāsato dūrassa pana okāsatova santikabhāvakaraṇaṁ idha “bhedana”nti veditabbaṁ.",
  "tika-abh02t0:36_15": "Idha pana na lakkhaṇato dūraṁ bhindatīti etthāpi vā na pubbe vuttanayena tidhā bhedassa akaraṇaṁ vuttaṁ,",
  "tika-abh02t0:36_16": "lakkhaṇato santikadūrānaṁ pana lakkhaṇato upādāyupādāya dūrasantikabhāvo natthīti lakkhaṇato dūrassa",
  "tika-abh02t0:36_17": "lakkhaṇatova santikabhāvākaraṇaṁ lakkhaṇato dūrassa abhedananti daṭṭhabbaṁ.",
  "tika-abh02t0:36_18": "Purimanayo viya ayaṁ nayo na hotīti ettakameva hi ettha dassetīti bhindamānoti ettha ca aññathā bhedanaṁ vuttaṁ,",
  "tika-abh02t0:36_19": "bhedanaṁ idha ca aññathā vuttanti.",
  "tika-abh02t0:37_0": "Rūpakkhandhaniddesavaṇṇanā niṭṭhitā.",
  "tika-abh02t0:38_0": "2. Vedanākkhandhaniddesavaṇṇanā",
  "tika-abh02t0:39_0": "8.",
  "tika-abh02t0:39_1": "Cakkhādayo pasādā oḷārikamanomayattabhāvapariyāpannā kāyavohāraṁ arahantīti tabbatthukā adukkhamasukhā “kāyikā”ti pariyāyena vuttā,",
  "tika-abh02t0:39_2": "na kāyapasādavatthukattā.",
  "tika-abh02t0:39_3": "Na hi cakkhādayo kāyapasādā hontīti.",
  "tika-abh02t0:39_4": "Santativasena khaṇādivasena cāti ettha addhāsamayavasena atītādibhāvassa avacanaṁ sukhādivasena bhinnāya atītādibhāvavacanato.",
  "tika-abh02t0:39_5": "Na hi sukhāyeva addhāvasena samayavasena ca atītādikā hoti,",
  "tika-abh02t0:39_6": "tathā dukkhā adukkhamasukhā ca kāyikacetasikādibhāvena bhinnā.",
  "tika-abh02t0:39_7": "Tena vedanāsamudayo addhāsamayavasena atītādibhāvena vattabbataṁ arahati samudāyassa tehi paricchinditabbattā,",
  "tika-abh02t0:39_8": "vedanekadesā pana ettha gahitāti te santatikhaṇehi paricchedaṁ arahanti tattha tathāparicchinditabbānaṁ gahitattāti.",
  "tika-abh02t0:39_9": "Ekasantatiyaṁ pana sukhādianekabhedasabbhāvena tesu yo bhedo paricchinditabbabhāvena gahito,",
  "tika-abh02t0:39_10": "tassa ekappakārassa pākaṭassa paricchedikā taṁsahitadvārālambanappavattā,",
  "tika-abh02t0:39_11": "avicchedena taduppādakekavidhavisayasamāyogappavattā ca santati bhavituṁ arahatīti tassa bhedantaraṁ anāmasitvā paricchedakabhāvena gahaṇaṁ kataṁ.",
  "tika-abh02t0:39_12": "Lahuparivattino vā dhammā parivattaneneva paricchedaṁ arahantīti santatikhaṇavasena paricchedo vutto.",
  "tika-abh02t0:39_13": "Pubbantāparantamajjhagatāti etena hetupaccayakiccavasena vuttanayaṁ dasseti.",
  "tika-abh02t0:40_0": "11.",
  "tika-abh02t0:40_1": "Kilesaggisampayogato sadarathā.",
  "tika-abh02t0:40_2": "Etena sabhāvato oḷārikataṁ dasseti,",
  "tika-abh02t0:40_3": "dukkhavipākaṭṭhenāti etena oḷārikavipākanipphādanena kiccato.",
  "tika-abh02t0:40_4": "Kammavegakkhittā kammapaṭibaddhabhūtā ca kāyakammādibyāpāravirahato nirussāhā vipākā,",
  "tika-abh02t0:40_5": "saussāhā ca kiriyā avipākā.",
  "tika-abh02t0:40_6": "Savipākā ca sagabbhā viya oḷārikāti tabbipakkhato avipākā sukhumāti vuttā.",
  "tika-abh02t0:41_0": "Asātaṭṭhenāti amadhuraṭṭhena.",
  "tika-abh02t0:41_1": "Tena sātapaṭipakkhaṁ aniṭṭhasabhāvaṁ dasseti.",
  "tika-abh02t0:41_2": "Dukkhaṭṭhenāti dukkhamaṭṭhena.",
  "tika-abh02t0:41_3": "Tena dukkhānaṁ santāpanakiccaṁ dasseti. “Yāyaṁ, bhante,",
  "tika-abh02t0:41_4": "adukkhamasukhā vedanā,",
  "tika-abh02t0:41_5": "santasmiṁ esā paṇīte sukhe vuttā bhagavatā”ti vacanato adukkhamasukhā pharaṇasabhāvavirahato asantānaṁ",
  "tika-abh02t0:41_6": "kāmarāgapaṭighānusayānaṁ anusayanassa aṭṭhānattā santā,",
  "tika-abh02t0:41_7": "sukhe nikantiṁ pariyādāya adhigantabbattā padhānabhāvaṁ nītāti paṇītāti.",
  "tika-abh02t0:41_8": "Tathā anadhigantabbā ca kāmāvacarajātiādisaṅkaraṁ akatvā samānajātiyaṁ ñāṇasampayuttavippayuttādike samānabhede sukhato paṇītāti yojetabbā.",
  "tika-abh02t0:41_9": "Upabrūhitānaṁ dhātūnaṁ paccayabhāvena sukhā khobheti vibādhitānaṁ paccayabhāvena dukkhā ca.",
  "tika-abh02t0:41_10": "Ubhayampi kāyaṁ byāpentaṁ viya uppajjatīti pharati.",
  "tika-abh02t0:41_11": "Madayamānanti madaṁ karontaṁ.",
  "tika-abh02t0:41_12": "Chādayamānanti icchaṁ uppādentaṁ,",
  "tika-abh02t0:41_13": "avattharamānaṁ vā.",
  "tika-abh02t0:41_14": "Ghammābhitattassa sītodakaghaṭena āsittassa yathā kāyo upabrūhito hoti,",
  "tika-abh02t0:41_15": "evaṁ sukhasamaṅginopīti katvā “āsiñcamānaṁ viyā”ti vuttaṁ.",
  "tika-abh02t0:41_16": "Ekattanimitteyevāti pathavīkasiṇādike ekasabhāve eva nimitte.",
  "tika-abh02t0:41_17": "Caratīti nānāvajjane javane vedanā viya vipphandanarahitattā sukhumā.",
  "tika-abh02t0:42_0": "Adhippāye akusalatāya akovido.",
  "tika-abh02t0:42_1": "Kusalattike…pe…",
  "tika-abh02t0:42_2": "āgatattāti “kusalākusalā vedanā oḷārikā,",
  "tika-abh02t0:42_3": "abyākatā vedanā sukhumā”ti evaṁ āgatattā.",
  "tika-abh02t0:42_4": "Bhūmantarabhede dassetuṁ “yampī”tiādi āraddhaṁ.",
  "tika-abh02t0:42_5": "Iminā nīhārenāti etena “kāmāvacarasukhato kāmāvacarupekkhā sukhumā”tiādinā sabhāvādibhedena ca oḷārikasukhumabhāvaṁ",
  "tika-abh02t0:42_6": "tatra tatreva kathento na bhindatīti nayaṁ dasseti.",
  "tika-abh02t0:43_0": "Lokiyalokuttaramissakā kathitā,",
  "tika-abh02t0:43_1": "tasmā ekantapaṇīte hīnapaṇītānaṁ uddhaṭattā evameva ekantahīne ca yathāsambhavaṁ hīnapaṇītatā uddharitabbāti",
  "tika-abh02t0:43_2": "anuññātaṁ hotīti ubhayattha taduddharaṇe na kukkuccāyitabbanti attho.",
  "tika-abh02t0:44_0": "Akusalānaṁ kusalādīhi sukhumattābhāvato pāḷiyā āgatassa aparivattanīyabhāvena “heṭṭhimanayo na oloketabbo”ti vuttanti vadanti,",
  "tika-abh02t0:44_1": "taṁtaṁvāpanavasena kathanepi parivattanaṁ natthīti na parivattanaṁ sandhāya “heṭṭhimanayo na oloketabbo”ti vuttaṁ,",
  "tika-abh02t0:44_2": "heṭṭhimanayassa pana vuttattā avuttanayaṁ gahetvā “taṁ taṁ vā panā”ti vattuṁ yuttanti “heṭṭhimanayo na oloketabbo”ti vuttanti veditabbo.",
  "tika-abh02t0:44_3": "Bahuvipākā akusalā dosussannatāya oḷārikā,",
  "tika-abh02t0:44_4": "tathā appavipākā kusalā.",
  "tika-abh02t0:44_5": "Mandadosattā appavipākā akusalā sukhumā,",
  "tika-abh02t0:44_6": "tathā bahuvipākā kusalā ca.",
  "tika-abh02t0:44_7": "Oḷārikasukhumanikantivatthubhāvato kāmāvacarādīnaṁ oḷārikasukhumatā.",
  "tika-abh02t0:44_8": "Sāpīti bhāvanāmayāya bhedanena dānamayasīlamayānañca paccekaṁ bhedanaṁ nayato dassitanti veditabbaṁ.",
  "tika-abh02t0:44_9": "Sāpīti vā tividhāpīti yojetabbaṁ.",
  "tika-abh02t0:45_0": "13.",
  "tika-abh02t0:45_1": "Jātiādivasena asamānakoṭṭhāsatā visabhāgaṭṭho.",
  "tika-abh02t0:45_2": "Dukkhavipākatādivasena asadisakiccatā,",
  "tika-abh02t0:45_3": "asadisasabhāvatā vā visaṁsaṭṭho,",
  "tika-abh02t0:45_4": "na asampayogo.",
  "tika-abh02t0:45_5": "Yadi siyā,",
  "tika-abh02t0:45_6": "dūravipariyāyena santikaṁ hotīti saṁsaṭṭhaṭṭhena santikatā āpajjati,",
  "tika-abh02t0:45_7": "na ca vedanāya vedanāsampayogo atthi.",
  "tika-abh02t0:45_8": "Santikapadavaṇṇanāya ca “sabhāgaṭṭhena sarikkhaṭṭhena cā”ti vakkhatīti vuttanayeneva attho veditabbo.",
  "tika-abh02t0:46_0": "Nadūrato santikaṁ uddharitabbanti kasmā vuttaṁ,",
  "tika-abh02t0:46_1": "kiṁ yathā santikato akusalato akusalā dūreti uddharīyati,",
  "tika-abh02t0:46_2": "tathā tato dūrato kusalato kusalā santiketi uddharituṁ na sakkāti? Na sakkā.",
  "tika-abh02t0:46_3": "Tathā hi sati kusalā kusalāya santiketi katvā santikato santikatā eva uddharitā siyā,",
  "tika-abh02t0:46_4": "tathā ca sati santikasantikataratāvacanameva āpajjati,",
  "tika-abh02t0:46_5": "upādāyupādāya dūrasantikatāva idha vuccati,",
  "tika-abh02t0:46_6": "tasmā dūrato dūruddharaṇaṁ viya santikato santikuddharaṇañca na sakkā kātuṁ dūradūrataratāya viya santikasantikataratāya ca anadhippetattā.",
  "tika-abh02t0:46_7": "Atha pana vadeyya “na kusalā kusalāya eva santiketi uddharitabbā,",
  "tika-abh02t0:46_8": "atha kho yato sā dūre,",
  "tika-abh02t0:46_9": "tassā akusalāyā”ti,",
  "tika-abh02t0:46_10": "tañca natthi.",
  "tika-abh02t0:46_11": "Na hi akusalāya kusalā kadāci santike atthīti.",
  "tika-abh02t0:46_12": "Athāpi vadeyya “yā akusalā kusalāya santike,",
  "tika-abh02t0:46_13": "sā tato dūrato kusalato uddharitabbā”ti,",
  "tika-abh02t0:46_14": "tadapi natthi.",
  "tika-abh02t0:46_15": "Na hi kusale akusalā atthi,",
  "tika-abh02t0:46_16": "yā tato santiketi uddhariyeyya,",
  "tika-abh02t0:46_17": "tasmā idha vuttassa dūrassa dūrato accantavisabhāgattā dūre santikaṁ natthīti na sakkā dūrato santikaṁ uddharituṁ,",
  "tika-abh02t0:46_18": "santike panidha vutte bhinne tattheva dūraṁ labbhatīti āha “santikato pana dūraṁ uddharitabba”nti.",
  "tika-abh02t0:47_0": "Upādāyupādāya dūrato ca santikaṁ na sakkā uddharituṁ.",
  "tika-abh02t0:47_1": "Lobhasahagatāya dosasahagatā dūre lobhasahagatā santiketi hi vuccamāne santikatova santikaṁ uddharitaṁ hoti.",
  "tika-abh02t0:47_2": "Tathā dosasahagatāya lobhasahagatā dūre dosasahagatā santiketi etthāpi sabhāgato sabhāgantarassa uddhaṭattā,",
  "tika-abh02t0:47_3": "na ca sakkā “lobhasahagatāya dosasahagatā dūre sā eva ca santike”ti vattuṁ dosasahagatāya santikabhāvassa akāraṇattā,",
  "tika-abh02t0:47_4": "tasmā visabhāgatā bhedaṁ aggahetvā na pavattatīti sabhāgābyāpakattā dūratāya dūrato santikuddharaṇaṁ na sakkā kātuṁ.",
  "tika-abh02t0:47_5": "Na hi dosasahagatā akusalasabhāgaṁ sabbaṁ byāpetvā pavattatīti.",
  "tika-abh02t0:47_6": "Sabhāgatā pana bhedaṁ antogadhaṁ katvā pavattatīti visabhāgabyāpakattā santikatāya santikato dūruddharaṇaṁ sakkā kātuṁ.",
  "tika-abh02t0:47_7": "Akusalatā hi lobhasahagatādisabbavisabhāgabyāpikāti.",
  "tika-abh02t0:47_8": "Tenāha “na dūrato santikaṁ uddharitabba”ntiādi.",
  "tika-abh02t0:48_0": "Vedanākkhandhaniddesavaṇṇanā niṭṭhitā.",
  "tika-abh02t0:49_0": "3. Saññākkhandhaniddesavaṇṇanā",
  "tika-abh02t0:50_0": "17.Cakkhusamphassajāsaññāti ettha yadipi vatthuto phassassa nāmaṁ phassato ca saññāya,",
  "tika-abh02t0:50_1": "vatthuvisiṭṭhaphassena pana visiṭṭhasaññā vatthunā ca visiṭṭhā hoti phassassa viya tassāpi tabbatthukattāti “vatthuto nāma”nti vuttaṁ.",
  "tika-abh02t0:50_2": "Paṭighasamphassajā saññāti etthāpi yathā phasso vatthārammaṇapaṭighaṭṭanena uppanno,",
  "tika-abh02t0:50_3": "tathā tato jātasaññāpīti “vatthārammaṇato nāma”nti vuttaṁ.",
  "tika-abh02t0:50_4": "Ettha ca paṭighajo samphasso,",
  "tika-abh02t0:50_5": "paṭighaviññeyyo vā samphasso paṭighasamphassoti uttarapadalopaṁ katvā vuttanti veditabbaṁ.",
  "tika-abh02t0:51_0": "Viññeyyabhāve vacanaṁ adhikicca pavattā,",
  "tika-abh02t0:51_1": "vacanādhīnā vā arūpakkhandhā,",
  "tika-abh02t0:51_2": "adhivacanaṁ vā etesaṁ pakāsanaṁ atthīti “adhivacanā”ti vuccanti,",
  "tika-abh02t0:51_3": "tatojo samphasso adhivacanasamphasso,",
  "tika-abh02t0:51_4": "samphassoyeva vā yathāvuttehi atthehi adhivacano ca samphasso cāti adhivacanasamphasso,",
  "tika-abh02t0:51_5": "adhivacanaviññeyyo vā samphasso adhivacanasamphasso,",
  "tika-abh02t0:51_6": "tato tasmiṁ vā jātā adhivacanasamphassajā.",
  "tika-abh02t0:51_7": "Pañcadvārikasamphassepi yathāvutto attho sambhavatīti tena pariyāyena tatojāpi saññā “adhivacanasamphassajā”ti vuttā.",
  "tika-abh02t0:51_8": "Yathā pana aññappakārāsambhavato manosamphassajā nippariyāyena “adhivacanasamphassajā”ti vuccati,",
  "tika-abh02t0:51_9": "na evaṁ ayaṁ paṭighasamphassajā āveṇikappakārantarasambhavatoti adhippāyo.",
  "tika-abh02t0:52_0": "Yadi evaṁ cattāro khandhāpi yathāvuttasamphassato jātattā “adhivacanasamphassajā”ti vattuṁ yuttā,",
  "tika-abh02t0:52_1": "saññāva kasmā evaṁ vuttāti?",
  "tika-abh02t0:52_2": "Tiṇṇaṁ khandhānaṁ atthavasena attano pattampi nāmaṁ yattha pavattamāno adhivacanasamphassaja-saddo niruḷhatāya dhammābhilāpo hoti,",
  "tika-abh02t0:52_3": "tassā saññāya eva āropetvā sayaṁ nivattanaṁ hoti.",
  "tika-abh02t0:52_4": "Tenāha “tayo hi arūpino khandhā”tiādi.",
  "tika-abh02t0:52_5": "Atha vā saññāya paṭighasamphassajāti aññampi visiṭṭhaṁ nāmaṁ atthīti adhivacanasamphassajānāmaṁ tiṇṇaṁyeva khandhānaṁ bhavituṁ arahati.",
  "tika-abh02t0:52_6": "Te pana attano nāmaṁ saññāya datvā nivattāti imamatthaṁ sandhāyāha “tayo hi arūpino khandhā”tiādi.",
  "tika-abh02t0:52_7": "Pañcadvārikasaññā oloketvāpi jānituṁ sakkāti idaṁ tena tenādhippāyena hatthavikārādikaraṇe tadadhippāyavijānananimittabhūtā",
  "tika-abh02t0:52_8": "viññatti viya rajjitvā olokanādīsu rattatādivijānananimittaṁ olokanaṁ cakkhuviññāṇavisayasamāgame pākaṭaṁ",
  "tika-abh02t0:52_9": "hotīti taṁsampayuttāya saññāyapi tathāpākaṭabhāvaṁ sandhāya vuttaṁ.",
  "tika-abh02t0:53_0": "Rajjitvā olokanādivasena pākaṭā javanappavattā bhavituṁ arahatīti etissā āsaṅkāya nivattanatthaṁ “pasādavatthukā evā”ti āha.",
  "tika-abh02t0:53_1": "Aññaṁ cintentanti yaṁ pubbe tena cintitaṁ ñātaṁ,",
  "tika-abh02t0:53_2": "tato aññaṁ cintentanti attho.",
  "tika-abh02t0:54_0": "Saññākkhandhaniddesavaṇṇanā niṭṭhitā.",
  "tika-abh02t0:55_0": "4. Saṅkhārakkhandhaniddesavaṇṇanā",
  "tika-abh02t0:56_0": "20.Heṭṭhimakoṭiyāti ettha bhummaniddesova.",
  "tika-abh02t0:56_1": "Tattha hi padhānaṁ dassitanti.",
  "tika-abh02t0:56_2": "Yadi evaṁ uparimakoṭiyā taṁ na dassitanti āpajjatīti?",
  "tika-abh02t0:56_3": "Nāpajjati,",
  "tika-abh02t0:56_4": "uparimakoṭigatabhāvena vinā heṭṭhimakoṭigatabhāvābhāvato.",
  "tika-abh02t0:56_5": "Heṭṭhimakoṭi hi sabbabyāpikāti.",
  "tika-abh02t0:56_6": "Dutiye karaṇaniddeso,",
  "tika-abh02t0:56_7": "heṭṭhimakoṭiyā āgatāti sambandho.",
  "tika-abh02t0:56_8": "Purimepi vā “heṭṭhimakoṭiyā”ti yaṁ vuttaṁ,",
  "tika-abh02t0:56_9": "tañca padhānasaṅkhāradassanavasenāti sambandhakaraṇena karaṇaniddesova.",
  "tika-abh02t0:56_10": "Taṁsampayuttā saṅkhārāti ekūnapaññāsappabhede saṅkhāre āha.",
  "tika-abh02t0:56_11": "Gahitāva honti tappaṭibaddhattā.",
  "tika-abh02t0:57_0": "Saṅkhārakkhandhaniddesavaṇṇanā niṭṭhitā.",
  "tika-abh02t0:58_0": "Pakiṇṇakakathāvaṇṇanā",
  "tika-abh02t0:59_0": "Samuggama-saddo sañjātiyaṁ ādiuppattiyaṁ niruḷho.",
  "tika-abh02t0:59_1": "Taṁtaṁpaccayasamāyoge hi purimabhavasaṅkhātā purimantato uddhaṅgamanaṁ samuggamo,",
  "tika-abh02t0:59_2": "sandhiyaṁ vā paṭisandhiyaṁ uggamo samuggamo.",
  "tika-abh02t0:59_3": "So pana yattha pañcakkhandhā paripuṇṇā samuggacchanti,",
  "tika-abh02t0:59_4": "tattheva dassito.",
  "tika-abh02t0:59_5": "Etena nayena aparipuṇṇakhandhasamuggamo ekavokāracatuvokāresu sakkā viññātunti.",
  "tika-abh02t0:59_6": "Atha vā yathādhigatānaṁ pañcannampi khandhānaṁ saha uggamo uppatti samuggamo.",
  "tika-abh02t0:59_7": "Etasmiṁ atthe vikaluppatti asaṅgahitā hoti.",
  "tika-abh02t0:59_8": "Himavantappadese jātimantaeḷakalomaṁ jātiuṇṇā.",
  "tika-abh02t0:59_9": "Sappimaṇḍabindūti evaṁ etthāpi bindu-saddo yojetabbo.",
  "tika-abh02t0:59_10": "Evaṁvaṇṇappaṭibhāganti evaṁvaṇṇaṁ evaṁsaṇṭhānañca.",
  "tika-abh02t0:59_11": "Paṭibhajanaṁ vā paṭibhāgo,",
  "tika-abh02t0:59_12": "sadisatābhajanaṁ sadisatāpattīti attho.",
  "tika-abh02t0:59_13": "Evaṁvidho vaṇṇappaṭibhāgo etassāti evaṁvaṇṇappaṭibhāgaṁ.",
  "tika-abh02t0:60_0": "Santatisīsānīti santatimūlāni,",
  "tika-abh02t0:60_1": "santatikoṭṭhāsā vā.",
  "tika-abh02t0:60_2": "Anekindriyasamāhārabhāvato hi padhānaṅgaṁ “sīsa”nti vuccati,",
  "tika-abh02t0:60_3": "evaṁ vatthudasakādikoṭṭhāsā anekarūpasamudāyabhūtā “sīsānī”ti vuttānīti.",
  "tika-abh02t0:61_0": "Pañcakkhandhā paripuṇṇā hontīti gaṇanāpāripūriṁ sandhāya vuttaṁ,",
  "tika-abh02t0:61_1": "na tassa tassa khandhassa paripuṇṇataṁ.",
  "tika-abh02t0:61_2": "Kammasamuṭṭhānapaveṇiyā vuttattā “utucittāhārajapaveṇī ca ettakaṁ kālaṁ atikkamitvā hotī”tiādinā vattabbā siyā,",
  "tika-abh02t0:61_3": "taṁ pana “pubbāparato”ti ettha vakkhatīti akathetvā kammajapaveṇī ca na sabbā vuttāti avuttaṁ dassetuṁ opapātikasamuggamo nāma dassito. Evaṁ…pe…",
  "tika-abh02t0:61_4": "pañcakkhandhā paripuṇṇā hontīti paripuṇṇāyatanānaṁ vasena nayo dassito,",
  "tika-abh02t0:61_5": "aparipuṇṇāyatanānaṁ pana kāmāvacarānaṁ rūpāvacarānaṁ parihīnāyatanassa vasena santatisīsahāni veditabbā.",
  "tika-abh02t0:62_0": "Pubbāparatoti ayaṁ vicāraṇā na pañcannaṁ khandhānaṁ uppattiyaṁ,",
  "tika-abh02t0:62_1": "atha kho tesaṁ rūpasamuṭṭhāpaneti daṭṭhabbā.",
  "tika-abh02t0:62_2": "Taṁ dassento āha “evaṁ panā”tiādi.",
  "tika-abh02t0:62_3": "Apacchāapure uppannesūti etena saṁsayakāraṇaṁ dasseti.",
  "tika-abh02t0:62_4": "Sahuppannesu hi idameva paṭhamaṁ rūpaṁ samuṭṭhāpeti,",
  "tika-abh02t0:62_5": "idaṁ pacchāti adassitaṁ na sakkā viññātuṁ.",
  "tika-abh02t0:62_6": "Ettha ca “pubbāparato”ti etissā vicāraṇāya vatthubhāvena paṭisandhiyaṁ uppannā pavattā pañcakkhandhā gahitā.",
  "tika-abh02t0:62_7": "Tattha ca niddhāraṇe bhummaniddesoti “rūpaṁ paṭhamaṁ rūpaṁ samuṭṭhāpetī”ti āha.",
  "tika-abh02t0:62_8": "Aññathā bhāvenabhāvalakkhaṇatthe bhummaniddese sati rūpassa rūpasamuṭṭhāpanakkhaṇe kammassapi rūpasamuṭṭhānaṁ vadantīti ubhayanti vattabbaṁ siyāti.",
  "tika-abh02t0:62_9": "Rūpārūpasantatiñca gahetvā ayaṁ vicāraṇā pavattāti “rūpaṁ paṭhamaṁ rūpaṁ samuṭṭhāpetī”ti vuttaṁ.",
  "tika-abh02t0:62_10": "Aññathā paṭisandhikkhaṇe eva vijjamāne gahetvā vicāraṇāya kariyamānāya arūpassa rūpasamuṭṭhāpanameva",
  "tika-abh02t0:62_11": "natthīti pubbāparasamuṭṭhāpanavicāraṇāva idha na upapajjatīti vattabbaṁ siyāti.",
  "tika-abh02t0:62_12": "Vatthu uppādakkhaṇe dubbalaṁ hotīti sabbarūpānaṁ uppādakkhaṇe dubbalataṁ sandhāya vuttaṁ.",
  "tika-abh02t0:62_13": "Tadā hi taṁ pacchājātapaccayarahitaṁ āhārādīhi ca anupatthaddhanti “dubbala”nti vuttaṁ.",
  "tika-abh02t0:62_14": "Kammavegakkhittattāti idaṁ satipi bhavaṅgassa kammajabhāve sāyaṁ vipākasantati paṭisandhikkhaṇe purimabhavaṅgasamuṭṭhāpakato",
  "tika-abh02t0:62_15": "aññena kammunā khittā viya appatiṭṭhitā,",
  "tika-abh02t0:62_16": "tato parañca samānasantatiyaṁ anantarapaccayaṁ purejātapaccayañca labhitvā patiṭṭhitāti imamatthaṁ sandhāya vuttaṁ.",
  "tika-abh02t0:63_0": "Paveṇī ghaṭiyatīti cakkhādivatthusantati ekasmiṁ vijjamāne eva aññassa nirodhuppattivasena ghaṭiyati,",
  "tika-abh02t0:63_1": "na cutipaṭisandhinissayavatthūnaṁ viya vicchedappavattīti attho.",
  "tika-abh02t0:63_2": "Aṅgatoti jhānaṅgato.",
  "tika-abh02t0:63_3": "Jhānaṅgāni hi cittena saha rūpasamuṭṭhāpakāni,",
  "tika-abh02t0:63_4": "tesaṁ anubaladāyakāni maggaṅgādīni tesu vijjamānesu visesarūpappavattidassanato.",
  "tika-abh02t0:63_5": "Atha vā yāni cittaṅgāni cetanādīni cittassa rūpasamuṭṭhāpane aṅgabhāvaṁ sahāyabhāvaṁ gacchanti,",
  "tika-abh02t0:63_6": "tesaṁ baladāyakehi jhānaṅgādīhi aparihīnanti attho.",
  "tika-abh02t0:63_7": "Tato parihīnattā hi cakkhuviññāṇādīni rūpaṁ na samuṭṭhāpentīti.",
  "tika-abh02t0:63_8": "Yo pana vadeyya “paṭisandhicittena sahajātavatthu tassa ṭhitikkhaṇe ca bhaṅgakkhaṇe ca purejātanti katvā",
  "tika-abh02t0:63_9": "paccayavekallābhāvato tasmiṁ khaṇadvaye rūpaṁ samuṭṭhāpetū”ti,",
  "tika-abh02t0:63_10": "taṁ nivārento āha “yadi hi citta”ntiādi.",
  "tika-abh02t0:63_11": "Tattha ṭhitibhaṅgakkhaṇesupi tesaṁ dhammānaṁ vatthu purejātaṁ na hotīti na vattabbamevetanti anujāni,",
  "tika-abh02t0:63_12": "tatthāpi dosaṁ dasseti.",
  "tika-abh02t0:63_13": "Yadi tadā rūpaṁ samuṭṭhāpeyya,",
  "tika-abh02t0:63_14": "tava matena paṭisandhicittampi samuṭṭhāpeyya,",
  "tika-abh02t0:63_15": "tadā pana rūpuppādanameva natthi.",
  "tika-abh02t0:63_16": "Yadā ca rūpuppādanaṁ,",
  "tika-abh02t0:63_17": "tadā uppādakkhaṇe tava matenapi paccayavekallameva paṭisandhikkhaṇe purejātanissayābhāvato,",
  "tika-abh02t0:63_18": "tasmā paṭisandhicittaṁ rūpaṁ na samuṭṭhāpetīti ayamettha adhippāyo.",
  "tika-abh02t0:63_19": "Uppādakkhaṇe aṭṭha rūpāni gahetvā uṭṭhahati. Kasmā?",
  "tika-abh02t0:63_20": "Arūpadhammānaṁ anantarādipaccayavasena savegānaṁ paripuṇṇabalānameva uppattito.",
  "tika-abh02t0:64_0": "Avisayatāyāti agatapubbassa gāmassa āgantukassa avisayabhāvato.",
  "tika-abh02t0:64_1": "Appahutatāyāti tattha tassa anissarabhāvato.",
  "tika-abh02t0:64_2": "Cittasamuṭṭhāna…pe…",
  "tika-abh02t0:64_3": "ṭhitānīti idaṁ yehākārehi cittasamuṭṭhānarūpānaṁ cittacetasikā paccayā honti,",
  "tika-abh02t0:64_4": "tehi sabbehi paṭisandhiyaṁ cittacetasikā samatiṁsakammajarūpānaṁ yathāsambhavaṁ paccayā hontīti katvā vuttaṁ.",
  "tika-abh02t0:65_0": "Vaṭṭamūlanti taṇhā avijjā vuccati.",
  "tika-abh02t0:65_1": "Cuticittena uppajjamānaṁ rūpaṁ tato purimatarehi uppajjamānaṁ viya na bhavantare uppajjatīti vaṭṭamūlassa vūpasantattā anuppatti vicāretabbā.",
  "tika-abh02t0:66_0": "Rūpassanatthitāyāti rūpānaṁ nissaraṇattā arūpassa,",
  "tika-abh02t0:66_1": "virāgavasena pahīnattā uppādetabbassa abhāvaṁ sandhāya vuttaṁ.",
  "tika-abh02t0:66_2": "Rūpokāse vā rūpaṁ atthīti katvā rūpapaccayānaṁ rūpuppādanaṁ hoti,",
  "tika-abh02t0:66_3": "arūpaṁ pana rūpassa okāso na hotīti yasmiṁ rūpe sati cittaṁ aññaṁ rūpaṁ uppādeyya,",
  "tika-abh02t0:66_4": "tadeva tattha natthīti attho.",
  "tika-abh02t0:66_5": "Purimarūpassapi hi paccayabhāvo atthi puttassa pitisadisatādassanatoti.",
  "tika-abh02t0:67_0": "Utu pana paṭhamaṁ rūpaṁ samuṭṭhāpeti paṭisandhicittassa ṭhitikkhaṇe samuṭṭhāpanatoti adhippāyo.",
  "tika-abh02t0:67_1": "Utu nāma cesa dandhanirodhotiādi utussa ṭhānakkhaṇe uppādane kāraṇadassanatthaṁ arūpānaṁ uppādakāladassanatthañca vuttaṁ.",
  "tika-abh02t0:67_2": "Dandhanirodhattā hi so ṭhitikkhaṇe balavāti tadā rūpaṁ samuṭṭhāpeti,",
  "tika-abh02t0:67_3": "tasmiṁ dharante eva khippanirodhattā soḷasasu cittesu uppannesu paṭisandhianantaraṁ cittaṁ utunā samuṭṭhite rūpe puna samuṭṭhāpetīti adhippāyo.",
  "tika-abh02t0:67_4": "Tasmiṁ dharante eva soḷasa cittāni uppajjitvā nirujjhantīti etena pana vacanena yadi uppādanirodhakkhaṇā dharamānakkhaṇe eva gahitā,",
  "tika-abh02t0:67_5": "“soḷasacittakkhaṇāyukaṁ rūpa”nti vuttaṁ hoti,",
  "tika-abh02t0:67_6": "athuppādakkhaṇaṁ aggahetvā nirodhakkhaṇova gahito,",
  "tika-abh02t0:67_7": "“sattarasacittakkhaṇāyuka”nti,",
  "tika-abh02t0:67_8": "sace nirodhakkhaṇaṁ aggahetvā uppādakkhaṇo gahito,",
  "tika-abh02t0:67_9": "“adhikasoḷasacittakkhaṇāyuka”nti,",
  "tika-abh02t0:67_10": "yadi pana uppādanirodhakkhaṇā dharamānakkhaṇe na gahitā,",
  "tika-abh02t0:67_11": "“adhikasattarasacittakkhaṇāyuka”nti.",
  "tika-abh02t0:67_12": "Yasmā pana “tesu paṭisandhianantara”nti paṭisandhipi tassa dharamānakkhaṇe uppannesu gahitā,",
  "tika-abh02t0:67_13": "tasmā uppādakkhaṇo dharamānakkhaṇe gahitoti nirodhakkhaṇe aggahite adhikasoḷasacittakkhaṇāyukatā vakkhamānā,",
  "tika-abh02t0:67_14": "gahite vā soḷasacittakkhaṇāyukatā adhippetāti veditabbā.",
  "tika-abh02t0:68_0": "Ojā kharāti savatthukaṁ ojaṁ sandhāyāha.",
  "tika-abh02t0:68_1": "Sabhāvato sukhumāya hi ojāya vatthuvasena atthi oḷārikasukhumatāti.",
  "tika-abh02t0:69_0": "Cittañcevāti cittassa pubbaṅgamatāya vuttaṁ,",
  "tika-abh02t0:69_1": "taṁsampayuttakāpi pana rūpasamuṭṭhāpakā hontīti.",
  "tika-abh02t0:69_2": "Yathāha “hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo”tiādi.",
  "tika-abh02t0:69_3": "Cittanti vā cittuppādaṁ gaṇhāti,",
  "tika-abh02t0:69_4": "na kammacetanaṁ viya ekadhammameva avijjamānaṁ.",
  "tika-abh02t0:69_5": "Kammasamuṭṭhānañca taṁsampayuttehipi samuṭṭhitaṁ hotūti ce? Na,",
  "tika-abh02t0:69_6": "tehi samuṭṭhitabhāvassa avuttattā,",
  "tika-abh02t0:69_7": "avacanañca tesaṁ kenaci paccayena paccayabhāvābhāvato.",
  "tika-abh02t0:70_0": "Addhānaparicchedatoti kālaparicchedato.",
  "tika-abh02t0:70_1": "Tattha “sattarasa cittakkhaṇā rūpassa addhā,",
  "tika-abh02t0:70_2": "rūpassa sattarasamo bhāgo arūpassā”ti eso addhānaparicchedo adhippeto.",
  "tika-abh02t0:70_3": "Paṭisandhikkhaṇeti idaṁ nayadassanamattaṁ daṭṭhabbaṁ tato parampi rūpārūpānaṁ sahuppattisabbhāvato,",
  "tika-abh02t0:70_4": "na panetaṁ paṭisandhikkhaṇe asahuppattiabhāvaṁ sandhāya vuttanti daṭṭhabbaṁ,",
  "tika-abh02t0:70_5": "paṭisandhicittassa ṭhitibhaṅgakkhaṇesupi rūpuppattiṁ sayameva vakkhatīti.",
  "tika-abh02t0:70_6": "Phalappattanidassanena ca rūpārūpānaṁ asamānakālataṁ nidasseti,",
  "tika-abh02t0:70_7": "na sahuppādaṁ tadatthaṁ anāraddhattā.",
  "tika-abh02t0:70_8": "Sahuppādena pana asamānakālatā sukhadīpanā hotīti taṁdīpanatthameva sahuppādaggahaṇaṁ.",
  "tika-abh02t0:71_0": "Yadi evaṁ rūpārūpānaṁ asamānaddhattā arūpaṁ ohāya rūpassa pavatti āpajjatīti etassā nivāraṇatthamāha “tattha kiñcāpī”tiādi.",
  "tika-abh02t0:71_1": "Ekappamāṇāvāti nirantaraṁ pavattamānesu rūpārūpadhammesu nicchiddesu arūparahitaṁ rūpaṁ,",
  "tika-abh02t0:71_2": "rūparahitaṁ vā arūpaṁ natthīti katvā vuttaṁ.",
  "tika-abh02t0:71_3": "Ayañca kathā pañcavokāre kammajarūpappavattiṁ nibbānapaṭibhāganirodhasamāpattirahitaṁ sandhāya katāti daṭṭhabbā.",
  "tika-abh02t0:71_4": "Pade padanti attano pade eva padaṁ nikkhipanto viya lahuṁ lahuṁ akkamitvāti attho.",
  "tika-abh02t0:71_5": "Anohāyāti yāva cuti,",
  "tika-abh02t0:71_6": "tāva avijahitvā,",
  "tika-abh02t0:71_7": "cutikkhaṇe pana saheva nirujjhantīti.",
  "tika-abh02t0:71_8": "Yasmiñcaddhāne aññamaññaṁ anohāya pavatti,",
  "tika-abh02t0:71_9": "so ca paṭisandhicutiparicchinno ukkaṁsato etesaṁ addhāti.",
  "tika-abh02t0:71_10": "Evanti etena pubbe vuttaṁ avakaṁsato addhāpakāraṁ imañca saṅgaṇhātīti daṭṭhabbaṁ.",
  "tika-abh02t0:72_0": "Ekuppādanānānirodhatoti etaṁ dvayamapi saha gahetvā rūpārūpānaṁ “ekuppādanānānirodhato”ti eko daṭṭhabbākāro vuttoti daṭṭhabbo.",
  "tika-abh02t0:72_1": "Evaṁ ito paresupi.",
  "tika-abh02t0:72_2": "Pacchimakammajaṁ ṭhapetvāti tassa cuticittena saha nirujjhanato nānānirodho natthīti katvā vuttanti vadanti.",
  "tika-abh02t0:72_3": "Tassa pana ekuppādopi natthi heṭṭhā soḷasake pacchimassa bhaṅgakkhaṇe uppattivacanato.",
  "tika-abh02t0:72_4": "Yadi pana yassa ekuppādanānānirodhā dvepi na santi,",
  "tika-abh02t0:72_5": "taṁ ṭhapetabbaṁ.",
  "tika-abh02t0:72_6": "Sabbampi cittassa bhaṅgakkhaṇe uppannaṁ ṭhapetabbaṁ siyā,",
  "tika-abh02t0:72_7": "pacchimakammajassa pana uppattito parato cittesu pavattamānesu kammajarūpassa anuppattito vajjetabbaṁ",
  "tika-abh02t0:72_8": "gahetabbañca tadā natthīti “pacchimakammajaṁ ṭhapetvā”ti vuttanti veditabbaṁ.",
  "tika-abh02t0:72_9": "Tato pubbe pana aṭṭhacattālīsakammajarūpapaveṇī atthīti tattha yaṁ cittassa uppādakkhaṇe uppannaṁ,",
  "tika-abh02t0:72_10": "taṁ aññassa uppādakkhaṇe nirujjhatīti “ekuppādanānānirodha”nti gahetvā ṭhitibhaṅgakkhaṇesu uppannarūpāni",
  "tika-abh02t0:72_11": "vajjetvā evaṁ ekuppādanānānirodhato veditabbāti yojanā katāti daṭṭhabbā.",
  "tika-abh02t0:72_12": "Tañhi rūpaṁ arūpena,",
  "tika-abh02t0:72_13": "arūpañca tena ekuppādanānānirodhanti.",
  "tika-abh02t0:72_14": "Tattha saṅkhalikassa viya sambandho paveṇīti katvā aṭṭhacattālīsakammajiyavacanaṁ kataṁ,",
  "tika-abh02t0:72_15": "aññathā ekūnapaññāsakammajiyavacanaṁ kattabbaṁ siyā.",
  "tika-abh02t0:73_0": "Nānuppāda…pe…",
  "tika-abh02t0:73_1": "pacchimakammajena dīpetabbāti tena sudīpanattā vuttaṁ.",
  "tika-abh02t0:73_2": "Etena hi nayena sakkā tato pubbepi ekassa cittassa bhaṅgakkhaṇe uppannarūpaṁ aññassapi bhaṅgakkhaṇe eva nirujjhatīti taṁ arūpena,",
  "tika-abh02t0:73_3": "arūpañca tena nānuppādaṁ ekanirodhanti viññātunti.",
  "tika-abh02t0:73_4": "Ubhayatthāpi pana aññassa cittassa ṭhitikkhaṇe uppannaṁ rūpaṁ aññassa ṭhitikkhaṇe,",
  "tika-abh02t0:73_5": "tassa ṭhitikkhaṇe uppajjitvā ṭhitikkhaṇe eva nirujjhanakaṁ arūpañca na saṅgahitaṁ,",
  "tika-abh02t0:73_6": "taṁ “nānuppādato nānānirodhato”ti ettheva saṅgahaṁ gacchatīti veditabbaṁ.",
  "tika-abh02t0:73_7": "Catusantatikarūpena hi nānuppādanānānirodhatādīpanā ettha ṭhitikkhaṇe uppannassa dassitattā adassitassa vasena nayadassanaṁ hotīti.",
  "tika-abh02t0:73_8": "Samatiṁsakammajarūpesu eva ṭhitassapi gabbhe gatassa maraṇaṁ atthīti tesaṁ eva vasena pacchimakampi yojitaṁ.",
  "tika-abh02t0:73_9": "Amarā nāma bhaveyyuṁ, kasmā?",
  "tika-abh02t0:73_10": "Yathā channaṁ vatthūnaṁ pavatti,",
  "tika-abh02t0:73_11": "evaṁ taduppādakakammeneva bhavaṅgādīnañca tabbatthukānaṁ pavattiyā bhavitabbanti.",
  "tika-abh02t0:73_12": "Na hi taṁ kāraṇaṁ atthi,",
  "tika-abh02t0:73_13": "yena taṁ kammajesu ekaccaṁ pavatteyya,",
  "tika-abh02t0:73_14": "ekaccaṁ na pavatteyyāti.",
  "tika-abh02t0:73_15": "Tasmā āyuusmāviññāṇādīnaṁ jīvitasaṅkhārānaṁ anūnattā vuttaṁ “amarā nāma bhaveyyu”nti.",
  "tika-abh02t0:74_0": "“Uppādakkhaṇe uppannaṁ aññassa uppādakkhaṇe nirujjhati,",
  "tika-abh02t0:74_1": "ṭhitikkhaṇe uppannaṁ aññassa ṭhitikkhaṇe,",
  "tika-abh02t0:74_2": "bhaṅgakkhaṇe uppannaṁ aññassa bhaṅgakkhaṇe nirujjhatī”ti idaṁ aṭṭhakathāyaṁ āgatattā vuttanti adhippāyo.",
  "tika-abh02t0:74_3": "Attano panādhippāyaṁ uppādakkhaṇe uppannaṁ nirodhakkhaṇe,",
  "tika-abh02t0:74_4": "ṭhitikkhaṇe uppannañca uppādakkhaṇe,",
  "tika-abh02t0:74_5": "bhaṅgakkhaṇe uppannaṁ ṭhitikkhaṇe nirujjhatīti dīpetiyeva.",
  "tika-abh02t0:74_6": "Evañca katvā addhānaparicchede “taṁ pana sattarasamena cittena saddhiṁ nirujjhatī”ti vuttaṁ.",
  "tika-abh02t0:74_7": "Imāya pāḷiyā virujjhati, kasmā?",
  "tika-abh02t0:74_8": "Catusamuṭṭhānikarūpassapi samānāyukatāya bhavitabbattāti adhippāyo.",
  "tika-abh02t0:74_9": "Yathā pana etehi yojitaṁ,",
  "tika-abh02t0:74_10": "tathā rūpassa ekuppādanānānirodhatā nānuppādekanirodhatā ca natthiyeva.",
  "tika-abh02t0:75_0": "Yā pana etehi rūpassa sattarasacittakkhaṇāyukatā vuttā,",
  "tika-abh02t0:75_1": "yā ca aṭṭhakathāyaṁ tatiyabhāgādhikasoḷasacittakkhaṇāyukatā,",
  "tika-abh02t0:75_2": "sā paṭiccasamuppādavibhaṅgaṭṭhakathāyaṁ atītārammaṇāya cutiyā anantarā paccuppannārammaṇaṁ paṭisandhiṁ",
  "tika-abh02t0:75_3": "dassetuṁ “ettāvatā ekādasa cittakkhaṇā atītā honti,",
  "tika-abh02t0:75_4": "tathā pañcadasa cittakkhaṇā atītā honti,",
  "tika-abh02t0:75_5": "athāvasesapañcacittaekacittakkhaṇāyuke tasmiṁ yevārammaṇe paṭisandhicittaṁ uppajjatī”ti dassitena soḷasacittakkhaṇāyukabhāvena virujjhati.",
  "tika-abh02t0:75_6": "Na hi sakkā “ṭhitikkhaṇe eva rūpaṁ āpāthamāgacchatī”ti vattuṁ.",
  "tika-abh02t0:75_7": "Tathā hi sati na rūpassa ekādasa vā pañcadaseva vā cittakkhaṇā atītā,",
  "tika-abh02t0:75_8": "atha kho atirekaekādasapañcadasacittakkhaṇā.",
  "tika-abh02t0:75_9": "Tasmā yadipi pañcadvāre ṭhitippattameva rūpaṁ pasādaṁ ghaṭṭetīti yujjeyya,",
  "tika-abh02t0:75_10": "manodvāre pana uppādakkhaṇepi āpāthamāgacchatīti icchitabbametaṁ.",
  "tika-abh02t0:75_11": "Na hi manodvāre atītādīsu kiñci āpāthaṁ nāgacchatīti.",
  "tika-abh02t0:75_12": "Manodvāre ca evaṁ vuttaṁ “ekādasa cittakkhaṇā atītā,",
  "tika-abh02t0:75_13": "athāvasesapañcacittakkhaṇāyuke”ti.",
  "tika-abh02t0:76_0": "Yo cettha cittassa ṭhitikkhaṇo vutto,",
  "tika-abh02t0:76_1": "so ca atthi natthīti vicāretabbo.",
  "tika-abh02t0:76_2": "Cittayamake hi “uppannaṁ uppajjamānanti?",
  "tika-abh02t0:76_3": "Bhaṅgakkhaṇe uppannaṁ,",
  "tika-abh02t0:76_4": "no ca uppajjamāna”nti ettakameva vuttaṁ,",
  "tika-abh02t0:76_5": "na vuttaṁ “ṭhitikkhaṇe bhaṅgakkhaṇe cā”ti.",
  "tika-abh02t0:76_6": "Tathā “nuppajjamānaṁ nuppannanti?",
  "tika-abh02t0:76_7": "Bhaṅgakkhaṇe nuppajjamānaṁ,",
  "tika-abh02t0:76_8": "no ca nuppanna”nti ettakameva vuttaṁ,",
  "tika-abh02t0:76_9": "na vuttaṁ “ṭhitikkhaṇe bhaṅgakkhaṇe cā”ti.",
  "tika-abh02t0:76_10": "Evaṁ “na niruddhaṁ na nirujjhamānaṁ,",
  "tika-abh02t0:76_11": "na nirujjhamānaṁ na niruddha”nti etesaṁ paripuṇṇavissajjane “uppādakkhaṇe anāgatañcā”ti vatvā “ṭhitikkhaṇe”ti avacanaṁ,",
  "tika-abh02t0:76_12": "atikkantakālavāre ca “bhaṅgakkhaṇe cittaṁ uppādakkhaṇaṁ vītikkanta”nti vatvā “ṭhitikkhaṇe”ti avacanaṁ ṭhitikkhaṇābhāvaṁ cittassa dīpeti.",
  "tika-abh02t0:76_13": "Suttesupi hi “ṭhitassa aññathattaṁ paññāyatī”ti tasseva ekassa aññathattābhāvato “yassā aññathattaṁ paññāyati,",
  "tika-abh02t0:76_14": "sā santatiṭhitī”ti na na sakkā vattunti,",
  "tika-abh02t0:76_15": "vijjamānaṁ vā khaṇadvayasamaṅgiṁ ṭhitanti.",
  "tika-abh02t0:77_0": "Yo cettha cittanirodhakkhaṇe rūpuppādo vutto,",
  "tika-abh02t0:77_1": "so ca vicāretabbo “yassa vā pana samudayasaccaṁ nirujjhati,",
  "tika-abh02t0:77_2": "tassa dukkhasaccaṁ uppajjatīti?",
  "tika-abh02t0:77_3": "Noti vutta”nti.",
  "tika-abh02t0:77_4": "Yo ca cittassa uppādakkhaṇe rūpanirodho vutto,",
  "tika-abh02t0:77_5": "so ca vicāretabbo “yassa kusalā dhammā uppajjanti,",
  "tika-abh02t0:77_6": "tassa abyākatā dhammā nirujjhantīti?",
  "tika-abh02t0:77_7": "Notiādi vutta”nti.",
  "tika-abh02t0:77_8": "Na ca cittasamuṭṭhānarūpameva sandhāya paṭikkhepo katoti sakkā vattuṁ cittasamuṭṭhānarūpādhikārassa abhāvā,",
  "tika-abh02t0:77_9": "abyākatasaddassa ca cittasamuṭṭhānarūpesveva appavattito.",
  "tika-abh02t0:77_10": "Yadi saṅkhārayamake kāyasaṅkhārassa cittasaṅkhārena sahuppādekanirodhavacanato abyākata-saddena cittasamuṭṭhānamevettha gahitanti kāraṇaṁ vadeyya,",
  "tika-abh02t0:77_11": "tampi akāraṇaṁ.",
  "tika-abh02t0:77_12": "Na hi tena vacanena aññarūpānaṁ cittena sahuppādasahanirodhapaṭikkhepo kato,",
  "tika-abh02t0:77_13": "nāpi nānuppādanānānirodhānujānanaṁ,",
  "tika-abh02t0:77_14": "neva cittasamuṭṭhānato aññassa abyākatabhāvanivāraṇañca kataṁ,",
  "tika-abh02t0:77_15": "tasmā tathā appaṭikkhittānānuññātānivāritābyākatabhāvānaṁ sahuppādasahanirodhādikānaṁ kammajādīnaṁ etena",
  "tika-abh02t0:77_16": "cittassa uppādakkhaṇe nirodho paṭikkhittoti na sakkā kammajādīnaṁ cittassa uppādakkhaṇe nirodhaṁ vattuṁ.",
  "tika-abh02t0:77_17": "Yamakapāḷianussaraṇe ca sati uppādānantaraṁ cittassa bhijjamānatāti tasmiṁ khaṇe cittaṁ na ca rūpaṁ samuṭṭhāpeti vinassamānattā,",
  "tika-abh02t0:77_18": "nāpi ca aññassa rūpasamuṭṭhāpakassa sahāyabhāvaṁ gacchatīti paṭisandhicittena sahuppanno utu tadanantarassa cittassa uppādakkhaṇe rūpaṁ samuṭṭhāpeyya.",
  "tika-abh02t0:77_19": "Evañca sati rūpārūpānaṁ ādimhi saha rūpasamuṭṭhāpanato pubbāparatoti idampi natthi,",
  "tika-abh02t0:77_20": "atilahuparivattañca cittanti yena sahuppajjati,",
  "tika-abh02t0:77_21": "taṁ cittakkhaṇe rūpaṁ uppajjamānamevāti sakkā vattuṁ.",
  "tika-abh02t0:77_22": "Teneva hi taṁ paṭisandhito uddhaṁ acittasamuṭṭhānānaṁ attanā saha uppajjamānānaṁ na kenaci paccayena paccayo hoti,",
  "tika-abh02t0:77_23": "tadanantarañca taṁ ṭhitippattanti tadanantaraṁ cittaṁ tassa pacchājātapaccayo hoti,",
  "tika-abh02t0:77_24": "na sahajātapaccayoti.",
  "tika-abh02t0:77_25": "Yadi evaṁ “yassa kāyasaṅkhāro uppajjati,",
  "tika-abh02t0:77_26": "tassa vacīsaṅkhāro nirujjhatīti? No”ti,",
  "tika-abh02t0:77_27": "vattabbanti ce? Na,",
  "tika-abh02t0:77_28": "cittanirodhakkhaṇe rūpuppādārambhābhāvatoti.",
  "tika-abh02t0:77_29": "Nippariyāyena hi cittassa uppādakkhaṇe eva rūpaṁ uppajjamānaṁ hoti,",
  "tika-abh02t0:77_30": "cittakkhaṇe pana avītivatte taṁ attano rūpasamuṭṭhāpanapurejātapaccayakiccaṁ na karoti,",
  "tika-abh02t0:77_31": "arūpañca tassa pacchājātapaccayo na hotīti ṭhitippattivisesālābhaṁ sandhāya pariyāyena idaṁ vuttanti.",
  "tika-abh02t0:78_0": "Tato paraṁ panāti etassa “ettha pana yadeta”ntiādikāyapi saṅgahakathāya niṭṭhitāya purimakathāya sanniṭṭhānato",
  "tika-abh02t0:78_1": "“tato paṭṭhāya kammajarūpapaveṇī na pavattatī”ti etena saha sambandhoti cutito paranti attho.",
  "tika-abh02t0:79_0": "Rūpaṁ pana rūpena sahātiādinā yathā aṭṭhakathāyaṁ vuttaṁ,",
  "tika-abh02t0:79_1": "tathā ekuppādekanirodhatā rūpānaṁ arūpehi,",
  "tika-abh02t0:79_2": "arūpānaṁ rūpehi ca natthīti katvā rūpānaṁ rūpeheva,",
  "tika-abh02t0:79_3": "arūpānañca arūpehi yojitā.",
  "tika-abh02t0:80_0": "Sarīrassarūpaṁ avayavabhūtanti attho,",
  "tika-abh02t0:80_1": "ghanabhūto puñjabhāvo ghanapuñjabhāvo,",
  "tika-abh02t0:80_2": "na tilamuggādipuñjā viya sithilasambandhanānaṁ puñjoti attho.",
  "tika-abh02t0:80_3": "Ekuppādāditāti yathāvutte tayo pakāre āha.",
  "tika-abh02t0:81_0": "Heṭṭhāti rūpakaṇḍavaṇṇanāyaṁ.",
  "tika-abh02t0:81_1": "Parinipphannāva hontīti vikārarūpādīnañca rūpakaṇḍavaṇṇanāyaṁ parinipphannatāpariyāyo vuttoti katvā vuttaṁ.",
  "tika-abh02t0:81_2": "Parinipphannanipphannānaṁ ko visesoti?",
  "tika-abh02t0:81_3": "Pubbantāparantaparicchinno paccayehi nipphādito tilakkhaṇāhato sabhāvadhammo parinipphanno,",
  "tika-abh02t0:81_4": "nipphanno pana asabhāvadhammopi hoti nāmaggahaṇasamāpajjanādivasena nipphādiyamānoti.",
  "tika-abh02t0:81_5": "Nirodhasamāpatti panāti etena sabbampi upādāpaññattiṁ tadekadesena dassetīti veditabbaṁ.",
  "tika-abh02t0:82_0": "Pakiṇṇakakathāvaṇṇanā niṭṭhitā.",
  "tika-abh02t0:83_0": "Kamādivinicchayakathāvaṇṇanā",
  "tika-abh02t0:84_0": "Dassanenapahātabbātiādinā paṭhamaṁ pahātabbā paṭhamaṁ vuttā,",
  "tika-abh02t0:84_1": "dutiyaṁ pahātabbā dutiyanti ayaṁ pahānakkamo.",
  "tika-abh02t0:84_2": "Anupubbapaṇītā bhūmiyo anupubbena vavatthitāti tāsaṁ vasena desanāya bhūmikkamo.",
  "tika-abh02t0:84_3": "“Cattāro satipaṭṭhānā”tiādiko ekakkhaṇepi satipaṭṭhānādisambhavato desanākkamova.",
  "tika-abh02t0:84_4": "Dānakathādayo anupubbukkaṁsato kathitā,",
  "tika-abh02t0:84_5": "uppattiādivavatthānābhāvato pana dānādīnaṁ idha desanākkamavacanaṁ.",
  "tika-abh02t0:84_6": "Desanākkamoti ca yathāvuttavavatthānābhāvato anekesaṁ vacanānaṁ saha pavattiyā asambhavato yena kenaci",
  "tika-abh02t0:84_7": "pubbāpariyena desetabbattā tena tenādhippāyena desanāmattasseva kamo vuccati.",
  "tika-abh02t0:84_8": "Abhedena hīti rūpādīnaṁ bhedaṁ akatvā piṇḍaggahaṇenāti attho.",
  "tika-abh02t0:84_9": "Cakkhuādīnampi visayabhūtanti ekadesena rūpakkhandhaṁ samudāyabhūtaṁ vadati.",
  "tika-abh02t0:84_10": "Evanti ettha vuttanayenāti adhippāyo.",
  "tika-abh02t0:84_11": "“Chadvārādhipati rājā”ti “manopubbaṅgamā dhammā”ti ca vacanato viññāṇaṁ adhipati.",
  "tika-abh02t0:85_0": "Rūpakkhandhe “sāsavaṁ upādāniya”nti vacanaṁ anāsavānaṁ dhammānaṁ sabbhāvato rūpakkhandhassa taṁsabhāvatānivattanatthaṁ,",
  "tika-abh02t0:85_1": "na anāsavarūpanivattanatthanti.",
  "tika-abh02t0:85_2": "Anāsavāva khandhesu vuttāti ettha aṭṭhānappayutto eva-saddo daṭṭhabbo,",
  "tika-abh02t0:85_3": "anāsavā khandhesveva vuttāti attho.",
  "tika-abh02t0:86_0": "Sabbasaṅkhatānaṁ sabhāgena ekajjhaṁ saṅgaho sabbasaṅkhatasabhāgekasaṅgaho.",
  "tika-abh02t0:86_1": "Sabhāgasabhāgena hi saṅgayhamānā sabbasaṅkhatā phassādayo pañcakkhandhā honti.",
  "tika-abh02t0:86_2": "Tattha ruppanādisāmaññena samānakoṭṭhāsā “sabhāgā”ti veditabbā.",
  "tika-abh02t0:86_3": "Tesu saṅkhatābhisaṅkharaṇakiccaṁ āyūhanarasāya cetanāya balavanti sā “saṅkhārakkhandho”ti vuttā,",
  "tika-abh02t0:86_4": "aññe ca ruppanādivisesalakkhaṇarahitā phassādayo saṅkhatābhisaṅkharaṇasāmaññenāti daṭṭhabbā.",
  "tika-abh02t0:86_5": "Phusanādayo pana sabhāvā visuṁ khandha-saddavacanīyā na hontīti dhammasabhāvaviññunā tathāgatena phassakhandhādayo na vuttāti daṭṭhabbāti. “Ye keci,",
  "tika-abh02t0:86_6": "bhikkhave,",
  "tika-abh02t0:86_7": "samaṇā vā brāhmaṇā vā sassatavādā sassataṁ lokañca paññapenti attānañca,",
  "tika-abh02t0:86_8": "sabbe te imeyeva pañcupādānakkhandhe nissāya paṭicca,",
  "tika-abh02t0:86_9": "etesaṁ vā aññatara”ntiādīnañca suttānaṁ vasena attattaniyagāhavatthussa etaparamatā daṭṭhabbā,",
  "tika-abh02t0:86_10": "etena ca vakkhamānasuttavasena ca khandhe eva nissāya parittārammaṇādivasena na vattabbā ca diṭṭhi uppajjati,",
  "tika-abh02t0:86_11": "khandhanibbānavajjassa sabhāvadhammassa abhāvatoti vuttaṁ hoti.",
  "tika-abh02t0:86_12": "Aññesañca khandha-saddavacanīyānaṁ sīlakkhandhādīnaṁ sabbhāvato na pañcevāti etaṁ codanaṁ nivattetumāha “aññesañca tadavarodhato”ti.",
  "tika-abh02t0:87_0": "Dukkhadukkhavipariṇāmadukkhasaṅkhāradukkhatāvasena vedanāya ābādhakattaṁ daṭṭhabbaṁ.",
  "tika-abh02t0:87_1": "Rāgādisampayuttassa vipariṇāmādidukkhassa itthipurisādiākāraggāhikā taṁtaṁsaṅkappamūlabhūtā saññā samuṭṭhānaṁ.",
  "tika-abh02t0:87_2": "Rogassa pittādīni viya āsannakāraṇaṁ samuṭṭhānaṁ,",
  "tika-abh02t0:87_3": "utubhojanavesamādīni viya mūlakāraṇaṁ nidānaṁ.",
  "tika-abh02t0:87_4": "“Cittassaṅgabhūtā cetasikā”ti cittaṁ gilānūpamaṁ vuttaṁ,",
  "tika-abh02t0:87_5": "sukhasaññādivasena vedanākāraṇāya hetubhāvato vedanābhojanassa chādāpanato ca saññā aparādhūpamā byañjanūpamā ca,",
  "tika-abh02t0:87_6": "“pañca vadhakā paccatthikāti kho,",
  "tika-abh02t0:87_7": "bhikkhave,",
  "tika-abh02t0:87_8": "pañcannetaṁ upādānakkhandhānaṁ adhivacana”nti āsivisūpame vadhakāti vuttā,",
  "tika-abh02t0:87_9": "“bhāroti kho,",
  "tika-abh02t0:87_10": "bhikkhave,",
  "tika-abh02t0:87_11": "pañcannetaṁ upādānakkhandhānaṁ adhivacana”nti bhārasutte bhārāti,",
  "tika-abh02t0:87_12": "“atītaṁpāhaṁ addhānaṁ rūpena khajjiṁ,",
  "tika-abh02t0:87_13": "seyyathāpāhaṁ etarahi paccuppannena rūpena khajjāmi,",
  "tika-abh02t0:87_14": "ahañceva kho pana anāgataṁ rūpaṁ abhinandeyyaṁ,",
  "tika-abh02t0:87_15": "anāgatenapāhaṁ rūpena khajjeyyaṁ.",
  "tika-abh02t0:87_16": "Seyyathāpetarahi khajjāmī”tiādinā khajjanīyapariyāyena khādakāti,",
  "tika-abh02t0:87_17": "“so aniccaṁ rūpaṁ ‘aniccaṁ rūpa’nti yathābhūtaṁ nappajānātī”tiādinā yamakasutte aniccādikāti.",
  "tika-abh02t0:87_18": "Yadipi imasmiṁ vibhaṅge avisesena khandhā vuttā,",
  "tika-abh02t0:87_19": "bāhullena pana upādānakkhandhānaṁ tadantogadhānaṁ daṭṭhabbatā vuttāti veditabbāti.",
  "tika-abh02t0:88_0": "Desitādiccabandhunāti desitaṁ ādiccabandhunā,",
  "tika-abh02t0:88_1": "desitāni vā.",
  "tika-abh02t0:88_2": "Gāthāsukhatthaṁ anunāsikalopo,",
  "tika-abh02t0:88_3": "nikāralopo vā kato.",
  "tika-abh02t0:89_0": "Gahetuṁ na sakkāti niccādivasena gahetuṁ na yuttanti attho.",
  "tika-abh02t0:90_0": "Rūpena saṇṭhānena phalakasadiso dissamāno kharabhāvābhāvā phalakakiccaṁ na karotīti “na sakkā taṁ gahetvā phalakaṁ vā āsanaṁ vā kātu”nti āha.",
  "tika-abh02t0:90_1": "Na tathā tiṭṭhatīti niccādikā na hotīti attho,",
  "tika-abh02t0:90_2": "taṇhādiṭṭhīhi vā niccādiggahaṇavasena uppādādianantaraṁ bhijjanato gahitākārā hutvā na tiṭṭhatīti attho.",
  "tika-abh02t0:90_3": "Koṭisatasahassasaṅkhyāti idaṁ na gaṇanaparicchedadassanaṁ,",
  "tika-abh02t0:90_4": "bahubhāvadassanameva panetaṁ daṭṭhabbaṁ.",
  "tika-abh02t0:90_5": "Udakajallakanti udakalasikaṁ.",
  "tika-abh02t0:90_6": "Yathā udakatale bindunipātajanito vāto udakajallakaṁ saṅkaḍḍhitvā puṭaṁ katvā pupphuḷaṁ nāma karoti,",
  "tika-abh02t0:90_7": "evaṁ vatthumhi ārammaṇāpāthagamanajanito phasso anupacchinnaṁ kilesajallaṁ sahakārīpaccayantarabhāvena saṅkaḍḍhitvā vedanaṁ nāma karoti.",
  "tika-abh02t0:90_8": "Idañca kilesehi mūlakāraṇabhūtehi ārammaṇassādanabhūtehi ca nibbattaṁ vaṭṭagatavedanaṁ sandhāya vuttanti veditabbaṁ.",
  "tika-abh02t0:90_9": "Ukkaṭṭhaparicchedena vā cattāro paccayā vuttā,",
  "tika-abh02t0:90_10": "ūnehipi pana uppajjateva.",
  "tika-abh02t0:91_0": "Nānālakkhaṇoti vaṇṇagandharasaphassādīhi nānāsabhāvo.",
  "tika-abh02t0:91_1": "Māyāya dassitaṁ rūpaṁ “māyā”ti āha.",
  "tika-abh02t0:91_2": "Pañcapi upādānakkhandhā asubhādisabhāvā eva kilesāsucivatthubhāvāditoti asubhādito daṭṭhabbā eva.",
  "tika-abh02t0:91_3": "Tathāpi katthaci koci viseso sukhaggahaṇīyo hotīti āha “visesato cā”tiādi.",
  "tika-abh02t0:91_4": "Tattha cattāro satipaṭṭhānā catuvipallāsappahānakarāti tesaṁ gocarabhāvena rūpakkhandhādīsu asubhādivasena daṭṭhabbatā vuttā.",
  "tika-abh02t0:92_0": "Khandhehi na vihaññati parividitasabhāvattā.",
  "tika-abh02t0:92_1": "Vipassakopi hi tesaṁ vipattiyaṁ na dukkhamāpajjati,",
  "tika-abh02t0:92_2": "khīṇāsavesu pana vattabbameva natthi.",
  "tika-abh02t0:92_3": "Te hi āyatimpi khandhehi na bādhīyantīti.",
  "tika-abh02t0:92_4": "Kabaḷīkārāhāraṁ parijānātīti “āhārasamudayā rūpasamudayo”ti vuttattā ajjhattikarūpe chandarāgaṁ pajahanto",
  "tika-abh02t0:92_5": "tassa samudayabhūte kabaḷīkārāhārepi chandarāgaṁ pajahatīti attho,",
  "tika-abh02t0:92_6": "ayaṁ pahānapariññā.",
  "tika-abh02t0:92_7": "Ajjhattikarūpaṁ pana pariggaṇhanto tassa paccayabhūtaṁ kabaḷīkārāhārampi pariggaṇhātīti ñātapariññā.",
  "tika-abh02t0:92_8": "Tassa ca udayavayānupassī hotīti tīraṇapariññā ca yojetabbā.",
  "tika-abh02t0:92_9": "Kāmarāgabhūtaṁ abhijjhaṁ sandhāya “abhijjhākāyagantha”nti āha.",
  "tika-abh02t0:92_10": "Asubhānupassanāya hi kāmarāgappahānaṁ hotīti.",
  "tika-abh02t0:92_11": "Kāmarāgamukhena vā sabbalobhappahānaṁ vadati.",
  "tika-abh02t0:92_12": "“Phassapaccayā vedanā”ti vuttattā āhāraparijānane vuttanayena phassaparijānanañca yojetabbaṁ.",
  "tika-abh02t0:93_0": "Sukhatthameva bhavapatthanā hotīti vedanāya taṇhaṁ pajahanto bhavoghaṁ uttarati.",
  "tika-abh02t0:93_1": "Sabbaṁ vedanaṁ dukkhato passanto attano parena apubbaṁ dukkhaṁ uppāditaṁ,",
  "tika-abh02t0:93_2": "sukhaṁ vā vināsitaṁ na passati,",
  "tika-abh02t0:93_3": "tato “anatthaṁ me acarī”tiādiāghātavatthuppahānato byāpādakāyaganthaṁ bhindati.",
  "tika-abh02t0:93_4": "“Sukhabahule sugatibhave suddhī”ti gahetvā gosīlagovatādīhi suddhiṁ parāmasanto sukhapatthanāvaseneva",
  "tika-abh02t0:93_5": "parāmasatīti vedanāya taṇhaṁ pajahanto sīlabbatupādānaṁ na upādiyati.",
  "tika-abh02t0:93_6": "Manosañcetanā saṅkhārakkhandhova,",
  "tika-abh02t0:93_7": "saññā pana taṁsampayuttāti saññāsaṅkhāre anattato passanto manosañcetanāya chandarāgaṁ pajahati eva,",
  "tika-abh02t0:93_8": "tañca pariggaṇhāti tīreti cāti “saññaṁ saṅkhāre…pe…",
  "tika-abh02t0:93_9": "parijānātī”ti vuttaṁ.",
  "tika-abh02t0:94_0": "Avijjāya viññāṇe ghanaggahaṇaṁ hotīti ghanavinibbhogaṁ katvā taṁ aniccato passanto avijjoghaṁ uttarati.",
  "tika-abh02t0:94_1": "Mohabaleneva sīlabbataparāmāsaṁ hotīti taṁ pajahanto sīlabbataparāmāsakāyaganthaṁ bhindati.",
  "tika-abh02t0:95_0": "“Yañca kho etaṁ,",
  "tika-abh02t0:95_1": "bhikkhave,",
  "tika-abh02t0:95_2": "vuccati cittaṁ itipi mano itipi viññāṇaṁ itipi,",
  "tika-abh02t0:95_3": "tatrāssutavā puthujjano nālaṁ nibbindituṁ,",
  "tika-abh02t0:95_4": "nālaṁ virajjituṁ,",
  "tika-abh02t0:95_5": "nālaṁ vimuccituṁ.",
  "tika-abh02t0:95_6": "Taṁ kissa hetu?",
  "tika-abh02t0:95_7": "Dīgharattaṁhetaṁ,",
  "tika-abh02t0:95_8": "bhikkhave,",
  "tika-abh02t0:95_9": "assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama,",
  "tika-abh02t0:95_10": "esohamasmi,",
  "tika-abh02t0:95_11": "eso me attā”ti –",
  "tika-abh02t0:96_0": "Vacanato viññāṇaṁ niccato passanto diṭṭhupādānaṁ upādiyatīti aniccato passanto taṁ na upādiyatīti.",
  "tika-abh02t0:97_0": "Kamādivinicchayakathāvaṇṇanā niṭṭhitā.",
  "tika-abh02t0:98_0": "Suttantabhājanīyavaṇṇanā niṭṭhitā.",
  "tika-abh02t0:99_0": "2. Abhidhammabhājanīyavaṇṇanā",
  "tika-abh02t0:100_0": "34.",
  "tika-abh02t0:100_1": "Evaṁ yā ekavidhādinā vuttavedanānaṁ bhūmivasena jānitabbatā,",
  "tika-abh02t0:100_2": "taṁ vatvā puna sampayuttato dassitatādijānitabbappakāraṁ vattumāha “apicā”tiādi.",
  "tika-abh02t0:100_3": "Aṭṭhavidhena tatthāti tattha-saddassa sattavidhabhedeneva yojanā chabbidhabhedena yojanāya sati aṭṭhavidhattābhāvato.",
  "tika-abh02t0:101_0": "Pūraṇatthameva vuttoti dasavidhatāpūraṇatthameva vutto,",
  "tika-abh02t0:101_1": "na navavidhabhede viya nayadānatthaṁ. Kasmā?",
  "tika-abh02t0:101_2": "Tattha nayassa dinnattā.",
  "tika-abh02t0:101_3": "Bhinditabbassa hi bhedanaṁ nayadānaṁ,",
  "tika-abh02t0:101_4": "tañca tattha katanti.",
  "tika-abh02t0:101_5": "Yathā ca kusalattiko,",
  "tika-abh02t0:101_6": "evaṁ “kāyasamphassajā vedanā atthi sukhā,",
  "tika-abh02t0:101_7": "atthi dukkhā”ti idampi pūraṇatthamevāti dīpitaṁ hoti aṭṭhavidhabhede nayassa dinnattā.",
  "tika-abh02t0:102_0": "Pubbe gahitato aññassa gahaṇaṁ vaḍḍhanaṁ gahaṇavaḍḍhanavasena,",
  "tika-abh02t0:102_1": "na purimagahite ṭhite aññupacayavasena.",
  "tika-abh02t0:102_2": "Vaḍḍhana-saddo vā chedanattho kesavaḍḍhanādīsu viyāti pubbe gahitassa aggahaṇaṁ chindanaṁ vaḍḍhanaṁ,",
  "tika-abh02t0:102_3": "dukatikānaṁ ubhayesaṁ vaḍḍhanaṁ ubhayavaḍḍhanaṁ,",
  "tika-abh02t0:102_4": "ubhayato vā pavattaṁ vaḍḍhanaṁ ubhayavaḍḍhanaṁ,",
  "tika-abh02t0:102_5": "tadeva ubhatovaḍḍhanakaṁ,",
  "tika-abh02t0:102_6": "tena nayanīharaṇaṁ ubhatovaḍḍhanakanīhāro.",
  "tika-abh02t0:102_7": "Vaḍḍhanakanayo vā vaḍḍhanakanīhāro,",
  "tika-abh02t0:102_8": "ubhayato pavatto vaḍḍhanakanīhāro ubhatovaḍḍhanakanīhāro.",
  "tika-abh02t0:102_9": "Tattha dukamūlakatikamūlakaubhatovaḍḍhanakesu duvidhatividhabhedānaṁyeva hi viseso.",
  "tika-abh02t0:102_10": "Aññe bhedā avisiṭṭhā,",
  "tika-abh02t0:102_11": "tathāpi paññāppabhedajananatthaṁ dhammavitakkena ñātivitakkādiniratthakavitakkanivāraṇatthaṁ imañca pāḷiṁ",
  "tika-abh02t0:102_12": "vitakkentassa dhammupasaṁhitapāmojjajananatthaṁ ekekassa vārassa gahitassa niyyānamukhabhāvato ca duvidhatividhabhedanānattavasena",
  "tika-abh02t0:102_13": "itarepi bhedā vuttāti veditabbā aññamaññāpekkhesu ekassa visesena itaresampi visiṭṭhabhāvato.",
  "tika-abh02t0:102_14": "Na kevalaṁ ekavidhova,",
  "tika-abh02t0:102_15": "atha kho duvidho ca.",
  "tika-abh02t0:102_16": "Na ca ekaduvidhova,",
  "tika-abh02t0:102_17": "atha kho tividhopi.",
  "tika-abh02t0:102_18": "Nāpi eka…pe…",
  "tika-abh02t0:102_19": "navavidhova,",
  "tika-abh02t0:102_20": "atha kho dasavidhopīti hi evañca te bhedā aññamaññāpekkhā,",
  "tika-abh02t0:102_21": "tasmā eko bhedo visiṭṭho attanā apekkhiyamāne,",
  "tika-abh02t0:102_22": "attānañca apekkhamāne aññabhede visesetīti tassa vasena tepi vattabbataṁ arahantīti vuttāti daṭṭhabbā.",
  "tika-abh02t0:103_0": "Sattavidhenātiādayo aññappabhedanirapekkhā kevalaṁ bahuppakāratādassanatthaṁ vuttāti sabbehi tehi pakārehi",
  "tika-abh02t0:103_1": "“bahuvidhena vedanākkhandhaṁ dassesī”ti vuttaṁ.",
  "tika-abh02t0:103_2": "Mahāvisayo rājā viya savisaye bhagavāpi mahāvisayatāya appaṭihato yathā yathā icchati,",
  "tika-abh02t0:103_3": "tathā tathā desetuṁ sakkoti sabbaññutānāvaraṇañāṇayogatoti attho.",
  "tika-abh02t0:103_4": "Duke vatvā tikā vuttāti tikā dukesu pakkhittāti yuttaṁ,",
  "tika-abh02t0:103_5": "dukā pana kathaṁ tikesu pakkhittāti?",
  "tika-abh02t0:103_6": "Parato vuttepi tasmiṁ tasmiṁ tike apekkhakāpekkhitabbavasena dukānaṁ yojitattā.",
  "tika-abh02t0:104_0": "Kiriyamanodhātu āvajjanavasena labbhatīti vuttaṁ,",
  "tika-abh02t0:104_1": "āvajjanā pana cakkhusamphassapaccayā na hoti.",
  "tika-abh02t0:104_2": "Na hi samānavīthiyaṁ pacchimo dhammo purimassa koci paccayo hoti.",
  "tika-abh02t0:104_3": "Ye ca vadanti “āvajjanavedanāva cakkhusaṅghaṭṭanāya uppannattā evaṁ vuttā”ti,",
  "tika-abh02t0:104_4": "tañca na yuttaṁ.",
  "tika-abh02t0:104_5": "Na hi “cakkhurūpapaṭighāto cakkhusamphasso”ti katthaci sutte vā aṭṭhakathāyaṁ vā vuttaṁ.",
  "tika-abh02t0:104_6": "Yadi so ca cakkhusamphasso siyā,",
  "tika-abh02t0:104_7": "cakkhuviññāṇasahajātāpi vedanā cakkhusamphassapaccayāti sā idha aṭṭhakathāyaṁ na vajjetabbā siyā.",
  "tika-abh02t0:104_8": "Pāḷiyañca “cakkhusamphassapaccayā vedanā atthi abyākatā”ti ettha saṅgahitattā puna “cakkhusamphassajā vedanā”ti na vattabbaṁ siyāti.",
  "tika-abh02t0:104_9": "Ayaṁ panetthādhippāyo –",
  "tika-abh02t0:104_10": "āvajjanavedanaṁ vinā cakkhusamphassassa uppatti natthīti taduppādikā sā tappayojanattā pariyāyena cakkhusamphassapaccayāti vattuṁ yuttāti,",
  "tika-abh02t0:104_11": "nippariyāyena pana cakkhusamphassassa paratova vedanā labbhanti.",
  "tika-abh02t0:105_0": "Catuttiṁsacittuppādavasenāti ettha rūpārūpāvacarānaṁ aggahaṇaṁ tesaṁ sayameva manodvārabhūtattā.",
  "tika-abh02t0:105_1": "Sabbabhavaṅgamano hi manodvāraṁ,",
  "tika-abh02t0:105_2": "cutipaṭisandhiyo ca tato anaññāti.",
  "tika-abh02t0:105_3": "Imasmiṁ pana catuvīsatividhabhede cakkhusamphassapaccayādikusalādīnaṁ samānavīthiyaṁ labbhamānatā aṭṭhakathāyaṁ vuttā,",
  "tika-abh02t0:105_4": "pāḷiyaṁ pana ekūnavīsaticatuvīsatikā saṅkhipitvā āgatāti “cakkhusamphassapaccayā vedanākkhandho atthi",
  "tika-abh02t0:105_5": "anupādinnaanupādāniyo asaṁkiliṭṭhaasaṁkilesiko avitakkaavicāro”tiādinā nānāvīthigatānaṁ labbhamānatāya",
  "tika-abh02t0:105_6": "vuttattā kusalattikassapi nānāvīthiyaṁ labbhamānatā yojetabbā.",
  "tika-abh02t0:105_7": "Aṭṭhakathāyaṁ pana samānavīthiyaṁ cakkhusamphassapaccayādikatā ekantikāti katvā ettha labbhamānatā dassitā,",
  "tika-abh02t0:105_8": "na pana asamānavīthiyaṁ labbhamānatā paṭikkhittā.",
  "tika-abh02t0:105_9": "Teneva “tāni sattavidhādīsu yattha katthaci ṭhatvā kathetuṁ vaṭṭantī”ti āha.",
  "tika-abh02t0:105_10": "Na hi samānavīthiyaṁyeva upanissayakoṭisamatikkamabhāvanāhi labbhamānatā hoti.",
  "tika-abh02t0:105_11": "Tidhāpi ca labbhamānataṁ sandhāya “yattha katthaci ṭhatvā kathetuṁ vaṭṭantī”ti vuccati.",
  "tika-abh02t0:106_0": "Etānīti yathādassitāni kusalādīni cittāni vadati,",
  "tika-abh02t0:106_1": "vedanāniddesepi ca etasmiṁ pubbaṅgamassa cittassa vasena kathetuṁ sukhanti cittasambandho kato.",
  "tika-abh02t0:106_2": "Teneva pana cittāni sattavidhabhede tikabhūmivasena,",
  "tika-abh02t0:106_3": "catuvīsatividhabhede dvāratikavasena,",
  "tika-abh02t0:106_4": "tiṁsavidhabhede dvārabhūmivasena,",
  "tika-abh02t0:106_5": "bahuvidhabhede dvāratikabhūmivasena dīpitānīti “tesu yatthakatthaci ṭhatvā kathetuṁ vaṭṭantī”ti vuttaṁ.",
  "tika-abh02t0:106_6": "Kusalādīnaṁ dīpanā kāmāvacarādibhūmivasena kātabbā,",
  "tika-abh02t0:106_7": "tā ca bhūmiyo tiṁsavidhabhede sayamevāgatā,",
  "tika-abh02t0:106_8": "na ca sattavidhabhede viya dvāraṁ anāmaṭṭhaṁ,",
  "tika-abh02t0:106_9": "atibyattā ca ettha samānāsamānavīthīsu labbhamānatāti tiṁsavidhe…pe…",
  "tika-abh02t0:106_10": "sukhadīpanāni hontī”ti vuttaṁ.",
  "tika-abh02t0:106_11": "Kasmā pana tiṁsavidhasmiṁyeva ṭhatvā dīpayiṁsu,",
  "tika-abh02t0:106_12": "nanu dvāratikabhūmīnaṁ āmaṭṭhattā bahuvidhabhede ṭhatvā dīpetabbānīti? Na,",
  "tika-abh02t0:106_13": "dīpetabbaṭṭhānātikkamato.",
  "tika-abh02t0:106_14": "Sattavidhabhedo hi dvārassa anāmaṭṭhattā dīpanāya aṭṭhānaṁ,",
  "tika-abh02t0:106_15": "catuvīsatividhabhede āmaṭṭhadvāratikā na bhūmiyo apekkhitvā ṭhapitā,",
  "tika-abh02t0:106_16": "tiṁsavidhabhede āmaṭṭhadvārabhūmiyo vuttā.",
  "tika-abh02t0:106_17": "Ye ca ṭhapitā,",
  "tika-abh02t0:106_18": "te cettha tikā apekkhitabbarahitā kevalaṁ bhūmīhi saha dīpetabbāva.",
  "tika-abh02t0:106_19": "Tenedaṁ dīpanāya ṭhānaṁ,",
  "tika-abh02t0:106_20": "tadatikkame pana ṭhānātikkamo hotīti.",
  "tika-abh02t0:107_0": "Upanissayakoṭiyāti ettha “saddhaṁ upanissāya dānaṁ detī”tiādinā nānāvīthiyaṁ pakatūpanissayo vuttoti",
  "tika-abh02t0:107_1": "ekavīthiyaṁ kusalādīnaṁ cakkhusamphassādayo tadabhāve abhāvato jāti viya jarāmaraṇassa upanissayalesena",
  "tika-abh02t0:107_2": "paccayoti vattuṁ yujjeyya,",
  "tika-abh02t0:107_3": "idha pana “kasiṇarūpadassanahetuuppannā parikammādivedanā cakkhusamphassapaccayā”ti vakkhati,",
  "tika-abh02t0:107_4": "tasmā nānāvīthiyaṁ gatāni etāni cittāni cakkhusamphassapaccayā labbhamānānīti na upanissayaleso upanissayakoṭi,",
  "tika-abh02t0:107_5": "balavabalavānaṁ pana parikammādīnaṁ upanissayānaṁ sabbesaṁ ādibhūto upanissayo upanissayakoṭi.",
  "tika-abh02t0:107_6": "“Vālakoṭi na paññāyatī”tiādīsu viya hi ādi,",
  "tika-abh02t0:107_7": "avayavo vā koṭi.",
  "tika-abh02t0:107_8": "Kasiṇarūpadassanato pabhuti ca kāmāvacarakusalādīnaṁ vedanānaṁ upanissayo pavattoti taṁ dassanaṁ upanissayakoṭi.",
  "tika-abh02t0:107_9": "Parikammādīni viya vā na balavaupanissayo dassananti tassa upanissayantabhāvena upanissayakoṭitā vuttā.",
  "tika-abh02t0:107_10": "Ghānādidvāresu tīsu upanissayakoṭiyā labbhamānattābhāvaṁ vadanto idha samānavīthi na gahitāti dīpeti.",
  "tika-abh02t0:107_11": "Dassanasavanāni viya hi kasiṇaparikammādīnaṁ ghāyanādīni upanissayā na hontīti tadalābho dīpitoti.",
  "tika-abh02t0:107_12": "Yadipi vāyokasiṇaṁ phusitvāpi gahetabbaṁ,",
  "tika-abh02t0:107_13": "purimena pana savanena vinā taṁ phusanaṁ sayameva mūlupanissayo yebhuyyena na hotīti tassa upanissayakoṭitā na vuttā.",
  "tika-abh02t0:108_0": "Ajjhāsayena sampattigato ajjhāsayasampanno,",
  "tika-abh02t0:108_1": "sampannajjhāsayoti vuttaṁ hoti.",
  "tika-abh02t0:108_2": "Vattappaṭivattanti khuddakañceva mahantañca vattaṁ,",
  "tika-abh02t0:108_3": "pubbe vā kataṁ vattaṁ,",
  "tika-abh02t0:108_4": "pacchā kataṁ paṭivattaṁ.",
  "tika-abh02t0:108_5": "Evaṁ cakkhuviññāṇanti ādimhi uppannaṁ āha,",
  "tika-abh02t0:108_6": "tato paraṁ uppannānipi pana kasiṇarūpadassanakalyāṇamittadassanasaṁvegavatthudassanādīni upanissayapaccayā hontiyevāti.",
  "tika-abh02t0:108_7": "Tena tadupanissayaṁ cakkhuviññāṇaṁ dassetīti veditabbaṁ.",
  "tika-abh02t0:109_0": "Yathābhūtasabhāvādassanaṁ asamapekkhanā.",
  "tika-abh02t0:109_1": "“Asmī”ti rūpādīsu vinibandhassa.",
  "tika-abh02t0:109_2": "Sabhāvantarāmasanavasena parāmaṭṭhassa,",
  "tika-abh02t0:109_3": "parāmaṭṭhavatoti attho.",
  "tika-abh02t0:109_4": "Ārammaṇādhigahaṇavasena anu anu uppajjanadhammatāya thirabhāvakilesassa thāmagatassa,",
  "tika-abh02t0:109_5": "appahīnakāmarāgādikassa vā.",
  "tika-abh02t0:109_6": "Pariggahe ṭhitoti vīmaṁsāya ṭhito.",
  "tika-abh02t0:109_7": "Ettha ca asamapekkhanāyātiādinā mohādīnaṁ kiccena pākaṭena tesaṁ uppattivasena vicāraṇā daṭṭhabbā.",
  "tika-abh02t0:109_8": "Rūpadassanena uppannakilesasamatikkamavasena pavattā rūpadassanahetukā hotīti “cakkhusamphassapaccayā nāma jātā”ti āha.",
  "tika-abh02t0:109_9": "Ettha ca cakkhusamphassassa catubhūmikavedanāya upanissayabhāvo eva pakārantarena kathito,",
  "tika-abh02t0:109_10": "tathā “bhāvanāvasenā”ti ettha ca.",
  "tika-abh02t0:110_0": "Kalāpasammasanena tīṇi lakkhaṇāni āropetvā udayabbayānupassanādikāya vipassanāpaṭipāṭiyā ādimhi rūpārammaṇapariggahena rūpārammaṇaṁ sammasitvā,",
  "tika-abh02t0:110_1": "taṁmūlakaṁ vā sabbaṁ sammasanaṁ ādibhūte rūpārammaṇe pavattatīti katvā āha “rūpārammaṇaṁ sammasitvā”ti.",
  "tika-abh02t0:110_2": "Ettha ca nāmarūpapariggahādi sabbaṁ sammasanaṁ bhāvanāti veditabbā.",
  "tika-abh02t0:110_3": "Rūpārammaṇaṁ sammasitvāti ca yathāvuttacakkhuviññāṇassa ārammaṇabhūtaṁ rūpārammaṇaṁ vuttaṁ,",
  "tika-abh02t0:110_4": "na yaṁ kiñci.",
  "tika-abh02t0:110_5": "Ārammaṇena hi cakkhusamphassaṁ dassetīti.",
  "tika-abh02t0:110_6": "Evaṁ “rūpārammaṇe uppannaṁ kilesa”nti etthāpi veditabbaṁ.",
  "tika-abh02t0:111_0": "Idaṁ phoṭṭhabbaṁ kiṁnissitanti cakkhudvāre viya yojanāya yathāsambhavaṁ āpodhātuyā aññamaññassa ca vasena mahābhūtanissitatā yojetabbā.",
  "tika-abh02t0:112_0": "Jāti…pe…",
  "tika-abh02t0:112_1": "balavapaccayo hotīti yathāvuttānaṁ bhayato dissamānānaṁ jātiādīnaṁ balavapaccayabhāvena tesaṁ bhayato dassanena sahajātassa manosamphassassa,",
  "tika-abh02t0:112_2": "tassa vā dassanassa dvārabhūtassa bhavaṅgamanosamphassassa balavapaccayabhāvaṁ dasseti.",
  "tika-abh02t0:113_0": "Dhammārammaṇeti na pubbe vutte jātiādiārammaṇeva,",
  "tika-abh02t0:113_1": "atha kho sabbasmiṁ rāgādivatthubhūte dhammārammaṇe.",
  "tika-abh02t0:113_2": "Vatthunissitanti ettha vedanādisaṅkhātassa dhammārammaṇekadesassa pariggahamukhena dhammārammaṇapariggahaṁ dasseti.",
  "tika-abh02t0:114_0": "Manosamphassoti viññāṇaṁ samphassassa kāraṇabhāvena gahitaṁ,",
  "tika-abh02t0:114_1": "tadeva attano phalasseva phalabhāvena vattuṁ na yuttaṁ kāraṇaphalasaṅkarabhāvena sotūnaṁ sammohajanakattāti",
  "tika-abh02t0:114_2": "āha “na hi sakkā viññāṇaṁ manosamphassajanti niddisitu”nti,",
  "tika-abh02t0:114_3": "na pana viññāṇassa manosamphassena sahajātabhāvassa abhāvā.",
  "tika-abh02t0:114_4": "Yasmā vā yathā “tiṇṇaṁ saṅgati phasso”ti vacanato indriyavisayā viya viññāṇampi phassassa visesapaccayo,",
  "tika-abh02t0:114_5": "na tathā phasso viññāṇassa,",
  "tika-abh02t0:114_6": "tasmā indriyavisayā viya viññāṇampi cakkhusamphassajādivacanaṁ na arahatīti cakkhusamphassajādibhāvo na katoti veditabbo.",
  "tika-abh02t0:115_0": "Abhidhammabhājanīyavaṇṇanā niṭṭhitā.",
  "tika-abh02t0:116_0": "3. Pañhapucchakavaṇṇanā",
  "tika-abh02t0:117_0": "150.",
  "tika-abh02t0:117_1": "Cittuppādarūpavasena taṁ taṁ samudāyaṁ ekekaṁ dhammaṁ katvā “pañcapaṇṇāsa kāmāvacaradhamme”ti āha.",
  "tika-abh02t0:117_2": "Rajjantassātiādīsu rāgādayo chasu dvāresu sīlādayo ca pañca saṁvarā yathāsambhavaṁ yojetabbā,",
  "tika-abh02t0:117_3": "sammasanaṁ pana manodvāre eva.",
  "tika-abh02t0:117_4": "Rūpārūpāvacaradhammesu abhijjhādomanassādiuppatti atthīti tato satisaṁvaro ñāṇavīriyasaṁvarā ca yathāyogaṁ yojetabbā.",
  "tika-abh02t0:117_5": "Pariggahavacanena sammasanapaccavekkhaṇāni saṅgaṇhāti.",
  "tika-abh02t0:117_6": "Teyevāti cattāro khandhā vuttā.",
  "tika-abh02t0:118_0": "Samāne desitabbe desanāmattassa parivaṭṭanaṁ parivaṭṭo.",
  "tika-abh02t0:118_1": "Tīsupi parivaṭṭesu katthaci kiñci ūnaṁ adhikaṁ vā natthīti katvā āha “ekova paricchedo”ti.",
  "tika-abh02t0:119_0": "Pañhapucchakavaṇṇanā niṭṭhitā.",
  "tika-abh02t0:120_0": "Khandhavibhaṅgavaṇṇanā niṭṭhitā."
}