{
  "tika-vin05t4:0_0": "4. Viññattivinicchayakathā",
  "tika-vin05t4:1_0": "21.Viññattīti yācanā.",
  "tika-vin05t4:1_1": "Tatrāyaṁ vinicchayo (pārā. aṭṭha. 2.342) –",
  "tika-vin05t4:1_2": "mūlacchejjāya purisaṁ yācituṁ na vaṭṭati,",
  "tika-vin05t4:1_3": "‘‘sahāyatthāya kammakaraṇatthāya purisaṁ dethā’’ti yācituṁ vaṭṭati,",
  "tika-vin05t4:1_4": "purisena kattabbaṁ hatthakammasaṅkhātaṁ purisattakaraṁ yācituṁ vaṭṭatiyeva.",
  "tika-vin05t4:1_5": "Hatthakammañhi kiñci vatthu na hoti,",
  "tika-vin05t4:1_6": "tasmā taṁ ṭhapetvā migaluddakamacchabandhanakādīnaṁ sakakammaṁ avasesaṁ sabbaṁ kappiyaṁ. ‘‘Kiṁ, bhante,",
  "tika-vin05t4:1_7": "āgatāttha kena kammenā’’ti pucchite vā apucchite vā yācituṁ vaṭṭati,",
  "tika-vin05t4:1_8": "viññattipaccayā doso natthi.",
  "tika-vin05t4:1_9": "Migaluddakādayo pana sakakammaṁ na yācitabbā,",
  "tika-vin05t4:1_10": "‘‘hatthakammaṁ dethā’’ti aniyametvāpi na yācitabbā.",
  "tika-vin05t4:1_11": "Evaṁ yācitā hi te ‘‘sādhu,",
  "tika-vin05t4:1_12": "bhante’’ti bhikkhū uyyojetvā migepi māretvā āhareyyuṁ.",
  "tika-vin05t4:1_13": "Niyametvā pana ‘‘vihāre kiñci kattabbaṁ atthi,",
  "tika-vin05t4:1_14": "tattha hatthakammaṁ dethā’’ti yācitabbā,",
  "tika-vin05t4:1_15": "phālanaṅgalādīni upakaraṇāni gahetvā kasituṁ vā vapituṁ vā lāyituṁ vā gacchantaṁ sakakiccapasutampi kassakaṁ",
  "tika-vin05t4:1_16": "vā aññaṁ vā kiñci hatthakammaṁ yācituṁ vaṭṭateva.",
  "tika-vin05t4:1_17": "Yo pana vighāsādo vā añño vā koci nikkammo niratthakakathaṁ kathento niddāyanto vā viharati,",
  "tika-vin05t4:1_18": "evarūpaṁ ayācitvāpi ‘‘ehi re idaṁ vā idaṁ vā karohī’’ti yadicchakaṁ kārāpetuṁ vaṭṭati.",
  "tika-vin05t4:2_0": "Hatthakammassa pana sabbakappiyabhāvadīpanatthaṁ imaṁ nayaṁ kathenti.",
  "tika-vin05t4:2_1": "Sace hi bhikkhu pāsādaṁ kāretukāmo hoti,",
  "tika-vin05t4:2_2": "thambhatthāya pāsāṇakoṭṭakānaṁ gharaṁ gantvā vattabbaṁ ‘‘hatthakammaṁ laddhuṁ vaṭṭati upāsakā’’ti.",
  "tika-vin05t4:2_3": "‘‘Kiṁ kātabbaṁ,",
  "tika-vin05t4:2_4": "bhante’’ti?",
  "tika-vin05t4:2_5": "‘‘Pāsāṇatthambhā uddharitvā dātabbā’’ti.",
  "tika-vin05t4:2_6": "Sace te uddharitvā vā denti,",
  "tika-vin05t4:2_7": "uddharitvā nikkhitte attano thambhe vā denti, vaṭṭati.",
  "tika-vin05t4:2_8": "Athāpi vadanti ‘‘amhākaṁ, bhante,",
  "tika-vin05t4:2_9": "hatthakammaṁ kātuṁ khaṇo natthi,",
  "tika-vin05t4:2_10": "aññaṁ uddharāpetha,",
  "tika-vin05t4:2_11": "tassa mūlaṁ dassāmā’’ti,",
  "tika-vin05t4:2_12": "uddharāpetvā ‘‘pāsāṇatthambhe uddhaṭamanussānaṁ mūlaṁ dethā’’ti vattuṁ vaṭṭati.",
  "tika-vin05t4:2_13": "Eteneva upāyena pāsādadārūnaṁ atthāya vaḍḍhakīnaṁ santikaṁ,",
  "tika-vin05t4:2_14": "iṭṭhakatthāya iṭṭhakavaḍḍhakīnaṁ,",
  "tika-vin05t4:2_15": "chadanatthāya gehacchādakānaṁ,",
  "tika-vin05t4:2_16": "cittakammatthāya cittakārānanti yena yena attho hoti,",
  "tika-vin05t4:2_17": "tassa tassa atthāya tesaṁ tesaṁ sippakārakānaṁ santikaṁ gantvā hatthakammaṁ yācituṁ vaṭṭati,",
  "tika-vin05t4:2_18": "hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetuṁ vaṭṭati.",
  "tika-vin05t4:2_19": "Araññato āharāpentena ca sabbaṁ anajjhāvutthakaṁ āharāpetabbaṁ.",
  "tika-vin05t4:3_0": "22.",
  "tika-vin05t4:3_1": "Na kevalañca pāsādaṁ kāretukāmena,",
  "tika-vin05t4:3_2": "mañcapīṭhapattaparissāvanadhamakaraṇacīvarādīni kārāpetukāmenapi dārulohasuttādīni labhitvā te te sippakārake",
  "tika-vin05t4:3_3": "upasaṅkamitvā vuttanayeneva hatthakammaṁ yācitabbaṁ.",
  "tika-vin05t4:3_4": "Hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetabbaṁ.",
  "tika-vin05t4:3_5": "Sace pana kātuṁ na icchanti,",
  "tika-vin05t4:3_6": "bhattavetanaṁ paccāsīsanti,",
  "tika-vin05t4:3_7": "akappiyakahāpaṇādi na dātabbaṁ,",
  "tika-vin05t4:3_8": "bhikkhācāravattena taṇḍulādīni pariyesitvā dātuṁ vaṭṭati.",
  "tika-vin05t4:3_9": "Hatthakammavasena pattaṁ kāretvā tatheva pācetvā navapakkassa pattassa puñchanatelatthāya antogāmaṁ paviṭṭhena",
  "tika-vin05t4:3_10": "‘‘bhikkhāya āgato’’ti sallakkhetvā yāguyā vā bhatte vā ānīte hatthena patto pidhātabbo.",
  "tika-vin05t4:3_11": "Sace upāsikā ‘‘kiṁ,",
  "tika-vin05t4:3_12": "bhante’’ti pucchati,",
  "tika-vin05t4:3_13": "‘‘navapakko patto,",
  "tika-vin05t4:3_14": "puñchanatelena attho’’ti vattabbaṁ.",
  "tika-vin05t4:3_15": "Sace sā ‘‘dehi,",
  "tika-vin05t4:3_16": "bhante’’ti pattaṁ gahetvā telena puñchitvā yāguyā vā bhattassa vā pūretvā deti,",
  "tika-vin05t4:3_17": "viññatti nāma na hoti,",
  "tika-vin05t4:3_18": "gahetuṁ vaṭṭati.",
  "tika-vin05t4:4_0": "23.",
  "tika-vin05t4:4_1": "Bhikkhū pageva piṇḍāya caritvā āsanasālaṁ gantvā āsanaṁ apassantā tiṭṭhanti.",
  "tika-vin05t4:4_2": "Tatra ce upāsakā bhikkhū ṭhite disvā sayameva āsanāni āharāpenti,",
  "tika-vin05t4:4_3": "nisīditvā gacchantehi āpucchitvā gantabbaṁ,",
  "tika-vin05t4:4_4": "anāpucchā gatānampi naṭṭhaṁ gīvā na hoti,",
  "tika-vin05t4:4_5": "āpucchitvā gamanaṁ pana vattaṁ.",
  "tika-vin05t4:4_6": "Sace bhikkhūhi ‘‘āsanāni āharathā’’ti vuttehi āhaṭāni honti,",
  "tika-vin05t4:4_7": "āpucchitvāva gantabbaṁ,",
  "tika-vin05t4:4_8": "anāpucchā gatānaṁ vattabhedo ca naṭṭhañca gīvā.",
  "tika-vin05t4:4_9": "Attharaṇakojavakādīsupi eseva nayo.",
  "tika-vin05t4:5_0": "Makkhikā bahukā honti,",
  "tika-vin05t4:5_1": "‘‘makkhikabījaniṁ āharathā’’ti vattabbaṁ,",
  "tika-vin05t4:5_2": "pucimandasākhādīni āharanti,",
  "tika-vin05t4:5_3": "kappiyaṁ kārāpetvā paṭiggahetabbāni.",
  "tika-vin05t4:5_4": "Āsanasālāyaṁ udakabhājanaṁ rittaṁ hoti,",
  "tika-vin05t4:5_5": "‘‘dhamakaraṇaṁ gaṇhāhī’’ti na vattabbaṁ.",
  "tika-vin05t4:5_6": "Dhamakaraṇañhi rittabhājane pakkhipanto bhindeyya,",
  "tika-vin05t4:5_7": "‘‘nadiṁ vā taḷākaṁ vā gantvā udakaṁ āharā’’ti pana vattuṁ vaṭṭati,",
  "tika-vin05t4:5_8": "‘‘gehato āharā’’ti neva vattuṁ vaṭṭati,",
  "tika-vin05t4:5_9": "na āhaṭaṁ paribhuñjituṁ.",
  "tika-vin05t4:5_10": "Āsanasālāya vā araññe vā bhattakiccaṁ karontehi tattha jātakaṁ anajjhāvutthakaṁ yaṁ kiñci uttaribhaṅgārahaṁ",
  "tika-vin05t4:5_11": "pattaṁ vā phalaṁ vā sace kiñci kammaṁ karontaṁ āharāpeti,",
  "tika-vin05t4:5_12": "hatthakammavasena āharāpetvā paribhuñjituṁ vaṭṭati,",
  "tika-vin05t4:5_13": "alajjīhi pana bhikkhūhi vā sāmaṇerehi vā hatthakammaṁ na kāretabbaṁ.",
  "tika-vin05t4:5_14": "Ayaṁ tāva purisattakare nayo.",
  "tika-vin05t4:6_0": "24.",
  "tika-vin05t4:6_1": "Goṇaṁ pana aññātakaappavāritaṭṭhānato āharāpetuṁ na vaṭṭati,",
  "tika-vin05t4:6_2": "āharāpentassa dukkaṭaṁ.",
  "tika-vin05t4:6_3": "Ñātakapavāritaṭṭhānatopi mūlacchejjāya yācituṁ na vaṭṭati,",
  "tika-vin05t4:6_4": "tāvakālikanayena sabbattha vaṭṭati.",
  "tika-vin05t4:6_5": "Evaṁ āharāpitañca goṇaṁ rakkhitvā jaggitvā sāmikā paṭicchāpetabbā.",
  "tika-vin05t4:6_6": "Sacassa pādo vā siṅgaṁ vā bhijjati vā nassati vā,",
  "tika-vin05t4:6_7": "sāmikā ce sampaṭicchanti,",
  "tika-vin05t4:6_8": "iccetaṁ kusalaṁ.",
  "tika-vin05t4:6_9": "No ce sampaṭicchanti,",
  "tika-vin05t4:6_10": "gīvā hoti.",
  "tika-vin05t4:6_11": "Sace ‘‘tumhākaṁyeva demā’’ti vadanti,",
  "tika-vin05t4:6_12": "na sampaṭicchitabbaṁ.",
  "tika-vin05t4:6_13": "‘‘Vihārassa demā’’ti vutte pana ‘‘ārāmikānaṁ ācikkhatha jagganatthāyā’’ti vattabbā.",
  "tika-vin05t4:7_0": "25.",
  "tika-vin05t4:7_1": "‘‘Sakaṭaṁ dethā’’tipi aññātakaappavārite vattuṁ na vaṭṭati,",
  "tika-vin05t4:7_2": "viññatti eva hoti,",
  "tika-vin05t4:7_3": "dukkaṭaṁ āpajjati.",
  "tika-vin05t4:7_4": "Ñātakapavāritaṭṭhāne pana vaṭṭati,",
  "tika-vin05t4:7_5": "tāvakālikaṁ vaṭṭati,",
  "tika-vin05t4:7_6": "kammaṁ pana katvā puna dātabbaṁ.",
  "tika-vin05t4:7_7": "Sace nemiādīni bhijjanti,",
  "tika-vin05t4:7_8": "pākatikāni katvā dātabbaṁ,",
  "tika-vin05t4:7_9": "naṭṭhe gīvā hoti.",
  "tika-vin05t4:7_10": "‘‘Tumhākameva demā’’ti vutte dārubhaṇḍaṁ nāma sampaṭicchituṁ vaṭṭati.",
  "tika-vin05t4:7_11": "Esa nayo vāsipharasukuṭhārīkudālanikhādanesu valliādīsu ca parapariggahitesu.",
  "tika-vin05t4:7_12": "Garubhaṇḍappahonakesuyeva valliādīsu viññatti hoti,",
  "tika-vin05t4:7_13": "na tato oraṁ.",
  "tika-vin05t4:8_0": "26.",
  "tika-vin05t4:8_1": "Anajjhāvutthakaṁ pana yaṁ kiñci āharāpetuṁ vaṭṭati.",
  "tika-vin05t4:8_2": "Rakkhitagopitaṭṭhāneyeva hi viññatti nāma vuccati.",
  "tika-vin05t4:8_3": "Sā dvīsu paccayesu sabbena sabbaṁ na vaṭṭati.",
  "tika-vin05t4:8_4": "Senāsanapaccaye pana ‘‘āhara dehī’’ti viññattimattameva na vaṭṭati,",
  "tika-vin05t4:8_5": "parikathobhāsanimittakammāni vaṭṭanti.",
  "tika-vin05t4:8_6": "Tattha uposathāgāraṁ vā bhojanasālaṁ vā aññaṁ vā kiñci senāsanaṁ icchato ‘‘imasmiṁ vata okāse evarūpaṁ",
  "tika-vin05t4:8_7": "senāsanaṁ kātuṁ vaṭṭatī’’ti vā ‘‘yutta’’nti vā ‘‘anurūpa’’nti vātiādinā nayena vacanaṁ parikathā nāma.",
  "tika-vin05t4:8_8": "Upāsakā tumhe kuhiṁ vasathāti. Pāsāde, bhanteti.",
  "tika-vin05t4:8_9": "‘‘Kiṁ bhikkhūnaṁ pana upāsakā pāsādo na vaṭṭatī’’ti evamādivacanaṁ obhāso nāma.",
  "tika-vin05t4:8_10": "Manusse disvā rajjuṁ pasāreti,",
  "tika-vin05t4:8_11": "khīle ākoṭāpeti,",
  "tika-vin05t4:8_12": "‘‘kiṁ idaṁ,",
  "tika-vin05t4:8_13": "bhante’’ti vutte ‘‘idha āvāsaṁ karissāmā’’ti evamādikaraṇaṁ pana nimittakammaṁ nāma.",
  "tika-vin05t4:8_14": "Gilānapaccaye pana viññattipi vaṭṭati,",
  "tika-vin05t4:8_15": "pageva parikathādīni.",
  "tika-vin05t4:9_0": "Iti pāḷimuttakavinayavinicchayasaṅgahe",
  "tika-vin05t4:10_0": "Viññattivinicchayakathā samattā."
}