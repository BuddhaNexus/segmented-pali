{
  "tika-abh01t4:0_0": "Kāmāvacarakusalapadabhājanīyavaṇṇanā",
  "tika-abh01t4:1_0": "1.",
  "tika-abh01t4:1_1": "“Ye vā pana…pe…",
  "tika-abh01t4:1_2": "arūpino dhammā”ti idaṁ “phasso hotī”ti evamādikaṁ viya na visuṁ “tepi hontī”ti hoti-saddena sambandhaṁ katvā vuttaṁ,",
  "tika-abh01t4:1_3": "uddiṭṭhāvasese ca pana gahetvā “ime dhammā kusalā”ti appetuṁ vuttanti appanāya avarodhitaṁ.",
  "tika-abh01t4:1_4": "Evañca katvā niddesepi etassa padabhājanīyaṁ na vuttanti.",
  "tika-abh01t4:1_5": "Sarūpena pana adassitattā “atthī”ti vatvā dutiyena hoti-saddena sambandho niddeso ca na kato,",
  "tika-abh01t4:1_6": "saṅkhepena pana uddisitvā saṅkhepeneva ye vā pana dhammā niddiṭṭhāti etassa dhammassa uddese avarodho yutto.",
  "tika-abh01t4:1_7": "Dhammaniddese ca niddesāvasāne vuttassāti.",
  "tika-abh01t4:2_0": "Pucchāparicchedavacaneneva pucchābhāve viññāte pucchāvisesañāpanatthaṁ āha “ayaṁ kathetukamyatāpucchā”ti.",
  "tika-abh01t4:2_1": "Pañcavidhā hīti mahāniddese āgatā pucchā dasseti.",
  "tika-abh01t4:2_2": "Lakkhaṇanti ñātuṁ icchito yo koci sabhāvo.",
  "tika-abh01t4:2_3": "Aññātanti yena kenaci ñāṇena aññātabhāvaṁ āha.",
  "tika-abh01t4:2_4": "Adiṭṭhanti dassanabhūtena ñāṇena paccakkhaṁ viya adiṭṭhataṁ.",
  "tika-abh01t4:2_5": "Atulitanti “ettakaṁ ida”nti tulābhūtāya paññāya atulitataṁ.",
  "tika-abh01t4:2_6": "Atīritanti tīraṇabhūtāya paññāya akatañāṇakiriyāsamāpanataṁ.",
  "tika-abh01t4:2_7": "Avibhūtanti ñāṇassa apākaṭabhāvaṁ.",
  "tika-abh01t4:2_8": "Avibhāvitanti ñāṇena apākaṭīkatabhāvaṁ.",
  "tika-abh01t4:2_9": "Adiṭṭhaṁ jotīyati etāyāti adiṭṭhajotanā.",
  "tika-abh01t4:2_10": "Anumatiyā pucchā anumatipucchā.",
  "tika-abh01t4:2_11": "“Taṁ kiṁ maññatha,",
  "tika-abh01t4:2_12": "bhikkhave”tiādipucchāya hi “kā tumhākaṁ anumatī”ti anumati pucchitā hoti.",
  "tika-abh01t4:2_13": "Kathetukamyatāti kathetukamyatāya.",
  "tika-abh01t4:3_0": "Pabhedato dhammānaṁ desananti mātikādesanaṁ āha.",
  "tika-abh01t4:3_1": "Tattha hi purato kusalādike pabhede vatvā pacchato dhammā vuttāti “pabhedavantadassanattha”nti niddesaṁ āha.",
  "tika-abh01t4:3_2": "Idaṁ vuttaṁ hoti –",
  "tika-abh01t4:3_3": "mātikāya savisesanā dhammā vuttā,",
  "tika-abh01t4:3_4": "te ca visesitabbattā padhānā,",
  "tika-abh01t4:3_5": "padhānañca itikattabbatāya yujjatīti dhammānameva padhānānaṁ pucchitabbatā vissajjitabbatā ca hoti,",
  "tika-abh01t4:3_6": "tasmā te pucchitabbe dassetuṁ “katame dhammā”ti vuttaṁ,",
  "tika-abh01t4:3_7": "te pana visesavanto pucchitāti dassetuṁ puna “kusalā”ti vuttanti evaṁ pabhedavantadassanatthaṁ ayaṁ padānukkamo katoti.",
  "tika-abh01t4:3_8": "“Ime dhammā kusalā”ti vissajjanepi evameva yojanā kātabbā.",
  "tika-abh01t4:3_9": "“Pabhedato dhammānaṁ desanaṁ dīpetvā”ti etassa atthaṁ vivarituṁ “imasmiñhī”tiādimāha.",
  "tika-abh01t4:3_10": "Anekappabhedā desetabbāti sambandho.",
  "tika-abh01t4:3_11": "Tasmāti avohāradesanato dhammānameva desetabbattā tesañca ghanavinibbhogapaṭisambhidāñāṇāvahanato pabhedavantānaṁ desetabbattā “kusalā…pe…",
  "tika-abh01t4:3_12": "dīpetvā”ti etena sambandho.",
  "tika-abh01t4:3_13": "Evameva hi yathāvuttadīpanassa hetuṁ sakāraṇaṁ pakāsetuṁ puna “dhammāyevā”tiādi vuttanti.",
  "tika-abh01t4:3_14": "Dhammāti sāmaññamattavacanena samūhādighanavasena ekattaggahaṇaṁ hotīti ekattavinibbhogakaraṇaṁ ghanavinibbhogañāṇaṁ āvahati pabhedadesanā,",
  "tika-abh01t4:3_15": "tathā kusalādidhammānaṁ abyākatādiatthānañca dīpanato dhammapaṭisambhidādiñāṇañca āvahati.",
  "tika-abh01t4:3_16": "“Pabhedavantadassanattha”nti etaṁ vivarituṁ “idāni ye tenā”tiādimāha.",
  "tika-abh01t4:3_17": "Pabheda…pe…",
  "tika-abh01t4:3_18": "yujjati itikattabbatāyuttassa visesanattā.",
  "tika-abh01t4:3_19": "Atha vā uddeso dhammappadhāno,",
  "tika-abh01t4:3_20": "pucchā saṁsayitappadhānā,",
  "tika-abh01t4:3_21": "na ca dhammabhāvo saṁsayito,",
  "tika-abh01t4:3_22": "kusalādibhedo pana saṁsayitoti nicchitasaṁsayitavasenāyaṁ padānukkamo kato.",
  "tika-abh01t4:4_0": "Etthāti etasmiṁ vacane.",
  "tika-abh01t4:4_1": "Kimatthamāha bhagavāti taṁ dassetuṁ āha “samaye niddisi citta”nti.",
  "tika-abh01t4:4_2": "Pariyosāneti samaye cittaniddesassa “yasmiṁ…pe…",
  "tika-abh01t4:4_3": "ārabbhā”ti etassa pariyosāne.",
  "tika-abh01t4:4_4": "Tasmiṁ samayeti tasmiṁ cittuppādasamaye.",
  "tika-abh01t4:4_5": "Cittena samayaṁ niyametvāna atha pacchā bodhetunti sambandho.",
  "tika-abh01t4:4_6": "Vijjamānepi bhojanagamanādisamayanānatte samavāyādinānatte ca yathāvuttacittaniyamitā visesitā aññasmiṁ",
  "tika-abh01t4:4_7": "samaye yathādhippetānaṁ phassādīnaṁ abhāvā cittaniyamite samaye phassādayo bodhetuṁ visesanameva tāva",
  "tika-abh01t4:4_8": "cittaṁ dassetuṁ samaye cittaṁ niddisīti attho.",
  "tika-abh01t4:4_9": "Visesitabbopi hi samayo attano upakāratthaṁ visesanabhāvaṁ āpajjati,",
  "tika-abh01t4:4_10": "visesanabhūtañca cittaṁ tadupakāratthaṁ visesitabbabhāvanti.",
  "tika-abh01t4:4_11": "Santatighanādīnaṁ ayaṁ viseso –",
  "tika-abh01t4:4_12": "purimapacchimānaṁ nirantaratāya ekībhūtānamiva pavatti santatighanatā,",
  "tika-abh01t4:4_13": "tathā phassādīnaṁ ekasamūhavasena dubbiññeyyakiccabhedavasena ekārammaṇatāvasena ca ekībhūtānamiva pavatti samūhādighanatāti.",
  "tika-abh01t4:5_0": "Kālañca samayañcāti yuttakālañca paccayasāmaggiñca.",
  "tika-abh01t4:5_1": "Khaṇoti okāso.",
  "tika-abh01t4:5_2": "Tathāgatuppādādiko hi maggabrahmacariyassa okāso tappaccayapaṭilābhahetuttā.",
  "tika-abh01t4:5_3": "Khaṇo eva ca samayo.",
  "tika-abh01t4:5_4": "Yo “khaṇo”ti ca “samayo”ti ca vuccati,",
  "tika-abh01t4:5_5": "so ekovāti attho.",
  "tika-abh01t4:5_6": "Mahāsamayoti mahāsamūho.",
  "tika-abh01t4:5_7": "Samayopi khoti sikkhāparipūraṇassa hetupi.",
  "tika-abh01t4:5_8": "Samayappavādaketi diṭṭhippavādake.",
  "tika-abh01t4:5_9": "Tattha hi nisinnā titthiyā attano attano samayaṁ pavadantīti.",
  "tika-abh01t4:5_10": "Atthābhisamayāti hitapaṭilābhā.",
  "tika-abh01t4:5_11": "Abhisametabboti abhisamayo,",
  "tika-abh01t4:5_12": "abhisamayo attho abhisamayaṭṭhoti pīḷanādīni abhisamitabbabhāvena ekībhāvaṁ upanetvā vuttāni,",
  "tika-abh01t4:5_13": "abhisamayassa vā paṭivedhassa visayabhūto attho abhisamayaṭṭhoti tāneva tathā ekattena vuttāni.",
  "tika-abh01t4:5_14": "Tattha pīḷanaṁ dukkhasaccassa taṁsamaṅgino hiṁ sanaṁ avipphārikatākaraṇaṁ.",
  "tika-abh01t4:5_15": "Santāpo dukkhadukkhatādibhāvena santāpanaṁ paridahanaṁ.",
  "tika-abh01t4:6_0": "“Idhā”ti vacanaṁ akusalesu abyākatesu ca kesuci khaṇassa asambhavato.",
  "tika-abh01t4:6_1": "Nanu kusalānañca navamena khaṇena vinā uppatti hotīti?",
  "tika-abh01t4:6_2": "No na hoti,",
  "tika-abh01t4:6_3": "na pana navamo eva khaṇo,",
  "tika-abh01t4:6_4": "catucakkānipi khaṇoti vuttāni.",
  "tika-abh01t4:6_5": "Sabbantimena paricchedena attasammāpaṇidhikhaṇamantarena natthi kusalassa uppattīti khaṇo idha gahito.",
  "tika-abh01t4:6_6": "Indriyavisayamanasikārādhīnaṁ viññāṇanti evamādi sādhāraṇaphalaṁ daṭṭhabbaṁ.",
  "tika-abh01t4:6_7": "Navamoti aṭṭhakkhaṇe upādāya vuttaṁ.",
  "tika-abh01t4:6_8": "Catucakkaṁ vattatīti puna patirūpadesavāsādisampatti catucakkaṁ viparivattatīti attho.",
  "tika-abh01t4:6_9": "Okāsabhūtānīti attano nibbattiyā “idāni uppajjantu kusalānī”ti anumatidānaṁ viya bhūtāni.",
  "tika-abh01t4:7_0": "Cittakāloti dhammeneva satā kālo visesito,",
  "tika-abh01t4:7_1": "na tassa pavattittha pavattissati pavattatīti etena avatthāvisesena,",
  "tika-abh01t4:7_2": "nāpi tassa vijānanakiccena,",
  "tika-abh01t4:7_3": "tasmā evaṁvidhe dhamme upādāya paññattoti vutto.",
  "tika-abh01t4:7_4": "Kamappavattā visesā eva paṭipāṭīti bījabhāvo ca paṭipāṭīti vattumarahatīti iminādhippāyena “bījakāloti dhammapaṭipāṭiṁ upādāya paññatto”ti āha.",
  "tika-abh01t4:7_5": "Dhammapaṭipāṭiṁ vāti aṭṭhakalāpadhamme sandhāyāha.",
  "tika-abh01t4:7_6": "Sañcitā viya gayhamānakālā eva kālasañcayo,",
  "tika-abh01t4:7_7": "yathā vā tathā vā kāloti ekaṁ sabhāvaṁ gahetvā abhinivesaṁ karontassa tadabhinivesanisedhanatthaṁ “so",
  "tika-abh01t4:7_8": "panesa sabhāvato avijjamānattā paññattimattako”ti āha.",
  "tika-abh01t4:7_9": "Ñatvā viññeyyoti sambandho.",
  "tika-abh01t4:7_10": "Itaro pana hetūti esa samayo paccayova viññeyyo.",
  "tika-abh01t4:7_11": "Etthāti etasmiṁ adhikāre na hetuhetu sādhāraṇahetu cāti attho.",
  "tika-abh01t4:7_12": "Samavāyo paccayasāmaggī,",
  "tika-abh01t4:7_13": "hetu pana ekeko paccayoti ayametesaṁ viseso veditabbo.",
  "tika-abh01t4:7_14": "Cakkhuviññāṇādīnaṁ anekapaccayadassanena taṁtaṁdvārikānaṁ kusalānañca tappaccayataṁ dasseti.",
  "tika-abh01t4:8_0": "Pariggaho kato aṭṭhakathācariyehi.",
  "tika-abh01t4:8_1": "Ekakāraṇavādoti pakatikāraṇavādo,",
  "tika-abh01t4:8_2": "issarakāraṇavādo vā.",
  "tika-abh01t4:8_3": "Aññamaññāpekkhoti avayavānaṁ aññamaññāpekkhatāya samudāyo vutto.",
  "tika-abh01t4:8_4": "Apekkhā ca yāva sahāyakāraṇasamāgamo na hoti,",
  "tika-abh01t4:8_5": "tāva phalassa anipphādanaṁ samāgame nipphādanasamatthassa nipphādanañca.",
  "tika-abh01t4:8_6": "Samāgamo ca yesu yujjamānesu nibyāpāresupi phalassa pavatti,",
  "tika-abh01t4:8_7": "tesaṁ sabbhāvoti.",
  "tika-abh01t4:9_0": "Asāmaggī…pe…",
  "tika-abh01t4:9_1": "pattitoti cakkhurūpālokamanasikārānaṁ asamavetānaṁ cakkhuviññāṇassa ahetubhāve sati samavetānañca taṁsabhāvāvinivattito hetubhāvānāpattitoti attho.",
  "tika-abh01t4:9_2": "Na hi sabhāvantaraṁ aññena sahitaṁ sabhāvantaraṁ hotīti.",
  "tika-abh01t4:9_3": "Ekasminti andhasate ekekasmiṁ andheti adhippāyo.",
  "tika-abh01t4:9_4": "Aññathā yathārutavasena atthe gayhamāne ekassa andhassa dassanāsamatthatā sabbesampi na hoti,",
  "tika-abh01t4:9_5": "nāpi ekassa asamatthatāya sabbesampi asamatthatā vuttā,",
  "tika-abh01t4:9_6": "kintu sabbesaṁ visuṁ asamatthatāya evāti upamāvacanaṁ na yujjeyya,",
  "tika-abh01t4:9_7": "nāpi upamopamitabbasambandho.",
  "tika-abh01t4:9_8": "Na hi upamitabbesu cakkhādīsu ekassa asamatthatāya sabbesampi asamatthatā vuttā,",
  "tika-abh01t4:9_9": "kintu sabbesaṁ visuṁ asamatthatāya sahitānaṁ asamatthatāti.",
  "tika-abh01t4:9_10": "Andhasataṁ passatīti ca andhasataṁ sahitaṁ passatīti adhippāyo aññathā vuttanayena upamitabbāsamānatāpattito. Sādhā…pe…",
  "tika-abh01t4:9_11": "ṭhitabhāvoti yesu vijjamānesu phalappavatti tesaṁ samodhāne,",
  "tika-abh01t4:9_12": "yathā pavattamānesu tesu phalappavatti,",
  "tika-abh01t4:9_13": "tathā pavattimāha.",
  "tika-abh01t4:9_14": "Na yesaṁ kesañci anekesaṁ samodhānamattaṁ sāmaggī.",
  "tika-abh01t4:9_15": "Na hi saddagandharasaphoṭṭhabbasamodhānaṁ cakkhuviññāṇassa,",
  "tika-abh01t4:9_16": "kaṭṭhakapālapāsāṇasamodhānaṁ vā sotaviññāṇassa hetūti.",
  "tika-abh01t4:9_17": "Tanti taṁ dassanaṁ. Asā…pe…",
  "tika-abh01t4:9_18": "siddhoti nāyamattho sādhetabbo visuṁ ahetūnaṁ cakkhādīnaṁ sahitānaṁ hetubhāvassa paccakkhasiddhattāti attho.",
  "tika-abh01t4:9_19": "Na hi paccakkhasiddhe yuttimagganaṁ yuttanti.",
  "tika-abh01t4:10_0": "Manussattādīnaṁ khaṇāvayavānaṁ sāmaggī khaṇasāmaggī,",
  "tika-abh01t4:10_1": "taṁ vinā so navamacakkasampattisaṅkhāto khaṇo natthi.",
  "tika-abh01t4:10_2": "Sā eva hi khaṇasāmaggī so khaṇoti attho. Khaṇa…pe…",
  "tika-abh01t4:10_3": "dīpeti attano dullabhatāyāti attho.",
  "tika-abh01t4:10_4": "Khaṇattho vā samayasaddo khaṇasaṅkhāto samayoti vutto.",
  "tika-abh01t4:10_5": "So yasmiṁ dullabhe khaṇe satīti imassatthassa vibhāvanavasena tadāyattāya kusaluppattiyā dullabhabhāvaṁ dīpeti.",
  "tika-abh01t4:10_6": "Etenupāyena samavāya…pe…",
  "tika-abh01t4:10_7": "vuttiṁ dīpetīti ettha ito paresu ca yojanā tassa tassa taṁtaṁdīpane kātabbā.",
  "tika-abh01t4:11_0": "Tassa purisassāti “seyyathāpi bhikkhave cattāro daḷhadhammā dhanuggahā sikkhitā katahatthā katupāsanā catuddisā ṭhitā assu,",
  "tika-abh01t4:11_1": "atha puriso āgaccheyya ‘ahaṁ imesaṁ…pe…",
  "tika-abh01t4:11_2": "katupāsanānaṁ kaṇḍe khitte khitte appatiṭṭhite pathaviyaṁ gahetvā āharissāmī”’ti evaṁ vuttajavanapurisassa.",
  "tika-abh01t4:11_3": "Tāva parittakoti gamanassādānaṁ devaputtānaṁ heṭṭhupariyāyena paṭimukhaṁ dhāvantānaṁ sirasi pāde ca baddhakhuradhārāsannipātato ca parittataro kālo.",
  "tika-abh01t4:11_4": "Kālasaṅkhāto samayo cittaparicchinno vuccamāno teneva paricchedakacittena “evaṁ paritto aha”nti attano parittataṁ dīpeti.",
  "tika-abh01t4:11_5": "Yathā cāhaṁ,",
  "tika-abh01t4:11_6": "evaṁ sabbo kusalacittappavattikāloti tassa parittataṁ dīpeti.",
  "tika-abh01t4:11_7": "Saddassa dīpanā vuttanayānusārena veditabbā.",
  "tika-abh01t4:12_0": "Pakativādīnaṁ mahato viya aṇuvādīnaṁ dviaṇukassa viya ca ekasseva. Hetu…pe…",
  "tika-abh01t4:12_1": "vuttitaṁ dīpetīti paccayāyattavuttidīpanato tapparabhāvā hetusaṅkhātassa parāyattavuttidīpanatā vuttā.",
  "tika-abh01t4:12_2": "Sati pana paccayāyattabhāve paccayasāmaggīāyattatā samavāyasaṅkhātena dīpiyatīti atapparabhāvato tassa taṁdīpanatā na vuttā.",
  "tika-abh01t4:12_3": "Anena samayena kattubhūtena,",
  "tika-abh01t4:12_4": "anena samayena vā karaṇabhūtena bhagavatā paṭisedhitoti attho.",
  "tika-abh01t4:12_5": "Esa nayo purimāsu dīpanāsu.",
  "tika-abh01t4:13_0": "Adhikaraṇavasenāti ādhāravasena.",
  "tika-abh01t4:13_1": "Etthāti kālasamūhasaṅkhāte samaye gahiteti attho.",
  "tika-abh01t4:13_2": "Kālopi hi cittaparicchinno sabhāvato avijjamānopi ādhārabhāveneva saññāto “adhikaraṇa”nti vutto taṁkhaṇappavattānaṁ tato pubbe parato ca abhāvā.",
  "tika-abh01t4:13_3": "Bhāvoti kiriyā.",
  "tika-abh01t4:13_4": "Kiriyāya kiriyantaralakkhaṇaṁ bhāvenabhāvalakkhaṇaṁ.",
  "tika-abh01t4:13_5": "Yathā gāvīsu duyhamānāsu gato,",
  "tika-abh01t4:13_6": "duddhāsu āgatoti dohanakiriyā gamanakiriyāya lakkhaṇaṁ hoti,",
  "tika-abh01t4:13_7": "evamihāpi “yasmiṁ samaye tasmiṁ samaye”ti ca vutte satīti ayamattho viññāyamāno eva hoti aññakiriyāsambandhābhāvena",
  "tika-abh01t4:13_8": "padatthassa sattāvirahābhāvatoti samayassa sattākiriyāya cittuppādakiriyā phassādibhavanakiriyā ca lakkhīyatīti",
  "tika-abh01t4:13_9": "ubhayattha samayasadde bhummaniddeso kato lakkhaṇabhūtabhāvayuttoti.",
  "tika-abh01t4:14_0": "Uddānatoti uddesato saṅkhepato.",
  "tika-abh01t4:14_1": "Kilesakāmo vatthukāmabhāvaṁ bhajanto kāmanīyavasena bhajati,",
  "tika-abh01t4:14_2": "na kāmanavasenāti kāmanavasena kilesakāmo eva hoti,",
  "tika-abh01t4:14_3": "na vatthukāmo.",
  "tika-abh01t4:14_4": "Duvidhopesoti vacanena duvidhassapi sahitassa avacaraṇappadesaṁ saṅgaṇhāti.",
  "tika-abh01t4:14_5": "Tena vatthukāmasseva pavattideso rūpārūpadhātudvayaṁ apanītaṁ hoti.",
  "tika-abh01t4:14_6": "Nanu ca duvidhopi sahito rūpārūpadhātūsu pavattati rūpārūpāvacaradhammānaṁ vatthukāmattā tadārammaṇānaṁ rūpārūparāgānañca kilesakāmabhāvasiddhitoti? Taṁ na,",
  "tika-abh01t4:14_7": "bahalakilesassa kāmarāgassa kilesakāmabhāvena idha saṅgahitattā.",
  "tika-abh01t4:14_8": "Evañca katvā rūpārūpadhātūsu pavattamānesu kāmāvacaradhammesu nikanti idha na saṅgahitā sukhumattā.",
  "tika-abh01t4:14_9": "“Uddānato dve kāmā”ti sabbakāme uddisitvāpi hi “duvidhopeso”ti ettha tadekadesabhūtā aññamaññasahitatāparicchinnā",
  "tika-abh01t4:14_10": "kāmarāgatabbatthukadhammāva saṅgahitāti,",
  "tika-abh01t4:14_11": "niravaseso vā kilesakāmo kāmarāgo kāmataṇhārūpataṇhāarūpataṇhānirodhataṇhābhedo idha pavattatīti anavasesappavattitaṁ",
  "tika-abh01t4:14_12": "sandhāya “duvidhopeso”ti vuttaṁ,",
  "tika-abh01t4:14_13": "vatthukāmopi ca appako idhāpi na vattati rūpārūpāvacaravipākamatto,",
  "tika-abh01t4:14_14": "tathāpi paripuṇṇavatthukāmattā kāmāvacaradhammāva idha gahitā.",
  "tika-abh01t4:14_15": "Evañca katvā sasatthāvacaropamā yuttā hoti.",
  "tika-abh01t4:14_16": "“Rūpūpapattiyā maggaṁ bhāvetī”ti ettha rūpabhavo uttarapadalopaṁ katvā “rūpa”nti vutto,",
  "tika-abh01t4:14_17": "evamidhāpi uttarapadalopo daṭṭhabbo.",
  "tika-abh01t4:14_18": "Aññathā hi cittaṁ kāmāvacarāvacaranti vucceyyāti.",
  "tika-abh01t4:14_19": "Ārammaṇakaraṇavasenātiādike “kāmo”ti sabbaṁ taṇhamāha,",
  "tika-abh01t4:14_20": "tasmā “kāmañcesā”tiādi vuttaṁ,",
  "tika-abh01t4:14_21": "“kāme avacāretīti kāmāvacāra”nti vattabbe cā-saddassa rassattaṁ kataṁ.",
  "tika-abh01t4:15_0": "Ruḷhisaddenāti ñāṇasampayuttesu ruḷhena saddena,",
  "tika-abh01t4:15_1": "ñāṇasampayuttesu vā pavattitvā anavajjasukhavipākatāya taṁsadisesu ñāṇavippayuttesu ruḷhena saddena.",
  "tika-abh01t4:15_2": "Atha vā kiñci nimittaṁ gahetvā satipi aññasmiṁ taṁnimittayutte kismiñcideva visaye sammutiyā cirakālatāvasena",
  "tika-abh01t4:15_3": "nimittavirahepi pavatti ruḷhi nāma yathā “mahiyaṁ setīti mahiṁso,",
  "tika-abh01t4:15_4": "gacchantīti gāvo”ti,",
  "tika-abh01t4:15_5": "evaṁ kusalasaddassapi ruḷhibhāvo veditabbo.",
  "tika-abh01t4:15_6": "Paññāniddese “kosalla”nti abhidhamme vuttaṁ,",
  "tika-abh01t4:15_7": "tassa ca bhāvā kusalasaddappavattīti kosallayogā kusalanti ayaṁ abhidhammapariyāyo hoti.",
  "tika-abh01t4:15_8": "Kusalanti kusalabhāvaṁ āha.",
  "tika-abh01t4:16_0": "Vipākādīnaṁ avajjapaṭipakkhatā natthīti kusalameva anavajjalakkhaṇaṁ vuttaṁ.",
  "tika-abh01t4:16_1": "Anavajjalakkhaṇamevāti sukhavipākasabhāvassa lakkhaṇabhāvanivāraṇatthaṁ avadhāraṇaṁ kataṁ,",
  "tika-abh01t4:16_2": "taṁnivāraṇañca tassa paccupaṭṭhānataṁ vatthukāmatāya kataṁ.",
  "tika-abh01t4:16_3": "Sampattiatthena rasena vodānabhāvarasaṁ.",
  "tika-abh01t4:16_4": "Phalaṭṭhena paccupaṭṭhānena iṭṭhavipākapaccupaṭṭhānaṁ.",
  "tika-abh01t4:16_5": "Sabhāvo kakkhaḷādiphusanādiko asādhāraṇo.",
  "tika-abh01t4:16_6": "Sāmaññaṁ sādhāraṇo aniccādisabhāvo.",
  "tika-abh01t4:16_7": "Idha ca kusalalakkhaṇaṁ sabbakusalasādhāraṇasabhāvattā sāmaññaṁ daṭṭhabbaṁ,",
  "tika-abh01t4:16_8": "akusalādīhi asādhāraṇatāya sabhāvo vā.",
  "tika-abh01t4:16_9": "Upaṭṭhānākāroti gahetabbabhāvena ñāṇassa upaṭṭhahanākāro.",
  "tika-abh01t4:16_10": "Phalaṁ pana attano kāraṇaṁ paṭicca tappaṭibimbabhāvena,",
  "tika-abh01t4:16_11": "paṭimukhaṁ vā upaṭṭhātīti paccupaṭṭhānaṁ.",
  "tika-abh01t4:17_0": "Vijānātīti saññāpaññākiccavisiṭṭhaṁ visayaggahaṇaṁ āha.",
  "tika-abh01t4:17_1": "Sabbacittasādhāraṇattā yattha yattha yathā yathā attho labbhati,",
  "tika-abh01t4:17_2": "tattha tattha tathā tathā gahetabboti.",
  "tika-abh01t4:17_3": "Yaṁ āsevanapaccayabhāvena cinoti,",
  "tika-abh01t4:17_4": "yañca kammunā abhisaṅkhatattā citaṁ,",
  "tika-abh01t4:17_5": "taṁ tathā “citta”nti vuttaṁ.",
  "tika-abh01t4:17_6": "Yaṁ pana tathā na hoti,",
  "tika-abh01t4:17_7": "taṁ parittakiriyadvayaṁ antimajavanañca labbhamānacintanavicittatādivasena “citta”nti veditabbaṁ.",
  "tika-abh01t4:17_8": "Hasituppādo pana aññajavanagatikova.",
  "tika-abh01t4:17_9": "Cittānaṁ panāti vicitrānanti attho.",
  "tika-abh01t4:17_10": "Tadantogadhattā hi samudāyavohārena avayavopi “citta”nti vuccati yathā pabbatanadīsamuddādiekadesesu diṭṭhesu pabbatādayo diṭṭhāti vuccantīti.",
  "tika-abh01t4:17_11": "Caraṇaṁ nāma gahetvā caritabbacittapaṭo.",
  "tika-abh01t4:17_12": "Rūpānīti bimbāni.",
  "tika-abh01t4:18_0": "Ajjhattikanti indriyabaddhaṁ vadati.",
  "tika-abh01t4:18_1": "Cittakatamevāti cittassa mūlakāraṇataṁ sandhāya vuttaṁ.",
  "tika-abh01t4:18_2": "Kammassa hetaṁ cittaṁ kāraṇanti.",
  "tika-abh01t4:18_3": "Taṁ pana atthaṁ vibhāvetuṁ “kāyakammādibheda”ntiādimāha.",
  "tika-abh01t4:18_4": "Liṅganānattanti saṇṭhānanānattaṁ,",
  "tika-abh01t4:18_5": "bhinnasaṇṭhānaṅgapaccaṅgavato sarīrassa vā nānattaṁ.",
  "tika-abh01t4:18_6": "Vohāravasena itthipurisādibhāvena voharitabbesu patthanāvisesā uppajjanti,",
  "tika-abh01t4:18_7": "tato kammavisesā.",
  "tika-abh01t4:18_8": "Evamidaṁ kammanānattaṁ vohāranānattato hoti. Apā…pe…",
  "tika-abh01t4:18_9": "kāditāti evamādīsu ādi-saddehi gatiyā upapattiyā attabhāve lokadhammesu ca nānākaraṇāni suttāgatāni saṅgaṇhāti.",
  "tika-abh01t4:19_0": "Kammanānattādivasenāti ettha kusalākusalavasena kammanānattaṁ veditabbaṁ.",
  "tika-abh01t4:19_1": "Visadisasabhāvatā hi nānattanti.",
  "tika-abh01t4:19_2": "Kusalakammassa dānādivasena kāyasucaritādibhāvena ca puthuttaṁ,",
  "tika-abh01t4:19_3": "akusalakammassa ca macchariyādīhi kāyaduccaritādīhi ca puthuttaṁ veditabbaṁ.",
  "tika-abh01t4:19_4": "Bahuppakāratā hi puthuttanti.",
  "tika-abh01t4:19_5": "Annadānādivasena dānādīnaṁ pāṇātipātāviratiādivasena kāyasucaritādīnaṁ āvāsamacchariyādivasena macchariyādīnaṁ",
  "tika-abh01t4:19_6": "pāṇātipātādivasena kāyaduccaritādīnañca pabhedo veditabbo.",
  "tika-abh01t4:19_7": "Ekekassa hi pakārassa bhedo pabhedoti.",
  "tika-abh01t4:19_8": "Nānattādīnaṁ vavatthānaṁ tathā tathā vavatthitatā nicchitatā.",
  "tika-abh01t4:19_9": "Etenupāyena liṅganānattādīni veditabbāni.",
  "tika-abh01t4:19_10": "Kammanānattādīhi nibbattāni hi tānīti.",
  "tika-abh01t4:20_0": "Paccuppannassa liṅgassa kammato pavattiṁ tadanukkamena paccuppannakammassa nipphattiñca dassetvā tato",
  "tika-abh01t4:20_1": "anāgataliṅganānattādinipphattidassanena saṁsāraṁ ghaṭento “kammanānākaraṇaṁ paṭiccā”tiādimāha.",
  "tika-abh01t4:20_2": "Tattha purimena kammavacanena avijjāsaṅkhārā,",
  "tika-abh01t4:20_3": "liṅgādivacanena viññāṇādīni bhavapariyosānāni,",
  "tika-abh01t4:20_4": "gatiādivacanena jātijarāmaraṇāni gahitānīti daṭṭhabbāni.",
  "tika-abh01t4:20_5": "Tattha gatīti nirayādayo pañca gatiyo vuccanti,",
  "tika-abh01t4:20_6": "tāsaṁ nānākaraṇaṁ apadādibhāvo.",
  "tika-abh01t4:20_7": "Tā hi tathā bhinnāti.",
  "tika-abh01t4:20_8": "Upapattīti gomahiṁsādikhattiyādicātumahārājikādiupapattiyo,",
  "tika-abh01t4:20_9": "tāsaṁ nānākaraṇaṁ uccāditā.",
  "tika-abh01t4:20_10": "Khattiyo eva hi ekacco kulabhogaissariyādīhi ucco hoti,",
  "tika-abh01t4:20_11": "ekacco nīco.",
  "tika-abh01t4:20_12": "Tehi eva hīnatāya hīno,",
  "tika-abh01t4:20_13": "padhānabhāvaṁ nītatāya paṇīto,",
  "tika-abh01t4:20_14": "aḍḍhatāya sugato,",
  "tika-abh01t4:20_15": "daliddatāya duggato.",
  "tika-abh01t4:20_16": "Kulavasena vā uccanīcatā,",
  "tika-abh01t4:20_17": "issariyavasena hīnapaṇītatā,",
  "tika-abh01t4:20_18": "bhogavasena sugataduggatatā yojetabbā.",
  "tika-abh01t4:20_19": "Suvaṇṇadubbaṇṇatāti odātasāmādivaṇṇasuddhiasuddhivasena vuttaṁ.",
  "tika-abh01t4:20_20": "Sujātadujjātatāti nigrodhaparimaṇḍalādiārohapariṇāhehi lakkhaṇehi vā attabhāvaparipuṇṇāparipuṇṇajātatāvasena.",
  "tika-abh01t4:20_21": "Susaṇṭhitadussaṇṭhitatāti aṅgapaccaṅgānaṁ saṇṭhānavasena.",
  "tika-abh01t4:21_0": "Aparampi vuttaṁ ajjhattikacittassa yathāvuttassa cittakatabhāvasādhakaṁ suttaṁ “kammato”tiādi.",
  "tika-abh01t4:21_1": "Kammañhi cittato nibbattanti tato nipphajjamānaṁ sabbampi cittaṁ cittakatamevāti sādheti.",
  "tika-abh01t4:21_2": "Kammanibbattato liṅgato pavattamānaliṅgasaññā mūlakāraṇato kammato āsannakāraṇato liṅgato ca pavattā hotīti “kammato…pe…",
  "tika-abh01t4:21_3": "pavattare”ti āha.",
  "tika-abh01t4:21_4": "Atha vā liṅgañca saññā ca liṅgasaññā,",
  "tika-abh01t4:21_5": "tā yathāsaṅkhyaṁ kammato liṅgato ca pavattareti attho.",
  "tika-abh01t4:21_6": "Saññāto bhedaṁ gacchantīti te itthipurisādiliṅgasaññāto itthipurisādivohārabhedaṁ dhammā gacchanti,",
  "tika-abh01t4:21_7": "tathā tathā voharitabbāti attho.",
  "tika-abh01t4:21_8": "Imāya gāthāya atītapaccuppannaddhapaṭiccasamuppādavasena cittakataṁ cittaṁ dassitaṁ.",
  "tika-abh01t4:22_0": "Loko eva pajātattā pajāti purimapādassa vivaraṇaṁ pacchimapādo daṭṭhabbo.",
  "tika-abh01t4:22_1": "Yathā rathassa āṇi nibandhanā,",
  "tika-abh01t4:22_2": "evaṁ sattalokarathassa kammaṁ nibandhananti upamāsaṁsandanaṁ veditabbaṁ.",
  "tika-abh01t4:22_3": "Imāya ca gāthāya addhadvayavasena cittassa kammaviññāṇakatatā dassitā.",
  "tika-abh01t4:22_4": "Kittinti parammukhā kittanaṁ patthaṭayasataṁ.",
  "tika-abh01t4:22_5": "Pasaṁsanti sammukhā pasaṁsanaṁ thutiṁ.",
  "tika-abh01t4:22_6": "Kammanānākaraṇanti kammato nibbattanānākaraṇaṁ kammajehi anumiyamānaṁ kammasseva vā nānākaraṇaṁ.",
  "tika-abh01t4:23_0": "Kammassakāti kammasayā.",
  "tika-abh01t4:23_1": "Kammassa dāyaṁ tena dātabbaṁ ādiyantīti kammadāyādā.",
  "tika-abh01t4:23_2": "Aṇḍajādīnañca yonīnaṁ kammato nibbattattā kammameva yoni attabhāvapaṭilābhanimittaṁ etesanti kammayonī.",
  "tika-abh01t4:23_3": "Bandhanaṭṭhena kammaṁ bandhu etesanti kammabandhū.",
  "tika-abh01t4:24_0": "Cittassāti kammaviññāṇassa.",
  "tika-abh01t4:24_1": "Tassa pana aladdhokāsatā aññena kammena paṭibāhitattā tadavipaccanokāse puggalassa nibbattattā ca veditabbā.",
  "tika-abh01t4:24_2": "Vijjamānampi aparāpariyavedanīyakammaviññāṇaṁ kālagatipayogādisahakārīpaccayavikalatāya avasesapaccayavekallaṁ daṭṭhabbaṁ.",
  "tika-abh01t4:24_3": "Ekaccacittanti cittena kattabbacitrena ekaccabhūtaṁ tena kattabbacitramāha.",
  "tika-abh01t4:25_0": "Anubhavitvā bhavitvā ca apagataṁ bhūtāpagataṁ.",
  "tika-abh01t4:25_1": "Anubhūtabhūtatā hi bhūtatāsāmaññena bhūtasaddena vuttā.",
  "tika-abh01t4:25_2": "Sāmaññameva hi upasaggena visesīyatīti.",
  "tika-abh01t4:25_3": "Anubhūtasaddo ca kammavacanicchābhāvato anubhavakavācako daṭṭhabbo.",
  "tika-abh01t4:25_4": "Vikappagāhavasena rāgādīhi tabbipakkhehi ca akusalaṁ kusalañca ārammaṇarasaṁ anubhavati,",
  "tika-abh01t4:25_5": "na vipāko kammavegakkhittattā,",
  "tika-abh01t4:25_6": "nāpi kiriyā ahetukānaṁ atidubbalatāya sahetukānañca khīṇakilesassa chaḷaṅgupekkhāvato uppajjamānānaṁ atisantavuttittā.",
  "tika-abh01t4:25_7": "Ettha ca purimanaye kusalākusalameva vattuṁ adhippāyavasena “bhūtāpagata”nti vuttaṁ.",
  "tika-abh01t4:25_8": "Yaṁ “uppannānaṁ akusalānaṁ dhammānaṁ pahānāya uppannānaṁ kusalānaṁ dhammānaṁ ṭhitiyā”ti ettha uppannanti gahetvā taṁsadisānaṁ pahānaṁ,",
  "tika-abh01t4:25_9": "vuddhi ca vuttā,",
  "tika-abh01t4:25_10": "pacchimanaye pana ca-saddena kusalākusalañca ākaḍḍhitvā sabbaṁ saṅkhataṁ vuttaṁ bhūtāpagatabhāvābhidhānādhippāyena.",
  "tika-abh01t4:26_0": "Vipaccituṁ okāsakaraṇavasena uppatitaṁ atītakammañca tato uppajjituṁ āraddho anāgato vipāko ca “okāsakatuppanna”nti vutto.",
  "tika-abh01t4:26_1": "Yaṁ uppannasaddena vināpi viññāyamānaṁ uppannaṁ,",
  "tika-abh01t4:26_2": "taṁ sandhāya “nāhaṁ,",
  "tika-abh01t4:26_3": "bhikkhave,",
  "tika-abh01t4:26_4": "sañcetanikāna”ntiādi vuttaṁ.",
  "tika-abh01t4:26_5": "Tāsu tāsu bhūmīsūti manussadevādiattabhāvasaṅkhātesu upādānakkhandhesu.",
  "tika-abh01t4:26_6": "Tasmiṁ tasmiṁ santāne anuppattianāpāditatāya asamūhataṁ.",
  "tika-abh01t4:26_7": "Ettha ca laddhabhūmikaṁ “bhūmiladdha”nti vuttaṁ aggiāhito viya.",
  "tika-abh01t4:26_8": "Okāsakatuppannasaddepi ca okāso kato etenāti,",
  "tika-abh01t4:26_9": "okāso kato etassāti ca duvidhatthepi evameva katasaddassa paranipāto veditabbo.",
  "tika-abh01t4:27_0": "Sabbadā avattamānampi gamiyacittaṁ paṭipakkhapaccavekkhaṇāya avikkhambhitattā “uppanna”nti vuttaṁ.",
  "tika-abh01t4:27_1": "Antaradhāpetīti vikkhambhikā ānāpānassati vikkhambheti.",
  "tika-abh01t4:27_2": "Antarāyevāti bhūmiladdhe sabhūmiyaṁ abbocchinne vicchinditvāti attho.",
  "tika-abh01t4:27_3": "Anatītaṁ ananāgatañca khaṇattayekadesagatampi uppajjamānaṁ “khaṇattayagata”nti vuttaṁ.",
  "tika-abh01t4:27_4": "Desanāya padhānena gahito attho “sīsa”nti vuccati.",
  "tika-abh01t4:27_5": "Lokiyadhammañhi desetabbaṁ patvā desanāya cittaṁ pubbaṅgamaṁ hoti,",
  "tika-abh01t4:27_6": "dhammasabhāvaṁ vā sandhāyetaṁ vuttaṁ.",
  "tika-abh01t4:27_7": "Akusalāti sabbepi akusalā dhammā vuttā.",
  "tika-abh01t4:27_8": "Cetanāti keci.",
  "tika-abh01t4:27_9": "Akusalabhāgiyāti rāgādayo ekantaakusalā.",
  "tika-abh01t4:27_10": "Akusalapakkhikāti phassādayopi tappakkhikā.",
  "tika-abh01t4:27_11": "Mano tesaṁ dhammānaṁ paṭhamaṁ uppajjatīti sahajātopi mano sampayutte saṅgaṇhitvā adhipatibhāvena pavattamāno paṭhamaṁ uppanno viya hotīti evaṁ vutto.",
  "tika-abh01t4:27_12": "Sampayuttāpi tadanuvattanatāya anvadeva akusalā dhammāti vuttā,",
  "tika-abh01t4:27_13": "anantarapaccayamanaṁ vā sandhāya manopubbaṅgamatā vuttā.",
  "tika-abh01t4:27_14": "Cittena nīyatīti abhisaṅkhāraviññāṇaṁ sandhāyāha,",
  "tika-abh01t4:27_15": "taṇhāsampayuttaṁ vā.",
  "tika-abh01t4:27_16": "Pabhassaranti sabhāvapaṇḍarataṁ sandhāyāha.",
  "tika-abh01t4:27_17": "Arakkhiteti satiyā anunayapaṭighādīhi arakkhite,",
  "tika-abh01t4:27_18": "rāgādīhi byāpanne,",
  "tika-abh01t4:27_19": "tehi eva avassute.",
  "tika-abh01t4:27_20": "Cittassa pubbaṅgamabhāvasādhane aññamaññaṁ baladānavasena suttānurakkhaṇaṁ,",
  "tika-abh01t4:27_21": "idha vā upasaṁhatānaṁ ābhidhammikehi viññātānaṁ cirakālappavattivasena veditabbaṁ.",
  "tika-abh01t4:28_0": "Katarapaññaṁ tvantiādi na pāḷiāruḷhaṁ,",
  "tika-abh01t4:28_1": "evaṁ bhagavā pucchatīti aṭṭhakathāyameva vuttaṁ.",
  "tika-abh01t4:28_2": "Paññā pana kimatthiyāti idampi ekaṁ suttaṁ.",
  "tika-abh01t4:28_3": "“Abhiññatthā pariññatthā pahānatthā”ti tassa vissajjanaṁ.",
  "tika-abh01t4:29_0": "Sātanti sabhāvavasena vuttaṁ,",
  "tika-abh01t4:29_1": "madhuranti madhuraṁ viyāti upamāvasena.",
  "tika-abh01t4:29_2": "Ponobbhavikāti punabbhavakaraṇasīlā.",
  "tika-abh01t4:29_3": "Tatratatrābhinandanato nandī,",
  "tika-abh01t4:29_4": "nandibhūto rāgo nandirāgo,",
  "tika-abh01t4:29_5": "nandirāgabhāvena sahagatāti nandirāgasahagatāti na ettha sampayogavasena sahagatabhāvo atthīti sahagatasaddo taṇhāya nandirāgabhāvaṁ joteti.",
  "tika-abh01t4:29_6": "Nandirāgabhūtāti cassa attho.",
  "tika-abh01t4:29_7": "Nissayeti pādake.",
  "tika-abh01t4:29_8": "Rūpārūpārammaṇānanti pathavīkasiṇādiākāsādiārammaṇānaṁ.",
  "tika-abh01t4:29_9": "Saṁsaṭṭheti khīrodakaṁ viya samodite ekībhāvamiva gate.",
  "tika-abh01t4:29_10": "Sahajāteti sampayuttasahajāte,",
  "tika-abh01t4:29_11": "na sahajātamatte.",
  "tika-abh01t4:29_12": "Idhāpīti “imasmimpi pade ayameva attho adhippeto”ti imissā aṭṭhakathāya yathādassitasaṁsaṭṭhasaddo sahajāte adhippetoti.",
  "tika-abh01t4:29_13": "Arūpaṁ rūpenāti paṭisandhikkhaṇe vatthunā.",
  "tika-abh01t4:29_14": "Ukkaṭṭhaniddesoti anavasesasaṅgahena kato atisayaniddeso.",
  "tika-abh01t4:30_0": "Anābhaṭṭhatāyevāti “diṭṭhaṁ suta”ntiādīsu diṭṭhatādayo viya abhāsitabbatā anābhaṭṭhatā.",
  "tika-abh01t4:30_1": "Sabbākārena sadisassa dutiyacittassa sasaṅkhārikatāvacanena imassa asaṅkhārikatā viññāyati,",
  "tika-abh01t4:30_2": "tasmā abhāsitabbatāya na gahitoti attho yujjati.",
  "tika-abh01t4:30_3": "Adhippāyo pana pāḷiyaṁ abhāsitattā eva tattha desetabbabhāvena na gahito na saṅgahito na tassatthassa abhāvāti.",
  "tika-abh01t4:30_4": "Atha vā pāḷiyaṁ anābhaṭṭhatāya eva aṭṭhakathāyaṁ na gahito na tassattho vutto.",
  "tika-abh01t4:30_5": "Niyametvāvāti parato evaṁvidhasseva sasaṅkhārikabhāvavacanato idha tadavacaneneva asaṅkhārikabhāvaṁ niyametvā.",
  "tika-abh01t4:31_0": "Manoviññāṇanti ettha dvāraṁ vatthūti vuttaṁ,",
  "tika-abh01t4:31_1": "dvārena vā taṁsahāyabhūtaṁ hadayavatthu vuttaṁ.",
  "tika-abh01t4:31_2": "Sarasabhāvenāti sakiccabhāvena.",
  "tika-abh01t4:31_3": "Avijjā hi saṅkhārānaṁ paccayabhāvakiccā,",
  "tika-abh01t4:31_4": "aññāsādhāraṇo vā rasitabbo viññātabbo bhāvo sarasabhāvo,",
  "tika-abh01t4:31_5": "avijjāsabhāvo saṅkhārasabhāvoti evamādiko.",
  "tika-abh01t4:31_6": "“Sarasasabhāvenā”tipi pāṭho,",
  "tika-abh01t4:31_7": "soyeva attho.",
  "tika-abh01t4:31_8": "Avijjāpaccayāti vā sarasena,",
  "tika-abh01t4:31_9": "saṅkhārāti sabhāvena.",
  "tika-abh01t4:32_0": "Ekasamuṭṭhānāditā rūpadhammesu eva yojetabbā tesu tabbohārabāhullato.",
  "tika-abh01t4:32_1": "Atītādibhāvo rūpārūpadhammesu,",
  "tika-abh01t4:32_2": "cittacetasikanibbānānampi vā yathāsabhāvaṁ ekadvinakutocisamuṭṭhānatā yojetabbā.",
  "tika-abh01t4:32_3": "Anāpāthagatāti cakkhādīnaṁ agocaragatā sukhumarajādirūpaṁ viya vatthuparittatāya tattāyoguḷe patitodakabindurūpaṁ",
  "tika-abh01t4:32_4": "viya khaṇaparittatāya atidūratāya accāsannāditāya atītānāgatatāya ca.",
  "tika-abh01t4:32_5": "Visayo anaññatthabhāvena,",
  "tika-abh01t4:32_6": "gocaro ca tattha caraṇena vutto,",
  "tika-abh01t4:32_7": "tabbisayanicchayena mano paṭisaraṇaṁ.",
  "tika-abh01t4:32_8": "Ayamattho siddho hoti aññathā tesaṁ dhammārammaṇabhāvena “nesaṁ gocaravisayaṁ paccanubhotī”ti vacanassa anupapattito.",
  "tika-abh01t4:32_9": "Dibbacakkhudibbasotaiddhividhañāṇehi yathāvuttanayena anāpāthagatāni rūpādīni ālambiyamānāni na dhammārammaṇanti katthaci vuccamānāni diṭṭhāni,",
  "tika-abh01t4:32_10": "itarathā ca diṭṭhāni “dibbena cakkhunā rūpaṁ passatī”tiādīsūti.",
  "tika-abh01t4:33_0": "Āpāthamāgacchati manasā pañcaviññāṇehi ca gahetabbabhāvūpagamanena.",
  "tika-abh01t4:33_1": "Ghaṭṭetvāti paṭimukhabhāvāpāthaṁ gantvā.",
  "tika-abh01t4:33_2": "Sarabhāṇakassa osārakassa.",
  "tika-abh01t4:33_3": "Pakatiyā diṭṭhādivasena āpāthagamanañca bhojanapariṇāmautubhojanavisesaussāhādīhi kalyaṁ,",
  "tika-abh01t4:33_4": "rogino vātādīhi ca upaddutaṁ vā kāyaṁ anuvattantassa jāgarassa bhavaṅgassa calanapaccayānaṁ kāyikasukhadukkhautubhojanādiupanissayānaṁ",
  "tika-abh01t4:33_5": "cittapaṇidahanasadisāsadisasambandhadassanādipaccayānaṁ,",
  "tika-abh01t4:33_6": "suttassa ca supinadassane dhātukkhobhādipaccayānaṁ vasena veditabbaṁ.",
  "tika-abh01t4:33_7": "Adiṭṭhassa asutassa anāgatabuddharūpādino pasādadātukāmatāvatthussa taṁsadisatāsaṅkhātena diṭṭhasutasambandheneva.",
  "tika-abh01t4:33_8": "Na kevalaṁ taṁsadisatāva ubhayasambandho,",
  "tika-abh01t4:33_9": "kintu tabbipakkhatā tadekadesatā taṁsampayuttatādiko ca veditabbo.",
  "tika-abh01t4:33_10": "Kenaci vutte kismiñci sute avicāretvā saddahanaṁ saddhā,",
  "tika-abh01t4:33_11": "sayameva taṁ vicāretvā rocanaṁ ruci,",
  "tika-abh01t4:33_12": "“evaṁ vā evaṁ vā bhavissatī”ti ākāravicāraṇaṁ ākāraparivitakko,",
  "tika-abh01t4:33_13": "vicārentassa katthaci diṭṭhiyā nijjhānakkhamanaṁ diṭṭhinijjhānakkhanti.",
  "tika-abh01t4:34_0": "Gerukaharitālañjanādidhātūsu.",
  "tika-abh01t4:34_1": "Subhanimittaṁ subhaggahaṇassa nimittaṁ.",
  "tika-abh01t4:34_2": "Taṁ subhanimittattā rañjanīyattā ca lobhassa vatthu.",
  "tika-abh01t4:34_3": "Niyamitassa cittassa vasena niyamitavasena.",
  "tika-abh01t4:34_4": "Evamitaresu dvīsu.",
  "tika-abh01t4:34_5": "Ābhogo ābhujitaṁ.",
  "tika-abh01t4:34_6": "Lūkhapuggalā dosabahulā.",
  "tika-abh01t4:34_7": "Adosabahulā siniddhapuggalā.",
  "tika-abh01t4:34_8": "Tadadhimuttatāti pītininnacittatā. Imehi…pe…",
  "tika-abh01t4:34_9": "veditabbo pītiyā somanassavippayogāsambhavatoti adhippāyo.",
  "tika-abh01t4:35_0": "Jīvitavuttiyā āyatanabhāvato hatthārohādisippameva sippāyatanaṁ.",
  "tika-abh01t4:35_1": "Kasivāṇijjādikammameva kammāyatanaṁ.",
  "tika-abh01t4:35_2": "Āyuvedādivijjā eva vijjāṭṭhānaṁ.",
  "tika-abh01t4:35_3": "Abyāpajjeti domanassabyāpādarahite rūpabhave.",
  "tika-abh01t4:35_4": "Dhammapadāti dhammakoṭṭhāsā.",
  "tika-abh01t4:35_5": "Pilavantīti upaṭṭhahanti padissanti.",
  "tika-abh01t4:35_6": "Yogāti bhāvanābhiyogā samādhito.",
  "tika-abh01t4:35_7": "Vatthuvisadakiriyāti ajjhattikabāhirānaṁ vatthūnaṁ nimmalabhāvakiriyā.",
  "tika-abh01t4:35_8": "Saddhādīnaṁ indriyānaṁ aññamaññānativattanaṁ indriyasamattapaṭipādanatā.",
  "tika-abh01t4:35_9": "Gambhīrānaṁ ñāṇena caritabbānaṁ,",
  "tika-abh01t4:35_10": "gambhīrañāṇena vā caritabbānaṁ suttantānaṁ paccavekkhaṇā gambhīrañāṇacariyapaccavekkhaṇā.",
  "tika-abh01t4:36_0": "Vaṁsoti anukkamo.",
  "tika-abh01t4:36_1": "Tantīti santati.",
  "tika-abh01t4:36_2": "Paveṇīti sambandho.",
  "tika-abh01t4:36_3": "Sabbametaṁ cārittakiriyāpabandhassa vacanaṁ.",
  "tika-abh01t4:36_4": "Cārittasīlattā sīlamayaṁ.",
  "tika-abh01t4:36_5": "“Dassāmī”ti vacībhedena vatthussa pariṇatattā tato paṭṭhāya dānaṁ āraddhaṁ nāma hoti,",
  "tika-abh01t4:36_6": "yato tassa attano pariṇāmanādīsu āpatti hoti.",
  "tika-abh01t4:36_7": "Vijjamānavatthusmiṁ cintanakālato paṭṭhāya dānaṁ āraddhanti tattha dānamayaṁ kusalaṁ hotīti adhippāyo.",
  "tika-abh01t4:36_8": "Na hi dānavatthuṁ avijjamānakampi saṅkharontassa kusalaṁ na hotīti.",
  "tika-abh01t4:36_9": "Taṁ pana dānamayassa pubbabhāgoti tadeva bhajeyya,",
  "tika-abh01t4:36_10": "vuttaṁ aṭṭhakathāyaṁ.",
  "tika-abh01t4:36_11": "Kulavaṁsādivasenāti udāharaṇamattamevetaṁ.",
  "tika-abh01t4:36_12": "Attanā samādinnavattavasena sappurisavattagāmajanapadavattādivasena ca cārittasīlatā veditabbā.",
  "tika-abh01t4:37_0": "Savatthukanti bheriādivatthusahitaṁ katvā.",
  "tika-abh01t4:37_1": "Vijjamānakavatthunti bheriādivatthuṁ.",
  "tika-abh01t4:37_2": "Dhammassavanaghosanādīsu ca savatthukaṁ katvā saddassa dānaṁ saddavatthūnaṁ ṭhānakaraṇānaṁ sasaddappavattikaraṇamevāti",
  "tika-abh01t4:37_3": "tassa cintanaṁ vijjamānavatthupariccāgo veditabbo.",
  "tika-abh01t4:37_4": "Bhājetvā dassesi dhammarājā idha ca rūpārammaṇādibhāvaṁ,",
  "tika-abh01t4:37_5": "aññattha ca “tīṇimāni,",
  "tika-abh01t4:37_6": "bhikkhave,",
  "tika-abh01t4:37_7": "puññakiriyavatthūnī”ti dānamayādibhāvaṁ,",
  "tika-abh01t4:37_8": "aparattha ca “katame dhammā kusalā? Tīṇi…pe…",
  "tika-abh01t4:37_9": "taṁsamuṭṭhānaṁ kāyakamma”ntiādinā kāyakammādibhāvañca vadanto.",
  "tika-abh01t4:37_10": "Apariyāpannā cāti paramatthato avijjamānattā aññāyatanattā ca asaṅgahitā.",
  "tika-abh01t4:38_0": "Paribhogaraso paribhogapaccayaṁ pītisomanassaṁ.",
  "tika-abh01t4:38_1": "Ayaṁ pana rasasamānatāvasena gahaṇaṁ upādāya rasārammaṇanti vutto,",
  "tika-abh01t4:38_2": "na sabhāvato.",
  "tika-abh01t4:38_3": "Sabhāvena pana gahaṇaṁ upādāya pītisomanassaṁ dhammārammaṇameva hotīti “sukhā vedanā dhammārammaṇa”nti vuttaṁ.",
  "tika-abh01t4:38_4": "Ārammaṇameva nibaddhanti rūpārammaṇaṁ…pe…",
  "tika-abh01t4:38_5": "dhammārammaṇanti evaṁ niyametvā vuttaṁ.",
  "tika-abh01t4:38_6": "Kammassa anibaddhattāti kammassa aniyatattā.",
  "tika-abh01t4:38_7": "Yathā hi rūpādīsu ekārammaṇaṁ cittaṁ anaññārammaṇaṁ hoti,",
  "tika-abh01t4:38_8": "na evaṁ kāyadvārādīsu ekadvārikakammaṁ aññasmiṁ dvāre nuppajjati,",
  "tika-abh01t4:38_9": "tasmā kammassa dvāraniyamarahitattā dvārampi kammaniyamarahitanti idha ārammaṇaṁ viya niyametvā na vuttaṁ.",
  "tika-abh01t4:38_10": "Vinā ārammaṇena anuppajjanatoti etassapi cattho “yathā kāyakammādīsu ekaṁ kammaṁ tena dvārena vinā aññasmiṁ dvāre carati,",
  "tika-abh01t4:38_11": "na evaṁ rūpādīsu ekārammaṇaṁ cittaṁ tenārammaṇena vinā ārammaṇantare uppajjatī”ti veditabbo.",
  "tika-abh01t4:38_12": "Na hi yathā vacīdvāre uppajjamānampi “kāyakamma”nti vuccati,",
  "tika-abh01t4:38_13": "evaṁ saddārammaṇe uppajjamānaṁ “rūpārammaṇa”nti vuccati.",
  "tika-abh01t4:39_0": "Kāmāvacarakusalaṁ",
  "tika-abh01t4:40_0": "Kāyakammadvārakathāvaṇṇanā",
  "tika-abh01t4:41_0": "Imassapanatthassāti kammadvārānaṁ aññamaññasmiṁ aniyatatāya “dvāre caranti kammānī”tiādinā pakāsanatthaṁ.",
  "tika-abh01t4:41_1": "Pañca viññāṇānīti ettha chaṭṭhassa viññāṇassa tassa ca dvārassa anuddeso dvāradvāravantānaṁ sahābhāvā.",
  "tika-abh01t4:41_2": "Niyatarūparūpavasena catusamuṭṭhānikakāyā vuttāti saddassa vikārarūpādīnañca asaṅgaho.",
  "tika-abh01t4:42_0": "Paṭhamajavanasamuṭṭhitā vāyodhātu yadipi tasmiṁ khaṇe rūpānaṁ desantaruppattihetubhāvena cāletuṁ na sakkoti,",
  "tika-abh01t4:42_1": "tathāpi viññattivikārasahitāva sā veditabbā.",
  "tika-abh01t4:42_2": "Dasasu hi disāsu yaṁ disaṁ gantukāmo aṅgapaccaṅgāni vā khipitukāmo,",
  "tika-abh01t4:42_3": "taṁdisābhimukhāneva rūpāni sā santhambheti sandhāreti cāti tadabhimukhabhāvavikāravatī hoti,",
  "tika-abh01t4:42_4": "adhippāyasahabhāvī ca vikāro viññattīti.",
  "tika-abh01t4:42_5": "Evañca katvā āvajjanassapi viññattisamuṭṭhāpakabhāvo yathādhippāyavikārarūpuppādanena upapanno hoti,",
  "tika-abh01t4:42_6": "yato bāttiṁsa cittāni rūpiriyāpathaviññattijanakāni vuttānīti.",
  "tika-abh01t4:42_7": "Yojanaṁ gato,",
  "tika-abh01t4:42_8": "dasayojanaṁ gatoti vattabbataṁ āpajjāpeti anekasahassavāraṁ uppannā.",
  "tika-abh01t4:43_0": "Vāyodhātuyā…pe…",
  "tika-abh01t4:43_1": "paccayo bhavitunti thambhanacalanesu vāyodhātuyā paccayo bhavituṁ samattho cittasamuṭṭhānamahābhūtānaṁ eko ākāraviseso atthi,",
  "tika-abh01t4:43_2": "ayaṁ viññatti nāma.",
  "tika-abh01t4:43_3": "Tesañhi tadākārattā vāyodhātu thambheti cāleti cāti.",
  "tika-abh01t4:43_4": "Na cittasamuṭṭhānāti etena paramatthato abhāvaṁ dasseti.",
  "tika-abh01t4:43_5": "Na hi rūpaṁ appaccayaṁ atthi,",
  "tika-abh01t4:43_6": "na ca nibbānavajjo attho nicco atthīti.",
  "tika-abh01t4:43_7": "Viññattitāyāti viññattivikāratāya.",
  "tika-abh01t4:43_8": "Cittasamuṭṭhānabhāvo viya mahābhūtavikāratāya upādārūpabhāvo ca adhippetoti veditabbo.",
  "tika-abh01t4:44_0": "Kāyikakaraṇanti kāyadvārappavattaṁ cittakiriyaṁ,",
  "tika-abh01t4:44_1": "adhippāyanti attho.",
  "tika-abh01t4:44_2": "Kāreti maññeti etena vaṇṇaggahaṇānusārena gahitāya viññattiyā yaṁ karaṇaṁ viññātabbaṁ,",
  "tika-abh01t4:44_3": "tassa vijānanena viññattiyā viññātattaṁ dasseti.",
  "tika-abh01t4:44_4": "Na hi viññattirahitesu rukkhacalanādīsu “idamesa kāretī”ti vijānanaṁ hotīti.",
  "tika-abh01t4:44_5": "Cakkhuviññāṇassa hi rūpe abhinipātamattaṁ kiccaṁ,",
  "tika-abh01t4:44_6": "na adhippāyasahabhuno calanavikārassa gahaṇaṁ.",
  "tika-abh01t4:44_7": "Cittassa pana lahuparivattitāya cakkhuviññāṇavīthiyā anantaraṁ manoviññāṇena viññātampi calanaṁ cakkhunā diṭṭhaṁ viya maññanti avisesaviduno,",
  "tika-abh01t4:44_8": "tasmā yathā nīlābhinipātavasappavattāya cakkhuviññāṇavīthiyā nīlanti pavattāya manoviññāṇavīthiyā ca antaraṁ na viññāyati,",
  "tika-abh01t4:44_9": "evaṁ aviññāyamānantarena manodvāraviññāṇena gahite tasmiṁ cittena saheva anuparivatte kāyathambhanavikāracopanasaṅkhāte “idamesa kāreti,",
  "tika-abh01t4:44_10": "ayamassa adhippāyo”ti vijānanaṁ hoti.",
  "tika-abh01t4:45_0": "Tālapaṇṇādirūpāni disvā tadanantarappavattāya manodvāravīthiyā aviññāyamānantarāya tālapaṇṇādīnaṁ udakādisahacārippakārataṁ",
  "tika-abh01t4:45_1": "saññāṇākāraṁ gahetvā udakādiggahaṇaṁ viya.",
  "tika-abh01t4:45_2": "Ettha udakaṁ bhavissatītiādinā ca udakādisambandhanākārena rūpaggahaṇānusāraviññāṇena yaṁ udakādi viññātabbaṁ,",
  "tika-abh01t4:45_3": "tassa vijānanena tadākārassa viññātatā vuttāti daṭṭhabbā.",
  "tika-abh01t4:45_4": "Etassa pana kāyikakaraṇaggahaṇassa udakādiggahaṇassa ca purimasiddhasambandhaggahaṇaṁ upanissayo hotīti daṭṭhabbaṁ.",
  "tika-abh01t4:45_5": "Atha pana nālambitāpi viññatti kāyikakaraṇaggahaṇassa ca paccayo purimasiddhasambandhaggahaṇopanissayavasena",
  "tika-abh01t4:45_6": "sādhippāyavikārabhūtavaṇṇaggahaṇānantaraṁ pavattamānassa adhippāyaggahaṇassa adhippāyasahabhūvikārābhāve abhāvato,",
  "tika-abh01t4:45_7": "evaṁ sati vaṇṇaggahaṇānantarena udakādiggahaṇeneva tālapaṇṇādisaññāṇākāro viya vaṇṇaggahaṇānantarena",
  "tika-abh01t4:45_8": "adhippāyaggahaṇeneva viññatti pākaṭā hotīti “idañcidañca esa kāreti maññe”ti adhippāyavijānaneneva viññattiyā",
  "tika-abh01t4:45_9": "viññātatā vuttā.",
  "tika-abh01t4:46_0": "Ayaṁ no paharitukāmoti adhippāyavijānanena viññattiyā pākaṭabhāvaṁ dasseti.",
  "tika-abh01t4:46_1": "Na hi tadapākaṭabhāve adhippāyavijānanaṁ hotīti.",
  "tika-abh01t4:46_2": "Sammukhī…pe…",
  "tika-abh01t4:46_3": "yeva nāma hotīti asammukhībhūtatāya anāpāthagatānaṁ rūpādīnaṁ cakkhuviññeyyādibhāvo viya sabhāvabhūtaṁ taṁ dvidhā viññattibhāvaṁ sādheti.",
  "tika-abh01t4:46_4": "Paraṁ bodhetukāmatāya vināpi abhikkamanādippavattanena so cittasahabhūvikāro adhippāyaṁ viññāpeti,",
  "tika-abh01t4:46_5": "sayañca viññāyatīti dvidhāpi viññattiyevāti veditabbā.",
  "tika-abh01t4:47_0": "Tasmiṁ dvāre siddhāti tena dvārena viññātabbabhāvato teneva dvārena nāmalābhato tasmiṁ dvāre pākaṭabhāvavasena siddhā.",
  "tika-abh01t4:47_1": "Kusalaṁ vā akusalaṁ vāti ṭhapetabbaṁ. Kasmā?",
  "tika-abh01t4:47_2": "Yasmā paravādino avipākassa kammabhāvo na siddho,",
  "tika-abh01t4:47_3": "itarassa pana siddhoti viññattisamuṭṭhāpakānaṁ ekādasannaṁ kiriyacittānaṁ vasena tikaṁ pūretvā ṭhapetabbaṁ.",
  "tika-abh01t4:48_0": "Dvāre caranti kammānīti ettha ayamadhippāyo –",
  "tika-abh01t4:48_1": "yadi dvārā dvārantaracārino honti,",
  "tika-abh01t4:48_2": "dvārasambhedā kammasambhedopīti kāyakammaṁ kāyakammadvāranti aññamaññavavatthānaṁ na siyā,",
  "tika-abh01t4:48_3": "kammānampi kammantaracaraṇe eseva nayo.",
  "tika-abh01t4:48_4": "Yadi pana dvārānampi dvārabhāvena kammantaracaraṇaṁ kammānañca dvārantaracaraṇaṁ na siyā,",
  "tika-abh01t4:48_5": "suṭṭhutaraṁ kammadvāravavatthānaṁ siyā.",
  "tika-abh01t4:48_6": "Na pana kammānaṁ dvārantare acaraṇaṁ atthi,",
  "tika-abh01t4:48_7": "kintu dvāre aññasmiñca caranti kammāni aññānipi.",
  "tika-abh01t4:48_8": "Yasmā pana dvāre dvārāni na caranti,",
  "tika-abh01t4:48_9": "tasmā advāracārīhi dvārehi kāraṇabhūtehi kammāni dvārantare carantānipi vavatthitāni.",
  "tika-abh01t4:48_10": "Na kevalaṁ kammāneva,",
  "tika-abh01t4:48_11": "tehi pana dvārānipīti evaṁ kammadvārāni aññamaññaṁ vavatthitāni “yebhuyyenavuttitāya tabbahulavuttitāya cā”ti vuccamānāya vavatthānayuttiyā.",
  "tika-abh01t4:48_12": "Tattha dvārāpekkhattā kammānaṁ kāyakammādibhāvassa advāracārīhi dvārehi vavatthānaṁ hoti,",
  "tika-abh01t4:48_13": "na pana dvārantaracārīhi kammehi dvārānaṁ avavatthānaṁ kammānapekkhakāyadvārādibhāvehi dvārehi vavatthitānaṁ",
  "tika-abh01t4:48_14": "kāyakammādīnaṁ kāyakammadvārādivavatthānakarattā.",
  "tika-abh01t4:48_15": "Atha vā dvārantare carantānipi kāyādīhi upalakkhitāneva caranti pāṇātipātādīnaṁ evaṁsabhāvattā āṇattihatthavikārādīhi",
  "tika-abh01t4:48_16": "vuccamānassapi kāyādīhi sādhetabbasabhāvāvabodhato,",
  "tika-abh01t4:48_17": "tasmā na kammantarassa attani carantassapi dvārantaraṁ sanāmaṁ deti,",
  "tika-abh01t4:48_18": "nāpi kammaṁ dvārassa,",
  "tika-abh01t4:48_19": "taṁtaṁdvārameva pana kammassa kammañca dvārantare carantampi attanoyeva dvārassa nāmaṁ detīti siddhaṁ aññamaññavavatthānaṁ.",
  "tika-abh01t4:48_20": "Pubbe pana dvāresu anibaddhatā kammānaṁ dvārantaracaraṇameva sandhāya vuttā,",
  "tika-abh01t4:48_21": "na etaṁ vavatthānanti.",
  "tika-abh01t4:49_0": "Tatthāti tesu dvārakammesu.",
  "tika-abh01t4:49_1": "Kāyakammassa uppajjanaṭṭhānanti taṁsahajātā viññattiyeva vuccati.",
  "tika-abh01t4:49_2": "Kiñcāpi hi sā tassa kenaci pakārena paccayo na hoti,",
  "tika-abh01t4:49_3": "tathāpi kammassa visesikā viññatti taṁsahajātā hotīti tassa uppattiṭṭhānabhāvena vuttā yathāvuttaniyamena",
  "tika-abh01t4:49_4": "aññavisesanassa kammassa visesanantare uppattiabhāvā.",
  "tika-abh01t4:49_5": "Kāyena pana katattāti kāyaviññattiṁ janetvā tāya jīvitindriyupacchedādinipphādanato attano nipphattivasena “kāyena kataṁ kamma”nti vuttaṁ.",
  "tika-abh01t4:49_6": "Kāraṇabhūto hi panettha kāyoti.",
  "tika-abh01t4:50_0": "Aññamaññaṁvavatthitāti ettha kammunā kāyo kāyakammadvāranti evaṁ vavatthito,",
  "tika-abh01t4:50_1": "na kāyo icceva.",
  "tika-abh01t4:50_2": "Yathā sūcikammunā sūcikammakaraṇanti vavatthitā,",
  "tika-abh01t4:50_3": "na sūci icceva,",
  "tika-abh01t4:50_4": "tathā idampi daṭṭhabbaṁ.",
  "tika-abh01t4:50_5": "Aññamaññaṁ vavatthitāti ca aññamaññaṁ visesitāti attho.",
  "tika-abh01t4:50_6": "Evaṁ santeti yathāvuttaṁ vavatthānaniyamaṁ aggahetvā “dvāre caranti kammānī”tiādivacanameva gahetvā codeti.",
  "tika-abh01t4:50_7": "Tattha evaṁ santeti kammānaṁ dvāracaraṇe aññamaññena ca vavatthāne nāmalābhe visesane satīti attho.",
  "tika-abh01t4:51_0": "Kāyakammadvārakathāvaṇṇanā niṭṭhitā.",
  "tika-abh01t4:52_0": "Vacīkammadvārakathāvaṇṇanā",
  "tika-abh01t4:53_0": "Catūhi,",
  "tika-abh01t4:53_1": "bhikkhave,",
  "tika-abh01t4:53_2": "aṅgehi samannāgatāti ettha subhāsitabhāsanasaṅkhātā apisuṇavācā,",
  "tika-abh01t4:53_3": "dhammabhāsanasaṅkhāto asamphappalāpo,",
  "tika-abh01t4:53_4": "piyabhāsanasaṅkhātā apharusavācā,",
  "tika-abh01t4:53_5": "saccabhāsanasaṅkhāto amusāvādo cāti etā vācā tathāpavattā cetanā daṭṭhabbā.",
  "tika-abh01t4:53_6": "Sahasaddā panāti tassa vikārassa saddena saha sambhūtattā vuttaṁ.",
  "tika-abh01t4:53_7": "Cittānuparivattitāya pana so na yāva saddabhāvīti daṭṭhabbo,",
  "tika-abh01t4:53_8": "vitakkavipphārasaddo na sotaviññeyyoti pavattena mahāaṭṭhakathāvādena cittasamuṭṭhānasaddo vināpi viññattighaṭṭanena uppajjatīti āpajjati.",
  "tika-abh01t4:53_9": "“Yā tāya vācāya viññattī”ti hi vacanato asotaviññeyyasaddena saha viññattiyā uppatti natthīti viññāyatīti.",
  "tika-abh01t4:54_0": "Cittasamuṭṭhānaṁ saddāyatananti ettha ca na koci cittasamuṭṭhāno saddo asaṅgahito nāma atthīti adhippāyena mahāaṭṭhakathāvādaṁ paṭisedheti.",
  "tika-abh01t4:54_1": "Chabbidhena rūpasaṅgahādīsu hi “sotaviññeyya”nti “diṭṭhaṁ suta”nti ettha “suta”nti ca na koci saddo na saṅgayhatīti.",
  "tika-abh01t4:54_2": "Mahāaṭṭhakathāyaṁ pana viññattisahajameva jivhātālucalanādikaravitakkasamuṭṭhitaṁ sukhumasaddaṁ “dibbasotena",
  "tika-abh01t4:54_3": "sutvā ādisatī”ti sutte paṭṭhāne ca oḷārikasaddaṁ sandhāya “sotaviññāṇassa ārammaṇapaccayena paccayo”ti",
  "tika-abh01t4:54_4": "vuttanti iminā adhippāyena asotaviññeyyatā vuttā siyā.",
  "tika-abh01t4:54_5": "Saddo ca asotaviññeyyo cāti viruddhametanti pana paṭikkhepo veditabbo.",
  "tika-abh01t4:54_6": "Viññattipaccayā ghaṭṭanā viññattighaṭṭanā.",
  "tika-abh01t4:54_7": "Viññatti eva vā.",
  "tika-abh01t4:54_8": "Ghaṭṭanākārappavattabhūtavikāro hi “ghaṭṭanā”ti vutto.",
  "tika-abh01t4:54_9": "Saṅghaṭṭanena saheva saddo uppajjati,",
  "tika-abh01t4:54_10": "na pubbāparabhāvena.",
  "tika-abh01t4:54_11": "Pathavīdhātuyāti idaṁ vāyodhātuyā viya cālanaṁ pathavīdhātuyā saṅghaṭṭanaṁ kiccaṁ adhikanti katvā vuttaṁ,",
  "tika-abh01t4:54_12": "vikārassa ca tappaccayabhāvo vuttanayeneva veditabbo.",
  "tika-abh01t4:54_13": "Tabbikārānañhi bhūtānaṁ aññamaññassa paccayabhāvoti.",
  "tika-abh01t4:54_14": "Aññampi sabbaṁ vidhānaṁ kāyaviññattiyaṁ viya veditabbaṁ.",
  "tika-abh01t4:55_0": "Tisamuṭṭhānikakāyaṁ…pe…",
  "tika-abh01t4:55_1": "na labbhati.",
  "tika-abh01t4:55_2": "Na hi cālanaṁ upādinnaghaṭṭananti.",
  "tika-abh01t4:55_3": "Cālanañhi desantaruppādanaparamparatā,",
  "tika-abh01t4:55_4": "ghaṭṭanaṁ paccayavisesena bhūtakalāpānaṁ āsannataruppādoti.",
  "tika-abh01t4:55_5": "Upatthambhanakiccampi natthīti upatthambhanena vinā paṭhamacittasamuṭṭhānāpi ghaṭṭanākārena pavattatīti",
  "tika-abh01t4:55_6": "ghaṭṭanatthaṁ upatthambhanena payojanaṁ natthi,",
  "tika-abh01t4:55_7": "laddhāsevanena citteneva ghaṭṭanassa balavabhāvato cāti adhippāyo.",
  "tika-abh01t4:55_8": "Upatthambhanaṁ natthi atthīti vicāretvā gahetabbaṁ.",
  "tika-abh01t4:56_0": "Vacīkammadvārakathāvaṇṇanā niṭṭhitā.",
  "tika-abh01t4:57_0": "Manokammadvārakathāvaṇṇanā",
  "tika-abh01t4:58_0": "Ayaṁ nāma cetanā kammaṁ na hotīti na vattabbāti idaṁ yassa dvāraṁ mano,",
  "tika-abh01t4:58_1": "taṁdassanatthaṁ vuttaṁ.",
  "tika-abh01t4:58_2": "Kappetīti “tvaṁ phusanaṁ karohi,",
  "tika-abh01t4:58_3": "tvaṁ vedayita”nti evaṁ kappentaṁ viya pavattatīti attho.",
  "tika-abh01t4:58_4": "Pakappanañca tadeva.",
  "tika-abh01t4:58_5": "Kiṁ piṇḍaṁ karotīti āyūhanatthavasena pucchati.",
  "tika-abh01t4:58_6": "Phassādidhamme hi avippakiṇṇe katvā sakiccesu pavattanaṁ āyūhanaṁ,",
  "tika-abh01t4:58_7": "tattheva byāpāraṇaṁ cetayanaṁ,",
  "tika-abh01t4:58_8": "tathākaraṇaṁ abhisaṅkharaṇanti.",
  "tika-abh01t4:58_9": "Tebhūmakasseva gahaṇaṁ lokuttarakammassa kammakkhayakarattā.",
  "tika-abh01t4:59_0": "Manokammadvārakathāvaṇṇanā niṭṭhitā.",
  "tika-abh01t4:60_0": "Kammakathāvaṇṇanā",
  "tika-abh01t4:61_0": "Cetayitvākammaṁ karotīti ettha yasmā purimacetanāya cetayitvā sanniṭṭhānakammaṁ karoti,",
  "tika-abh01t4:61_1": "tasmā cetanāpubbakaṁ kammaṁ taṁcetanāsabhāvamevāti cetanaṁ ahaṁ kammaṁ vadāmīti attho.",
  "tika-abh01t4:61_2": "Atha vā samānakālattepi kāraṇakiriyā pubbakālā viya vattuṁ yuttā,",
  "tika-abh01t4:61_3": "phalakiriyā ca aparakālā viya.",
  "tika-abh01t4:61_4": "Yasmā ca cetanāya cetayitvā kāyavācāhi copanakiriyaṁ manasā ca abhijjhādikiriyaṁ karoti,",
  "tika-abh01t4:61_5": "tasmā tassā kiriyāya kārikaṁ cetanaṁ ahaṁ kammaṁ vadāmīti attho.",
  "tika-abh01t4:61_6": "Kāye vāti kāyaviññattisaṅkhāte kāye vā.",
  "tika-abh01t4:61_7": "Satīti dharamāne,",
  "tika-abh01t4:61_8": "anirodhite vā.",
  "tika-abh01t4:61_9": "Kāyasamuṭṭhāpikā cetanā kāyasañcetanā.",
  "tika-abh01t4:61_10": "Ettha ca sukhadukkhuppādakena kammena bhavitabbaṁ,",
  "tika-abh01t4:61_11": "cetanā ca sukhadukkhuppādikā vuttāti tassā kammabhāvo siddho hoti.",
  "tika-abh01t4:61_12": "Sañcetaniyanti sañcetanasabhāvavantaṁ.",
  "tika-abh01t4:61_13": "Samiddhittherena “sañcetaniyaṁ, āvuso…pe…",
  "tika-abh01t4:61_14": "manasā sukhaṁ so vedayatī”ti avibhajitvā byākato.",
  "tika-abh01t4:61_15": "Sukhavedanīyantiādinā pana vibhajitvā byākātabbo so pañho,",
  "tika-abh01t4:61_16": "tasmā sammā byākato nāma na hoti.",
  "tika-abh01t4:61_17": "Itaradvayepi eseva nayo.",
  "tika-abh01t4:61_18": "Yathā pana suttāni ṭhitāni,",
  "tika-abh01t4:61_19": "tathā copanakiriyānissayabhūtā kāyavācā abhijjhādikiriyānissayo ca manodvārāni,",
  "tika-abh01t4:61_20": "yāya pana cetanāya tehi kāyādīhi karaṇabhūtehi copanābhijjhādikiriyaṁ karonti vāsiādīhi viya chedanādiṁ,",
  "tika-abh01t4:61_21": "sā cetanā kammanti dvārappavattiyampi kammadvārābhedanañca kammadvāravavatthānañca dissati,",
  "tika-abh01t4:61_22": "evañca sati “kāyena ce kataṁ kamma”ntiādigāthāyo ativiya yujjanti.",
  "tika-abh01t4:62_0": "Lokuttaramaggo idha lokiyakammakathāyaṁ anadhippetopi bhajāpiyamāno tīṇi kammāni bhajati.",
  "tika-abh01t4:62_1": "Manena dussīlyanti kāyikavācasikavītikkamavajjaṁ sabbaṁ akusalaṁ saṅgaṇhāti,",
  "tika-abh01t4:62_2": "micchādiṭṭhisaṅkappavāyāmasatisamādhiṁ vā.",
  "tika-abh01t4:62_3": "Tampi cetaṁ “manasā saṁvaro sādhū”ti vuttassa saṁvarassa paṭipakkhavasena vuttaṁ,",
  "tika-abh01t4:62_4": "na sīlavipattivasena.",
  "tika-abh01t4:62_5": "Na hi sā mānasikā atthīti maggasseva bhajāpanaṁ mahāvisayattā.",
  "tika-abh01t4:62_6": "Bojjhaṅgā hi manokammameva bhajeyyuṁ,",
  "tika-abh01t4:62_7": "na ca na sakkā maggabhajāpaneneva tesaṁ bhajāpanaṁ viññātunti.",
  "tika-abh01t4:63_0": "Kammapathaṁ appattānampi taṁtaṁdvāre saṁsandanaṁ avarodhanaṁ dvārantare kammantaruppattiyampi kammadvārābhedanañca dvārasaṁsandanaṁ nāma. “Tividhā,",
  "tika-abh01t4:63_1": "bhikkhave,",
  "tika-abh01t4:63_2": "kāyasañcetanā akusalaṁ kāyakamma”ntiādinā kammapathappattāva sanniṭṭhāpakacetanā kammanti vuttāti purimacetanā sabbā kāyakammaṁ na hotīti vuttaṁ.",
  "tika-abh01t4:63_3": "Āṇāpetvā…pe…",
  "tika-abh01t4:63_4": "alabhantassāti āṇattehi amāritabhāvaṁ sandhāya vuttaṁ,",
  "tika-abh01t4:63_5": "vacīduccaritaṁ nāma hoti akammapathabhāvatoti adhippāyo.",
  "tika-abh01t4:63_6": "“Ime sattā haññantū”ti pavattabyāpādavasena cetanāpakkhikā vā bhavanti kāyakammavohāralābhā.",
  "tika-abh01t4:63_7": "Abbohārikā vā manokammavohāravirahā.",
  "tika-abh01t4:63_8": "Sasambhārapathavīādīsu āpādayo ettha nidassanaṁ.",
  "tika-abh01t4:64_0": "Kulumbassāti gabbhassa,",
  "tika-abh01t4:64_1": "kulasseva vā.",
  "tika-abh01t4:64_2": "Tissopi saṅgītiyo āruḷhatāya ananujānanato “tava suttassā”ti vuttaṁ.",
  "tika-abh01t4:64_3": "Dasavidhā iddhi paṭisambhidāmagge iddhikathāya gahetabbā.",
  "tika-abh01t4:64_4": "Bhāvanāmayanti adhiṭṭhāniddhiṁ sandhāya vadati.",
  "tika-abh01t4:64_5": "Ghaṭabhedo viya parūpaghāto,",
  "tika-abh01t4:64_6": "udakavināso viya iddhivināso ca hotīti upamā saṁsandati.",
  "tika-abh01t4:64_7": "Tava pañhoti bhāvanāmayāya parūpaghāto hotīti vutto ñāpetuṁ icchito attho.",
  "tika-abh01t4:64_8": "Āthabbaṇiddhi vijjāmayiddhi hoti.",
  "tika-abh01t4:64_9": "Sattame padeti maṇḍalādito sattame pade.",
  "tika-abh01t4:65_0": "Vacanantarena gametabbatthaṁ neyyatthaṁ,",
  "tika-abh01t4:65_1": "sayameva gamitabbatthaṁ nītatthaṁ.",
  "tika-abh01t4:65_2": "Kiriyato samuṭṭhāti,",
  "tika-abh01t4:65_3": "udāhu akiriyatoti tenādhippetaṁ sampajānamusāvādaṁ sandhāya pucchati,",
  "tika-abh01t4:65_4": "na uposathakkhandhake vuttaṁ.",
  "tika-abh01t4:65_5": "Tattha avuttameva hi so anariyavohāraṁ vuttanti gahetvā voharatīti.",
  "tika-abh01t4:65_6": "Vācāgiranti vācāsaṅkhātaṁ giraṁ,",
  "tika-abh01t4:65_7": "vācānuccāraṇaṁ vā.",
  "tika-abh01t4:66_0": "Khandasivādayo seṭṭhāti khandāti kumārā.",
  "tika-abh01t4:66_1": "Sivāti mahessarā,",
  "tika-abh01t4:66_2": "micchādiṭṭhiyā nidassanatthamidaṁ vuttanti daṭṭhabbaṁ.",
  "tika-abh01t4:66_3": "Natthikadiṭṭhādayo eva hi kammapathappattā kammanti.",
  "tika-abh01t4:66_4": "Cetanā panettha abbohārikāti kāyadvāre vacīdvāre ca samuṭṭhitāpi kāyakammaṁ vacīkammanti ca vohāraṁ na labhati abhijjhādippadhānattā. “Tividhā,",
  "tika-abh01t4:66_5": "bhikkhave,",
  "tika-abh01t4:66_6": "manosañcetanā akusalaṁ manokamma”nti pana vacanato sabhāveneva sā manokammaṁ,",
  "tika-abh01t4:66_7": "na abhijjhādipakkhikattāti “abhijjhādipakkhikāvā”ti na vuttaṁ.",
  "tika-abh01t4:66_8": "Imasmiṁ pana ṭhāne kāyaṅgavācaṅgāni acopetvā cintanakāle cetanāpi cetanāsampayuttadhammāpi manodvāre eva samuṭṭhahanti,",
  "tika-abh01t4:66_9": "tasmā cetanāya abbohārikabhāvo kathañci natthīti adhippāyo.",
  "tika-abh01t4:67_0": "“Tividhā,",
  "tika-abh01t4:67_1": "bhikkhave,",
  "tika-abh01t4:67_2": "kāyasañcetanā kusalaṁ kāyakamma”ntiādivacanato pāṇātipātādipaṭipakkhabhūtā tabbirativisiṭṭhā cetanāva",
  "tika-abh01t4:67_3": "pāṇātipātaviratiādikā hontīti “cetanāpakkhikā vā”ti vuttaṁ,",
  "tika-abh01t4:67_4": "na “viratipakkhikā”ti.",
  "tika-abh01t4:67_5": "Rakkhatīti avināsetvā katheti.",
  "tika-abh01t4:67_6": "Bhindatīti vināsetvā katheti.",
  "tika-abh01t4:68_0": "Kammakathāvaṇṇanā niṭṭhitā.",
  "tika-abh01t4:69_0": "Cakkhuviññāṇadvāranti cakkhuviññāṇassa dvāraṁ.",
  "tika-abh01t4:69_1": "Cakkhu ca taṁ viññāṇadvārañcāti vā cakkhuviññāṇadvāraṁ.",
  "tika-abh01t4:69_2": "Cakkhu viññāṇadvāranti vā asamāsaniddeso.",
  "tika-abh01t4:69_3": "Taṁ pana cakkhumeva.",
  "tika-abh01t4:69_4": "Esa nayo sesesupi.",
  "tika-abh01t4:69_5": "“Cakkhunā saṁvaro sādhū”tiādikāya gāthāya pasādakāyacopanakāyasaṁvare ekajjhaṁ katvā kāyena saṁvaro vutto,",
  "tika-abh01t4:69_6": "taṁ idha bhinditvā aṭṭha saṁvarā,",
  "tika-abh01t4:69_7": "tappaṭipakkhabhāvena asaṁvarā aṭṭha kathitā.",
  "tika-abh01t4:69_8": "Sīlasaṁvarādayopi pañceva saṁvarā sabbadvāresu uppajjamānāpi,",
  "tika-abh01t4:69_9": "tappaṭipakkhabhāvena dussīlyādīni asaṁvarāti vuttāni.",
  "tika-abh01t4:69_10": "Tattha dussīlyaṁ pāṇātipātādicetanā.",
  "tika-abh01t4:69_11": "Muṭṭhassaccaṁ satipaṭipakkhā akusalā dhammā.",
  "tika-abh01t4:69_12": "Pamādanti keci.",
  "tika-abh01t4:69_13": "Sītādīsu paṭigho akkhanti.",
  "tika-abh01t4:69_14": "Thinamiddhaṁ kosajjaṁ.",
  "tika-abh01t4:70_0": "Vinā vacīdvārena suddhaṁ kāyadvārasaṅkhātanti idaṁ vacīdvārasallakkhitassa musāvādādinopi kāyadvāre pavattisabbhāvā",
  "tika-abh01t4:70_1": "asuddhatā atthīti taṁnivāraṇatthaṁ vuttaṁ.",
  "tika-abh01t4:70_2": "Na hi taṁ kāyakammaṁ hoti.",
  "tika-abh01t4:70_3": "Suddhavacīdvāropalakkhitaṁ pana vacīkammameva hotīti.",
  "tika-abh01t4:70_4": "Ettha asaṁvaroti etena suddhakāyadvārena upalakkhito asaṁvaro dvārantare uppajjamānopi vutto.",
  "tika-abh01t4:70_5": "Dvārantarānupalakkhitaṁ sabbaṁ taṁdvārikākusalañceti veditabbaṁ.",
  "tika-abh01t4:70_6": "Evañca katvā kammapathasaṁsandane “copanakāyaasaṁvaradvāravasena uppajjamāno asaṁvaro akusalaṁ kāyakammameva",
  "tika-abh01t4:70_7": "hotī”tiādi “akusalaṁ kāyakammaṁ copanakāyaasaṁvaradvāravasena vacīasaṁvaravasena ca uppajjatī”tiādinā",
  "tika-abh01t4:70_8": "saha aviruddhaṁ hoti.",
  "tika-abh01t4:70_9": "Asaṁvaro hi dvārantare uppajjamānopi sadvāre evāti vuccati,",
  "tika-abh01t4:70_10": "sadvāravasena uppannoti ca,",
  "tika-abh01t4:70_11": "kammaṁ aññadvāre aññadvāravasena cāti evaṁ aviruddhaṁ.",
  "tika-abh01t4:71_0": "Atha vā etthāti suddhaṁ asuddhanti etaṁ avicāretvā etasmiṁ copaneti vuttaṁ hoti.",
  "tika-abh01t4:71_1": "Evaṁ sati dvārantaropalakkhitaṁ kammapathabhāvappattatāya vacīmanokammaṁ copanakāyaasaṁvaradvāre uppannaṁ,",
  "tika-abh01t4:71_2": "sesaṁ sabbaṁ taṁdvāruppannākusalaṁ viya “copanakāyaasaṁvaro”ti vuccati.",
  "tika-abh01t4:71_3": "Kammapathabhāvappattiyā dvārantaruppannaṁ kāyakammañca tathā na vuccatīti kammapathasaṁsandanavirodho siyā,",
  "tika-abh01t4:71_4": "tadavirodhaṁ tattheva vakkhāma.",
  "tika-abh01t4:71_5": "Sīlasaṁvarādayo pañca nikkhepakaṇḍe āvi bhavissanti.",
  "tika-abh01t4:71_6": "Tattha ñāṇasaṁvare paccayasannissitasīlassa,",
  "tika-abh01t4:71_7": "vīriyasaṁvare ca ājīvapārisuddhiyā antogadhatā daṭṭhabbā.",
  "tika-abh01t4:72_0": "Akusalakammapathakathāvaṇṇanā",
  "tika-abh01t4:73_0": "Saraseneva ca patanasabhāvassa pāṇassa antarā eva atīva pātanaṁ atipāto,",
  "tika-abh01t4:73_1": "saṇikaṁ patituṁ adatvāva sīghaṁ pātananti attho.",
  "tika-abh01t4:73_2": "Atikkamma vā satthādīhi abhibhavitvā pātanaṁ atipāto.",
  "tika-abh01t4:73_3": "Payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato.",
  "tika-abh01t4:73_4": "Yathāvuttapaccayavipariyāyepi taṁtaṁpaccayehi uppajjamānāya cetanāya balavābalavavaseneva appasāvajjamahāsāvajjatā veditabbā.",
  "tika-abh01t4:73_5": "Iddhimayo kammavipākajiddhimayo dāṭhākoṭikādīnaṁ viya.",
  "tika-abh01t4:74_0": "Gottarakkhitā sagottehi rakkhitā.",
  "tika-abh01t4:74_1": "Dhammarakkhitā sahadhammikehi rakkhitā.",
  "tika-abh01t4:74_2": "Sasāmikā sārakkhā.",
  "tika-abh01t4:74_3": "Yassā gamane raññā daṇḍo ṭhapito,",
  "tika-abh01t4:74_4": "sā saparidaṇḍā.",
  "tika-abh01t4:74_5": "Atthabhañjakoti kammapathappattaṁ vuttaṁ.",
  "tika-abh01t4:74_6": "Kammapathakathā hesāti.",
  "tika-abh01t4:74_7": "Attano santakaṁ adātukāmatāyātiādi musāvādasāmaññato vuttaṁ.",
  "tika-abh01t4:74_8": "Hasādhippāyena visaṁvādanapurekkhārasseva musāvādo.",
  "tika-abh01t4:74_9": "Suññabhāvanti pītivirahitatāya rittataṁ.",
  "tika-abh01t4:74_10": "Atthavipannatāya na hadayaṅgamā.",
  "tika-abh01t4:74_11": "Aggaṇhanteti asaddahante kammapathabhedo na hoti.",
  "tika-abh01t4:74_12": "Yo koci pana samphappalāpo dvīhi sambhārehi sijjhatīti.",
  "tika-abh01t4:74_13": "Attano pariṇāmanaṁ cittenevāti veditabbaṁ.",
  "tika-abh01t4:74_14": "Micchā passatīti vitathaṁ passati.",
  "tika-abh01t4:75_0": "Koṭṭhāsatoti phassapañcamakādīsu cittaṅgakoṭṭhāsesu ye koṭṭhāsā honti,",
  "tika-abh01t4:75_1": "tatoti attho.",
  "tika-abh01t4:75_2": "Nanu ca cetanā kammapathesu na vuttāti paṭipāṭiyā sattannaṁ kammapathabhāvo na yuttoti? Na,",
  "tika-abh01t4:75_3": "avacanassa aññahetuttā.",
  "tika-abh01t4:75_4": "Na hi cetanāya akammapathattā kammapatharāsimhi avacanaṁ,",
  "tika-abh01t4:75_5": "kadāci pana kammapatho hoti,",
  "tika-abh01t4:75_6": "na sabbadāti kammapathabhāvassa aniyatattā avacanaṁ.",
  "tika-abh01t4:75_7": "Yadā pana kammapatho hoti,",
  "tika-abh01t4:75_8": "tadā kammapatharāsisaṅgaho na nivāritoti.",
  "tika-abh01t4:75_9": "“Pañca sikkhāpadā parittārammaṇā evā”ti etena adinnādānādīnaṁ sattārammaṇabhāvavirodhaṁ “sattasaṅkhāte",
  "tika-abh01t4:75_10": "saṅkhāre eva ārabbha pavattito”ti sayameva pariharissati.",
  "tika-abh01t4:75_11": "“Natthi sattā opapātikā”ti pavattamānā diṭṭhi tebhūmakadhammavisayāvāti saṅkhārārammaṇatā vuttā.",
  "tika-abh01t4:75_12": "Vipākanissandaphalāni yathākkamaṁ nirayādivipākaduggatatādīni.",
  "tika-abh01t4:76_0": "Akusalakammapathakathāvaṇṇanā niṭṭhitā.",
  "tika-abh01t4:77_0": "Kusalakammapathakathāvaṇṇanā",
  "tika-abh01t4:78_0": "Pāṇātipātādīhi pana viratiyoti etaṁ yāhi viratīhi sampayuttā cetanā “kāyavacīkammānī”ti vuccanti,",
  "tika-abh01t4:78_1": "tāsañca kammapathabhāvo yuttoti katvā vuttaṁ.",
  "tika-abh01t4:78_2": "Tathā hi vakkhati “paṭipāṭiyā satta cetanāpi vaṭṭanti viratiyopī”ti.",
  "tika-abh01t4:78_3": "Allasasamaṁsanti jīvamānakasasamaṁsaṁ.",
  "tika-abh01t4:78_4": "Voropetā hutvā nābhijānāmi.",
  "tika-abh01t4:78_5": "Dussīlyādārammaṇā tadārammaṇā.",
  "tika-abh01t4:78_6": "Jīvitindriyādiārammaṇā kathaṁ dussīlyādīni pajahantīti taṁ dassetuṁ “yathā panā”tiādi vuttaṁ.",
  "tika-abh01t4:78_7": "Anabhijjhā…pe…",
  "tika-abh01t4:78_8": "viramantassāti abhijjhaṁ pajahantassāti attho.",
  "tika-abh01t4:78_9": "Na hi manoduccaritā virati atthi anabhijjhādīheva tappahānato.",
  "tika-abh01t4:79_0": "Kammapathasaṁsandanakathāvaṇṇanā",
  "tika-abh01t4:80_0": "Kammapathappattānaṁ dussīlyādīnaṁ asaṁvarānaṁ tathā duccaritānañca akusalakammapathehi kammapathappattānameva",
  "tika-abh01t4:80_1": "ca susīlyādīnaṁ saṁvarānaṁ tathā sucaritānañca kusalakammapathehi atthato nānattābhāvadassanaṁ.",
  "tika-abh01t4:80_2": "Atha vā tesaṁ phassadvārādīhi avirodhabhāvena dīpanaṁ kammapathasaṁsandananti keci vadanti,",
  "tika-abh01t4:80_3": "tadetaṁ vicāretabbaṁ.",
  "tika-abh01t4:80_4": "Na hi pañcaphassadvārapañcaasaṁvaradvārapañcasaṁvaradvāresu uppannānaṁ asaṁvarānaṁ saṁvarānañca kammapathatā",
  "tika-abh01t4:80_5": "atthi pāṇātipātādīnaṁ parasantakavatthulobhaparasattārammaṇabyāpādaahetukadiṭṭhiādīnañca tesu dvāresu",
  "tika-abh01t4:80_6": "anuppattito.",
  "tika-abh01t4:80_7": "Tividhakaāyaduccaritādīni ca kammapathāti pākaṭā evāti kiṁ tesaṁ kammapathehi nānattābhāvadassanena,",
  "tika-abh01t4:80_8": "na ca duccaritānaṁ sucaritānañca phassadvārādivasena uppatti dīpitā,",
  "tika-abh01t4:80_9": "nāpi asaṁvarānaṁ saṁvarānañca yato tesaṁ phassadvārādīhi avirodhabhāvena dīpanā siyā,",
  "tika-abh01t4:80_10": "kevalaṁ pana phassadvārādivasena uppannānaṁ asaṁvarānaṁ saṁvarānañca kāyakammāditā dīpitā.",
  "tika-abh01t4:80_11": "Yadi ca ettakaṁ kammapathasaṁsandanaṁ,",
  "tika-abh01t4:80_12": "“akusalaṁ kāyakammaṁ pañcaphassadvāravasena nuppajjatī”tiādi kammapathasaṁsandanaṁ na siyā.",
  "tika-abh01t4:80_13": "Esāpi chaphassadvārādīhi avirodhadīpanāti ce,",
  "tika-abh01t4:80_14": "vuttameva pakārantarena dassetuṁ “atha vā”ti na vattabbaṁ.",
  "tika-abh01t4:80_15": "Samuccayatthe ca atha vā-sadde kammapathappattāneva dussīlyādīni kāyakammādināmehi vadantehi manokammassa chaphassadvāravasena uppatti na vattabbā.",
  "tika-abh01t4:80_16": "Na hi taṁ cakkhudvārādivasena uppajjatīti.",
  "tika-abh01t4:80_17": "Yadi ca kammapathappattā eva asaṁvarādayo gahitā,",
  "tika-abh01t4:80_18": "duccaritehi aññesaṁ asaṁvarānaṁ abhāvā tesañca taṁtaṁkammabhāvassa vuttattā “copanakāyaasaṁvaradvāravasena",
  "tika-abh01t4:80_19": "uppanno asaṁvaro akusalaṁ kāyakammameva hotī”tiādi na vattabbaṁ siyā.",
  "tika-abh01t4:80_20": "Vuccamāne hi tasmiṁ saṅkaro siyā,",
  "tika-abh01t4:80_21": "vacīmanokammānipi hi kāyadvāre uppajjanti,",
  "tika-abh01t4:80_22": "tathā sesadvāresupi kammantarānīti.",
  "tika-abh01t4:81_0": "Atha pana dvārantare uppajjamānaṁ kammantarampi taṁdvārikakammameva siyā,",
  "tika-abh01t4:81_1": "“tividhaṁ kāyaduccaritaṁ akusalaṁ kāyakammamevā”tiādi,",
  "tika-abh01t4:81_2": "“akusalaṁ kāyakammaṁ copanakāyaasaṁvaradvāravasena vācāasaṁvaradvāravasena ca uppajjatī”tiādi ca virujjheyya.",
  "tika-abh01t4:81_3": "Duccaritānañhi aññadvāracaraṇaṁ atthi,",
  "tika-abh01t4:81_4": "na cassa dvārantaruppannaṁ kammantaraṁ hotīti.",
  "tika-abh01t4:81_5": "Tasmā heṭṭhā kammapathappattānaṁ eva kāyakammādibhāvassa vuttattā sesānañca taṁtaṁdvāruppannānaṁ kusalākusalānaṁ",
  "tika-abh01t4:81_6": "dvārasaṁsandane taṁtaṁdvārapakkhikabhāvassa katattā idha kammapathaṁ appattānañca cetanābhāvato akammānañca",
  "tika-abh01t4:81_7": "asaṁvarānaṁ saṁvarānañca bhajāpiyamānānaṁ kammapathānaṁ viya kāyakammāditādīpanaṁ,",
  "tika-abh01t4:81_8": "kammapathappattānaṁ tividhakāyaduccaritādīnaṁ tividhakāyasucaritādīnañca dvārantaracaraṇepi kāyakammādibhāvāvijahanadīpanaṁ,",
  "tika-abh01t4:81_9": "yathāpakāsitānañca kammapathabhāvaṁ pattānaṁ apattānañca akusalakāyakammādīnañca kusalakāyakammādīnañca",
  "tika-abh01t4:81_10": "phassadvārādīhi uppattipakāsanañca kammapathasaṁsandanaṁ nāma. Kasmā?",
  "tika-abh01t4:81_11": "Akammapathānaṁ kammapathesu kammapathānañca akammapathesu samānanāmatāvasena,",
  "tika-abh01t4:81_12": "kammapathānaṁ kammapathesu sāmaññanāmāvijahanavasena,",
  "tika-abh01t4:81_13": "ubhayesañca uppattivasena dvāresu ettha saṁsanditattā.",
  "tika-abh01t4:82_0": "Tattha tividhakammadvāravasena uppannānaṁ kammānaṁ ñātakammabhāvatāya taṁtaṁkammabhāvassa avacanīyattā",
  "tika-abh01t4:82_1": "kammadvāresu tesaṁ uppattiyā ca vuttattā pañcaviññāṇadvāravasena asaṁvarādīnaṁ uppattipariyāyavacanābhāvato",
  "tika-abh01t4:82_2": "ca kammadvāraviññāṇadvārāni virajjhitvā “pañcaphassadvāravasena hi uppanno”tiādi vuttaṁ.",
  "tika-abh01t4:82_3": "“Yampidaṁ cakkhusamphassapaccayā uppajjati sukhaṁ vā”tiādinā “cakkhusamphassapaccayā vedanākkhandho atthi",
  "tika-abh01t4:82_4": "kusalo”tiādinā ca pañcaphassadvāravasena asaṁvarādīnaṁ uppattipariyāyo vutto,",
  "tika-abh01t4:82_5": "na ca “yamidaṁ cakkhuviññāṇapaccayā”tiādivacanaṁ atthīti.",
  "tika-abh01t4:82_6": "Vuttampi cetaṁ “cakkhuviññāṇasahajāto hi phasso cakkhusamphasso”tiādi.",
  "tika-abh01t4:82_7": "Tena hi asaṁvarānaṁ saṁvarānañca cakkhusamphassādīhi asahajātattā manosamphassasahajātānañca cakkhusamphassadvārādivasena uppatti dīpitāti.",
  "tika-abh01t4:82_8": "“So hi kāyadvāre copanaṁ patto akusalaṁ kāyakammaṁ hotī”tiādinā “copanakāyaasaṁvaradvāravasena uppanno",
  "tika-abh01t4:82_9": "akusalaṁ kāyakammameva hotī”tiādinā ca vacīkammādīnañca kammapathappattānaṁ asaṁvarabhūtānaṁ kāyakammādibhāve",
  "tika-abh01t4:82_10": "āpanne “catubbidhaṁ vacīduccaritaṁ akusalaṁ vacīkammameva hotī”tiādinā apavādena nivatti daṭṭhabbā.",
  "tika-abh01t4:82_11": "Evañca katvā pubbe dassitesu asaṁvaravinicchayesu dutiyavinicchayesu ca na koci virodho.",
  "tika-abh01t4:82_12": "Na hi vacīkammādibhūto copanakāyaasaṁvaro kāyakammādi hotīti.",
  "tika-abh01t4:83_0": "Akusalaṁ manokammaṁ pana chaphassadvāravasena uppajjati,",
  "tika-abh01t4:83_1": "taṁ kāyavacīdvāresu copanaṁ pattaṁ akusalaṁ kāyavacīkammaṁ hotīti ettha kiṁ taṁ akusalaṁ manokammaṁ nāma,",
  "tika-abh01t4:83_2": "heṭṭhā dassitanayena ca kāyavacīdvāresu uppannaṁ tividhaṁ manoduccaritaṁ copanaṁ appattaṁ sabbākusalañca.",
  "tika-abh01t4:83_3": "Yadi evaṁ tassa kāyavacīkammabhāvo natthīti “copanappattaṁ kāyavacīkammaṁ hotī”ti na yujjatīti ?",
  "tika-abh01t4:83_4": "No na yujjati copanappattaṁ kāye vācāya ca akusalaṁ kammaṁ hotīti atthasiddhito.",
  "tika-abh01t4:83_5": "Kammaṁ pana hontaṁ kiṁ kammaṁ hotīti?",
  "tika-abh01t4:83_6": "Manokammameva hotīti.",
  "tika-abh01t4:83_7": "Idaṁ vuttaṁ hoti –",
  "tika-abh01t4:83_8": "copanappattaṁ akusalaṁ kāyadvāre vacīdvāre ca manokammaṁ hotīti.",
  "tika-abh01t4:83_9": "Atha vā taṁ-saddassa manokammena sambandhaṁ akatvā chaphassadvāravasena yaṁ uppajjati,",
  "tika-abh01t4:83_10": "tanti yathāvuttauppādamattaparicchinnena sambandho kātabbo.",
  "tika-abh01t4:83_11": "Kiṁ pana tanti?",
  "tika-abh01t4:83_12": "Kammakathāya pavattamānattā kammanti viññāyati,",
  "tika-abh01t4:83_13": "tañca manosamphassadvāre uppajjamānampi tividhaṁ kammaṁ hotīti.",
  "tika-abh01t4:83_14": "Yathā taṁ hoti,",
  "tika-abh01t4:83_15": "taṁ dassetuṁ “kāyavacīdvāresu copanaṁ patta”ntiādimāha.",
  "tika-abh01t4:83_16": "Tattha niyamassa akatattā copanappatti upalakkhaṇabhāvena kāyavacīkammanāmasādhikāva,",
  "tika-abh01t4:83_17": "na pana sabbampi copanappattaṁ kāyavacīkammameva,",
  "tika-abh01t4:83_18": "nāpi kusalapakkhe copanaṁ appattaṁ kāyavacīkammaṁ na hotīti ayamattho siddhova hotīti.",
  "tika-abh01t4:84_0": "Atha vā tanti taṁ chaphassadvāravasena uppajjamānaṁ manokammanti sabbaṁ manasāpi nipphajjamānaṁ kammaṁ manokammanti codakādhippāyena gahetvā vadati,",
  "tika-abh01t4:84_1": "na pubbe dassitamanokammanti.",
  "tika-abh01t4:84_2": "Yo hi parassa adhippāyo “manasā nipphattito sabbena manokammeneva bhavitabbaṁ,",
  "tika-abh01t4:84_3": "na kāyavacīkammenā”ti,",
  "tika-abh01t4:84_4": "taṁ nivattetvā kammattayaniyamaṁ dassetuṁ idamāraddhaṁ “taṁ kāyavacīdvāresu copanaṁ patta”ntiādi.",
  "tika-abh01t4:84_5": "Ettha ca saṅkarābhāvo purimanayeneva veditabbo.",
  "tika-abh01t4:84_6": "Atha vā kammanti avisesena kammasaddamattena sambandhaṁ katvā yathāvutto kammappabhedo yathā hoti,",
  "tika-abh01t4:84_7": "taṁ pakāraṁ dasseti.",
  "tika-abh01t4:84_8": "Asaṅkaro ca vuttanayova.",
  "tika-abh01t4:84_9": "Yaṁ pana vadanti “kāyavacīkammasahajātā abhijjhādayo yadā cetanāpakkhikā honti,",
  "tika-abh01t4:84_10": "tadā tāni manokammāni kāyavacīkammāni hontī”ti, tañca na,",
  "tika-abh01t4:84_11": "cetanāpakkhikānaṁ manokammattābhāvā.",
  "tika-abh01t4:84_12": "Abbohārikatte ca manokammatā suṭṭhutaraṁ natthi.",
  "tika-abh01t4:84_13": "Vuttampi cetaṁ “abbohārikā vā”ti.",
  "tika-abh01t4:84_14": "Tasmā manokammassa kāyavacīkammatā na vattabbā.",
  "tika-abh01t4:84_15": "Abhijjhādikiriyākārikāya eva cetanāya sampayuttā abhijjhādayo manokammaṁ,",
  "tika-abh01t4:84_16": "na pāṇātipātādikāyavacīkiriyākārikāyāti bhiyyopi tesaṁ manokammatāti na tesaṁ manokammānaṁ sataṁ kāyavacīkammatā vattabbāti.",
  "tika-abh01t4:84_17": "Evaṁ kammānaṁ dvāresu dvārānañca kammesu aniyatattā dvāranibandhanaṁ na kataṁ.",
  "tika-abh01t4:84_18": "Idāni akatepi ca dvāranibandhane yesaṁ dvārānaṁ vasena idaṁ cittaṁ uppajjati,",
  "tika-abh01t4:84_19": "tesaṁ taṁtaṁdvārakammapathānañca vasena uppattiyā yathābhaṭṭhapāḷiyā vuttāya ca dīpanatthaṁ “tattha kāmāvacara”ntiādimāha.",
  "tika-abh01t4:84_20": "Cittaṁ tividhakammadvāravasena uppajjatīti idaṁ manokammadvārabhūtassa tena sabhāvena uppattiṁ gahetvā vuttaṁ.",
  "tika-abh01t4:84_21": "Yathā vā cittaṁ cittādhipateyyanti sampayuttavasena vuccati,",
  "tika-abh01t4:84_22": "evamidhāpīti veditabbaṁ.",
  "tika-abh01t4:84_23": "Copanadvayarahitassa manopabandhassa manokammadvārabhāve pana vattabbameva natthi.",
  "tika-abh01t4:85_0": "Kammapathasaṁsandanakathāvaṇṇanā niṭṭhitā.",
  "tika-abh01t4:86_0": "Dvārakathāvaṇṇanā niṭṭhitā.",
  "tika-abh01t4:87_0": "Ayaṁ yojanāti “rūpārammaṇaṁ vā…pe…",
  "tika-abh01t4:87_1": "dhammārammaṇaṁ vā”ti etena saha “yaṁ yaṁ vā panā”ti etassa ayaṁ sambandhoti attho.",
  "tika-abh01t4:87_2": "Ko panāyaṁ sambandhoti?",
  "tika-abh01t4:87_3": "Yena vacanāni aññamaññaṁ sambajjhanti,",
  "tika-abh01t4:87_4": "taṁ pubbāparavacane payojanaṁ sambandho.",
  "tika-abh01t4:87_5": "Idha ca sabbārammaṇatādidassanaṁ “rūpārammaṇaṁ vā…pe…",
  "tika-abh01t4:87_6": "dhammārammaṇaṁ vā”ti etassa anantaraṁ “yaṁ yaṁ vā panā”ti etassa vacane payojanaṁ yojanā daṭṭhabbaṁ.",
  "tika-abh01t4:87_7": "Tattha “rūpārammaṇaṁ vā…pe…",
  "tika-abh01t4:87_8": "dhammārammaṇaṁ vā ārabbhā”ti ettakena āpannaṁ dosaṁ dassetvā tannivattanavasena “yaṁ yaṁ vā panā”ti etassa payojanaṁ dassetuṁ “heṭṭhā”tiādimāha.",
  "tika-abh01t4:87_9": "Dutiye atthavikappe “yaṁ yaṁ vāpanā”ti etena appadhānampi rūpādiṁ ākaḍḍhati.",
  "tika-abh01t4:87_10": "Na hi padhānassa cittassa attanoyeva ārammaṇabhāvo atthīti.",
  "tika-abh01t4:87_11": "Heṭṭhā vuttanayenāti sabbārammaṇatādinayena.",
  "tika-abh01t4:87_12": "“Heṭṭhā gahitameva gahitanti vatvā tassa vacane payojanaṁ dassetuṁ ‘rūpaṁ vā…pe…",
  "tika-abh01t4:87_13": "idaṁ vā idaṁ vā ārabbhā’ti kathetuṁ idaṁ vutta”nti vuttaṁ.",
  "tika-abh01t4:87_14": "Tattha idaṁ vā idaṁ vāti etaṁ sabbārammaṇatādiṁ sandhāya kathitanti veditabbaṁ.",
  "tika-abh01t4:88_0": "Dhammuddesavārakathā",
  "tika-abh01t4:89_0": "Phassapañcamakarāsivaṇṇanā",
  "tika-abh01t4:90_0": "Ācariyānanti revatācariyassa.",
  "tika-abh01t4:90_1": "Na panetaṁ sārato daṭṭhabbaṁ.",
  "tika-abh01t4:90_2": "Na hi phassādīnaṁ kāmāvacarādibhāvadassanatthaṁ idamāraddhaṁ,",
  "tika-abh01t4:90_3": "kintu tasmiṁ samaye phassādisabhāvadassanatthanti.",
  "tika-abh01t4:91_0": "Cittassa paṭhamābhinipātattāti sabbe cetasikā cittāyattā cittakiriyābhāvena vuccantīti phasso “cittassa paṭhamābhinipāto”ti vutto.",
  "tika-abh01t4:91_1": "Kāmaṁ uppannaphasso puggalo cittacetasikarāsi vā ārammaṇena phuṭṭho phassasahajātāya vedanāya taṁsamakālameva vedeti,",
  "tika-abh01t4:91_2": "phasso pana obhāsassa padīpo viya vedanādīnaṁ paccayaviseso hotīti purimakālo viya vutto.",
  "tika-abh01t4:91_3": "Gopānasīnaṁ upari tiriyaṁ ṭhapitakaṭṭhaṁ pakkhapāso.",
  "tika-abh01t4:91_4": "Kaṭṭhadvayādi viya ekadesena ekapassena anallīyamānopi rūpena saha phassassa sāmaññaṁ anallīyamānaṁ saṅghaṭṭanameva,",
  "tika-abh01t4:91_5": "na visayabhāvo,",
  "tika-abh01t4:91_6": "saṅghaṭṭanañca phassassa cittārammaṇānaṁ sannipatanabhāvo eva.",
  "tika-abh01t4:91_7": "Vatthārammaṇasannipātena sampajjatīti saṅghaṭṭanasampattiko phasso.",
  "tika-abh01t4:91_8": "Pāṇidvayassa sannipāto viya cittārammaṇasannipāto phasso cittassa ārammaṇe sannipatitappavattiyā paccayo hotīti kiccaṭṭheneva rasena saṅghaṭṭanaraso.",
  "tika-abh01t4:91_9": "Tathā paccayabhāvo hi tassa phassassa saṅghaṭṭanakiccanti.",
  "tika-abh01t4:91_10": "Yathā hi pāṇiyā pāṇimhi saṅghaṭṭanaṁ tabbisesabhūtā rūpadhammā,",
  "tika-abh01t4:91_11": "evaṁ cittassa ārammaṇe saṅghaṭṭanaṁ tabbisesabhūto eko cetasikadhammo daṭṭhabbo.",
  "tika-abh01t4:91_12": "Citteyevāti etena cetasikasabhāvataṁ vatthārammaṇehi asaṁsaṭṭhaṁ saṅghaṭṭanaṁ vedanāya dasseti,",
  "tika-abh01t4:91_13": "na pana vatthunissayataṁ paṭikkhipati.",
  "tika-abh01t4:91_14": "Tassa phassassa kāraṇabhūto tadanurūpo samannāhāro tajjāsamannāhāro.",
  "tika-abh01t4:91_15": "Indriyassa tadabhimukhabhāvo āvajjanāya ca ārammaṇakaraṇaṁ visayassa parikkhatatā abhisaṅkhatatā viññāṇassa visayabhāvakaraṇanti attho.",
  "tika-abh01t4:92_0": "Sukhavedanāyameva labbhati assādabhāvatoti adhippāyo.",
  "tika-abh01t4:92_1": "Vissavitāyāti arahatāya.",
  "tika-abh01t4:92_2": "Anekatthattā hi dhātūnaṁ arahattho vipubbo susaddo.",
  "tika-abh01t4:92_3": "Vissavaṁ vā sajanaṁ vasitā kāmakāritā vissavitā.",
  "tika-abh01t4:92_4": "Ārammaṇarasekadesameva anubhavantīti idaṁ phusanādikiccaṁ ekadesānubhavanamiva hotīti katvā vuttaṁ.",
  "tika-abh01t4:92_5": "Vedayitasabhāvo eva hi anubhavananti.",
  "tika-abh01t4:92_6": "Phusanādibhāvena vā ārammaṇaggahaṇaṁ ekadesānubhavanaṁ,",
  "tika-abh01t4:92_7": "vedayitabhāvena gahaṇaṁ yathākāmaṁ sabbānubhavanaṁ.",
  "tika-abh01t4:92_8": "Evaṁ sabhāvāneva tāni gahaṇānīti na vedanāya viya phassādīnampi yathāsakakiccakaraṇena sāmibhāvānubhavanaṁ codetabbaṁ.",
  "tika-abh01t4:92_9": "Ayaṁ idhāti etena pañcasu vedanāsu imasmiṁ citte adhippetaṁ somanassavedanaṁ vadati,",
  "tika-abh01t4:92_10": "tasmā asomanassavedanaṁ apanetvā gahitāya somanassavedanāya samānā iṭṭhākārasambhogarasatā vuttāti veditabbā.",
  "tika-abh01t4:93_0": "Nimittena punasañjānanakiccā paccābhiññāṇarasā.",
  "tika-abh01t4:93_1": "Punasañjānanassa paccayo punasañjānanapaccayo,",
  "tika-abh01t4:93_2": "tadeva nimittaṁ puna…pe… nimittaṁ,",
  "tika-abh01t4:93_3": "tassa karaṇaṁ puna…pe… karaṇaṁ.",
  "tika-abh01t4:93_4": "Punasañjānanapaccayabhūtaṁ vā nimittakaraṇaṁ puna…pe… karaṇaṁ,",
  "tika-abh01t4:93_5": "tadassā kiccanti attho.",
  "tika-abh01t4:93_6": "Punasañjānanapaccayanimittakaraṇaṁ nimittakārikāya nimittena sañjānantiyā ca sabbāya saññāya samānaṁ veditabbaṁ.",
  "tika-abh01t4:93_7": "Ñāṇameva anuvattati,",
  "tika-abh01t4:93_8": "tasmā abhinivesakārikā viparītaggāhikā ca na hotīti adhippāyo.",
  "tika-abh01t4:93_9": "Etenupāyena samādhisampayuttāya aciraṭṭhānatā ca na hotīti daṭṭhabbā.",
  "tika-abh01t4:94_0": "Abhisandahatīti pabandhati pavatteti.",
  "tika-abh01t4:94_1": "Cetanābhāvo byāpārabhāvo.",
  "tika-abh01t4:94_2": "Diguṇussāhāti na diguṇaṁ vīriyayogaṁ sandhāya vuttaṁ,",
  "tika-abh01t4:94_3": "attano eva pana byāpārakiccassa mahantabhāvaṁ dīpeti.",
  "tika-abh01t4:94_4": "Ussāhanabhāvenāti ādarabhāvena.",
  "tika-abh01t4:94_5": "Sā hi sayaṁ ādarabhūtā sampayutte ādarayatīti.",
  "tika-abh01t4:95_0": "Vijānanaṁ ārammaṇassa upaladdhi.",
  "tika-abh01t4:95_1": "Sandahanaṁ cittantarassa anuppabandhanaṁ.",
  "tika-abh01t4:95_2": "Cakkhunā hi diṭṭhanti cakkhunā daṭṭhabbaṁ.",
  "tika-abh01t4:95_3": "Yathā “diṭṭhaṁ sutaṁ mutaṁ viññāta”nti daṭṭhabbādi vuccati,",
  "tika-abh01t4:95_4": "evamidhāpi veditabbaṁ.",
  "tika-abh01t4:95_5": "Cakkhunā hītiādīsu cakkhunā…pe…",
  "tika-abh01t4:95_6": "manasā dvārenāti attho.",
  "tika-abh01t4:95_7": "Nagaraguttikassa viya cittassa ārammaṇavibhāvanamattaṁ upadhāraṇamattaṁ upaladdhimattaṁ kiccaṁ,",
  "tika-abh01t4:95_8": "ārammaṇapaṭivedhanapaccābhiññāṇādi pana kiccaṁ paññāsaññādīnanti veditabbaṁ.",
  "tika-abh01t4:95_9": "Purimaniddiṭṭhanti samayavavatthāne niddiṭṭhaṁ.",
  "tika-abh01t4:95_10": "Bhāvento viya na na uppajjati,",
  "tika-abh01t4:95_11": "kintu uppajjatīti dassetuṁ “cittaṁ hotī”ti vuttanti etaṁ hoti-saddassa uppajjati-saddassa ca samānatthatte sati yujjeyya,",
  "tika-abh01t4:95_12": "tadatthatte ca tattha uppannaṁ hotīti na vucceyya.",
  "tika-abh01t4:95_13": "Na hi yuttaṁ uppannaṁ uppajjatīti vattuṁ.",
  "tika-abh01t4:95_14": "Cittassa ca uppannatā samayavavatthāne vuttā evāti kiṁ tassa puna uppattidassanena.",
  "tika-abh01t4:95_15": "Yena ca samayavavatthānaṁ kataṁ,",
  "tika-abh01t4:95_16": "tassa niddeso na na sakkā kātunti kiṁ taṁ niddesatthaṁ uddesena dutiyena,",
  "tika-abh01t4:95_17": "niddeseneva ca phassādīhi ca aññattaṁ cittassa sijjhatīti kiṁ tadatthena puna vacanena,",
  "tika-abh01t4:95_18": "aññappayojanattā pana purimassa cittavacanassa pacchimaṁ vuttaṁ.",
  "tika-abh01t4:95_19": "Purimañhi samayavavatthānatthameva vuttaṁ,",
  "tika-abh01t4:95_20": "na vavatthitasamaye vijjamānadhammadassanatthaṁ,",
  "tika-abh01t4:95_21": "itarañca tasmiṁ samaye vijjamānadhammadassanatthaṁ vuttaṁ,",
  "tika-abh01t4:95_22": "na samayavavatthānatthaṁ,",
  "tika-abh01t4:95_23": "na ca aññadatthaṁ vacanaṁ aññadatthaṁ vadati,",
  "tika-abh01t4:95_24": "na ca lesena vuttoti katvā mahākāruṇiko atthaṁ pākaṭaṁ na karotīti.",
  "tika-abh01t4:96_0": "Phassapañcamakarāsivaṇṇanā niṭṭhitā.",
  "tika-abh01t4:97_0": "Jhānaṅgarāsivaṇṇanā",
  "tika-abh01t4:98_0": "Vitakketīti dhammato aññassa kattunivattanatthaṁ dhammameva kattāraṁ niddisati.",
  "tika-abh01t4:98_1": "Tassa pana vasavattibhāvanivāraṇatthaṁ “vitakkanaṁ vā”ti bhāvaniddeso.",
  "tika-abh01t4:98_2": "Rūpaṁ rūpanti pathavī pathavīti vā ākoṭento viya hotīti ākoṭanalakkhaṇo. Ādito,",
  "tika-abh01t4:98_3": "abhimukhaṁ vā hananaṁ āhananaṁ, parito,",
  "tika-abh01t4:98_4": "parivattetvā vā āhananaṁ pariyāhananaṁ.",
  "tika-abh01t4:98_5": "Vicārato oḷārikaṭṭhena vicārasseva pubbaṅgamaṭṭhena anuravato oḷāriko tassa ca pubbaṅgamo ghaṇṭābhighāto viya hoti vitakko.",
  "tika-abh01t4:98_6": "So yathā ghaṇṭābhighāto paṭhamābhinipāto hoti,",
  "tika-abh01t4:98_7": "evaṁ ārammaṇābhimukhaniropanaṭṭhena paṭhamābhinipāto hoti.",
  "tika-abh01t4:98_8": "Vipphāravāti vicalanayutto.",
  "tika-abh01t4:98_9": "Anuppabandhena pavattiyanti upacāre vā appanāyaṁ vā santānena pavattiyaṁ.",
  "tika-abh01t4:98_10": "Tattha hi vitakko niccalo hutvā ārammaṇaṁ anupavisitvā pavattati.",
  "tika-abh01t4:98_11": "Maṇḍalanti khalamaṇḍalaṁ.",
  "tika-abh01t4:99_0": "Piṇayatīti tappeti,",
  "tika-abh01t4:99_1": "vaḍḍheti vā.",
  "tika-abh01t4:99_2": "Pharaṇarasāti paṇītarūpehi kāyassa byāpanarasā.",
  "tika-abh01t4:99_3": "Udaggabhāvo odagyaṁ.",
  "tika-abh01t4:99_4": "Khuddikā lahuṁ lomahaṁsanamattaṁ katvā bhinnā na puna uppajjati.",
  "tika-abh01t4:99_5": "Khaṇikā bahulaṁ uppajjati.",
  "tika-abh01t4:99_6": "Ubbegato pharaṇā niccalattā ciraṭṭhitikattā ca paṇītatarā.",
  "tika-abh01t4:99_7": "Passaddhiyā nimittabhāvena gabbhaṁ gaṇhantī.",
  "tika-abh01t4:99_8": "Appanāsampayuttāva pīti appanāsamādhipūrikāti katvā sā ṭhapitā.",
  "tika-abh01t4:99_9": "Itarā dve khaṇikopacārasamādhipūrikā pītī.",
  "tika-abh01t4:100_0": "Samādhicittenāti samādhisahitacittena.",
  "tika-abh01t4:100_1": "Avisāro attano eva avisaraṇasabhāvo.",
  "tika-abh01t4:100_2": "Avikkhepo sampayuttānaṁ avikkhittatā.",
  "tika-abh01t4:100_3": "Yena sampayuttā avikkhittā honti,",
  "tika-abh01t4:100_4": "so dhammo avikkhepoti.",
  "tika-abh01t4:100_5": "Visesatoti yebhuyyena.",
  "tika-abh01t4:100_6": "Sukhavirahitopi hi atthi samādhīti.",
  "tika-abh01t4:100_7": "Padīpanidassanena santānaṭṭhitibhāvaṁ samādhissa dasseti.",
  "tika-abh01t4:101_0": "Jhānaṅgarāsivaṇṇanā niṭṭhitā.",
  "tika-abh01t4:102_0": "Indriyarāsivaṇṇanā",
  "tika-abh01t4:103_0": "Saddahanti etāyāti saddahanakiriyāya pavattamānānaṁ dhammānaṁ tattha ādhipaccabhāvena saddhāya paccayataṁ dasseti.",
  "tika-abh01t4:103_1": "Tassā hi dhammānaṁ tathāpaccayabhāve sati “puggalo saddahatī”ti vohāro hoti.",
  "tika-abh01t4:103_2": "Pasādanīyaṭṭhānesu pasādassa paṭipakkhabhūtaṁ akusalaṁ assaddhiyaṁ micchādhimokkho ca.",
  "tika-abh01t4:103_3": "Pasādabhūto nicchayo vatthugato adhimokkhalakkhaṇaṁ,",
  "tika-abh01t4:103_4": "na yevāpanakādhimokkhoti.",
  "tika-abh01t4:103_5": "Indaṭṭhaṁ kāretīti “maṁ antarena tumhākaṁ adhimuccanaṁ natthi,",
  "tika-abh01t4:103_6": "mayā saddahathā”ti viya attānaṁ anuvatteti sampayuttadhamme.",
  "tika-abh01t4:103_7": "Evaṁ sesesupi.",
  "tika-abh01t4:103_8": "Pakkhandananti saṁsīdanaṁ.",
  "tika-abh01t4:103_9": "Paṅko kaddamato ghanībhūto hoti.",
  "tika-abh01t4:103_10": "Paṇakaṁ picchilaṁ udakamalaṁ.",
  "tika-abh01t4:103_11": "Pītaṁ udakaṁ.",
  "tika-abh01t4:103_12": "Okappanalakkhaṇāti anupavisitvā evametanti kappanalakkhaṇā.",
  "tika-abh01t4:103_13": "Akalusabhāvo akālusiyaṁ,",
  "tika-abh01t4:103_14": "anāvilabhāvoti attho.",
  "tika-abh01t4:103_15": "Buddhādivatthūni saddheyyāni.",
  "tika-abh01t4:103_16": "Sappurisūpasevanasaddhammasavanayonisomanasikāradhammānudhammapaṭipattiyo sotāpattiyaṅgāni.",
  "tika-abh01t4:103_17": "Kusaladhammānaṁ ādāne hattho viya,",
  "tika-abh01t4:103_18": "sabbasampattinipphādane vittaṁ viya,",
  "tika-abh01t4:103_19": "amatakasiphalaphalane bījaṁ viya daṭṭhabbā.",
  "tika-abh01t4:104_0": "Vīrabhāvoti yena vīro nāma hoti,",
  "tika-abh01t4:104_1": "so dhammoti attho.",
  "tika-abh01t4:104_2": "Anubalappadānaṁ paggaho.",
  "tika-abh01t4:104_3": "Maggo gantabbo hoti,",
  "tika-abh01t4:104_4": "maggo gato,",
  "tika-abh01t4:104_5": "kammaṁ kattabbaṁ,",
  "tika-abh01t4:104_6": "kammaṁ kataṁ,",
  "tika-abh01t4:104_7": "appamattako ābādho uppanno,",
  "tika-abh01t4:104_8": "gilānā vuṭṭhito hoti aciravuṭṭhito gelaññā,",
  "tika-abh01t4:104_9": "gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ,",
  "tika-abh01t4:104_10": "labhati…pe…",
  "tika-abh01t4:104_11": "pāripūrinti etāni anurūpapaccavekkhaṇāsahitāni aṭṭha vīriyārambhavatthūni taṁmūlakāni vā paccavekkhaṇāni.",
  "tika-abh01t4:105_0": "Cirakatādiārammaṇaṁ upagantvā ṭhānaṁ,",
  "tika-abh01t4:105_1": "anissajjanaṁ vā ārammaṇassa upaṭṭhānaṁ.",
  "tika-abh01t4:105_2": "Udake alābu viya ārammaṇaṁ pilavitvā gantuṁ appadānaṁ pāsāṇassa viya niccalassa ārammaṇassa ṭhapanaṁ sāraṇaṁ asammuṭṭhatākaraṇaṁ apilāpanaṁ.",
  "tika-abh01t4:105_3": "Apilāpe karoti apilāpeti.",
  "tika-abh01t4:105_4": "Gatiyoti nipphattiyo sambhavato phalato ca.",
  "tika-abh01t4:105_5": "Aparo nayoti rasādidassanatthaṁ āraddhaṁ.",
  "tika-abh01t4:105_6": "Sammosapaccanīkaṁ kiccaṁ asammoso,",
  "tika-abh01t4:105_7": "na sammosābhāvamattaṁ.",
  "tika-abh01t4:105_8": "Satiyā vatthubhūtā kāyādayo kāyādisatipaṭṭhānā,",
  "tika-abh01t4:105_9": "satiyoyeva vā purimā pacchimānaṁ padaṭṭhānaṁ.",
  "tika-abh01t4:106_0": "Vikkhepassa uddhaccassa.",
  "tika-abh01t4:106_1": "Paññāpetīti pakārehi jānāpeti.",
  "tika-abh01t4:106_2": "Ekālokā hotīti vipassanupakkilesobhāsaṁ sandhāyāha.",
  "tika-abh01t4:106_3": "Manate vijānāti etenāti vā mano,",
  "tika-abh01t4:106_4": "evañca katvā “manañca paṭicca dhamme cā”ti kāraṇabhāvena mano vutto.",
  "tika-abh01t4:106_5": "Sabbo hi mano attano anantarassa viññāṇassa kāraṇanti.",
  "tika-abh01t4:106_6": "Vijānātīti paricchinnopaladdhivasena jānāti,",
  "tika-abh01t4:106_7": "na saññāpaññā viya sañjānanapaṭivijjhanavasena.",
  "tika-abh01t4:107_0": "Pītisomanassasampayogatoti vutte yena yogā sumano hoti,",
  "tika-abh01t4:107_1": "taṁ somanassanti vuccatīti pītiyā ca somanassabhāvo āpajjati,",
  "tika-abh01t4:107_2": "tasmā vināpi kāyena vatthunā sātavedanāsampayogatoti yojetabbaṁ.",
  "tika-abh01t4:107_3": "Evañca nippītikaṁ somanassañca saṅgahitaṁ hoti,",
  "tika-abh01t4:107_4": "pītiupalakkhitaṁ vā somanassaṁ sappītikaṁ nippītikañca somanassanti attho daṭṭhabbo.",
  "tika-abh01t4:108_0": "Pavattasantatādhipateyyanti pavattasaṅkhātāya santatiyā adhipatibhūtaṁ.",
  "tika-abh01t4:108_1": "Jīvitindriyassa hi attano vijjamānakkhaṇe anupālentassa anantarañca sānupālanānaṁ uppattiyā hetubhūtassa vasena pavattaṁ ciraṭṭhitikaṁ hoti,",
  "tika-abh01t4:108_2": "taṁtaṁkammavisesena visesayuttaṁ yāva cuti avisesena vā yāva parinibbānaṁ avicchinnaṁ pavattati jīvamānatāvisesayuttañcāti",
  "tika-abh01t4:108_3": "rūpārūpajīvitindriyānaṁ samānalakkhaṇādiṁ vattuṁ “attanā avinibhuttadhammāna”nti āha.",
  "tika-abh01t4:108_4": "Anupāletabbānaṁ atthikkhaṇeyeva.",
  "tika-abh01t4:108_5": "Asati hi anupāletabbe uppalādimhi kiṁ udakaṁ anupāleyyāti.",
  "tika-abh01t4:108_6": "Tassa tassāti anupālanādikassa.",
  "tika-abh01t4:108_7": "Sādhanatoti sādhanena.",
  "tika-abh01t4:108_8": "Taṁsādhanañca jīvamānavisesapaccayabhāvato.",
  "tika-abh01t4:109_0": "Indriyarāsivaṇṇanā niṭṭhitā.",
  "tika-abh01t4:110_0": "Maggaṅgarāsivaṇṇanā",
  "tika-abh01t4:111_0": "Sammāti aviparītaniyyānikabhāvena. Pasatthatā ca evameva daṭṭhabbā.",
  "tika-abh01t4:112_0": "Balarāsivaṇṇanā",
  "tika-abh01t4:113_0": "Assaddhiyeti assaddhiyakāraṇā.",
  "tika-abh01t4:113_1": "Ubhayapadavasenāti saddhāpadaṁ balapadanti evamādipadadvayavasena.",
  "tika-abh01t4:113_2": "Niyakajjhattaṁ jātiādisamuṭṭhānaṁ etissāti ajjhattasamuṭṭhānā.",
  "tika-abh01t4:113_3": "Garunā kismiñci vutte gāravavasena patissavanaṁ patissavo,",
  "tika-abh01t4:113_4": "saha patissavena sappatissavaṁ,",
  "tika-abh01t4:113_5": "patissavabhūtaṁ taṁsabhāgañca yaṁkiñci gāravanti attho.",
  "tika-abh01t4:113_6": "Jātiādimahattapaccavekkhaṇena uppajjamānā ca hirī tattha gāravavasena pavattatīti “sappatissavalakkhaṇā”ti vuccati.",
  "tika-abh01t4:113_7": "Vajjaṁ bhāyati tañca bhayato passatīti vajjabhīrukabhayadassāvī.",
  "tika-abh01t4:113_8": "Evaṁsabhāvaṁ ottappaṁ.",
  "tika-abh01t4:113_9": "Hirī pāpadhamme gūthaṁ viya passati,",
  "tika-abh01t4:113_10": "ottappaṁ uṇhaṁ viya.",
  "tika-abh01t4:113_11": "Dāyajjaṁ navalokuttaradhammādi.",
  "tika-abh01t4:113_12": "Ajjhattasamuṭṭhānāditā ca hirīottappānaṁ tattha tattha pākaṭabhāvena vuttā,",
  "tika-abh01t4:113_13": "na pana tesaṁ kadāci aññamaññaṁ vippayogā.",
  "tika-abh01t4:113_14": "Na hi lajjanaṁ nibbhayaṁ pāpabhayaṁ vā alajjanaṁ hotīti.",
  "tika-abh01t4:114_0": "Mūlarāsivaṇṇanā",
  "tika-abh01t4:115_0": "Agedho anabhijjhanaṁ anabhikaṅkhanaṁ.",
  "tika-abh01t4:115_1": "Anallīno bhāvo adhippāyo etassāti anallīnabhāvo,",
  "tika-abh01t4:115_2": "evañhi upamāya sameti.",
  "tika-abh01t4:115_3": "Anukūlamitto anuvattako.",
  "tika-abh01t4:115_4": "Vinayarasoti vinayanaraso.",
  "tika-abh01t4:115_5": "Adoso dussīlyamalassāti idaṁ dussīlyassa dosasamuṭṭhānataṁ dosūpanissayatañca sandhāya vuttaṁ.",
  "tika-abh01t4:115_6": "Abhāvanāyāti “tattha jātānaṁ dhammānaṁ anativattanaṭṭhena bhāvanāindriyānaṁ ekarasaṭṭhena bhāvanā tadupagavīriyavāhanaṭṭhena",
  "tika-abh01t4:115_7": "bhāvanā āsevanaṭṭhena bhāvanā”ti evaṁ vuttāya paññāsādhanāya bhāvanāya appavatti,",
  "tika-abh01t4:115_8": "tappaṭipakkhabhūtā vā akusalā abhāvanā.",
  "tika-abh01t4:115_9": "Nigguṇepi guṇaggahaṇaṁ adhikaggahaṇaṁ.",
  "tika-abh01t4:115_10": "Vijjamānampi guṇaṁ viddhaṁsetvā gahaṇaṁ ūnaggahaṇaṁ.",
  "tika-abh01t4:115_11": "Catuvipallāsaggahaṇaṁ viparītaggahaṇaṁ.",
  "tika-abh01t4:116_0": "Yāthāvasabhāveti “ettako etassa guṇo,",
  "tika-abh01t4:116_1": "ettako doso”ti guṇadosānaṁ sabhāve “jarādhammo jīrati,",
  "tika-abh01t4:116_2": "taṁ kutettha labbhā mā jīrī”ti evamādipaccavekkhaṇasambhavato.",
  "tika-abh01t4:116_3": "Alobhena ca gahaṭṭhānaṁ khettavatthādīsu vivādābhāvato.",
  "tika-abh01t4:116_4": "Amohena pabbajitānaṁ diṭṭhigatavivādābhāvato.",
  "tika-abh01t4:116_5": "Kāmarāgābhinivesavinibandhā hi gahaṭṭhā gahaṭṭhehi vivadanti,",
  "tika-abh01t4:116_6": "diṭṭhirāgābhinivesavinibandhā samaṇā samaṇehīti.",
  "tika-abh01t4:116_7": "Rāgavasena mittasanthavo dosavasena virodho ca tabbisesena upagamāpagamā,",
  "tika-abh01t4:116_8": "ārammaṇe vā rūpādimhi anurodhavirodhā.",
  "tika-abh01t4:116_9": "Amajjhattabhāvassa paṭighānunayasaṅkhātassa mohena pavatti.",
  "tika-abh01t4:116_10": "Sukhavipariṇāme dukkhasamāyoge ca paṭighapavattiyaṁ vedanāpariggaho na sijjhatīti adosānubhāvena vedanāsatipaṭṭhānaṁ sijjhati.",
  "tika-abh01t4:116_11": "Dibbavihārassāti catunnaṁ jhānānaṁ.",
  "tika-abh01t4:116_12": "Ariyavihāro phalasamāpatti.",
  "tika-abh01t4:116_13": "Mohena avicārento udāsīnapakkhesupi sattasaṅkhāresu sabbesu abhisaṅgaṁ karotīti amūḷhassa tadabhāvo veditabbo.",
  "tika-abh01t4:116_14": "Dukkhadassanassa āsannapaṭipakkhattā dosassa tappaṭipakkhena adosena dukkhadassanaṁ hoti.",
  "tika-abh01t4:117_0": "Kammapatharāsivaṇṇanā",
  "tika-abh01t4:118_0": "Sukhādīni attano na byāpādeti na vināseti parassa cāti daṭṭhabbaṁ.",
  "tika-abh01t4:118_1": "Kammapathatātaṁsabhāgatāhi kammapathavasena.",
  "tika-abh01t4:119_0": "Passaddhādiyugalavaṇṇanā",
  "tika-abh01t4:120_0": "Daratho sārambho,",
  "tika-abh01t4:120_1": "dukkhadomanassapaccayānaṁ uddhaccādikānaṁ kilesānaṁ catunnaṁ vā khandhānaṁ etaṁ adhivacanaṁ.",
  "tika-abh01t4:120_2": "Uddhaccappadhānā kilesā uddhaccādikilesā,",
  "tika-abh01t4:120_3": "uddhaccaṁ vā ādiṁ katvā sabbakilese saṅgaṇhāti.",
  "tika-abh01t4:120_4": "Suvaṇṇavisuddhi viyāti yathā suvaṇṇavisuddhi alaṅkāravikativiniyogakkhamā,",
  "tika-abh01t4:120_5": "evaṁ ayampi hitakiriyāviniyogakkhamā.",
  "tika-abh01t4:121_0": "Samaṁ,",
  "tika-abh01t4:121_1": "samantato vā pakārehi jānanaṁ sampajaññaṁ.",
  "tika-abh01t4:121_2": "Cetiyavandanādiatthaṁ abhikkamādīsu atthānatthapariggaṇhanaṁ sātthakasampajaññaṁ.",
  "tika-abh01t4:121_3": "Sati ca atthe sappāyāsappāyarūpādipariggaṇhanaṁ sappāyasampajaññaṁ.",
  "tika-abh01t4:121_4": "Gocaragāmābhikkamanādīsu kammaṭṭhānāvijahanaṁ gocarasampajaññaṁ.",
  "tika-abh01t4:121_5": "Abhikkamanādīnaṁ dhātuādivasena pavicayo asammohasampajaññaṁ.",
  "tika-abh01t4:121_6": "Sabbakammaṭṭhānabhāvanānuyuttānaṁ sabbayogīnaṁ sabbadā upakārakā ime dve dhammā pāripanthakaharaṇato bhāvanāvaḍḍhanato ca.",
  "tika-abh01t4:121_7": "Yathāha “dve dhammā bahukārā sati ca sampajaññañcā”ti.",
  "tika-abh01t4:121_8": "Yuge naddhā viyāti yuganaddhā,",
  "tika-abh01t4:121_9": "aññamaññaṁ nimittabhāvena samaṁ pavattāti attho.",
  "tika-abh01t4:121_10": "“Puna caparaṁ, āvuso,",
  "tika-abh01t4:121_11": "bhikkhu samathavipassanaṁ yuganaddhaṁ bhāvetī”ti hi sutte etesaṁ yuganaddhatā vuttā.",
  "tika-abh01t4:121_12": "Sabbakusaladhammesu līnuddhaccābhāvo etehi dvīhi samaṁ yuttehīti “vīriyasamādhiyojanatthāyā”ti āha,",
  "tika-abh01t4:121_13": "yogavacanatthāyāti attho.",
  "tika-abh01t4:122_0": "Yevāpanakavaṇṇanā",
  "tika-abh01t4:123_0": "Rūpābhāvenāti ruppanābhāvena.",
  "tika-abh01t4:123_1": "Dhammāti etassa attho sabhāvato upalabbhamānāti.",
  "tika-abh01t4:123_2": "Mettāpubbabhāgoti appanāppattāya mettāya pubbabhāgo,",
  "tika-abh01t4:123_3": "parikammamettā etasmiṁ citte atthīti attho.",
  "tika-abh01t4:123_4": "Virativasenāti vacīpavattiyā na pūreti,",
  "tika-abh01t4:123_5": "kintu viratiyogenāti attho.",
  "tika-abh01t4:123_6": "Apaṇṇakaṅgānīti aviraddhaṅgāni.",
  "tika-abh01t4:123_7": "Yathā tathā vā ārammaṇe vinicchayanaṁ adhimuccanaṁ.",
  "tika-abh01t4:123_8": "Na hi anadhimuccanto pāṇātipātādīsu dānādīsu vā pavattati,",
  "tika-abh01t4:123_9": "saddhā pana pasādanīyesu pasādādhimokkhoti ayametesaṁ viseso.",
  "tika-abh01t4:123_10": "Dārakassa viya ito cito ca saṁsappanassa karissāmi na karissāmīti avinicchayassa paṭipakkhakiriyā asaṁsappanaṁ.",
  "tika-abh01t4:123_11": "Purimamanatoti bhavaṅgato.",
  "tika-abh01t4:123_12": "Visadisaṁ vīthijavanaṁ manaṁ karotīti manasikārasāmaññena vīthijavanapaṭipādake dasseti.",
  "tika-abh01t4:123_13": "Tesu dhammesūti cittacetasikadhammesu.",
  "tika-abh01t4:123_14": "Atadārammaṇattepi hi tesu samappavattesu udāsīnabhāvato tatramajjhattatāti vuccati.",
  "tika-abh01t4:123_15": "Alīnānuddhatappavattipaccayattā ūnādhikanivāraṇarasā.",
  "tika-abh01t4:123_16": "Kāyaduccaritādivatthūnanti pāṇādīnaṁ.",
  "tika-abh01t4:123_17": "Amaddanā maddanapaṭipakkhabhāvova.",
  "tika-abh01t4:124_0": "Taṁtaṁrāsikiccavasena vibhāgarahitā avibhattikā.",
  "tika-abh01t4:124_1": "Etthāti etesu savibhattikesu dutiyaṭṭhānādīsupi bhājiyamānesu apubbaṁ natthīti attho.",
  "tika-abh01t4:124_2": "Padaṁ pūritanti jhānādipadaṁ pañcakādivasena pūritaṁ.",
  "tika-abh01t4:124_3": "Pañca hi aṅgāni jhānapadassa attho,",
  "tika-abh01t4:124_4": "tesu ekasmiñca ūne jhānapadaṁ ūnaṁ hotīti.",
  "tika-abh01t4:124_5": "Padasamūho padakoṭṭhāso vā taṁ tameva vā padaṁ,",
  "tika-abh01t4:124_6": "avuttaṁ hāpitaṁ nāma hotīti vuttaṁ “pūrita”nti.",
  "tika-abh01t4:124_7": "Vuttasmiññeva vuccamāne anekesaṁ purisasaddānaṁ viya koci sambandho natthīti maññamāno āha “ananusandhikā kathā”ti.",
  "tika-abh01t4:124_8": "Antarantarā vuttasmiññeva vuccamāne anukkamena dhammā kathitā na hontīti āha “uppaṭipāṭiyā”ti.",
  "tika-abh01t4:124_9": "Phassapañcamakarāsi sabbacittuppādasādhāraṇavasena catukkhandhatappaccayasaṅgahavasena ca vutto.",
  "tika-abh01t4:124_10": "Yathāvuttesu pana rāsīsu ekarāsikiccassapi abhāvā chandādayo yevāpanakavasena vuttā.",
  "tika-abh01t4:124_11": "Vuttānampi ca dhammānaṁ yathā vedanādīnaṁ jhānaṅgādibhāvo vutto,",
  "tika-abh01t4:124_12": "na evaṁ sovacassatākalyāṇamittatādiviseso vuttoti tassa saṅgaṇhanatthaṁ keci dhamme visuṁ ṭhapetvā te ca tañca visesaṁ “ye vā panā”ti āha.",
  "tika-abh01t4:124_13": "Veneyyajjhāsayavasena vā sāvasese dhamme vatvā “ye vā panā”ti vuttaṁ.",
  "tika-abh01t4:125_0": "Yevāpanakavaṇṇanā niṭṭhitā.",
  "tika-abh01t4:126_0": "Dhammuddesavārakathāvaṇṇanā niṭṭhitā."
}