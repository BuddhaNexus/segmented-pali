{
  "tika-abh02t30:0_0": "13. Appamaññāvibhaṅgo",
  "tika-abh02t30:1_0": "1. Suttantabhājanīyavaṇṇanā",
  "tika-abh02t30:2_0": "642.Disādesodhināti ‘‘ekaṁ disa’’ntiādidisodhinā,",
  "tika-abh02t30:2_1": "vihāragāmanigamanagarajanapadarajjādidesodhinā ca.",
  "tika-abh02t30:2_2": "Sattodhināti ‘‘sabbā itthiyo, sabbe purisā, ariyā,",
  "tika-abh02t30:2_3": "anariyā’’tiādivasappavattena sattodhinā. Etassāti etassa padassa, padatthassa vā.",
  "tika-abh02t30:2_4": "Anuvattakanti adhikāravasena pavattakaṁ. Taṁ dvayanti tathā-saddo, iti-saddoti ubhayaṁ.",
  "tika-abh02t30:2_5": "‘‘Tathā dutiya’’nti hi vutte ‘‘tathā-saddo yathā mettāsahagatena cetasā puratthimādīsu ekaṁ disaṁ pharitvā viharati,",
  "tika-abh02t30:2_6": "tathā dutiyampi disaṁ mettāsahagatena cetasā pharitvā viharatī’’ti imamatthaṁ dīpeti. Sesadvayepi eseva nayo.",
  "tika-abh02t30:2_7": "Yasmā itīti ayaṁ iti-saddo pakāratthe, evanti vuttaṁ hoti,",
  "tika-abh02t30:2_8": "tasmā ‘‘yathā mettāsahagatena cetasā ekaṁ, dutiyaṁ, tatiyaṁ,",
  "tika-abh02t30:2_9": "catutthaṁ disaṁ pharitvā viharati, evaṁ uddhaṁ, adho,",
  "tika-abh02t30:2_10": "tiriyaṁ mettāsahagatena cetasā pharitvā viharatī’’ti imamatthaṁ dīpeti.",
  "tika-abh02t30:2_11": "Tena vuttaṁ ‘‘mettā…pe… taṁ dvaya’’nti. Tassāti dvayassa.",
  "tika-abh02t30:2_12": "Pharaṇantarādiṭṭhānanti pharaṇato aññaṁ pharaṇantaraṁ, taṁ ādi yassa, taṁ pharaṇantarādi.",
  "tika-abh02t30:2_13": "Pharaṇantarañhetaṁ mettābhāvanāya, yadidaṁ vipulatā.",
  "tika-abh02t30:2_14": "Ādi-saddena bhummantarapaguṇabhāvādi gayhati,",
  "tika-abh02t30:2_15": "tassa pharaṇantarādino ṭhānaṁ ṭhānabhūto ‘‘vipulenā’’tiādinā vuccamāno mettābhāvanāviseso.",
  "tika-abh02t30:2_16": "Vuttappakāramattaparāmasanassa tassa dvayassa aṭṭhānaṁ anokāsoti.",
  "tika-abh02t30:2_17": "Iti katvā iminā kāraṇena na vuttaṁ taṁ dvayanti attho.",
  "tika-abh02t30:3_0": "643.Rāgassāti kāmarāgassa.",
  "tika-abh02t30:3_1": "Sinehassāti puttasinehādisinehassa.",
  "tika-abh02t30:3_2": "Vipattiyāti rāgasinehasaṅkhātāya mettābhāvanāya vipattiyā vināsassa.",
  "tika-abh02t30:3_3": "Anuppattito hirottappabalena anuppajjanato.",
  "tika-abh02t30:4_0": "645.Adhimuñcitvāti bhāvanācittaṁ ārammaṇe suṭṭhu vissajjetvā,",
  "tika-abh02t30:4_1": "taṁ panettha adhimuccanaṁ yasmā pharaṇavaseneva hoti,",
  "tika-abh02t30:4_2": "tasmā vuttaṁ ‘‘suṭṭhu pasāretvā’’ti.",
  "tika-abh02t30:4_3": "Yasmā pana ārammaṇe suṭṭhu asaṁsappanavaseneva taṁ mettābhāvanāya adhimuccanaṁ hoti,",
  "tika-abh02t30:4_4": "tasmā ‘‘balavatā vā adhimokkhena adhimuccitvā’’ti ca vuttaṁ.",
  "tika-abh02t30:5_0": "648.Etesaṁ padānaṁ sabbena sakalena disādesādibhedena avadhinā.",
  "tika-abh02t30:5_1": "Sabbāvadhidisādipharaṇākārehīti sabbāvadhibhūtadisādesapuggalapharaṇappakārehi.",
  "tika-abh02t30:6_0": "650.Vighātavasenāti vikkhambhanavasena.",
  "tika-abh02t30:7_0": "Suttantabhājanīyavaṇṇanā niṭṭhitā.",
  "tika-abh02t30:8_0": "3. Pañhapucchakavaṇṇanā",
  "tika-abh02t30:9_0": "699.Kathitānaṁ kusalādidhammānaṁ.",
  "tika-abh02t30:9_1": "Imasmiṁ pana appamaññāvibhaṅge kathitā appamaññā, tā ca sabhāvato lokiyā eva,",
  "tika-abh02t30:9_2": "na khandhavibhaṅgādīsu kathitā khandhādayo viya lokuttarāpīti ekaṁsato sabbāsaṁ appamaññānaṁ lokiyabhāvameva dīpetuṁ aṭṭhakathāyaṁ ‘‘imasmiṁ panā’’tiādi vuttanti imamatthaṁ dassento āha ‘‘imasmiṁ pana…pe… hotī’’ti.",
  "tika-abh02t30:10_0": "Pañhapucchakavaṇṇanā niṭṭhitā.",
  "tika-abh02t30:11_0": "Appamaññāvibhaṅgavaṇṇanā niṭṭhitā."
}