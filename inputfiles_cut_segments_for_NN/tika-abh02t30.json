{
  "tika-abh02t30:0_0": "13. Appamaññāvibhaṅgo",
  "tika-abh02t30:1_0": "1. Suttantabhājanīyavaṇṇanā",
  "tika-abh02t30:2_0": "642.Disādesodhināti “ekaṁ disa”ntiādidisodhinā,",
  "tika-abh02t30:2_1": "vihāragāmanigamanagarajanapadarajjādidesodhinā ca.",
  "tika-abh02t30:2_2": "Sattodhināti “sabbā itthiyo,",
  "tika-abh02t30:2_3": "sabbe purisā, ariyā,",
  "tika-abh02t30:2_4": "anariyā”tiādivasappavattena sattodhinā.",
  "tika-abh02t30:2_5": "Etassāti etassa padassa,",
  "tika-abh02t30:2_6": "padatthassa vā.",
  "tika-abh02t30:2_7": "Anuvattakanti adhikāravasena pavattakaṁ.",
  "tika-abh02t30:2_8": "Taṁ dvayanti tathā-saddo,",
  "tika-abh02t30:2_9": "iti-saddoti ubhayaṁ.",
  "tika-abh02t30:2_10": "“Tathā dutiya”nti hi vutte “tathā-saddo yathā mettāsahagatena cetasā puratthimādīsu ekaṁ disaṁ pharitvā viharati,",
  "tika-abh02t30:2_11": "tathā dutiyampi disaṁ mettāsahagatena cetasā pharitvā viharatī”ti imamatthaṁ dīpeti.",
  "tika-abh02t30:2_12": "Sesadvayepi eseva nayo.",
  "tika-abh02t30:2_13": "Yasmā itīti ayaṁ iti-saddo pakāratthe,",
  "tika-abh02t30:2_14": "evanti vuttaṁ hoti,",
  "tika-abh02t30:2_15": "tasmā “yathā mettāsahagatena cetasā ekaṁ, dutiyaṁ, tatiyaṁ,",
  "tika-abh02t30:2_16": "catutthaṁ disaṁ pharitvā viharati,",
  "tika-abh02t30:2_17": "evaṁ uddhaṁ, adho,",
  "tika-abh02t30:2_18": "tiriyaṁ mettāsahagatena cetasā pharitvā viharatī”ti imamatthaṁ dīpeti.",
  "tika-abh02t30:2_19": "Tena vuttaṁ “mettā…pe…",
  "tika-abh02t30:2_20": "taṁ dvaya”nti.",
  "tika-abh02t30:2_21": "Tassāti dvayassa.",
  "tika-abh02t30:2_22": "Pharaṇantarādiṭṭhānanti pharaṇato aññaṁ pharaṇantaraṁ,",
  "tika-abh02t30:2_23": "taṁ ādi yassa,",
  "tika-abh02t30:2_24": "taṁ pharaṇantarādi.",
  "tika-abh02t30:2_25": "Pharaṇantarañhetaṁ mettābhāvanāya,",
  "tika-abh02t30:2_26": "yadidaṁ vipulatā.",
  "tika-abh02t30:2_27": "Ādi-saddena bhummantarapaguṇabhāvādi gayhati,",
  "tika-abh02t30:2_28": "tassa pharaṇantarādino ṭhānaṁ ṭhānabhūto “vipulenā”tiādinā vuccamāno mettābhāvanāviseso.",
  "tika-abh02t30:2_29": "Vuttappakāramattaparāmasanassa tassa dvayassa aṭṭhānaṁ anokāsoti.",
  "tika-abh02t30:2_30": "Iti katvā iminā kāraṇena na vuttaṁ taṁ dvayanti attho.",
  "tika-abh02t30:3_0": "643.Rāgassāti kāmarāgassa.",
  "tika-abh02t30:3_1": "Sinehassāti puttasinehādisinehassa.",
  "tika-abh02t30:3_2": "Vipattiyāti rāgasinehasaṅkhātāya mettābhāvanāya vipattiyā vināsassa.",
  "tika-abh02t30:3_3": "Anuppattito hirottappabalena anuppajjanato.",
  "tika-abh02t30:4_0": "645.Adhimuñcitvāti bhāvanācittaṁ ārammaṇe suṭṭhu vissajjetvā,",
  "tika-abh02t30:4_1": "taṁ panettha adhimuccanaṁ yasmā pharaṇavaseneva hoti,",
  "tika-abh02t30:4_2": "tasmā vuttaṁ “suṭṭhu pasāretvā”ti.",
  "tika-abh02t30:4_3": "Yasmā pana ārammaṇe suṭṭhu asaṁsappanavaseneva taṁ mettābhāvanāya adhimuccanaṁ hoti,",
  "tika-abh02t30:4_4": "tasmā “balavatā vā adhimokkhena adhimuccitvā”ti ca vuttaṁ.",
  "tika-abh02t30:5_0": "648.Etesaṁ padānaṁ sabbena sakalena disādesādibhedena avadhinā.",
  "tika-abh02t30:5_1": "Sabbāvadhidisādipharaṇākārehīti sabbāvadhibhūtadisādesapuggalapharaṇappakārehi.",
  "tika-abh02t30:6_0": "650.Vighātavasenāti vikkhambhanavasena.",
  "tika-abh02t30:7_0": "Suttantabhājanīyavaṇṇanā niṭṭhitā.",
  "tika-abh02t30:8_0": "3. Pañhapucchakavaṇṇanā",
  "tika-abh02t30:9_0": "699.Kathitānaṁ kusalādidhammānaṁ.",
  "tika-abh02t30:9_1": "Imasmiṁ pana appamaññāvibhaṅge kathitā appamaññā,",
  "tika-abh02t30:9_2": "tā ca sabhāvato lokiyā eva,",
  "tika-abh02t30:9_3": "na khandhavibhaṅgādīsu kathitā khandhādayo viya lokuttarāpīti ekaṁsato sabbāsaṁ appamaññānaṁ lokiyabhāvameva",
  "tika-abh02t30:9_4": "dīpetuṁ aṭṭhakathāyaṁ “imasmiṁ panā”tiādi vuttanti imamatthaṁ dassento āha “imasmiṁ pana…pe… hotī”ti.",
  "tika-abh02t30:10_0": "Pañhapucchakavaṇṇanā niṭṭhitā.",
  "tika-abh02t30:11_0": "Appamaññāvibhaṅgavaṇṇanā niṭṭhitā."
}