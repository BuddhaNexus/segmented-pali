{
  "atk-s0511a10:0_0": "10. Padumabuddhavaṁsavaṇṇanā",
  "atk-s0511a10:1_0": "Anomadassissa pana bhagavato aparabhāge vassasatasahassāyukā manussā anukkamena parihāyitvā dasavassāyukā",
  "atk-s0511a10:1_1": "hutvā puna anukkamena vaḍḍhitvā asaṅkhyeyyāyukā hutvā puna parihāyamānā vassasatasahassāyukā ahesuṁ.",
  "atk-s0511a10:1_2": "Tathā padumo nāma satthā loke uppajji.",
  "atk-s0511a10:1_3": "Sopi pāramiyo pūretvā tusitapure nibbattitvā tato cavitvā campakanagare asamassa nāma rañño kule rūpādīhi",
  "atk-s0511a10:1_4": "asamāya asamāya nāma aggamahesiyā kucchismiṁ paṭisandhiṁ aggahesi.",
  "atk-s0511a10:1_5": "So dasannaṁ māsānaṁ accayena campakuyyāne mātukucchito nikkhami.",
  "atk-s0511a10:1_6": "Jāte pana kumāre ākāsato sakalajambudīpe samuddapariyante padumavassaṁ nipati.",
  "atk-s0511a10:1_7": "Tenassa nāmaggahaṇadivase nāmaṁ gaṇhantā nemittakā ca ñātakā ca “mahāpadumakumāro”tveva nāmamakaṁsu.",
  "atk-s0511a10:1_8": "So dasavassasahassāni agāraṁ ajjhāvasi.",
  "atk-s0511a10:1_9": "Nanduttara-vasuttara-yasuttarānāmakā tayo pāsādā ahesuṁ.",
  "atk-s0511a10:1_10": "Uttarādevippamukhāni tettiṁsa itthisahassāni paccupaṭṭhitāni ahesuṁ.",
  "atk-s0511a10:2_0": "Atha mahāsatto uttarāya nāma mahādeviyā rammakumāre nāma uppanne cattāri nimittāni disvā ājaññarathena mahābhinikkhamanaṁ nikkhami.",
  "atk-s0511a10:2_1": "Taṁ pabbajantaṁ ekā purisakoṭi anupabbaji.",
  "atk-s0511a10:2_2": "So tehi parivuto aṭṭha māse padhānacariyaṁ caritvā visākhapuṇṇamāya dhaññavatīnagare sudhaññaseṭṭhissa",
  "atk-s0511a10:2_3": "dhītāya dhaññavatiyā nāma dinnaṁ madhupāyāsaṁ paribhuñjitvā mahāsālavane divāvihāraṁ vītināmetvā sāyanhasamaye",
  "atk-s0511a10:2_4": "titthakājīvakena dinnā aṭṭha tiṇamuṭṭhiyo gahetvā mahāsoṇabodhiṁ upasaṅkamitvā aṭṭhattiṁsahatthavitthataṁ",
  "atk-s0511a10:2_5": "tiṇasantharakaṁ paññapetvā pallaṅkaṁ ābhujitvā caturaṅgavīriyaṁ adhiṭṭhāya mārabalaṁ vidhamitvā tīsu",
  "atk-s0511a10:2_6": "yāmesu tisso vijjā sacchikatvā –",
  "atk-s0511a10:2_7": "“anekajātisaṁsāraṁ…pe…",
  "atk-s0511a10:2_8": "taṇhānaṁ khayamajjhagā”ti udānaṁ udānetvā sattasattāhaṁ bodhisamīpeyeva vītināmetvā brahmuno āyācanaṁ",
  "atk-s0511a10:2_9": "adhivāsetvā dhammadesanāya bhājanabhūte puggale upaparikkhanto attanā saha pabbajite koṭisaṅkhe bhikkhū",
  "atk-s0511a10:2_10": "disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne otaritvā tehi parivuto",
  "atk-s0511a10:2_11": "tesaṁ majjhe dhammacakkaṁ pavattesi.",
  "atk-s0511a10:2_12": "Tadā koṭisatānaṁ abhisamayo ahosi.",
  "atk-s0511a10:2_13": "Tena vuttaṁ –",
  "atk-s0511a10:3_0": "1.",
  "atk-s0511a10:4_0": "“Anomadassissa aparena, sambuddho dvipaduttamo;",
  "atk-s0511a10:5_0": "Padumo nāma nāmena, asamo appaṭipuggalo.",
  "atk-s0511a10:6_0": "2.",
  "atk-s0511a10:7_0": "“Tassāpi asamaṁ sīlaṁ, samādhipi anantako;",
  "atk-s0511a10:8_0": "Asaṅkhyeyyaṁ ñāṇavaraṁ, vimuttipi anūpamā.",
  "atk-s0511a10:9_0": "3.",
  "atk-s0511a10:10_0": "“Tassāpi atulatejassa, dhammacakkappavattane;",
  "atk-s0511a10:11_0": "Abhisamayā tayo āsuṁ, mahātamapavāhanā”ti.",
  "atk-s0511a10:12_0": "Tattha asamaṁ sīlanti aññesaṁ sīlena asadisaṁ,",
  "atk-s0511a10:12_1": "uttamaṁ seṭṭhanti attho.",
  "atk-s0511a10:12_2": "Samādhipi anantakoti samādhipi appameyyo,",
  "atk-s0511a10:12_3": "tassa anantabhāvo lokavivaraṇayamakapāṭihāriyādīsu daṭṭhabbo.",
  "atk-s0511a10:12_4": "Ñāṇavaranti sabbaññutaññāṇaṁ,",
  "atk-s0511a10:12_5": "asādhāraṇañāṇāni vā.",
  "atk-s0511a10:12_6": "Vimuttipīti arahattaphalavimuttipi bhagavato.",
  "atk-s0511a10:12_7": "Anūpamāti upamāvirahitā.",
  "atk-s0511a10:12_8": "Atulatejassāti atulañāṇatejassa.",
  "atk-s0511a10:12_9": "“Atulañāṇatejā”tipi pāṭho.",
  "atk-s0511a10:12_10": "Tassa “tayo abhisamayā”ti iminā uttarapadena sambandho daṭṭhabbo.",
  "atk-s0511a10:12_11": "Mahātamapavāhanāti mahāmohavināsakā,",
  "atk-s0511a10:12_12": "mohandhakāraviddhaṁsakāti attho.",
  "atk-s0511a10:13_0": "Athāparena samayena padumo bhagavā attano kaniṭṭhabhātaraṁ sālakumārañca upasālakumārañca ñātisamāgame",
  "atk-s0511a10:13_1": "saparivāre pabbājetvā tesaṁ dhammaṁ desento navuti koṭiyo dhammāmataṁ pāyesi.",
  "atk-s0511a10:13_2": "Yadā pana rammattherassa dhammaṁ desesi,",
  "atk-s0511a10:13_3": "tadā asītikoṭīnaṁ tatiyo abhisamayo ahosi.",
  "atk-s0511a10:13_4": "Tena vuttaṁ –",
  "atk-s0511a10:14_0": "4.",
  "atk-s0511a10:15_0": "“Paṭhamābhisamaye buddho, koṭisatamabodhayi;",
  "atk-s0511a10:16_0": "Dutiyābhisamaye dhīro, navutikoṭimabodhayi.",
  "atk-s0511a10:17_0": "5.",
  "atk-s0511a10:18_0": "“Yadā ca padumo buddho, ovadī sakamatrajaṁ;",
  "atk-s0511a10:19_0": "Tadā asītikoṭīnaṁ, tatiyābhisamayo ahū”ti.",
  "atk-s0511a10:20_0": "Yadā pana subhāvitatto nāma rājā padumassa buddhassa buddhapadumavadanassa santike koṭisatasahassaparivāro ehibhikkhupabbajjāya pabbajito,",
  "atk-s0511a10:20_1": "tasmiṁ sannipāte bhagavā pātimokkhaṁ uddisi,",
  "atk-s0511a10:20_2": "so pana paṭhamo sannipāto ahosi.",
  "atk-s0511a10:21_0": "Athāparena samayena mahāpadumo munivasabho usabhasamagatī usabhavatīnagaraṁ upanissāya vassaṁ upagañchi.",
  "atk-s0511a10:21_1": "Nagaravāsino manussā bhagavantaṁ dassanakāmā upasaṅkamiṁsu.",
  "atk-s0511a10:21_2": "Tesaṁ bhagavā dhammaṁ desesi.",
  "atk-s0511a10:21_3": "Tattha ca bahavo manussā pasannacittā pabbajiṁsu.",
  "atk-s0511a10:21_4": "Tato dasabalo tehi ca aññehi ca tīhi bhikkhusatasahassehi saddhiṁ visuddhipavāraṇaṁ pavāresi.",
  "atk-s0511a10:21_5": "So dutiyo sannipāto ahosi.",
  "atk-s0511a10:21_6": "Ye pana tattha na pabbajiṁsu,",
  "atk-s0511a10:21_7": "te kathinānisaṁsaṁ sutvā pāṭipade pañcasu māsesu pañcānisaṁsadāyakaṁ kathinacīvaramadaṁsu.",
  "atk-s0511a10:21_8": "Tato taṁ bhikkhū dhammasenāpatiṁ aggasāvakaṁ visālamatiṁ sālattheraṁ kathinatthāratthaṁ yācitvā kathinacīvaraṁ tassādaṁsu.",
  "atk-s0511a10:21_9": "Therassa kathinacīvare kayiramāne bhikkhū sibbane sahāyakā ahesuṁ.",
  "atk-s0511a10:21_10": "Padumo pana sammāsambuddho sūcicchidde suttāni āvunitvā adāsi.",
  "atk-s0511a10:21_11": "Niṭṭhite pana cīvare bhagavā tīhi bhikkhusatasahassehi cārikaṁ pakkāmi.",
  "atk-s0511a10:22_0": "Athāparena samayena sīhavikkantagāmī purisasīho viya buddhasīho gosiṅgasālavanasadise paramasurabhikusumaphalabhāravinamitasākhāviṭape",
  "atk-s0511a10:22_1": "vimalakamalakuvalayasamalaṅkate sisiramadhuravārivāhena paripūrite ruru-camara-sīha-byaggha-aja-haya-gavaya-mahiṁsādi",
  "atk-s0511a10:22_2": "vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi",
  "atk-s0511a10:22_3": "samantato gumbagumbāyamāne phalarasapamuditahadayāhi kākalisadisamadhuravirutāhi kokilavadhūhi upagīyamāne",
  "atk-s0511a10:22_4": "paramaramaṇīye vivitte vijane yogānukūle pavane vassāvāsamupagañchi.",
  "atk-s0511a10:22_5": "Tasmiṁ viharantaṁ saparivārakaṁ dasabalaṁ tathāgataṁ dhammarājaṁ buddhasiriyā virocamānaṁ disvā manussā",
  "atk-s0511a10:22_6": "tassa dhammaṁ sutvā pasīditvā ehibhikkhupabbajjāya pabbajiṁsu.",
  "atk-s0511a10:22_7": "Tadā dvīhi bhikkhusatasahassehi parivuto pavāresi.",
  "atk-s0511a10:22_8": "So tatiyo sannipāto ahosi.",
  "atk-s0511a10:22_9": "Tena vuttaṁ –",
  "atk-s0511a10:23_0": "6.",
  "atk-s0511a10:24_0": "“Sannipātā tayo āsuṁ, padumassa mahesino;",
  "atk-s0511a10:25_0": "Koṭisatasahassānaṁ, paṭhamo āsi samāgamo.",
  "atk-s0511a10:26_0": "7.",
  "atk-s0511a10:27_0": "“Kathinatthārasamaye, uppanne kathinacīvare;",
  "atk-s0511a10:28_0": "Dhammasenāpatitthāya, bhikkhū sibbiṁsu cīvaraṁ.",
  "atk-s0511a10:29_0": "8.",
  "atk-s0511a10:30_0": "“Tadā te vimalā bhikkhū, chaḷabhiññā mahiddhikā;",
  "atk-s0511a10:31_0": "Tīṇi satasahassāni, samiṁsu aparājitā.",
  "atk-s0511a10:32_0": "9.",
  "atk-s0511a10:33_0": "“Punāparaṁ so narāsabho, pavane vāsaṁ upāgami;",
  "atk-s0511a10:34_0": "Tadā samāgamo āsi, dvinnaṁ satasahassina”nti.",
  "atk-s0511a10:35_0": "Tattha kathinatthārasamayeti kathinacīvarattharaṇasamaye.",
  "atk-s0511a10:35_1": "Dhammasenāpatitthāyāti dhammasenāpatisālattheratthaṁ.",
  "atk-s0511a10:35_2": "Aparājitāti na parājitā,",
  "atk-s0511a10:35_3": "vibhattilopo daṭṭhabbo.",
  "atk-s0511a10:35_4": "Soti so mahāpadumo.",
  "atk-s0511a10:35_5": "Pavaneti mahāvane.",
  "atk-s0511a10:35_6": "Vāsanti vassāvāsaṁ.",
  "atk-s0511a10:35_7": "Upāgamīti upāgato.",
  "atk-s0511a10:35_8": "Dvinnaṁ satasahassinanti dvinnaṁ satasahassānaṁ.",
  "atk-s0511a10:35_9": "“Tadā āsi samāgamo”tipi pāṭho yadi atthi sundaro bhaveyya.",
  "atk-s0511a10:36_0": "Tadā tathāgate tasmiṁ vanasaṇḍe vasante amhākaṁ bodhisatto sīho hutvā sattāhaṁ nirodhasamāpattiṁ samāpajjitvā",
  "atk-s0511a10:36_1": "nisinnaṁ disvā pasannacitto hutvā padakkhiṇaṁ katvā sañjātapītisomanasso tikkhattuṁ sīhanādaṁ naditvā",
  "atk-s0511a10:36_2": "sattāhaṁ buddhārammaṇaṁ pītiṁ avijahitvā pītisukheneva gocarāya apakkamitvā jīvitapariccāgaṁ katvā payirupāsamāno aṭṭhāsi.",
  "atk-s0511a10:36_3": "Atha satthā tassa sattāhassa accayena nirodhasamāpattito vuṭṭhāya narasīho sīhaṁ oloketvā –",
  "atk-s0511a10:36_4": "“bhikkhusaṅghepissa cittappasādo hotūti saṅgho āgacchatū”ti cintesi.",
  "atk-s0511a10:36_5": "Anekakoṭibhikkhū tāvadeva āgañchiṁsu.",
  "atk-s0511a10:36_6": "Sīho saṅghepi cittaṁ pasādesi.",
  "atk-s0511a10:36_7": "Atha satthā tassa cittaṁ oloketvā –",
  "atk-s0511a10:36_8": "“anāgate gotamo nāma buddho bhavissatī”ti byākāsi.",
  "atk-s0511a10:36_9": "Tena vuttaṁ –",
  "atk-s0511a10:37_0": "10.",
  "atk-s0511a10:38_0": "“Ahaṁ tena samayena, sīho āsiṁ migādhibhū;",
  "atk-s0511a10:39_0": "Pavivekamanubrūhantaṁ, pavane addasaṁ jinaṁ.",
  "atk-s0511a10:40_0": "11.",
  "atk-s0511a10:41_0": "“Vanditvā sirasā pāde, katvāna taṁ padakkhiṇaṁ;",
  "atk-s0511a10:42_0": "Tikkhattuṁ abhināditvā, sattāhaṁ jinamupaṭṭhahaṁ.",
  "atk-s0511a10:43_0": "12.",
  "atk-s0511a10:44_0": "“Sattāhaṁ varasamāpattiyā, vuṭṭhahitvā tathāgato;",
  "atk-s0511a10:45_0": "Manasā cintayitvāna, koṭibhikkhū samānayi.",
  "atk-s0511a10:46_0": "13.",
  "atk-s0511a10:47_0": "“Tadāpi so mahāvīro, tesaṁ majjhe viyākari;",
  "atk-s0511a10:48_0": "Aparimeyyito kappe, ayaṁ buddho bhavissati.",
  "atk-s0511a10:49_0": "14.",
  "atk-s0511a10:50_0": "“Padhānaṁ padahitvāna…pe… hessāma sammukhā imaṁ.",
  "atk-s0511a10:51_0": "15.",
  "atk-s0511a10:52_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a10:53_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a10:54_0": "Tattha pavivekamanubrūhantanti nirodhasamāpattiṁ samāpannanti attho.",
  "atk-s0511a10:54_1": "Padakkhiṇanti tikkhattuṁ padakkhiṇaṁ katvā.",
  "atk-s0511a10:54_2": "Abhināditvāti tikkhattuṁ sīhanādaṁ naditvā.",
  "atk-s0511a10:54_3": "Upaṭṭhahanti upaṭṭhahiṁ.",
  "atk-s0511a10:54_4": "Ayameva vā pāṭho.",
  "atk-s0511a10:54_5": "Varasamāpattiyāti nirodhasamāpattito vuṭṭhahitvā.",
  "atk-s0511a10:54_6": "Manasā cintayitvānāti “sabbepi bhikkhū idha āgacchantū”ti manasāva cintetvā.",
  "atk-s0511a10:54_7": "Samānayīti samāhari.",
  "atk-s0511a10:55_0": "Tassa pana padumassa bhagavato campakaṁ nāma nagaraṁ ahosi.",
  "atk-s0511a10:55_1": "Asamo nāma rājā pitā ahosi,",
  "atk-s0511a10:55_2": "mātāpi tassa asamā nāma,",
  "atk-s0511a10:55_3": "sālo ca upasālo ca dve aggasāvakā,",
  "atk-s0511a10:55_4": "varuṇo nāmupaṭṭhāko,",
  "atk-s0511a10:55_5": "rādhā ca surādhā ca dve aggasāvikā,",
  "atk-s0511a10:55_6": "mahāsoṇarukkho bodhi,",
  "atk-s0511a10:55_7": "aṭṭhapaṇṇāsahatthubbedhaṁ sarīraṁ,",
  "atk-s0511a10:55_8": "āyu vassasatasahassaṁ ahosi,",
  "atk-s0511a10:55_9": "rūpādīhi guṇehi anuttarā uttarā nāmassa aggamahesī,",
  "atk-s0511a10:55_10": "rammakumāro nāmassa atirammo tanayo ahosi.",
  "atk-s0511a10:55_11": "Tena vuttaṁ –",
  "atk-s0511a10:56_0": "16.",
  "atk-s0511a10:57_0": "“Campakaṁ nāma nagaraṁ, asamo nāma khattiyo;",
  "atk-s0511a10:58_0": "Asamā nāma janikā, padumassa mahesino.",
  "atk-s0511a10:59_0": "21.",
  "atk-s0511a10:60_0": "“Sālo ca upasālo ca, ahesuṁ aggasāvakā;",
  "atk-s0511a10:61_0": "Varuṇo nāmupaṭṭhāko, padumassa mahesino.",
  "atk-s0511a10:62_0": "22.",
  "atk-s0511a10:63_0": "“Rādhā ceva surādhā ca, ahesuṁ aggasāvikā;",
  "atk-s0511a10:64_0": "Bodhi tassa bhagavato, mahāsoṇoti vuccati.",
  "atk-s0511a10:65_0": "24.",
  "atk-s0511a10:66_0": "“Aṭṭhapaṇṇāsaratanaṁ, accuggato mahāmuni;",
  "atk-s0511a10:67_0": "Pabhā niddhāvatī tassa, asamā sabbato disā.",
  "atk-s0511a10:68_0": "25.",
  "atk-s0511a10:69_0": "“Candappabhā sūriyappabhā, ratanaggimaṇippabhā;",
  "atk-s0511a10:70_0": "Sabbāpi tā hatā honti, patvā jinapabhuttamaṁ.",
  "atk-s0511a10:71_0": "26.",
  "atk-s0511a10:72_0": "“Vassasatasahassāni, āyu vijjati tāvade;",
  "atk-s0511a10:73_0": "Tāvatā tiṭṭhamāno so, tāresi janataṁ bahuṁ.",
  "atk-s0511a10:74_0": "27.",
  "atk-s0511a10:75_0": "“Paripakkamānase satte, bodhayitvā asesato;",
  "atk-s0511a10:76_0": "Sesake anusāsitvā, nibbuto so sasāvako.",
  "atk-s0511a10:77_0": "28.",
  "atk-s0511a10:78_0": "“Uragova tacaṁ jiṇṇaṁ, vaddhapattaṁva pādapo;",
  "atk-s0511a10:79_0": "Jahitvā sabbasaṅkhāre, nibbuto so yathā sikhī”ti.",
  "atk-s0511a10:80_0": "Tattha ratanaggimaṇippabhāti ratanappabhā ca aggippabhā ca maṇippabhā ca.",
  "atk-s0511a10:80_1": "Hatāti abhibhūtā.",
  "atk-s0511a10:80_2": "Jinapabhuttamanti jinassa sarīrappabhaṁ uttamaṁ patvā hatāti attho.",
  "atk-s0511a10:80_3": "Paripakkamānaseti paripakkindriye veneyyasatte.",
  "atk-s0511a10:80_4": "Vaddhapattanti purāṇapattaṁ.",
  "atk-s0511a10:80_5": "Pādapo vāti pādapo viya.",
  "atk-s0511a10:80_6": "Sabbasaṅkhāreti sabbepi ajjhattikabāhire saṅkhāre.",
  "atk-s0511a10:80_7": "“Hitvā sabbasaṅkhāra”ntipi pāṭho,",
  "atk-s0511a10:80_8": "soyevattho.",
  "atk-s0511a10:80_9": "Yathā sikhīti aggi viya nirupādāno nibbutiṁ sugato gatoti.",
  "atk-s0511a10:80_10": "Sesamettha gāthāsu heṭṭhā vuttanayattā uttānamevāti.",
  "atk-s0511a10:81_0": "Padumabuddhavaṁsavaṇṇanā niṭṭhitā.",
  "atk-s0511a10:82_0": "Niṭṭhito aṭṭhamo buddhavaṁso."
}