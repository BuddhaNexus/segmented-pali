{
  "atk-s0511a10:0_0": "10. Padumabuddhavaṁsavaṇṇanā",
  "atk-s0511a10:1_0": "Anomadassissa pana bhagavato aparabhāge vassasatasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā vassasatasahassāyukā ahesuṁ.",
  "atk-s0511a10:1_1": "Tathā padumo nāma satthā loke uppajji.",
  "atk-s0511a10:1_2": "Sopi pāramiyo pūretvā tusitapure nibbattitvā tato cavitvā campakanagare asamassa nāma rañño kule rūpādīhi asamāya asamāya nāma aggamahesiyā kucchismiṁ paṭisandhiṁ aggahesi.",
  "atk-s0511a10:1_3": "So dasannaṁ māsānaṁ accayena campakuyyāne mātukucchito nikkhami.",
  "atk-s0511a10:1_4": "Jāte pana kumāre ākāsato sakalajambudīpe samuddapariyante padumavassaṁ nipati.",
  "atk-s0511a10:1_5": "Tenassa nāmaggahaṇadivase nāmaṁ gaṇhantā nemittakā ca ñātakā ca ‘‘mahāpadumakumāro’’tveva nāmamakaṁsu.",
  "atk-s0511a10:1_6": "So dasavassasahassāni agāraṁ ajjhāvasi.",
  "atk-s0511a10:1_7": "Nanduttara-vasuttara-yasuttarānāmakā tayo pāsādā ahesuṁ.",
  "atk-s0511a10:1_8": "Uttarādevippamukhāni tettiṁsa itthisahassāni paccupaṭṭhitāni ahesuṁ.",
  "atk-s0511a10:2_0": "Atha mahāsatto uttarāya nāma mahādeviyā rammakumāre nāma uppanne cattāri nimittāni disvā ājaññarathena mahābhinikkhamanaṁ nikkhami.",
  "atk-s0511a10:2_1": "Taṁ pabbajantaṁ ekā purisakoṭi anupabbaji.",
  "atk-s0511a10:2_2": "So tehi parivuto aṭṭha māse padhānacariyaṁ caritvā visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṁ madhupāyāsaṁ paribhuñjitvā mahāsālavane divāvihāraṁ vītināmetvā sāyanhasamaye titthakājīvakena dinnā aṭṭha tiṇamuṭṭhiyo gahetvā mahāsoṇabodhiṁ upasaṅkamitvā aṭṭhattiṁsahatthavitthataṁ tiṇasantharakaṁ paññapetvā pallaṅkaṁ ābhujitvā caturaṅgavīriyaṁ adhiṭṭhāya mārabalaṁ vidhamitvā tīsu yāmesu tisso vijjā sacchikatvā – ‘‘anekajātisaṁsāraṁ…pe… taṇhānaṁ khayamajjhagā’’ti (dha. pa.",
  "atk-s0511a10:2_3": "153-154) udānaṁ udānetvā sattasattāhaṁ bodhisamīpeyeva vītināmetvā brahmuno āyācanaṁ adhivāsetvā dhammadesanāya bhājanabhūte puggale upaparikkhanto attanā saha pabbajite koṭisaṅkhe bhikkhū disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne otaritvā tehi parivuto tesaṁ majjhe dhammacakkaṁ pavattesi.",
  "atk-s0511a10:2_4": "Tadā koṭisatānaṁ abhisamayo ahosi. Tena vuttaṁ –",
  "atk-s0511a10:3_0": "1.",
  "atk-s0511a10:4_0": " ‘‘Anomadassissa aparena, sambuddho dvipaduttamo;",
  "atk-s0511a10:5_0": "Padumo nāma nāmena, asamo appaṭipuggalo.",
  "atk-s0511a10:6_0": "2.",
  "atk-s0511a10:7_0": " ‘‘Tassāpi asamaṁ sīlaṁ, samādhipi anantako;",
  "atk-s0511a10:8_0": "Asaṅkhyeyyaṁ ñāṇavaraṁ, vimuttipi anūpamā.",
  "atk-s0511a10:9_0": "3.",
  "atk-s0511a10:10_0": " ‘‘Tassāpi atulatejassa, dhammacakkappavattane;",
  "atk-s0511a10:11_0": "Abhisamayā tayo āsuṁ, mahātamapavāhanā’’ti.",
  "atk-s0511a10:12_0": "Tattha asamaṁ sīlanti aññesaṁ sīlena asadisaṁ, uttamaṁ seṭṭhanti attho.",
  "atk-s0511a10:12_1": "Samādhipi anantakoti samādhipi appameyyo,",
  "atk-s0511a10:12_2": "tassa anantabhāvo lokavivaraṇayamakapāṭihāriyādīsu daṭṭhabbo.",
  "atk-s0511a10:12_3": "Ñāṇavaranti sabbaññutaññāṇaṁ, asādhāraṇañāṇāni vā.",
  "atk-s0511a10:12_4": "Vimuttipīti arahattaphalavimuttipi bhagavato. Anūpamāti upamāvirahitā.",
  "atk-s0511a10:12_5": "Atulatejassāti atulañāṇatejassa. ‘‘Atulañāṇatejā’’tipi pāṭho.",
  "atk-s0511a10:12_6": "Tassa ‘‘tayo abhisamayā’’ti iminā uttarapadena sambandho daṭṭhabbo.",
  "atk-s0511a10:12_7": "Mahātamapavāhanāti mahāmohavināsakā,",
  "atk-s0511a10:12_8": "mohandhakāraviddhaṁsakāti attho.",
  "atk-s0511a10:13_0": "Athāparena samayena padumo bhagavā attano kaniṭṭhabhātaraṁ sālakumārañca upasālakumārañca ñātisamāgame saparivāre pabbājetvā tesaṁ dhammaṁ desento navuti koṭiyo dhammāmataṁ pāyesi.",
  "atk-s0511a10:13_1": "Yadā pana rammattherassa dhammaṁ desesi,",
  "atk-s0511a10:13_2": "tadā asītikoṭīnaṁ tatiyo abhisamayo ahosi. Tena vuttaṁ –",
  "atk-s0511a10:14_0": "4.",
  "atk-s0511a10:15_0": " ‘‘Paṭhamābhisamaye buddho, koṭisatamabodhayi;",
  "atk-s0511a10:16_0": "Dutiyābhisamaye dhīro, navutikoṭimabodhayi.",
  "atk-s0511a10:17_0": "5.",
  "atk-s0511a10:18_0": " ‘‘Yadā ca padumo buddho, ovadī sakamatrajaṁ;",
  "atk-s0511a10:19_0": "Tadā asītikoṭīnaṁ, tatiyābhisamayo ahū’’ti.",
  "atk-s0511a10:20_0": "Yadā pana subhāvitatto nāma rājā padumassa buddhassa buddhapadumavadanassa santike koṭisatasahassaparivāro ehibhikkhupabbajjāya pabbajito,",
  "atk-s0511a10:20_1": "tasmiṁ sannipāte bhagavā pātimokkhaṁ uddisi,",
  "atk-s0511a10:20_2": "so pana paṭhamo sannipāto ahosi.",
  "atk-s0511a10:21_0": "Athāparena samayena mahāpadumo munivasabho usabhasamagatī usabhavatīnagaraṁ upanissāya vassaṁ upagañchi.",
  "atk-s0511a10:21_1": "Nagaravāsino manussā bhagavantaṁ dassanakāmā upasaṅkamiṁsu. Tesaṁ bhagavā dhammaṁ desesi.",
  "atk-s0511a10:21_2": "Tattha ca bahavo manussā pasannacittā pabbajiṁsu.",
  "atk-s0511a10:21_3": "Tato dasabalo tehi ca aññehi ca tīhi bhikkhusatasahassehi saddhiṁ visuddhipavāraṇaṁ pavāresi. So dutiyo sannipāto ahosi.",
  "atk-s0511a10:21_4": "Ye pana tattha na pabbajiṁsu,",
  "atk-s0511a10:21_5": "te kathinānisaṁsaṁ sutvā pāṭipade pañcasu māsesu pañcānisaṁsadāyakaṁ kathinacīvaramadaṁsu.",
  "atk-s0511a10:21_6": "Tato taṁ bhikkhū dhammasenāpatiṁ aggasāvakaṁ visālamatiṁ sālattheraṁ kathinatthāratthaṁ yācitvā kathinacīvaraṁ tassādaṁsu.",
  "atk-s0511a10:21_7": "Therassa kathinacīvare kayiramāne bhikkhū sibbane sahāyakā ahesuṁ.",
  "atk-s0511a10:21_8": "Padumo pana sammāsambuddho sūcicchidde suttāni āvunitvā adāsi.",
  "atk-s0511a10:21_9": "Niṭṭhite pana cīvare bhagavā tīhi bhikkhusatasahassehi cārikaṁ pakkāmi.",
  "atk-s0511a10:22_0": "Athāparena samayena sīhavikkantagāmī purisasīho viya buddhasīho gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate sisiramadhuravārivāhena paripūrite ruru-camara-sīha-byaggha-aja-haya-gavaya-mahiṁsādi vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi samantato gumbagumbāyamāne phalarasapamuditahadayāhi kākalisadisamadhuravirutāhi kokilavadhūhi upagīyamāne paramaramaṇīye vivitte vijane yogānukūle pavane vassāvāsamupagañchi.",
  "atk-s0511a10:22_1": "Tasmiṁ viharantaṁ saparivārakaṁ dasabalaṁ tathāgataṁ dhammarājaṁ buddhasiriyā virocamānaṁ disvā manussā tassa dhammaṁ sutvā pasīditvā ehibhikkhupabbajjāya pabbajiṁsu.",
  "atk-s0511a10:22_2": "Tadā dvīhi bhikkhusatasahassehi parivuto pavāresi. So tatiyo sannipāto ahosi. Tena vuttaṁ –",
  "atk-s0511a10:23_0": "6.",
  "atk-s0511a10:24_0": " ‘‘Sannipātā tayo āsuṁ, padumassa mahesino;",
  "atk-s0511a10:25_0": "Koṭisatasahassānaṁ, paṭhamo āsi samāgamo.",
  "atk-s0511a10:26_0": "7.",
  "atk-s0511a10:27_0": " ‘‘Kathinatthārasamaye, uppanne kathinacīvare;",
  "atk-s0511a10:28_0": "Dhammasenāpatitthāya, bhikkhū sibbiṁsu cīvaraṁ.",
  "atk-s0511a10:29_0": "8.",
  "atk-s0511a10:30_0": " ‘‘Tadā te vimalā bhikkhū, chaḷabhiññā mahiddhikā;",
  "atk-s0511a10:31_0": "Tīṇi satasahassāni, samiṁsu aparājitā.",
  "atk-s0511a10:32_0": "9.",
  "atk-s0511a10:33_0": " ‘‘Punāparaṁ so narāsabho, pavane vāsaṁ upāgami;",
  "atk-s0511a10:34_0": "Tadā samāgamo āsi, dvinnaṁ satasahassina’’nti.",
  "atk-s0511a10:35_0": "Tattha kathinatthārasamayeti kathinacīvarattharaṇasamaye.",
  "atk-s0511a10:35_1": "Dhammasenāpatitthāyāti dhammasenāpatisālattheratthaṁ. Aparājitāti na parājitā, vibhattilopo daṭṭhabbo. Soti so mahāpadumo. Pavaneti mahāvane. Vāsanti vassāvāsaṁ. Upāgamīti upāgato.",
  "atk-s0511a10:35_2": "Dvinnaṁ satasahassinanti dvinnaṁ satasahassānaṁ.",
  "atk-s0511a10:35_3": "‘‘Tadā āsi samāgamo’’tipi pāṭho yadi atthi sundaro bhaveyya.",
  "atk-s0511a10:36_0": "Tadā tathāgate tasmiṁ vanasaṇḍe vasante amhākaṁ bodhisatto sīho hutvā sattāhaṁ nirodhasamāpattiṁ samāpajjitvā nisinnaṁ disvā pasannacitto hutvā padakkhiṇaṁ katvā sañjātapītisomanasso tikkhattuṁ sīhanādaṁ naditvā sattāhaṁ buddhārammaṇaṁ pītiṁ avijahitvā pītisukheneva gocarāya apakkamitvā jīvitapariccāgaṁ katvā payirupāsamāno aṭṭhāsi.",
  "atk-s0511a10:36_1": "Atha satthā tassa sattāhassa accayena nirodhasamāpattito vuṭṭhāya narasīho sīhaṁ oloketvā – ‘‘bhikkhusaṅghepissa cittappasādo hotūti saṅgho āgacchatū’’ti cintesi.",
  "atk-s0511a10:36_2": "Anekakoṭibhikkhū tāvadeva āgañchiṁsu.",
  "atk-s0511a10:36_3": "Sīho saṅghepi cittaṁ pasādesi.",
  "atk-s0511a10:36_4": "Atha satthā tassa cittaṁ oloketvā – ‘‘anāgate gotamo nāma buddho bhavissatī’’ti byākāsi. Tena vuttaṁ –",
  "atk-s0511a10:37_0": "10.",
  "atk-s0511a10:38_0": " ‘‘Ahaṁ tena samayena, sīho āsiṁ migādhibhū;",
  "atk-s0511a10:39_0": "Pavivekamanubrūhantaṁ, pavane addasaṁ jinaṁ.",
  "atk-s0511a10:40_0": "11.",
  "atk-s0511a10:41_0": " ‘‘Vanditvā sirasā pāde, katvāna taṁ padakkhiṇaṁ;",
  "atk-s0511a10:42_0": "Tikkhattuṁ abhināditvā, sattāhaṁ jinamupaṭṭhahaṁ.",
  "atk-s0511a10:43_0": "12.",
  "atk-s0511a10:44_0": " ‘‘Sattāhaṁ varasamāpattiyā, vuṭṭhahitvā tathāgato;",
  "atk-s0511a10:45_0": "Manasā cintayitvāna, koṭibhikkhū samānayi.",
  "atk-s0511a10:46_0": "13.",
  "atk-s0511a10:47_0": " ‘‘Tadāpi so mahāvīro, tesaṁ majjhe viyākari;",
  "atk-s0511a10:48_0": "Aparimeyyito kappe, ayaṁ buddho bhavissati.",
  "atk-s0511a10:49_0": "14.",
  "atk-s0511a10:50_0": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a10:51_0": "15.",
  "atk-s0511a10:52_0": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a10:53_0": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a10:54_0": "Tattha pavivekamanubrūhantanti nirodhasamāpattiṁ samāpannanti attho.",
  "atk-s0511a10:54_1": "Padakkhiṇanti tikkhattuṁ padakkhiṇaṁ katvā.",
  "atk-s0511a10:54_2": "Abhināditvāti tikkhattuṁ sīhanādaṁ naditvā. Upaṭṭhahanti upaṭṭhahiṁ. Ayameva vā pāṭho.",
  "atk-s0511a10:54_3": "Varasamāpattiyāti nirodhasamāpattito vuṭṭhahitvā.",
  "atk-s0511a10:54_4": "Manasā cintayitvānāti ‘‘sabbepi bhikkhū idha āgacchantū’’ti manasāva cintetvā. Samānayīti samāhari.",
  "atk-s0511a10:55_0": "Tassa pana padumassa bhagavato campakaṁ nāma nagaraṁ ahosi. Asamo nāma rājā pitā ahosi, mātāpi tassa asamā nāma,",
  "atk-s0511a10:55_1": "sālo ca upasālo ca dve aggasāvakā, varuṇo nāmupaṭṭhāko,",
  "atk-s0511a10:55_2": "rādhā ca surādhā ca dve aggasāvikā, mahāsoṇarukkho bodhi,",
  "atk-s0511a10:55_3": "aṭṭhapaṇṇāsahatthubbedhaṁ sarīraṁ, āyu vassasatasahassaṁ ahosi,",
  "atk-s0511a10:55_4": "rūpādīhi guṇehi anuttarā uttarā nāmassa aggamahesī,",
  "atk-s0511a10:55_5": "rammakumāro nāmassa atirammo tanayo ahosi. Tena vuttaṁ –",
  "atk-s0511a10:56_0": "16.",
  "atk-s0511a10:57_0": " ‘‘Campakaṁ nāma nagaraṁ, asamo nāma khattiyo;",
  "atk-s0511a10:58_0": "Asamā nāma janikā, padumassa mahesino.",
  "atk-s0511a10:59_0": "21.",
  "atk-s0511a10:60_0": " ‘‘Sālo ca upasālo ca, ahesuṁ aggasāvakā;",
  "atk-s0511a10:61_0": "Varuṇo nāmupaṭṭhāko, padumassa mahesino.",
  "atk-s0511a10:62_0": "22.",
  "atk-s0511a10:63_0": " ‘‘Rādhā ceva surādhā ca, ahesuṁ aggasāvikā;",
  "atk-s0511a10:64_0": "Bodhi tassa bhagavato, mahāsoṇoti vuccati.",
  "atk-s0511a10:65_0": "24.",
  "atk-s0511a10:66_0": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a10:67_0": "Pabhā niddhāvatī tassa, asamā sabbato disā.",
  "atk-s0511a10:68_0": "25.",
  "atk-s0511a10:69_0": " ‘‘Candappabhā sūriyappabhā, ratanaggimaṇippabhā;",
  "atk-s0511a10:70_0": "Sabbāpi tā hatā honti, patvā jinapabhuttamaṁ.",
  "atk-s0511a10:71_0": "26.",
  "atk-s0511a10:72_0": " ‘‘Vassasatasahassāni , āyu vijjati tāvade;",
  "atk-s0511a10:73_0": "Tāvatā tiṭṭhamāno so, tāresi janataṁ bahuṁ.",
  "atk-s0511a10:74_0": "27.",
  "atk-s0511a10:75_0": " ‘‘Paripakkamānase satte, bodhayitvā asesato;",
  "atk-s0511a10:76_0": "Sesake anusāsitvā, nibbuto so sasāvako.",
  "atk-s0511a10:77_0": "28.",
  "atk-s0511a10:78_0": " ‘‘Uragova tacaṁ jiṇṇaṁ, vaddhapattaṁva pādapo;",
  "atk-s0511a10:79_0": "Jahitvā sabbasaṅkhāre, nibbuto so yathā sikhī’’ti.",
  "atk-s0511a10:80_0": "Tattha ratanaggimaṇippabhāti ratanappabhā ca aggippabhā ca maṇippabhā ca. Hatāti abhibhūtā.",
  "atk-s0511a10:80_1": "Jinapabhuttamanti jinassa sarīrappabhaṁ uttamaṁ patvā hatāti attho.",
  "atk-s0511a10:80_2": "Paripakkamānaseti paripakkindriye veneyyasatte. Vaddhapattanti purāṇapattaṁ. Pādapo vāti pādapo viya.",
  "atk-s0511a10:80_3": "Sabbasaṅkhāreti sabbepi ajjhattikabāhire saṅkhāre.",
  "atk-s0511a10:80_4": "‘‘Hitvā sabbasaṅkhāra’’ntipi pāṭho, soyevattho.",
  "atk-s0511a10:80_5": "Yathā sikhīti aggi viya nirupādāno nibbutiṁ sugato gatoti.",
  "atk-s0511a10:80_6": "Sesamettha gāthāsu heṭṭhā vuttanayattā uttānamevāti.",
  "atk-s0511a10:81_0": "Padumabuddhavaṁsavaṇṇanā niṭṭhitā.",
  "atk-s0511a10:82_0": "Niṭṭhito aṭṭhamo buddhavaṁso."
}