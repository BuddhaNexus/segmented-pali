{
  "pli-tv-bu-vb-pc77:0.1_0": "Theravāda Vinaya",
  "pli-tv-bu-vb-pc77:0.2_0": "Mahāvibhaṅga",
  "pli-tv-bu-vb-pc77:0.3_0": "Pācittiyakaṇḍa",
  "pli-tv-bu-vb-pc77:0.4_0": "Sahadhammikavagga",
  "pli-tv-bu-vb-pc77:0.5_0": "77. Sañciccasikkhāpada",
  "pli-tv-bu-vb-pc77:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc77:1.2_0": "Tena kho pana samayena chabbaggiyā bhikkhū sattarasavaggiyānaṁ bhikkhūnaṁ sañcicca kukkuccaṁ upadahanti—",
  "pli-tv-bu-vb-pc77:1.3_0": "“bhagavatā, āvuso, sikkhāpadaṁ paññattaṁ—",
  "pli-tv-bu-vb-pc77:1.4_0": "‘na ūnavīsativasso puggalo upasampādetabbo’ti.",
  "pli-tv-bu-vb-pc77:1.5_0": "Tumhe ca ūnavīsativassā upasampannā.",
  "pli-tv-bu-vb-pc77:1.6_0": "Kacci no tumhe anupasampannā”ti?",
  "pli-tv-bu-vb-pc77:1.7_0": "Te rodanti.",
  "pli-tv-bu-vb-pc77:1.8_0": "Bhikkhū evamāhaṁsu—",
  "pli-tv-bu-vb-pc77:1.9_0": "“kissa tumhe, āvuso, rodathā”ti?",
  "pli-tv-bu-vb-pc77:1.10_0": "“Ime, āvuso,",
  "pli-tv-bu-vb-pc77:1.10_1": "chabbaggiyā bhikkhū amhākaṁ sañcicca kukkuccaṁ upadahantī”ti.",
  "pli-tv-bu-vb-pc77:1.11_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc77:1.12_0": "“kathañhi nāma chabbaggiyā bhikkhū bhikkhūnaṁ sañcicca kukkuccaṁ upadahissantī”ti …pe…",
  "pli-tv-bu-vb-pc77:1.13_0": "“saccaṁ kira tumhe, bhikkhave,",
  "pli-tv-bu-vb-pc77:1.13_1": "bhikkhūnaṁ sañcicca kukkuccaṁ upadahathā”ti?",
  "pli-tv-bu-vb-pc77:1.14_0": "“Saccaṁ, bhagavā”ti.",
  "pli-tv-bu-vb-pc77:1.15_0": "Vigarahi buddho bhagavā …pe…",
  "pli-tv-bu-vb-pc77:1.16_0": "kathañhi nāma tumhe, moghapurisā,",
  "pli-tv-bu-vb-pc77:1.16_1": "bhikkhūnaṁ sañcicca kukkuccaṁ upadahissatha.",
  "pli-tv-bu-vb-pc77:1.17_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc77:1.18_0": "evañca pana, bhikkhave,",
  "pli-tv-bu-vb-pc77:1.18_1": "imaṁ sikkhāpadaṁ uddiseyyātha—",
  "pli-tv-bu-vb-pc77:1.19.1_0": "“Yo pana bhikkhu bhikkhussa sañcicca kukkuccaṁ upadaheyya—‘itissa muhuttampi aphāsu bhavissatī’ti etadeva paccayaṁ karitvā anaññaṁ, pācittiyan”ti.",
  "pli-tv-bu-vb-pc77:2.1.1_0": "Yo panāti",
  "pli-tv-bu-vb-pc77:2.1.2_0": "yo yādiso …pe…",
  "pli-tv-bu-vb-pc77:2.1.3_0": "bhikkhūti",
  "pli-tv-bu-vb-pc77:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc77:2.1.5_0": "Bhikkhussāti",
  "pli-tv-bu-vb-pc77:2.1.6_0": "aññassa bhikkhussa.",
  "pli-tv-bu-vb-pc77:2.1.7_0": "Sañciccāti",
  "pli-tv-bu-vb-pc77:2.1.8_0": "jānanto sañjānanto cecca abhivitaritvā vītikkamo.",
  "pli-tv-bu-vb-pc77:2.1.9_0": "Kukkuccaṁ upadaheyyāti",
  "pli-tv-bu-vb-pc77:2.1.10_0": "“ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ,",
  "pli-tv-bu-vb-pc77:2.1.10_1": "mātugāmena saddhiṁ raho maññe tayā nisinnan”ti kukkuccaṁ upadahati, āpatti pācittiyassa.",
  "pli-tv-bu-vb-pc77:2.1.11_0": "Etadeva paccayaṁ karitvā, anaññanti",
  "pli-tv-bu-vb-pc77:2.1.12_0": "na añño koci paccayo hoti kukkuccaṁ upadahituṁ.",
  "pli-tv-bu-vb-pc77:2.2.1_0": "Upasampanne upasampannasaññī sañcicca kukkuccaṁ upadahati, āpatti pācittiyassa.",
  "pli-tv-bu-vb-pc77:2.2.2_0": "Upasampanne vematiko sañcicca kukkuccaṁ upadahati, āpatti pācittiyassa.",
  "pli-tv-bu-vb-pc77:2.2.3_0": "Upasampanne anupasampannasaññī sañcicca kukkuccaṁ upadahati, āpatti pācittiyassa.",
  "pli-tv-bu-vb-pc77:2.2.4_0": "Anupasampannassa sañcicca kukkuccaṁ upadahati, āpatti dukkaṭassa.",
  "pli-tv-bu-vb-pc77:2.2.5_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc77:2.2.6_0": "Anupasampanne vematiko, āpatti dukkaṭassa.",
  "pli-tv-bu-vb-pc77:2.2.7_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc77:2.3.1_0": "Anāpatti—",
  "pli-tv-bu-vb-pc77:2.3.2_0": "na kukkuccaṁ upadahitukāmo “ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ,",
  "pli-tv-bu-vb-pc77:2.3.2_1": "mātugāmena saddhiṁ raho maññe tayā nisinnaṁ, iṅgha jānāhi,",
  "pli-tv-bu-vb-pc77:2.3.2_2": "mā te pacchā kukkuccaṁ ahosī”ti bhaṇati,",
  "pli-tv-bu-vb-pc77:2.3.3_0": "ummattakassa,",
  "pli-tv-bu-vb-pc77:2.3.4_0": "ādikammikassāti.",
  "pli-tv-bu-vb-pc77:2.3.5_0": "Sañciccasikkhāpadaṁ niṭṭhitaṁ sattamaṁ."
}