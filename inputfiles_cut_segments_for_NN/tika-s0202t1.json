{
  "tika-s0202t1:0_0": "2. Bhikkhuvaggo",
  "tika-s0202t1:1_0": "1. Ambalaṭṭhikarāhulovādasuttavaṇṇanā",
  "tika-s0202t1:2_0": "107.Ambalaṭṭhikāyanti ettha ambalaṭṭhikā vuccati sujāto taruṇambarukkho,",
  "tika-s0202t1:2_1": "tassa pana avidūre kato pāsādo idha “ambalaṭṭhikā”ti adhippeto.",
  "tika-s0202t1:2_2": "Tenāha “veḷuvanavihārassā”tiādi.",
  "tika-s0202t1:2_3": "Padhānagharasaṅkhepeti bhāvanāgehappakāre yogīnaṁ geheti attho.",
  "tika-s0202t1:2_4": "Tikhiṇova hoti,",
  "tika-s0202t1:2_5": "na tassa tikhiṇabhāvo kenaci kātabbo sabhāvasiddhattā.",
  "tika-s0202t1:2_6": "Evameva attano vimuttiparipācanakammunā tikkhavisadabhāvappattiyā ayampi āyasmā…pe…",
  "tika-s0202t1:2_7": "tattha vihāsi.",
  "tika-s0202t1:2_8": "Pakatipaññattamevāti pakatiyā paññattaṁ buddhānaṁ upagamanato puretarameva cārittavasena paññattaṁ.",
  "tika-s0202t1:3_0": "108.",
  "tika-s0202t1:3_1": "Udakaṁ anena dhīyati,",
  "tika-s0202t1:3_2": "ṭhapīyati vā etthāti udakādhānaṁ.",
  "tika-s0202t1:3_3": "Udakaṭṭhānanti ca khuddakabhājanaṁ.",
  "tika-s0202t1:3_4": "“Ovādadānatthaṁ āmantesī”ti vatvā taṁ panassa ovādadānaṁ na idheva,",
  "tika-s0202t1:3_5": "atha kho bahūsu ṭhānesu bahukkhattuṁ pavattitanti tāni tāni saṅkhepato dassetvā idha saṁvaṇṇanatthaṁ “bhagavatā hī”tiādi vuttaṁ.",
  "tika-s0202t1:4_0": "Tattha sabbabuddhehi avijahitanti iminā sabbesaṁ buddhānaṁ sāsane kumārapañhā nāma hotīti dasseti.",
  "tika-s0202t1:4_1": "Ekekato paṭṭhāya yāva dasakā pavattā dasa pucchā etassāti dasapucchaṁ,",
  "tika-s0202t1:4_2": "ekekato paṭṭhāya yāva dasakā ekuttaravasena pavattaṁ vissajjanatthāya pañcapaṇṇasavissajjanaṁ sāmaṇerapañhanti sambandho.",
  "tika-s0202t1:4_3": "Yaṁ panettha vattabbaṁ,",
  "tika-s0202t1:4_4": "taṁ paramatthajotikāyaṁ khuddakaṭṭhakathāyaṁ vuttanayeneva veditabbaṁ.",
  "tika-s0202t1:4_5": "Anādīnavadassitāya abhiṇhaṁ musā samudācaraṇato “piyamusāvādā”ti vuttaṁ,",
  "tika-s0202t1:4_6": "udakāvasesachaḍḍanaudakādhānanikujjanaukkujjanadassanasaññitā catasso udakādhānūpamāyo sabbassa yuddhakammassa",
  "tika-s0202t1:4_7": "akaraṇakaraṇavasena dassitā dve hatthiupamāyo.",
  "tika-s0202t1:5_0": "Tattharāhulasuttanti suttanipāte āgataṁ rāhulasuttaṁ.",
  "tika-s0202t1:5_1": "Abhiṇhovādavasena vuttanti iminā antarantarā taṁ suttaṁ kathetvā bhagavā theraṁ ovadatīti dasseti.",
  "tika-s0202t1:5_2": "Idañca panāti idaṁ yathāvuttaṁ bhagavato taṁtaṁkālānurūpaṁ attano ovādadānaṁ sandhāya.",
  "tika-s0202t1:5_3": "Bījanti aṇḍaṁ.",
  "tika-s0202t1:5_4": "Passasi nūti nu-saddo anujānane,",
  "tika-s0202t1:5_5": "nanu passasīti attho.",
  "tika-s0202t1:5_6": "Saccadhammaṁ laṅghitvā ṭhitassa kiñcipi akattabbaṁ nāma pāpaṁ natthīti āha –",
  "tika-s0202t1:5_7": "“sampajānamusāvāde saṁvararahitassa opammadassanatthaṁ vuttā”ti.",
  "tika-s0202t1:5_8": "Tathā hi –",
  "tika-s0202t1:6_0": "“Ekaṁ dhammamatītassa, musāvādissa jantuno;",
  "tika-s0202t1:7_0": "Vitiṇṇaparalokassa, natthi pāpamakāriya”nti. ;",
  "tika-s0202t1:8_0": "Uruḷhavāti uruḷho hutvā ussito.",
  "tika-s0202t1:8_1": "So pana damavasena abhiruyha vaḍḍhito ārohanayogyo ca hotīti āha “abhivaḍḍhito ārohasampanno”ti.",
  "tika-s0202t1:8_2": "Āgatāgateti attano yogyapadesaṁ āgatāgate.",
  "tika-s0202t1:8_3": "Paṭisenāya phalakakoṭṭhakamuṇḍapākārādayoti paṭisenāya attano ārakkhatthāya ṭhapite phalakakoṭṭhake ceva uddhacchadapākārādike ca.",
  "tika-s0202t1:8_4": "Etaṁ padesanti etaṁ parasenāpadesaṁ.",
  "tika-s0202t1:8_5": "Ettakenāti olokanamattena.",
  "tika-s0202t1:8_6": "Tassa olokanākāradassaneneva.",
  "tika-s0202t1:8_7": "Satampi sahassampi senānīkaṁ dvedhā bhijjati,",
  "tika-s0202t1:8_8": "tīrapātikaṁ madditaṁ hutvā padātā hutvā dvedhā hutvā palāyanti.",
  "tika-s0202t1:8_9": "Kaṇṇehi paharitvāti pageva sarānaṁ āgamanasaddaṁ upadhāretvā yathā vego na hoti,",
  "tika-s0202t1:8_10": "evaṁ samuṭṭhāpetvā tehi paharitvā pātanaṁ.",
  "tika-s0202t1:8_11": "Paṭihatthipaṭiassātiādinā paccekaṁ pati-saddo yojetabboti.",
  "tika-s0202t1:8_12": "Dīghāsilaṭṭhiyāti dīghalatāya asilaṭṭhiyā.",
  "tika-s0202t1:9_0": "Karaṇeti kammakaraṇe.",
  "tika-s0202t1:9_1": "Maññati hatthāroho.",
  "tika-s0202t1:9_2": "Ayamuggaranti tādise kāle gahitamuggaraṁ.",
  "tika-s0202t1:9_3": "Oloketvāti ñāṇacakkhunā disvā,",
  "tika-s0202t1:9_4": "abhiṇhaṁ sampajaññaṁ upaṭṭhapetvāti attho.",
  "tika-s0202t1:10_0": "109.Sasakkanti passituṁ yuttaṁ katvā ussāhaṁ janetvā na karaṇīyaṁ,",
  "tika-s0202t1:10_1": "tādisaṁ niyamato akattabbaṁ hotīti āha “ekaṁseneva na kātabba”nti.",
  "tika-s0202t1:10_2": "Paṭisaṁhareyyāsīti karaṇato saṅkocaṁ āpajjeyyāsi.",
  "tika-s0202t1:10_3": "Yathābhūto asanto nivatto akaronto nāma hotīti āha “nivatteyyāsi mā kareyyāsī”ti.",
  "tika-s0202t1:10_4": "Anupadeyyāsīti anubalappadāyī bhaveyyāsi.",
  "tika-s0202t1:10_5": "Tenāha “upatthambheyyāsī”ti.",
  "tika-s0202t1:10_6": "Taṁ pana anubalappadānaṁ upatthambhanaṁ punappunaṁ karaṇamevāti āha “punappunaṁ kareyyāsī”ti.",
  "tika-s0202t1:10_7": "Sikkhamānoti taṁyeva adhisīlasikkhaṁ tannissayañca sikkhādvayaṁ sikkhanto sampādento.",
  "tika-s0202t1:11_0": "111.Kittakepana ṭhāneti kittake ṭhāne pavattāni.",
  "tika-s0202t1:11_1": "Avidūre eva pavattānīti dassento “ekasmiṁ purebhatteyeva sodhetabbānī”ti āha.",
  "tika-s0202t1:11_2": "Evañhi tāni susodhitāni honti suparisuddhāni.",
  "tika-s0202t1:11_3": "Paresaṁ appiyaṁ garuṁ gārayhaṁ,",
  "tika-s0202t1:11_4": "yathāvuttaṭṭhānato pana aññaṁ vā kammaṭṭhānamanasikāreneva kāyakammādīni parisodhitāni hontīti na gahitaṁ.",
  "tika-s0202t1:11_5": "Paṭighaṁ vāti ettha vā-saddena asamapekkhaṇe mohassa saṅgaho daṭṭhabbo.",
  "tika-s0202t1:12_0": "112.",
  "tika-s0202t1:12_1": "Vuttanayena kāyakammādiparisodhanaṁ nāma idheva,",
  "tika-s0202t1:12_2": "na ito bahiddhāti āha “buddhā…pe…",
  "tika-s0202t1:12_3": "sāvakā vā”ti.",
  "tika-s0202t1:12_4": "Te hi atthato samaṇabrāhmaṇā vāti.",
  "tika-s0202t1:12_5": "Tasmāti yasmā sabbabuddhapaccekabuddhasāvakehi āruḷhamaggo, rāhula,",
  "tika-s0202t1:12_6": "mayā tuyhaṁ ācikkhito, tasmā.",
  "tika-s0202t1:12_7": "Tena anusikkhantena tayā evaṁ sikkhitabbanti ovādaṁ adāsi.",
  "tika-s0202t1:12_8": "Sesaṁ vuttanayattā suviññeyyameva.",
  "tika-s0202t1:13_0": "Ambalaṭṭhikarāhulovādasuttavaṇṇanāya līnatthappakāsanā",
  "tika-s0202t1:14_0": "Samattā.",
  "tika-s0202t1:15_0": "2. Mahārāhulovādasuttavaṇṇanā",
  "tika-s0202t1:16_0": "113.Iriyāpathānubandhanenāti iriyāpathagamanānubandhanena,",
  "tika-s0202t1:16_1": "na paṭipattigamanānubandhanena.",
  "tika-s0202t1:16_2": "Aññameva hi buddhānaṁ paṭipattigamanaṁ aññaṁ sāvakānaṁ.",
  "tika-s0202t1:16_3": "Vilāsitagamanenāti –",
  "tika-s0202t1:16_4": "“dūre pādaṁ na uddharati,",
  "tika-s0202t1:16_5": "na accāsanne pādaṁ nikkhipati,",
  "tika-s0202t1:16_6": "nātisīghaṁ gacchati nātisaṇika”ntiādinā vuttena sabhāvasīlena buddhānaṁ cāturiyagamanena.",
  "tika-s0202t1:16_7": "Tadeva hi sandhāya “pade padaṁ nikkhipanto”ti vuttaṁ.",
  "tika-s0202t1:16_8": "Padānupadikoti rāhulattherassapi lakkhaṇapāripūriyā tādisameva gamananti yattakaṁ padesaṁ antaraṁ adatvā bhagavato piṭṭhito gantuṁ āraddho,",
  "tika-s0202t1:16_9": "sabbattha tameva gamanapadānupadaṁ gacchatīti padānupadiko.",
  "tika-s0202t1:17_0": "Vaṇṇanābhūmi cāyaṁ tattha bhagavantaṁ therañca anekarūpāhi upamāhi vaṇṇento “tattha bhagavā”tiādimāha.",
  "tika-s0202t1:17_1": "Nikkhantagajapotako viya virocitthāti padaṁ ānetvā yojanā.",
  "tika-s0202t1:17_2": "Evaṁ taṁ kesarasīho viyātiādīsupi ānetvā yojetabbaṁ.",
  "tika-s0202t1:17_3": "Tārakarājā nāma cando.",
  "tika-s0202t1:17_4": "Dvinnaṁ candamaṇḍalānantiādi parikappavacanaṁ,",
  "tika-s0202t1:17_5": "buddhāveṇikasantakaṁ viya buddhānaṁ ākappasobhā ahosi,",
  "tika-s0202t1:17_6": "aho sirīsampattīti yojanā.",
  "tika-s0202t1:18_0": "Ādiyamānāti gaṇhanti.",
  "tika-s0202t1:18_1": "“Pacchā jānissāmā”ti na ajjupekkhitabbo.",
  "tika-s0202t1:18_2": "Idaṁ na kattabbanti vutteti idaṁ pāṇaatipātanaṁ na kattabbanti vutte idaṁ daṇḍena vā leḍḍunā vā viheṭhanaṁ na kattabbaṁ,",
  "tika-s0202t1:18_3": "idaṁ pāṇinā daṇḍakadānañca antamaso kujjhitvā olokanamattampi na kattabbamevāti nayasatenapi nayasahassenapi paṭivijjhati,",
  "tika-s0202t1:18_4": "tathā idha tāva sammajjanaṁ kattabbanti vuttepi tattha paribhaṇḍakaraṇaṁ vihāraṅgaṇasammajjanaṁ kacavarachaḍḍanaṁ",
  "tika-s0202t1:18_5": "vālikāsamakiraṇanti evamādinā nayasatena nayasahassena paṭivijjhati. Tenāha –",
  "tika-s0202t1:18_6": "“idaṁ kattabbanti vuttepi eseva nayo”ti.",
  "tika-s0202t1:18_7": "Paribhāsanti tajjanaṁ.",
  "tika-s0202t1:18_8": "Labhāmīti paccāsīsati.",
  "tika-s0202t1:19_0": "Sabbametanti sabbaṁ etaṁ mayi labbhamānaṁ sikkhākāmataṁ.",
  "tika-s0202t1:19_1": "Abhiññāyāti jānitvā.",
  "tika-s0202t1:19_2": "Sahāyoti raṭṭhapālattheraṁ sandhāyāha.",
  "tika-s0202t1:19_3": "So hi bhagavatā saddhāpabbajitabhāve etadagge ṭhapito.",
  "tika-s0202t1:19_4": "Dhammārakkhoti satthu saddhammaratanānupālako dhammabhaṇḍāgāriko.",
  "tika-s0202t1:19_5": "Pettiyoti cūḷapitā.",
  "tika-s0202t1:19_6": "Sabbaṁ me jinasāsananti sabbampi buddhasāsanaṁ mayhameva.",
  "tika-s0202t1:20_0": "Chandarāgaṁ ñatvāti chandarāgaṁ mama citte uppannaṁ ñatvā.",
  "tika-s0202t1:20_1": "Aññatarasmiṁ rukkhamūleti vihārapariyante aññatarasmiṁ rukkhamūlaṭṭhāne anucchavike.",
  "tika-s0202t1:21_0": "Tadāti aggasāvakehi pasādāpanakāle.",
  "tika-s0202t1:21_1": "Aññakammaṭṭhānāni caṅkamanairiyāpathepi piṭṭhipasāraṇakālepi samijjhanti,",
  "tika-s0202t1:21_2": "na evamidanti āha –",
  "tika-s0202t1:21_3": "“idamassa etissā nisajjāya kammaṭṭhānaṁ anucchavika”nti.",
  "tika-s0202t1:21_4": "Ānāpānassatinti ānāpānassatikammaṭṭhānaṁ.",
  "tika-s0202t1:22_0": "Samasīsī hotīti sace samasīsī hutvā na parinibbāyati.",
  "tika-s0202t1:22_1": "Paccekabodhiṁ sacchikaroti no ce paccekabodhiṁ sacchikaroti.",
  "tika-s0202t1:22_2": "Khippābhiññoti khippaṁ lahuṁyeva pattabbachaḷabhiñño.",
  "tika-s0202t1:23_0": "Paripuṇṇāti soḷasasu ākāresu kassacipi atāpanena sabbaso puṇṇā.",
  "tika-s0202t1:23_1": "Subhāvitāti samathabhāvanāya vipassanābhāvanāya ca anupubbasampādanena subhāvitā.",
  "tika-s0202t1:23_2": "Gaṇanāvidhānānupubbiyā āsevitattā anupubbaṁ paricitā.",
  "tika-s0202t1:24_0": "Omānaṁ vāti avajānanaṁ uññātanti evaṁvidhaṁ mānaṁ vā.",
  "tika-s0202t1:24_1": "Atimānaṁ vāti “kiṁ imehi,",
  "tika-s0202t1:24_2": "mameva ānubhāvena jīvissāmī”ti evaṁ atimānaṁ vā kuto janessatīti.",
  "tika-s0202t1:25_0": "114.Visaṅkharitvāti visaṁyutte katvā,",
  "tika-s0202t1:25_1": "yathā saṅgākārena gahaṇaṁ na gacchati,",
  "tika-s0202t1:25_2": "evaṁ vinibhuñjitvāti attho.",
  "tika-s0202t1:25_3": "Mahābhūtāni tāva vitthāretu,",
  "tika-s0202t1:25_4": "sammasanūpagattā,",
  "tika-s0202t1:25_5": "asammasanūpagaṁ ākāsadhātuṁ atha kasmā vitthāresīti āha “upādārūpadassanattha”nti.",
  "tika-s0202t1:25_6": "Āpodhātu sukhumarūpaṁ.",
  "tika-s0202t1:25_7": "Itarāsu oḷārikasukhumatāpi labbhatīti āha “upādārūpadassanattha”nti.",
  "tika-s0202t1:25_8": "Heṭṭhā cattāri mahābhūtāneva kathitāni,",
  "tika-s0202t1:25_9": "na upādārūpanti tassa panettha lakkhaṇahāranayena ākāsadassanena dassitatā veditabbā.",
  "tika-s0202t1:25_10": "Tenāha “iminā mukhena taṁ dassetu”nti.",
  "tika-s0202t1:25_11": "Na kevalaṁ upādārūpaggahaṇadassanatthameva ākāsadhātu vitthāritā,",
  "tika-s0202t1:25_12": "atha kho pariggahasukhatāyapīti dassento “apicā”tiādimāha.",
  "tika-s0202t1:25_13": "Tattha paricchinditabbassa rūpassa niravasesapariyādānatthaṁ “ajjhattikenā”ti visesanamāha.",
  "tika-s0202t1:25_14": "Ākāsenāti ākāsadhātuyā gahitāya.",
  "tika-s0202t1:25_15": "Paricchinnarūpanti tāya paricchinditakalāpagatampi pākaṭaṁ hoti vibhūtaṁ hutvā upaṭṭhāti.",
  "tika-s0202t1:26_0": "Idāni vuttamevatthaṁ sukhaggahaṇatthaṁ gāthāya dasseti.",
  "tika-s0202t1:26_1": "Tassāti upādāyarūpassa.",
  "tika-s0202t1:26_2": "Evaṁ āvibhāvatthanti evaṁ paricchinnatāya ākāsassa vasena vibhūtabhāvatthaṁ.",
  "tika-s0202t1:26_3": "Tanti ākāsadhātuṁ.",
  "tika-s0202t1:27_0": "118.Ākāsabhāvaṁ gatanti catūhi mahābhūtehi asamphuṭṭhānaṁ tesaṁ paricchedakabhāvena ākāsanti gahetabbataṁ gataṁ,",
  "tika-s0202t1:27_1": "ākāsameva vā ākāsagataṁ yathā “diṭṭhigataṁ,",
  "tika-s0202t1:27_2": "atthaṅgata”nti ca.",
  "tika-s0202t1:27_3": "Ādinnanti imanti taṇhādiṭṭhīhi ādinnaṁ.",
  "tika-s0202t1:27_4": "Tenāha “gahitaṁ parāmaṭṭha”nti.",
  "tika-s0202t1:27_5": "Aññattha kammajaṁ “upādinna”nti vuccati,",
  "tika-s0202t1:27_6": "na tathā idhāti āha “sarīraṭṭhakanti attho”ti.",
  "tika-s0202t1:27_7": "Pathavīdhātuādīsuvuttanayenevāti mahāhatthipadopame vuttanayadassanaṁ sandhāya vadati.",
  "tika-s0202t1:28_0": "119.Tādibhāvo nāma niṭṭhitakiccassa hoti,",
  "tika-s0202t1:28_1": "ayañca vipassanaṁ anuyuñjati,",
  "tika-s0202t1:28_2": "atha kimatthaṁ tādibhāvatā vuttāti?",
  "tika-s0202t1:28_3": "Pathavīsamatādilakkhaṇācikkhaṇāhi vipassanāya sukhappavattiatthaṁ.",
  "tika-s0202t1:28_4": "Tenāha “iṭṭhāniṭṭhesū”tiādi.",
  "tika-s0202t1:28_5": "Gahetvāti kusalappavattiyā okāsadānavasena pariggahetvā.",
  "tika-s0202t1:28_6": "Na patiṭṭhitoti na nissito na laggo.",
  "tika-s0202t1:29_0": "120.",
  "tika-s0202t1:29_1": "Brahmavihārabhāvanā asubhabhāvanā ānāpānassatibhāvanā ca upacāraṁ vā appanaṁ vā pāpento vipassanāya pādakabhāvāya",
  "tika-s0202t1:29_2": "aniccādisaññāya vipassanābhāvena ussakkitvā maggapaṭipāṭiyā arahattādhigamāya hotīti “mettādibhāvanāya",
  "tika-s0202t1:29_3": "pana hotī”ti vuttaṁ.",
  "tika-s0202t1:29_4": "Yattha katthaci sattesu saṅkhāresu ca paṭihaññanakilesoti āghātabhāvameva vadati ñāyabhāvato aññesampi.",
  "tika-s0202t1:29_5": "Asmimānoti rūpādike paccekaṁ ekajjhaṁ gahetvā “ayamahamasmī”ti evaṁ pavattamāno.",
  "tika-s0202t1:30_0": "121.Idaṁ kammaṭṭhānanti ettha gaṇanādivasena āseviyamānā assāsapassāsā yogakammassa patiṭṭhānatāya kammaṭṭhānaṁ.",
  "tika-s0202t1:30_1": "Tattha pana tathāpavatto manasikāro bhāvanā.",
  "tika-s0202t1:30_2": "Ettha ca tasseva therassa bhagavatā bahūnaṁ kammaṭṭhānānaṁ desitattā caritaṁ anādiyitvā kammaṭṭhānāni",
  "tika-s0202t1:30_3": "sabbesaṁ puggalānaṁ sappāyānīti ayamattho siddho,",
  "tika-s0202t1:30_4": "atisappāyavasena pana kammaṭṭhānesu vibhāgakathā kathitāti veditabbā.",
  "tika-s0202t1:31_0": "Mahārāhulovādasuttavaṇṇanāya līnatthappakāsanā samattā.",
  "tika-s0202t1:32_0": "3. Cūḷamālukyasuttavaṇṇanā",
  "tika-s0202t1:33_0": "122.Evaṁṭhapitānīti “sassato loko”tiādinayappavattāni diṭṭhigatāni aniyyānikatāya na byākātabbāni na kathetabbāni,",
  "tika-s0202t1:33_1": "evaṁ ṭhapanīyapakkhe ṭhapitāni ceva niyyānikasāsane chaḍḍanīyatāya paṭikkhittāni ca,",
  "tika-s0202t1:33_2": "apicettha atthato paṭikkhepo eva byākātabbato.",
  "tika-s0202t1:33_3": "Yathā eko kammakilesavasena itthattaṁ āgato,",
  "tika-s0202t1:33_4": "tathā aparopi aparopīti satto tathāgato vuccatīti āha –",
  "tika-s0202t1:33_5": "“tathāgatoti satto”ti.",
  "tika-s0202t1:33_6": "Taṁ abyākaraṇaṁ mayhaṁ na ruccatīti yadi sassato loko,",
  "tika-s0202t1:33_7": "sassato lokoti,",
  "tika-s0202t1:33_8": "asassato loko,",
  "tika-s0202t1:33_9": "asassato lokoti jānāmāti byākātabbameva,",
  "tika-s0202t1:33_10": "yaṁ pana ubhayathā abyākaraṇaṁ,",
  "tika-s0202t1:33_11": "taṁ me cittaṁ na ārādheti ajānanahetukattā abyākaraṇassa. Tenāha –",
  "tika-s0202t1:33_12": "“ajānato kho pana apassato etadeva ujukaṁ,",
  "tika-s0202t1:33_13": "yadidaṁ na jānāmi na passāmī”ti.",
  "tika-s0202t1:33_14": "Sassatotiādīsu sassatoti sabbakāliko,",
  "tika-s0202t1:33_15": "nicco dhuvo avipariṇāmadhammoti attho.",
  "tika-s0202t1:33_16": "So hi diṭṭhigatikehi lokīyanti ettha puññapāpatabbipākā,",
  "tika-s0202t1:33_17": "sayaṁ vā tabbipākākarādibhāvena aviyuttehi lokīyatīti lokoti adhippeto.",
  "tika-s0202t1:33_18": "Etena cattāropi sassatavādā dassitā honti.",
  "tika-s0202t1:33_19": "Asassatoti na sassato,",
  "tika-s0202t1:33_20": "anicco addhuvo bhedanadhammoti attho,",
  "tika-s0202t1:33_21": "asassatoti ca sassatabhāvapaṭikkhepena ucchedo dīpitoti sattapi ucchedavādā dassitā honti.",
  "tika-s0202t1:33_22": "Antavāti parivaṭumo paricchinnaparimāṇo,",
  "tika-s0202t1:33_23": "asabbagatoti attho.",
  "tika-s0202t1:33_24": "Tena “sarīraparimāṇo,",
  "tika-s0202t1:33_25": "aṅguṭṭhaparimāṇo,",
  "tika-s0202t1:33_26": "yavaparimāṇo paramāṇuparimāṇo attā”ti evamādivādā dassitā honti.",
  "tika-s0202t1:34_0": "Tathāgato paraṁ maraṇāti tathāgato jīvo attā maraṇato imassa kāyassa bhedato paraṁ uddhaṁ hoti atthi saṁvijjatīti attho.",
  "tika-s0202t1:34_1": "Etena sassatabhāvamukhena soḷasa saññīvādā,",
  "tika-s0202t1:34_2": "aṭṭha asaññīvādā,",
  "tika-s0202t1:34_3": "aṭṭha ca nevasaññīnāsaññīvādā dassitā honti.",
  "tika-s0202t1:34_4": "Na hotīti natthi na upalabbhati.",
  "tika-s0202t1:34_5": "Etena ucchedavādo dassito hoti.",
  "tika-s0202t1:34_6": "Apica hoti ca na ca hotīti atthi natthi cāti.",
  "tika-s0202t1:34_7": "Etena ekaccasassatavādo dassito.",
  "tika-s0202t1:34_8": "Neva hoti na na hotīti pana iminā amarāvikkhepavādo dassitoti veditabbaṁ.",
  "tika-s0202t1:34_9": "Bhagavatā pana aniyyānikattā anatthasaṁhitāni imāni dassanānīti tāni na byākatāni,",
  "tika-s0202t1:34_10": "taṁ abyākaraṇaṁ sandhāyāha ayaṁ thero “taṁ me na ruccatī”ti.",
  "tika-s0202t1:34_11": "Sikkhaṁ paṭikkhipitvā yathāsamādinnasikkhaṁ pahāya.",
  "tika-s0202t1:35_0": "125.Tvaṁnevayācakoti ahaṁ bhante bhagavati brahmacariyaṁ carissāmītiādinā.",
  "tika-s0202t1:35_1": "Na yācitakoti tvaṁ mālukyaputta mayi brahmacariyaṁ carātiādinā.",
  "tika-s0202t1:36_0": "126.Parasenāya ṭhitena purisena.",
  "tika-s0202t1:36_1": "Bahalalepanenāti bahalavilepanena.",
  "tika-s0202t1:36_2": "Mahāsupiyādi sabbo muduhidako veṇuviseso saṇho.",
  "tika-s0202t1:36_3": "Maruvāti makaci.",
  "tika-s0202t1:36_4": "Khīrapaṇṇinoti khīrapaṇṇiyā,",
  "tika-s0202t1:36_5": "yassā chindanamatte paṇṇe khīraṁ paggharati.",
  "tika-s0202t1:36_6": "Gacchanti gacchato jātaṁ sayaṁjātagumbato gahitanti adhippāyo.",
  "tika-s0202t1:36_7": "Sithilahanu nāma dattā kaṇṇo pataṅgo.",
  "tika-s0202t1:36_8": "Etāya diṭṭhiyā sati na hotīti “sassato loko”ti etāya diṭṭhiyā sati maggabrahmacariyavāso na hoti,",
  "tika-s0202t1:36_9": "taṁ pahāya eva pattabbato.",
  "tika-s0202t1:37_0": "127.Attheva jātītiādinā etā diṭṭhiyo paccekampi saṁsāraparibrūhanā kaṭasivaḍḍhanā nibbānavibandhanāti dasseti.",
  "tika-s0202t1:38_0": "128.Tasmātihāti idaṁ aṭṭhāne uddhaṭaṁ,",
  "tika-s0202t1:38_1": "ṭhāneyeva pana “vuttapaṭipakkhanayena veditabba”nti imassa parato katvā saṁvaṇṇetabbaṁ.",
  "tika-s0202t1:38_2": "Attano phalena araṇīyato anugantabbato kāraṇampi “attho”ti vuccatīti āha “kāraṇanissita”nti.",
  "tika-s0202t1:38_3": "Tenāha “brahmacariyassa ādimattampī”ti.",
  "tika-s0202t1:38_4": "Pubbapadaṭṭhānanti paṭhamārambho.",
  "tika-s0202t1:38_5": "Sesaṁ suviññeyyameva.",
  "tika-s0202t1:39_0": "Cūḷamālukyasuttavaṇṇanāya līnatthappakāsanā samattā.",
  "tika-s0202t1:40_0": "4. Mahāmālukyasuttavaṇṇanā",
  "tika-s0202t1:41_0": "129.",
  "tika-s0202t1:41_1": "Oraṁ vuccati kāmadhātu,",
  "tika-s0202t1:41_2": "tattha pavattiyā saṁvattanato oraṁ bhajantīti orambhāgiyāni,",
  "tika-s0202t1:41_3": "heṭṭhimamaggavajjhatāya orambhāge heṭṭhākoṭṭhāse bhajantīti orambhāgiyāni ka-kārassa ya-kāraṁ katvā.",
  "tika-s0202t1:41_4": "Tenāha “heṭṭhākoṭṭhāsikānī”tiādi.",
  "tika-s0202t1:41_5": "Kammunā hi vaṭṭena ca dukkhaṁ saṁyojentīti saṁyojanāni,",
  "tika-s0202t1:41_6": "orambhāgiyasaññitāni saṁyojanāni yassa appahīnāni,",
  "tika-s0202t1:41_7": "tasseva vaṭṭadukkhaṁ.",
  "tika-s0202t1:41_8": "Yassa pana tāni pahīnāni,",
  "tika-s0202t1:41_9": "tassa taṁ natthīti.",
  "tika-s0202t1:41_10": "Appahīnatāya anusetīti ariyamaggena asamucchinnatāya kāraṇalābhe sati uppajjati,",
  "tika-s0202t1:41_11": "appahīnabhāvena anuseti.",
  "tika-s0202t1:41_12": "Anusayamāno saṁyojanaṁ nāma hotīti anusayattaṁ pharitvā pavattamāno pāpadhammo yathāvuttenatthena saṁyojanaṁ nāma hoti.",
  "tika-s0202t1:41_13": "Etena yadi pana anusayato saṁyojanaṁ pavattaṁ,",
  "tika-s0202t1:41_14": "tathāpi ye te kāmarāgādayo “anusayā”ti vuccanti,",
  "tika-s0202t1:41_15": "teyeva bandhanaṭṭhena saṁyojanānīti dasseti.",
  "tika-s0202t1:42_0": "Evaṁ santepīti yadeva orambhāgiyasaṁyojanaṁ bhagavatā pucchitaṁ,",
  "tika-s0202t1:42_1": "tadeva therenapi vissajjitaṁ,",
  "tika-s0202t1:42_2": "tathāpi ayaṁ laddhi sannissayā.",
  "tika-s0202t1:42_3": "Tattha dosāropanāti dassetuṁ “tassa vāde”tiādi vuttaṁ.",
  "tika-s0202t1:42_4": "Samudācārakkhaṇeyevāti pavattikkhaṇe eva.",
  "tika-s0202t1:42_5": "Na hi sabbe vattamānā kilesā saṁyojanatthaṁ pharantīti adhippāyo.",
  "tika-s0202t1:42_6": "Tenāti tena kāraṇena,",
  "tika-s0202t1:42_7": "tathāladdhikattāti attho.",
  "tika-s0202t1:42_8": "Cintesi “dhammaṁ desessāmī”ti yojanā.",
  "tika-s0202t1:42_9": "Attano dhammatāyevāti ajjhattāsayeneva.",
  "tika-s0202t1:42_10": "Visaṁvāditāti satthu cittassa anārādhanena vivecitā.",
  "tika-s0202t1:42_11": "Evamakāsi evaṁ dhammaṁ desāpesi.",
  "tika-s0202t1:43_0": "130.Sakkāyadiṭṭhipariyuṭṭhitenāti pariyuṭṭhānasamatthasakkāyadiṭṭhikena.",
  "tika-s0202t1:43_1": "Tathābhūtañca cittaṁ tāya diṭṭhiyā vigayhitaṁ ajjhotthaṭañca nāma hotīti āha “gahitena abhibhūtenā”ti.",
  "tika-s0202t1:43_2": "Diṭṭhinissaraṇaṁ nāma dassanamaggo tena samucchinditabbato,",
  "tika-s0202t1:43_3": "so pana nibbānaṁ āgamma taṁ samucchindati,",
  "tika-s0202t1:43_4": "tasmā vuttaṁ “diṭṭhinissaraṇaṁ nibbāna”nti.",
  "tika-s0202t1:43_5": "Avinoditā anīhaṭāti padadvayenapi samucchedavasena appahīnattaṁyeva vadati.",
  "tika-s0202t1:43_6": "Aññaṁ saṁyojanaṁ añño anusayoti vadanti,",
  "tika-s0202t1:43_7": "sahabhāvo nāma aññena hoti.",
  "tika-s0202t1:43_8": "Na hi tadeva tena sahāti vuccatīti tesaṁ adhippāyo.",
  "tika-s0202t1:43_9": "Aññenāti atthato aññena.",
  "tika-s0202t1:43_10": "Avatthāmattato yadipi avayavavinimutto samudāyo natthi,",
  "tika-s0202t1:43_11": "avayavo pana samudāyo na hotīti so samudāyato añño evāti sakkā vattunti yathāvuttassa parihārassa appāṭihīrakataṁ",
  "tika-s0202t1:43_12": "āsaṅkitvā pakkhantaraṁ āsallitaṁ “athāpi siyā”tiādinā.",
  "tika-s0202t1:43_13": "Pakkhantarehi parihārā hontīti yathāvuttañāyenapi añño puriso athāpi siyā,",
  "tika-s0202t1:43_14": "ayaṁ panettha añño dosoti āha “yadi tadevā”tiādi.",
  "tika-s0202t1:43_15": "Athāpi siyā tuyhaṁ yadi parivitakko īdiso yadi tadeva saṁyojanantiādi.",
  "tika-s0202t1:43_16": "Imamatthaṁ sandhāyāti paramatthato so eva kileso saṁyojanamanusayo ca,",
  "tika-s0202t1:43_17": "bandhanatthaappahīnatthānaṁ pana attheva bhedoti imamatthaṁ sandhāya.",
  "tika-s0202t1:44_0": "132.Tacacchedo viya samāpatti kilesānaṁ samāpattivikkhambhanassa sāracchedassa anusayassa dūrabhāvato.",
  "tika-s0202t1:44_1": "Pheggucchedo viya vipassanā tassa āsannabhāvato.",
  "tika-s0202t1:44_2": "Evarūpā puggalāti abhāvitasaddhādibalatāya dubbalanāmakāyā puggalā,",
  "tika-s0202t1:44_3": "yesaṁ sakkāyanirodhāya…pe…",
  "tika-s0202t1:44_4": "nādhimuccati.",
  "tika-s0202t1:44_5": "Evaṁ daṭṭhabbāti yathā so dubbalako puriso,",
  "tika-s0202t1:44_6": "evaṁ daṭṭhabbo so puriso gaṅgāpāraṁ viya sakkāyapāraṁ gantuṁ asamatthattā.",
  "tika-s0202t1:44_7": "Vuttavipariyāyena sukkapakkhassa attho veditabbo.",
  "tika-s0202t1:45_0": "133.Upadhivivekenāti iminā upadhivivekāti karaṇe nissakkananti dasseti,",
  "tika-s0202t1:45_1": "upadhivivekāti vā hetumhi nissakkavacanassa upadhivivekenāti hetumhi karaṇavacanena pañcakāmaguṇaviveko kathito.",
  "tika-s0202t1:45_2": "Kāmaguṇāpi hi upadhīyati ettha dukkhanti upadhīti vuccantīti.",
  "tika-s0202t1:45_3": "Thinamiddhapaccayā kāyavijambhitādibhedaṁ kāyālasiyaṁ.",
  "tika-s0202t1:45_4": "Tatthāti antosamāpattiyaṁ samāpattiabbhantare jātaṁ.",
  "tika-s0202t1:45_5": "Taṁ pana samāpattipariyāpannampi apariyāpannampīti tadubhayaṁ dassetuṁ “antosamāpattikkhaṇeyevā”tiādi vuttaṁ.",
  "tika-s0202t1:45_6": "Rūpādayo dhammeti rūpavedanādike pañcakkhandhadhamme.",
  "tika-s0202t1:45_7": "Na niccatoti iminā niccapaṭikkhepato tesaṁ aniccatamāha.",
  "tika-s0202t1:45_8": "Tato eva udayavayantato vipariṇāmato tāvakālikato ca te aniccāti jotitaṁ hoti.",
  "tika-s0202t1:45_9": "Yañhi niccaṁ na hoti,",
  "tika-s0202t1:45_10": "taṁ udayabbayaparicchinnaṁ jarāya maraṇena cāti dvedhā vipariṇataṁ ittarakhaṇameva ca hoti.",
  "tika-s0202t1:45_11": "Na sukhatoti iminā sukhapaṭikkhepato tesaṁ dukkhatamāha,",
  "tika-s0202t1:45_12": "ato eva abhiṇhaṁ paṭipīḷanato dukkhavatthuto ca te dukkhāti jotitaṁ hoti.",
  "tika-s0202t1:45_13": "Udayabbayavantatāya hi te abhiṇhaṁ paṭipīḷanato nirantaradukkhatāya dukkhasseva ca adhiṭṭhānabhūtāti.",
  "tika-s0202t1:45_14": "Paccayayāpanīyatāya rogamūlatāya ca rogato.",
  "tika-s0202t1:45_15": "Dukkhatāsūlayogitāya kilesāsucipaggharaṇato uppādajarābhaṅgehi uddhumātapakkabhijjanato ca gaṇḍato.",
  "tika-s0202t1:45_16": "Pīḷājananato antotudanato dunnīharaṇato ca avaddhiāvahato aghavatthuto ca aserībhāvato ābādhapadaṭṭhānatāya ca ābādhato.",
  "tika-s0202t1:45_17": "Avasavattanato avidheyyatāya parato.",
  "tika-s0202t1:45_18": "Byādhijarāmaraṇehi palujjanīyatāya palokato.",
  "tika-s0202t1:45_19": "Sāmīnivāsīkārakavedakaadhiṭṭhāyakavirahato suññato.",
  "tika-s0202t1:45_20": "Attapaṭikkhepaṭṭhena anattato,",
  "tika-s0202t1:45_21": "rūpādidhammāpi na ettha attā hontīti anattā,",
  "tika-s0202t1:45_22": "evaṁ ayampi na attā hotīti anattā.",
  "tika-s0202t1:45_23": "Tena abyāpārato nirīhato tucchato anattāti dīpitaṁ hoti.",
  "tika-s0202t1:45_24": "Lakkhaṇattayameva avabodhatthaṁ ekādasahi padehi vibhajitvā gahitanti dassetuṁ “tatthā”tiādi vuttaṁ.",
  "tika-s0202t1:46_0": "Antosamāpattiyanti samāpattīnaṁ sahajātatāya samāpattīnaṁ abbhantare.",
  "tika-s0202t1:46_1": "Cittaṁ paṭisaṁharatīti tappaṭibaddhachandarāgādiupakkilesavikkhambhanena vipassanācittaṁ paṭisaṁharati.",
  "tika-s0202t1:46_2": "Tenāha “mocetī”ti.",
  "tika-s0202t1:46_3": "Savanavasenāti “sabbasaṅkhārasamatho”tiādinā savanavasena.",
  "tika-s0202t1:46_4": "Thutivasenāti tatheva thomanāvasena guṇato saṁkittanavasena.",
  "tika-s0202t1:46_5": "Pariyattivasenāti tassa dhammassa pariyāpuṇanavasena.",
  "tika-s0202t1:46_6": "Paññattivasenāti tadatthassa paññāpanavasena.",
  "tika-s0202t1:46_7": "Ārammaṇakaraṇavaseneva upasaṁharati maggacittaṁ.",
  "tika-s0202t1:46_8": "Etaṁ santantiādi pana avadhāraṇanivattitatthadassanaṁ.",
  "tika-s0202t1:46_9": "Yathā vipassanā “etaṁ santaṁ etaṁ paṇīta”ntiādinā asaṅkhatāya dhātuyā cittaṁ upasaṁharati,",
  "tika-s0202t1:46_10": "evaṁ maggo nibbānaṁ sacchikiriyābhisamayavasena abhisamento tattha labbhamāne sabbe visese asammohato paṭivijānanto tattha cittaṁ upasaṁharati.",
  "tika-s0202t1:46_11": "Tenāha “iminā pana ākārenā”tiādi.",
  "tika-s0202t1:46_12": "So tattha ṭhitoti so adandhavipassano yogī tattha tāya aniccādilakkhaṇattayārammaṇāya vipassanāya ṭhito.",
  "tika-s0202t1:46_13": "Sabbasoti tassa maggassa adhigamāya nibbattitasamathavipassanāsu.",
  "tika-s0202t1:46_14": "Asakkonto anāgāmī hotīti heṭṭhimamaggavahāsu eva samathavipassanāsu chandarāgaṁ pahāya aggamaggavahāsu",
  "tika-s0202t1:46_15": "tāsu nikantiṁ pariyādātuṁ asakkonto anāgāmitāyameva saṇṭhāti.",
  "tika-s0202t1:47_0": "Samatikkantattāti samathavasena vipassanāvasena cāti sabbathāpi rūpassa atikkantattā.",
  "tika-s0202t1:47_1": "Tenāha “ayañhī”tiādi.",
  "tika-s0202t1:47_2": "Anenāti yoginā.",
  "tika-s0202t1:47_3": "Taṁ atikkammāti idaṁ yo vā paṭhamaṁ pañcavokārabhavapariyāpanne dhamme sammadeva sammasitvā te vivajjetvā",
  "tika-s0202t1:47_4": "tato arūpasamāpattiṁ samāpajjitvā arūpadhamme sammasati,",
  "tika-s0202t1:47_5": "taṁ sandhāya vuttaṁ.",
  "tika-s0202t1:47_6": "Tenāha “idāni arūpaṁ sammasatī”ti.",
  "tika-s0202t1:48_0": "Samathavasenagacchatoti samathappadhānaṁ pubbabhāgapaṭipadaṁ anuyuñjantassa.",
  "tika-s0202t1:48_1": "Cittekaggatā dhuraṁ hotīti tassa vipassanābhāvanāya tathā pubbe pavattattā vuṭṭhānagāminivipassanā samādhippadhānā hoti,",
  "tika-s0202t1:48_2": "maggepi cittekaggatā dhuraṁ hoti,",
  "tika-s0202t1:48_3": "samādhindriyaṁ pubbaṅgamaṁ balavaṁ hoti.",
  "tika-s0202t1:48_4": "So cetovimutto nāmāti so ariyo cetovimutto nāma hoti.",
  "tika-s0202t1:48_5": "Vipassanāvasena gacchatoti “samathavasena gacchato”ti ettha vuttanayānusārena attho veditabbo.",
  "tika-s0202t1:48_6": "Ayañca puggalavibhāgo suttantanayena idhābhihito pariyāyo nāma,",
  "tika-s0202t1:48_7": "abhidhammanayena parato kīṭāgirisuttavaṇṇanāyaṁ dassayissāma.",
  "tika-s0202t1:48_8": "Ayaṁ sabhāvadhammoyevāti pubbabhāgapaṭipadā samathappadhānā ce samādhi dhuraṁ,",
  "tika-s0202t1:48_9": "vipassanāpadhānā ce paññā dhuranti ayaṁ dhammasabhāvoyeva,",
  "tika-s0202t1:48_10": "ettha kiñci na āsaṅkitabbaṁ.",
  "tika-s0202t1:49_0": "Indriyaparopariyattaṁ indriyavemattatā.",
  "tika-s0202t1:49_1": "Tenāha “indriyanānattaṁ vadāmī”ti.",
  "tika-s0202t1:49_2": "Indriyanānattatā kāraṇanti idaṁ dasseti –",
  "tika-s0202t1:49_3": "aniccādivasena vipassanābhiniveso viya samathavasena vipassanāvasena ca yaṁ pubbabhāgagamanaṁ,",
  "tika-s0202t1:49_4": "taṁ appamāṇaṁ taṁ vuṭṭhānagāminivipassanaṁ,",
  "tika-s0202t1:49_5": "yassa samādhi dhuraṁ pubbaṅgamaṁ balavaṁ hoti,",
  "tika-s0202t1:49_6": "so ariyo cetovimutti nāma hoti.",
  "tika-s0202t1:49_7": "Yassa paññā dhuraṁ pubbaṅgamaṁ balavaṁ hoti so ariyo paññāvimutto nāma hoti.",
  "tika-s0202t1:49_8": "Idāni tamatthaṁ buddhivisiṭṭhena nidassanena dassento “dve aggasāvakā”tiādimāha,",
  "tika-s0202t1:49_9": "taṁ suviññeyyameva.",
  "tika-s0202t1:50_0": "Mahāmālukyasuttavaṇṇanāya līnatthappakāsanā samattā.",
  "tika-s0202t1:51_0": "5. Bhaddālisuttavaṇṇanā",
  "tika-s0202t1:52_0": "134.",
  "tika-s0202t1:52_1": "Asiyatīti asanaṁ,",
  "tika-s0202t1:52_2": "bhuñjanaṁ bhojanaṁ,",
  "tika-s0202t1:52_3": "asanassa bhojanaṁ asanabhojanaṁ,",
  "tika-s0202t1:52_4": "āhāraparibhogo,",
  "tika-s0202t1:52_5": "ekasmiṁ kāle asanabhojanaṁ ekāsanabhojanaṁ.",
  "tika-s0202t1:52_6": "So pana kālo sabbabuddhānaṁ sabbapaccekabuddhānaṁ āciṇṇasamāciṇṇavasena pubbaṇho eva idhādhippetoti āha “ekasmiṁ purebhatte asanabhojana”nti.",
  "tika-s0202t1:52_7": "Vippaṭisārakukkuccanti “ayuttaṁ vata mayā kataṁ,",
  "tika-s0202t1:52_8": "yo attano sarīrapakatiṁ ajānanto ekāsanabhojanaṁ bhuñji,",
  "tika-s0202t1:52_9": "yena me idaṁ sarīraṁ kisaṁ jātaṁ brahmacariyānuggaho nāhosī”ti evaṁ vippaṭisārakukkuccaṁ bhaveyya.",
  "tika-s0202t1:52_10": "Etaṁ sandhāya satthā āha,",
  "tika-s0202t1:52_11": "na bhaddālimeva tādisaṁ kiriyaṁ anujānanto.",
  "tika-s0202t1:52_12": "Itarathāti yadi ekaṁyeva bhattaṁ dvidhā katvā tato ekassa bhāgassa bhuñjanaṁ ekadesabhuñjanaṁ adhippetaṁ.",
  "tika-s0202t1:52_13": "Ko sakkotīti ko evaṁ yāpetuṁ sakkoti.",
  "tika-s0202t1:52_14": "Atītajātiparicayopi nāma imesaṁ sattānaṁyeva anubandhatīti āha “atīte”tiādi.",
  "tika-s0202t1:52_15": "Viravantassevāti anādare sāmivacanaṁ.",
  "tika-s0202t1:52_16": "Taṁ madditvāti “ayaṁ sikkhā sabbesampi buddhānaṁ sāsane āciṇṇaṁ,",
  "tika-s0202t1:52_17": "ayañca bhikkhu imaṁ sikkhatevā”ti vatvā taṁ bhaddāliṁ tassa vā anussāhapavedanaṁ abhibhavitvā.",
  "tika-s0202t1:52_18": "Bhikkhācāragamanatthaṁ na vitakkamāḷakaṁ agamāsi,",
  "tika-s0202t1:52_19": "vihāracārikaṁ caranto tassa vasanaṭṭhānaṁ bhagavā gacchati.",
  "tika-s0202t1:53_0": "135.",
  "tika-s0202t1:53_1": "Dūsayanti garahanti etenāti doso, aparādho,",
  "tika-s0202t1:53_2": "so eva kucchitabhāvena dosako.",
  "tika-s0202t1:53_3": "Garahāya pavattiṭṭhānato okāso. Tenāha –",
  "tika-s0202t1:53_4": "“etaṁ okāsaṁ etaṁ aparādha”nti.",
  "tika-s0202t1:53_5": "Dukkarataranti patikāravasena atisayena dukkaraṁ.",
  "tika-s0202t1:53_6": "Aparādho hi na khamāpentaṁ yathāpaccayaṁ vitthārito hutvā duppatikāro hoti.",
  "tika-s0202t1:53_7": "Tenāha “vassañhī”tiādi.",
  "tika-s0202t1:54_0": "Alaggitvāti imampi nāma apanītaṁ akāsīti evaṁ avinetvā,",
  "tika-s0202t1:54_1": "taṁ taṁ tassa hitapaṭipattiṁ nivāraṇaṁ katvāti attho.",
  "tika-s0202t1:54_2": "Ñāyapaṭipattiṁ aticca eti pavattatīti accayo, aparādho,",
  "tika-s0202t1:54_3": "purisena madditvā pavattito aparādho atthato purisaṁ aticca abhibhavitvā pavatto nāma hoti.",
  "tika-s0202t1:54_4": "Tenāha “accayo maṁ, bhante,",
  "tika-s0202t1:54_5": "accagamā”ti.",
  "tika-s0202t1:54_6": "Avasesapaccayānaṁ samāgame eti phalaṁ etasmā uppajjati pavattati cāti samayo,",
  "tika-s0202t1:54_7": "hetu yathā “samudāyo”ti āha “ekaṁ kāraṇa”nti.",
  "tika-s0202t1:54_8": "Yaṁ panettha bhaddālittherassa aparipūrakāritāya bhikkhuādīnaṁ jānanaṁ,",
  "tika-s0202t1:54_9": "tampi kāraṇaṁ katvā “ahaṁ kho, bhante,",
  "tika-s0202t1:54_10": "na ussahāmī”tiādinā vattabbanti dasseti.",
  "tika-s0202t1:55_0": "136.Ekacittakkhaṇikāti paṭhamamaggacittakkhaṇena ekacittakkhaṇikā.",
  "tika-s0202t1:55_1": "Evaṁ āṇāpetuṁ na yuttanti saṅkamatthāya āṇāpetuṁ na yuttaṁ payojanābhāvato.",
  "tika-s0202t1:55_2": "Anāciṇṇañcetaṁ buddhānaṁ,",
  "tika-s0202t1:55_3": "yadidaṁ padasā akkamanaṁ.",
  "tika-s0202t1:55_4": "Tathā hi –",
  "tika-s0202t1:56_0": "“Akkamitvāna maṁ buddho, saha sissehi gacchatu;",
  "tika-s0202t1:57_0": "Mā naṁ kalalaṁ akkamittha, hitāya me bhavissatī”ti. ;",
  "tika-s0202t1:58_0": "Sumedhapaṇḍitena paccāsīsitaṁ na kataṁ. Yathāha –",
  "tika-s0202t1:59_0": "“Dīpaṅkaro lokavidū, āhutīnaṁ paṭiggaho;",
  "tika-s0202t1:60_0": "Ussīsake maṁ ṭhatvāna, idaṁ vacanamabravī”ti. ;",
  "tika-s0202t1:61_0": "Bhagavatā āṇatte sati tesampi evaṁ kātuṁ na yuttanti etthāpi eseva nayo.",
  "tika-s0202t1:61_1": "Etesaṁ paṭibāhituṁ yuttanti idaṁ aṭṭhānaparikappanavaseneva vuttaṁ.",
  "tika-s0202t1:61_2": "Na hi buddhānaṁ kātuṁ āraddhaṁ nāma kiccaṁ kehici paṭibāhituṁ yuttaṁ nāma atthi paṭibāhituṁyeva akaraṇato.",
  "tika-s0202t1:61_3": "Sammattaniyāmassa anokkantattā vuttaṁ “bāhirako”ti.",
  "tika-s0202t1:62_0": "137.Na kammaṭṭhānaṁ allīyatīti cittaṁ kammaṭṭhānaṁ na otarati.",
  "tika-s0202t1:63_0": "140.Punappunaṁ kārentīti daṇḍakammapaṇāmanādikāraṇaṁ punappunaṁ kārenti.",
  "tika-s0202t1:63_1": "Sammāvattamhi na vattatīti tassā tassā āpattiyā vuṭṭhānatthaṁ bhagavatā paññattasammāvattamhi na vattati.",
  "tika-s0202t1:63_2": "Anulomavatte na vattatīti yena yena vattena saṅgho anulomiko hoti,",
  "tika-s0202t1:63_3": "tasmiṁ tasmiṁ anulomavatte na vattati vilomameva gaṇhāti,",
  "tika-s0202t1:63_4": "paṭilomena hoti.",
  "tika-s0202t1:63_5": "Nitthāraṇakavattamhīti yena vattena saṅgho anulomiko hoti,",
  "tika-s0202t1:63_6": "sāpattikabhāvato nitthiṇṇo hoti,",
  "tika-s0202t1:63_7": "tamhi nitthāraṇavattasmiṁ na vattati.",
  "tika-s0202t1:63_8": "Tenāha “āpattī”tiādi.",
  "tika-s0202t1:63_9": "Dubbacakaraṇeti dubbacassa bhikkhuno karaṇe.",
  "tika-s0202t1:64_0": "144.Yāpetīti vattati,",
  "tika-s0202t1:64_1": "sāsane tiṭṭhatīti attho.",
  "tika-s0202t1:64_2": "Abhiññāpattāti “asuko asuko ca thero sīlavā kalyāṇadhammo bahussuto”tiādinā abhiññātabhāvaṁ pattā adhigataabhiññātā.",
  "tika-s0202t1:65_0": "145.Sattesu hāyamānesūti kilesabahulatāya paṭipajjanakasattesu parihāyantesu paṭipathesu jāyamānesu.",
  "tika-s0202t1:65_1": "Antaradhāyati nāma tadādhāratāya.",
  "tika-s0202t1:65_2": "Diṭṭhadhammikā parūpavādādayo.",
  "tika-s0202t1:65_3": "Samparāyikā apāyadukkhavisesā.",
  "tika-s0202t1:65_4": "Āsavanti tena tena paccayena pavattantīti āsavā.",
  "tika-s0202t1:65_5": "Nesanti parūpavādādiāsavānaṁ.",
  "tika-s0202t1:65_6": "Teti vītikkamadhammā.",
  "tika-s0202t1:66_0": "Akālaṁ dassetvāti sikkhāpadapaññattiyā akālaṁ dassetvā.",
  "tika-s0202t1:66_1": "Uppattinti āsavaṭṭhāniyānaṁ dhammānamuppattiṁ.",
  "tika-s0202t1:66_2": "Sikkhāpadapaññattiyā kālaṁ,",
  "tika-s0202t1:66_3": "tāvasenāsanāni pahonti,",
  "tika-s0202t1:66_4": "tena āvāsamacchariyādihetunā sāsane ekacce āsavaṭṭhāniyā dhammā na uppajjanti.",
  "tika-s0202t1:66_5": "Iminā nayenāti iminā pana hetunā padasodhammasikkhāpadānaṁ saṅgaho daṭṭhabbo.",
  "tika-s0202t1:67_0": "Yasanti kittisaddaṁ parivārañca.",
  "tika-s0202t1:67_1": "Sāgatattherassa nāgadamanakittiyasādivasena surāpānasaṅkhāto āsavaṭṭhāniyo dhammo uppajji.",
  "tika-s0202t1:68_0": "Rasena rasaṁ saṁsandetvāti upādinnakaphassarasena anupādinnakaphassarasaṁ saṁsandetvā.",
  "tika-s0202t1:69_0": "146. Na kho, bhaddāli,",
  "tika-s0202t1:69_1": "eseva hetu,",
  "tika-s0202t1:69_2": "atha kho aññampi atthīti dassento bhagavā “apicā”tiādimāha.",
  "tika-s0202t1:69_3": "Tena dhammassa sakkaccasavane theraṁ niyojeti.",
  "tika-s0202t1:70_0": "147.Visevanācāranti adantakiriyaṁ.",
  "tika-s0202t1:70_1": "Parinibbāyatīti vūpasammati.",
  "tika-s0202t1:70_2": "Tattha adantakiriyaṁ pahāya danto hoti.",
  "tika-s0202t1:70_3": "Yugassāti rathadhurassa.",
  "tika-s0202t1:71_0": "Anukkameti anurūpaparigame.",
  "tika-s0202t1:71_1": "Tadavatthānurūpaṁ pādānaṁ ukkhipane nikkhipane ca.",
  "tika-s0202t1:71_2": "Tenāha “cattāro pāde”tiādi.",
  "tika-s0202t1:71_3": "Rajjubandhanavidhānenāti pādato bhūmiyā mocanavidhānena.",
  "tika-s0202t1:71_4": "Evaṁ karaṇatthanti yathā asse nisinnasseva bhūmiṁ gahetuṁ sakkā,",
  "tika-s0202t1:71_5": "evaṁ cattāro pāde tathā katvā attano niccalabhāvakaraṇatthaṁ.",
  "tika-s0202t1:71_6": "Maṇḍaleti maṇḍaladhāvikāyaṁ.",
  "tika-s0202t1:71_7": "Pathavīkamaneti pathaviṁ phuṭṭhamattena gamane.",
  "tika-s0202t1:71_8": "Tenāha “aggaggakhurehī”ti.",
  "tika-s0202t1:71_9": "Okkantakaraṇasminti okkantetvā parasenāsammaddana okkantakaraṇe.",
  "tika-s0202t1:71_10": "Ekasmiṁ ṭhāneti catūsu pādesu yattha katthaci ekasmiṁ ṭhāne gamanaṁ codentīti attho,",
  "tika-s0202t1:71_11": "so panettha sīghataro adhippeto.",
  "tika-s0202t1:71_12": "Davatteti mariyādākopanehi nānappayojane,",
  "tika-s0202t1:71_13": "parasenāya pavattamahānādapaharaṇehi attho.",
  "tika-s0202t1:71_14": "Tenāha “yuddhakālasmi”ntiādi.",
  "tika-s0202t1:72_0": "Raññā jānitabbaguṇeti yathā rājā assassa guṇe jānāti,",
  "tika-s0202t1:72_1": "evaṁ tena jānitabbaguṇakāraṇaṁ kāreti.",
  "tika-s0202t1:72_2": "Assarājavaṁseti dussahaṁ dukkhaṁ patvāpi yathā ayaṁ rājavaṁsānurūpakiriyaṁ na jahissati,",
  "tika-s0202t1:72_3": "evaṁ sikkhāpane.",
  "tika-s0202t1:72_4": "Sikkhāpanameva hi sandhāya sabbattha “kāraṇaṁ kāretī”ti vuttaṁ tassa karaṇakārāpanapariyāyattā.",
  "tika-s0202t1:73_0": "Yathāuttamajavo hotīti javadassanaṭṭhāne yathā hayo uttamajavaṁ na hāpesi,",
  "tika-s0202t1:73_1": "evaṁ sikkhāpeti.",
  "tika-s0202t1:73_2": "Uttamahayabhāve,",
  "tika-s0202t1:73_3": "yathā uttamahayo hotīti kammakaraṇakāle attano uttamasabhāvaṁ aniguhitvā avajjetvā yathā atthasiddhi hoti,",
  "tika-s0202t1:73_4": "evaṁ paramajavena sikkhāpeti.",
  "tika-s0202t1:73_5": "Yathā kiriyā vinā dabbampi vinā kiriyaṁ na bhavati,",
  "tika-s0202t1:73_6": "evaṁ daṭṭhabbanti dassetuṁ “tattha pakatiyā”tiādi vuttaṁ.",
  "tika-s0202t1:74_0": "Tatrāti tasmiṁ pakatiyā uttamahayasseva uttamahayakāraṇārahattā uttamajavapaṭipajjane.",
  "tika-s0202t1:74_1": "Māsakhādakaghoṭakānanti māsaṁ khāditvā yathā tathā viguṇakhaluṅgakānaṁ.",
  "tika-s0202t1:74_2": "Valañjakadaṇḍanti raññā gahetabbasuvaṇṇadaṇḍaṁ.",
  "tika-s0202t1:74_3": "Dhātupatthaddhoti attanāva samuppāditadhātuyā upatthambhito hutvā.",
  "tika-s0202t1:75_0": "Uttame sākhalyeti paramasakhilabhāve sakhilavācāya eva dametabbatāya. Tenāha “muduvācāya hī”tiādi.",
  "tika-s0202t1:76_0": "Arahattaphalasammādiṭṭhiyāti phalasamāpattikāle pavattasammāñāṇaṁ.",
  "tika-s0202t1:76_1": "Sammāñāṇaṁ pubbe vuttasammādiṭṭhiyevāti pana idaṁ phalasammādiṭṭhibhāvasāmaññena vuttaṁ.",
  "tika-s0202t1:76_2": "Keci pana “paccavekkhaṇañāṇa”nti vadanti,",
  "tika-s0202t1:76_3": "taṁ na yujjati “asekkhenā”ti visesitattā.",
  "tika-s0202t1:76_4": "Tampi asekkhañāṇanti ce?",
  "tika-s0202t1:76_5": "Evampi nippariyāya sekkhaggahaṇe pariyāyasekkhaggahaṇaṁ na yuttameva,",
  "tika-s0202t1:76_6": "kiccabhedena vā vuttanti daṭṭhabbaṁ.",
  "tika-s0202t1:76_7": "Ekā eva hi sā paññā nibbānassa paccakkhakiriyāya sammādassanakiccaṁ upādāya “sammādiṭṭhī”ti vuttā,",
  "tika-s0202t1:76_8": "sammājānanakiccaṁ upādāya “sammāñāṇa”nti.",
  "tika-s0202t1:76_9": "Aññātāvindriyavasena vā sammādiṭṭhi,",
  "tika-s0202t1:76_10": "paññindriyavasena sammāñāṇanti evamettha attho daṭṭhabbo.",
  "tika-s0202t1:76_11": "Maggaphalāvahāya desanāya saṅkhepatova āgatattā vuttaṁ “ugghaṭitaññupuggalassa vasenā”ti.",
  "tika-s0202t1:77_0": "Bhaddālisuttavaṇṇanāya līnatthappakāsanā samattā.",
  "tika-s0202t1:78_0": "6. Laṭukikopamasuttavaṇṇanā",
  "tika-s0202t1:79_0": "148.Mahāudāyittheroti kāḷudāyilāḷudāyittherehi añño mahādehatāya mahāudāyīti sāsane paññāto thero.",
  "tika-s0202t1:79_1": "Apahari apaharati apaharissatīti apahattā.",
  "tika-s0202t1:79_2": "Tekāliko hi ayaṁ saddo.",
  "tika-s0202t1:79_3": "Upahattāti etthāpi eseva nayo.",
  "tika-s0202t1:79_4": "Apahārakoti apanetā.",
  "tika-s0202t1:79_5": "Upahārakoti upanetā.",
  "tika-s0202t1:80_0": "149.Yanti bhummatthe paccattavacanaṁ,",
  "tika-s0202t1:80_1": "tena ca anantaraniddiṭṭhasamayo paccāmaṭṭhoti āha “yasmiṁ samaye”ti.",
  "tika-s0202t1:80_2": "Na bhagavantaṁ paṭiccāti na bhagavantaṁ ārammaṇaṁ katvā.",
  "tika-s0202t1:81_0": "Kammanipphannatthanti attanā āyāciyamānakammasiddhiatthaṁ.",
  "tika-s0202t1:81_1": "Bhavatīti bhū,",
  "tika-s0202t1:81_2": "na bhūti abhū,",
  "tika-s0202t1:81_3": "bhayavasena pana sā itthī “abhu”nti āha.",
  "tika-s0202t1:81_4": "Ātu mātūti ettha yathā –",
  "tika-s0202t1:82_0": "“Aṅgā aṅgā sambhavasi, hadayā adhijāyase;",
  "tika-s0202t1:83_0": "Attā eva putta nāmāsi, sa jīva saradosata”nti. –",
  "tika-s0202t1:84_0": "Ādīsu putto “attā”ti vuccati kulavasena santāne pavattanato.",
  "tika-s0202t1:84_1": "Evaṁ pitāpi “puttassa attā”ti vuccati.",
  "tika-s0202t1:84_2": "Yasmā “bhikkhussa attā mātā”ti vatthukāmā bhayavasena “ātu mātū”ti āha.",
  "tika-s0202t1:84_3": "Tenāha “ātūti pitā”tiādi.",
  "tika-s0202t1:85_0": "150.Evamevanti idaṁ garahatthajotananipātapadanti vuttaṁ “garahanto āhā”ti.",
  "tika-s0202t1:85_1": "Tathā hi naṁ vācakasaddeneva dassento “idhekacce moghapurisā”ti āha.",
  "tika-s0202t1:85_2": "Āhaṁsūti tesaṁ tathā vacanassa avicchedena pavattidīpananti āha “vadantī”ti.",
  "tika-s0202t1:85_3": "Kiṁ panimassa appamattakassāti pahātabbavatthuṁ avamaññamānehi vuttaṁ.",
  "tika-s0202t1:85_4": "Tenāha “kiṁ panā”ti.",
  "tika-s0202t1:85_5": "Hetumhi jotetabbe cetaṁ sāmivacanaṁ yathā “anussavassa hetu,",
  "tika-s0202t1:85_6": "ajjhenassa hetū”ti.",
  "tika-s0202t1:85_7": "Tenāha “appamattakassa hetū”ti.",
  "tika-s0202t1:85_8": "Nanu apassantena viya asuṇantena viya bhavitabbanti?",
  "tika-s0202t1:85_9": "Satthārā nāma appamattakesu dosesu apassantena viya ca asuṇantena viya ca bhavitabbanti tesaṁ adhippāyena vivaraṇaṁ.",
  "tika-s0202t1:85_10": "Tesu cāti sikkhākāmesu ca.",
  "tika-s0202t1:85_11": "Appaccayaṁ upaṭṭhāpentīti ānetvā sambandhitabbanti dasseti.",
  "tika-s0202t1:85_12": "Tesanti ye “moghapurisā”ti vuttā puggalā, tesaṁ.",
  "tika-s0202t1:85_13": "Gale baddhaṁ mahākaṭṭhanti gale olambetvā baddhaṁ rukkhadaṇḍamāha.",
  "tika-s0202t1:85_14": "Pūtilatāyāti galociyā.",
  "tika-s0202t1:85_15": "Pārājikavatthu viya duppajahaṁ hotīti chandakappahānavasena taṁ pajahituṁ na sakkoti.",
  "tika-s0202t1:86_0": "151.Anussukkāti tassa pahātabbassa pahāne ussukkarahitā.",
  "tika-s0202t1:86_1": "Apaccāsīsanapakkheti tāya paradattavuttitāya kassaci paccayassa kutoci apaccāsīsakapakkhe ṭhitā hutvā suppajahaṁ hoti,",
  "tika-s0202t1:86_2": "na tassa pahāne bhāriyaṁ atthi.",
  "tika-s0202t1:87_0": "152.Daliddo duggato.",
  "tika-s0202t1:87_1": "Assakoti asāpateyyo.",
  "tika-s0202t1:87_2": "Gehayaṭṭhiyoti gehachadanassa ādhārā,",
  "tika-s0202t1:87_3": "tā ujukaṁ tiriyaṁ ṭhapetabbadaṇḍā.",
  "tika-s0202t1:87_4": "Samantato bhittipādesu ṭhapetabbadaṇḍā maṇḍalā.",
  "tika-s0202t1:87_5": "Kākātidāyinti ito cito kākehi atipātavasena uḍḍetabbaṁ.",
  "tika-s0202t1:87_6": "Tenāha “yattha kiñcidevā”tiādi.",
  "tika-s0202t1:87_7": "Sūrakākāti kākānaṁ uḍḍepanākāramāha.",
  "tika-s0202t1:87_8": "Naparamarūpanti hīnarūpaṁ.",
  "tika-s0202t1:87_9": "Vilīvamañcakoti tālavettakādīhi vītamañcako.",
  "tika-s0202t1:87_10": "Sā panassa santānānaṁ chinnabhinnatāya oluggaviluggatā,",
  "tika-s0202t1:87_11": "tathā sati sā visamarūpā hotīti āha “oṇatā”tiādi.",
  "tika-s0202t1:87_12": "So puggalo lūkhabhojī hotīti āha “dhaññaṁ nāma kudrūsako”ti.",
  "tika-s0202t1:87_13": "Samakālaṁ vapitabbatāya samavāpakaṁ,",
  "tika-s0202t1:87_14": "yathāutu vapitabbabījaṁ.",
  "tika-s0202t1:87_15": "Jāyikāti kucchitā bhariyā,",
  "tika-s0202t1:87_16": "sabbattha garahāyaṁ ka-saddo.",
  "tika-s0202t1:87_17": "So vatāhaṁ pabbajeyyanti sohaṁ kesamassuṁ ohāretvā pabbajeyyaṁ,",
  "tika-s0202t1:87_18": "yohaṁ puriso nāma assaṁ vatāti pabbajjāvasena attano purisaṁ bodheyya.",
  "tika-s0202t1:87_19": "Taṁsabhāve ṭhitassa bodhā na tu dukkarā,",
  "tika-s0202t1:87_20": "sā khaṭopikā.",
  "tika-s0202t1:87_21": "Sā kumbhī.",
  "tika-s0202t1:87_22": "Meṇḍakaseṭṭhino aḍḍhateḷasāni koṭṭhāgārasatāni viya.",
  "tika-s0202t1:88_0": "153.Suvaṇṇanikkhasatānanti anekesaṁ suvaṇṇanikkhasatānaṁ.",
  "tika-s0202t1:88_1": "Cayoti santānehi nicayo avīci niccappabandhanicayo.",
  "tika-s0202t1:88_2": "Tenāha “santānato katasannicayo”ti.",
  "tika-s0202t1:89_0": "154.",
  "tika-s0202t1:89_1": "Heṭṭhā kiñcāpi appajahanakā paṭhamaṁ dassitā,",
  "tika-s0202t1:89_2": "pajahanakā padhānā,",
  "tika-s0202t1:89_3": "tesañca vasenettha puggalacatukkaṁ dassitaṁ.",
  "tika-s0202t1:89_4": "Te tañceva pajahantīti pajahanakā paṭhamaṁ gahitā.",
  "tika-s0202t1:89_5": "Rāsivasenāti “idhudāyi ekacco puggalo”tiādinā catukke āgatavibhāgaṁ anāmasitvā “te te”ti pacuravasena vuttaṁ.",
  "tika-s0202t1:89_6": "Tenāha “na pāṭiyekkaṁ vibhattā”ti.",
  "tika-s0202t1:89_7": "Avibhāgena gahitavatthūsu vibhāgato gahaṇaṁ lokasiddhametanti dassetuṁ “yathā nāmā”tiādi vuttaṁ.",
  "tika-s0202t1:89_8": "Pajahanakapuggalāti “te tañceva pajahantī”ti evaṁ pajahanakapuggalā eva.",
  "tika-s0202t1:90_0": "Upadhianudhāvanakāti upadhīsu anuanudhāvanakā upadhiyo ārabbha pavattanakā.",
  "tika-s0202t1:90_1": "Vitakkāyevāti kāmasaṅkappādivitakkāyeva.",
  "tika-s0202t1:90_2": "Indriyanānattatāti vimuttiparipācakānaṁ indriyānaṁ paropariyattaṁ.",
  "tika-s0202t1:90_3": "Tassa hi vaseneva te cattāro puggalā jātā.",
  "tika-s0202t1:90_4": "Aggamaggatthāya vipassanaṁ ussukkāpetvā yāva na taṁ maggena samugghātenti,",
  "tika-s0202t1:90_5": "tāva nappajahanti nāma.",
  "tika-s0202t1:90_6": "Iti heṭṭhimā tayopi ariyā appahīnassa kilesassa vasena “nappajahantī”ti vuttā,",
  "tika-s0202t1:90_7": "pageva puthujjanā.",
  "tika-s0202t1:90_8": "Vuttanayena pana vipassanaṁ maggena ghaṭentā te cattāro janā aggamaggakkhaṇe pajahanti nāma.",
  "tika-s0202t1:90_9": "Te eva tattha sīghakārino khippaṁ pajahanti nāma,",
  "tika-s0202t1:90_10": "tenāha “tatthā”tiādi.",
  "tika-s0202t1:91_0": "Saṁvegaṁ katvā aggiṁ akkantapuriso viya.",
  "tika-s0202t1:91_1": "Maggenāti anukkamāgatena aggamaggena.",
  "tika-s0202t1:91_2": "Mahāhatthipadopameti mahāhatthipadopamasutte.",
  "tika-s0202t1:91_3": "Tattha hi “tassa dhātārammaṇameva cittaṁ pakkhandati pasīdati santiṭṭhati adhimuccatī”ti ettha atitikkhanātitikkha-nātimandaatimanda-puggalavasena",
  "tika-s0202t1:91_4": "aṭṭhakathāyaṁ tayo vārā uddhaṭā,",
  "tika-s0202t1:91_5": "tattha majjhimavaseneva pañho kathito.",
  "tika-s0202t1:91_6": "Indriyabhāvaneti indriyabhāvanāsutte,",
  "tika-s0202t1:91_7": "tatthāpi majjhimanayeneva pañho kathito.",
  "tika-s0202t1:91_8": "Tenāha “imesū”tiādi.",
  "tika-s0202t1:92_0": "Tanti “upadhī”ti vuttaṁ khandhapañcakaṁ.",
  "tika-s0202t1:92_1": "Dukkhassa mūlanti sabbassapi vaṭṭadukkhassa kāraṇaṁ.",
  "tika-s0202t1:92_2": "Niggahaṇoti nirupādāno.",
  "tika-s0202t1:92_3": "Tenāha “nittaṇho”ti.",
  "tika-s0202t1:93_0": "155.Ye pajahantīti “te tañceva pajahantī”ti evaṁ vuttapuggalā.",
  "tika-s0202t1:93_1": "Te ime nāma ettake kilese pajahantīti ye te puthujjanā lābhino ca pañca kāmaguṇe ettake taṁtaṁjhānādivatthuke",
  "tika-s0202t1:93_2": "ca taṁtaṁmaggavajjhatāya paricchinnattā ettake kilese pajahanti.",
  "tika-s0202t1:93_3": "Ye nappajahantīti ettha vuttanayānusārena attho veditabbo.",
  "tika-s0202t1:93_4": "Asucisukhaṁ kāyāsucisannissitattā.",
  "tika-s0202t1:93_5": "Anariyehīti aparisuddhehi.",
  "tika-s0202t1:93_6": "Paṭilābhato bhāyitabbaṁ kilesadukkhagatikattā.",
  "tika-s0202t1:93_7": "Vipākato bhāyitabbaṁ apāyadukkhagatikattā.",
  "tika-s0202t1:93_8": "Gaṇatopi kilesatopi vivittasukhanti gaṇasaṅgaṇikato ca kilesasaṅgaṇikato ca vivittasukhaṁ.",
  "tika-s0202t1:93_9": "Rāgādivūpasamatthāyāti rāgādivūpasamāvahaṁ sukhaṁ.",
  "tika-s0202t1:93_10": "Na bhāyitabbaṁ sampati āyatiñca ekantahitabhāvato.",
  "tika-s0202t1:94_0": "156.Iñjitasminti paccatte bhummavacananti āha “iñjana”ntiādi.",
  "tika-s0202t1:94_1": "Iñjati tenāti iñjitaṁ,",
  "tika-s0202t1:94_2": "tassa tassa jhānassa khobhakaraṁ oḷārikaṁ jhānaṅgaṁ.",
  "tika-s0202t1:94_3": "Catutthajjhānaṁ aniñjanaṁ sannisinnābhāvato.",
  "tika-s0202t1:94_4": "Tathā hi vuttaṁ “ṭhite āneñjappatte”ti.",
  "tika-s0202t1:95_0": "Alaṁ-saddo yuttatthopi hoti –",
  "tika-s0202t1:95_1": "“alameva nibbindituṁ,",
  "tika-s0202t1:95_2": "alaṁ vimuccitu”ntiādīsu,",
  "tika-s0202t1:95_3": "tasmā analaṁ anusaṅgaṁ kātuṁ ayuttanti attho.",
  "tika-s0202t1:95_4": "Tenāha “akattabbaālayanti vadāmī”ti.",
  "tika-s0202t1:95_5": "Sanniṭṭhānanti sammāpaṭipattiyaṁ alaṁ ettāvatāti ussāhapaṭippassambhanavasena sanniṭṭhānaṁ na kātabbanti yojanā.",
  "tika-s0202t1:95_6": "Uddhambhāgiyasaññitaṁ aṇuṁ vā orambhāgiyasaññitaṁ thūlaṁ vā,",
  "tika-s0202t1:95_7": "rūparāgoti evarūpaṁ aṇuṁ vā kāmāsavo paṭighanti evarūpaṁ thūlaṁ vā,",
  "tika-s0202t1:95_8": "mudunā pavattiākāravisesena appasāvajjaṁ,",
  "tika-s0202t1:95_9": "kammabandhanaṭṭhena vā appasāvajjaṁ,",
  "tika-s0202t1:95_10": "tabbipariyāyato mahāsāvajjaṁ veditabbaṁ.",
  "tika-s0202t1:95_11": "Nātitikkhapaññassa vasena desanāya pavattattā “neyyapuggalassa vasenā”ti vuttaṁ.",
  "tika-s0202t1:95_12": "Sabbaso hi pariyādinnanikantikassa ariyapuggalassa vasena saññāvedayitanirodhassa āgatattā “arahattanikūṭeneva niṭṭhāpitā”ti vuttaṁ.",
  "tika-s0202t1:95_13": "Yaṁ panettha atthato na vibhattaṁ,",
  "tika-s0202t1:95_14": "taṁ suviññeyyameva.",
  "tika-s0202t1:96_0": "Laṭukikopamasuttavaṇṇanāya līnatthappakāsanā samattā.",
  "tika-s0202t1:97_0": "7. Cātumasuttavaṇṇanā",
  "tika-s0202t1:98_0": "157.Yathāupanissayenāti yo yo upanissayo yathāupanissayo,",
  "tika-s0202t1:98_1": "tena yathāupanissayena sammāpayogena.",
  "tika-s0202t1:98_2": "Patiṭṭhahissanti sāsane patiṭṭhaṁ paṭilabhissanti.",
  "tika-s0202t1:98_3": "Vasanaṭṭhānānīti vassaggādivasena vasanaṭṭhānāni.",
  "tika-s0202t1:98_4": "Saṇṭhāpayamānāti suvibhattabhāvena ṭhapentā.",
  "tika-s0202t1:99_0": "Avinibbhogasaddanti vinibhuñjitvā gahetuṁ asakkuṇeyyasaddaṁ.",
  "tika-s0202t1:99_1": "Vacīghosopi hi bahūhi ekaccaṁ pavattito ṭhānato ca dūrataro kevalaṁ mahānigghoso eva hutvā sotapathamāgacchati.",
  "tika-s0202t1:99_2": "Macchavilopeti macche vilumpitvā viya gahaṇe,",
  "tika-s0202t1:99_3": "macchānaṁ vā nayane.",
  "tika-s0202t1:100_0": "158.Vavassaggattheti nicchayatthe,",
  "tika-s0202t1:100_1": "idaṁ tāva amhehi vuccamānavacanaṁ ekantasotabbaṁ,",
  "tika-s0202t1:100_2": "pacchā tumhehi kātabbaṁ karothāti adhippāyo.",
  "tika-s0202t1:100_3": "Vacanaparihāroti tehi sakyarājūhi vuttavacanassa parihāro.",
  "tika-s0202t1:100_4": "Lesakappanti kappiyalesaṁ.",
  "tika-s0202t1:100_5": "Dhuravahāti dhuravāhino,",
  "tika-s0202t1:100_6": "dhorayhāti attho.",
  "tika-s0202t1:100_7": "Pādamūlanti upacāraṁ vadati.",
  "tika-s0202t1:100_8": "Vigacchissatīti hāyissati.",
  "tika-s0202t1:100_9": "Paṭippharitoti na bhagavato sammukhāva,",
  "tika-s0202t1:100_10": "sakyarājūnaṁ puratopi vippharitova hoti.",
  "tika-s0202t1:101_0": "159.Abhinandatūti abhimukho hutvā pamodatu.",
  "tika-s0202t1:101_1": "Abhivadatūti abhirūpavasena vadatu.",
  "tika-s0202t1:101_2": "Pasādaññathattanti appasādassa vipariṇāmo hīnāyāvattanasaṅkhātaṁ parivattanaṁ,",
  "tika-s0202t1:101_3": "tenāha “vibbhamantānaṁ.",
  "tika-s0202t1:101_4": "Vipariṇāmaññathatta”nti.",
  "tika-s0202t1:101_5": "Kāraṇūpacārena sassesu bījapariyāyoti āha “bījānaṁ taruṇānanti taruṇasassāna”nti.",
  "tika-s0202t1:101_6": "Taruṇabhāveneva tassa bhāvino phalassa abhāvena vipariṇāmo.",
  "tika-s0202t1:102_0": "160.",
  "tika-s0202t1:102_1": "Kattabbassa saraseneva karaṇaṁ cittaruciyaṁ,",
  "tika-s0202t1:102_2": "na tathā parassa ussādanenāti āha –",
  "tika-s0202t1:102_3": "“pakkosiyamānānaṁ gamanaṁ nāma na phāsuka”nti.",
  "tika-s0202t1:102_4": "Mayampi bhagavā viya diṭṭhadhammasukhavihāreneva viharissāmāti dīpeti pakatiyā vivekajjhāsayabhāvato viraddho āgatassa bhārassa avahanatoyeva.",
  "tika-s0202t1:102_5": "Tenāha “attano bhārabhāvaṁ na aññāsī”ti.",
  "tika-s0202t1:103_0": "161.Kasmāārabhīti?",
  "tika-s0202t1:103_1": "Sappāyato.",
  "tika-s0202t1:103_2": "Pañcasatā hi bhikkhū abhinavā,",
  "tika-s0202t1:103_3": "tasmā tesaṁ ovādadānatthaṁ bhagavā imaṁ desanaṁ ārabhīti.",
  "tika-s0202t1:104_0": "162.Kodhupāyāsassāti ettha kujjhanaṭṭhena kodho,",
  "tika-s0202t1:104_1": "sveva cittassa kāyassa ca atippamaddanamathanuppādanehi daḷhaṁ āyāsaṭṭhena upāyāso.",
  "tika-s0202t1:104_2": "Anekavāraṁ pavattitvā attanā samavetaṁ sattaṁ ajjhottharitvā sīsaṁ ukkhipituṁ adatvā anayabyasanapāpanena kodhupāyāsassa ūmisadisatā daṭṭhabbā.",
  "tika-s0202t1:104_3": "Tenāha “kodhupāyāse”tiādi.",
  "tika-s0202t1:105_0": "163.Odarikattena khāditoti odarikabhāvena āmisagedhena micchājīvena jīvikākappanena nāsitasīlādiguṇatāya khāditadhammasarīro.",
  "tika-s0202t1:106_0": "164.Pañcakāmaguṇāvaṭṭenimujjitvāti ettha kāmarāgābhibhūte satte ito ca etto,",
  "tika-s0202t1:106_1": "etto ca itoti evaṁ manāpiyarūpādivisayasaṅkhāte āvaṭṭe attānaṁ saṁsāretvā yathā tato bahibhūte nekkhamme cittampi na uppādeti,",
  "tika-s0202t1:106_2": "evaṁ āvaṭṭetvā byasanāpādanena kāmaguṇānaṁ āvaṭṭasadisatā daṭṭhabbā.",
  "tika-s0202t1:106_3": "Tenāha “yathā hī”tiādi.",
  "tika-s0202t1:107_0": "165.Rāgānuddhaṁsitenāti rāgena anuddhaṁsitena.",
  "tika-s0202t1:107_1": "Caṇḍamacchaṁ āgammāti susukādicaṇḍamacchaṁ āgamma.",
  "tika-s0202t1:107_2": "Mātugāmaṁ āgammāti mātugāmo hi yonisomanasikārarahitaṁ adhīrapurisaṁ itthikuttabhūtehi attano hāvabhāvavilāsehi",
  "tika-s0202t1:107_3": "abhibhuyya gahetvā dhīrajātiyampi attano rūpādīhi palobhanavasena anavasesaṁ attano upakāradhamme sīlādike",
  "tika-s0202t1:107_4": "sampādetuṁ asamatthaṁ karonto anayabyasanaṁ pāpeti. Tenāha –",
  "tika-s0202t1:107_5": "“mātugāmaṁ āgamma uppannakāmarāgo vibbhamatī”ti.",
  "tika-s0202t1:108_0": "Bhayaṁ nāma yattha bhāyitabbavatthu,",
  "tika-s0202t1:108_1": "tattha otarantasseva hoti,",
  "tika-s0202t1:108_2": "na anotarantassa,",
  "tika-s0202t1:108_3": "taṁ otaritvā bhayaṁ vinodetvā tattha kiccaṁ sādhetabbaṁ,",
  "tika-s0202t1:108_4": "itarathā catthasiddhi na hotīti imamatthaṁ upamopamitabbasarūpavasena dassetuṁ “yathā”tiādi vuttaṁ.",
  "tika-s0202t1:108_5": "Tattha udakaṁ nissāya ānisaṁso pipāsavinayanaṁ sarīrasuddhi pariḷāhūpasamo kāyautuggāhāpananti evamādi.",
  "tika-s0202t1:108_6": "Sāsanaṁ nissāya ānisaṁso pana saṅkhepato vaṭṭadukkhūpasamo,",
  "tika-s0202t1:108_7": "vitthārato pana sīlānisaṁsādivasena anekavidho,",
  "tika-s0202t1:108_8": "so visuddhimagge vuttanayena veditabbo.",
  "tika-s0202t1:108_9": "Vuttappakāro ānisaṁso hoti tāni bhayāni abhibhuyya pavattassāti adhippāyo.",
  "tika-s0202t1:108_10": "Imāni abhāyitvāti imāni kodhūpāyāsādibhayāni abhibhuyya pavattitvā abhāyitvā.",
  "tika-s0202t1:108_11": "Kodhūpāyāsādayo hi bhāyati etasmāti bhayanti vuttā.",
  "tika-s0202t1:108_12": "Theroti mahādhammarakkhitatthero.",
  "tika-s0202t1:108_13": "Kāmaṁ pahānābhisamayakālo eva sacchikiriyābhisamayo,",
  "tika-s0202t1:108_14": "sammādiṭṭhiyā pana saṁkilesavodānadhammesu kiccaṁ asaṁkiṇṇaṁ katvā dassetuṁ samānakālikampi asamānakālikaṁ",
  "tika-s0202t1:108_15": "viya vuttaṁ “taṇhāsotaṁ chinditvā nibbānapāraṁ daṭṭhuṁ na sakkotī”ti.",
  "tika-s0202t1:108_16": "Sesaṁ suviññeyyameva.",
  "tika-s0202t1:109_0": "Cātumasuttavaṇṇanāya līnatthappakāsanā samattā.",
  "tika-s0202t1:110_0": "8. Naḷakapānasuttavaṇṇanā",
  "tika-s0202t1:111_0": "166.",
  "tika-s0202t1:111_1": "Yattha bodhisattapamukho vānaro naḷakena pānīyaṁ pivi,",
  "tika-s0202t1:111_2": "sā pokkharaṇī,",
  "tika-s0202t1:111_3": "tassāmanto bhūmippadeso,",
  "tika-s0202t1:111_4": "tattha niviṭṭhagāmo ca “naḷakapāna”nteva paññāyittha,",
  "tika-s0202t1:111_5": "idha pana gāmo adhippetoti āha “naḷakapāneti evaṁnāmake gāme”ti.",
  "tika-s0202t1:111_6": "Idāni tamatthaṁ āgamanato paṭṭhāya dassetuṁ “pubbe kirā”ti āraddhaṁ.",
  "tika-s0202t1:111_7": "Paññavāti itikattabbatāya paññāya paññavā.",
  "tika-s0202t1:112_0": "Thūladīghabahulabhāvena mahatīhi dāṭhikāhi samannāgatattā mahādāṭhiko.",
  "tika-s0202t1:112_1": "“Udakarakkhaso aha”nti vatvā vānarānaṁ kañci amuñcitvā “sabbe tumhe mama hatthagatā”ti dassento “tumhe pana sabbe khādissāmī”ti āha. Dhami…pe…",
  "tika-s0202t1:112_2": "piviṁsūti bodhisattena gahitanaḷo anavaseso abbhantare sabbasandhīnaṁ nibbādhena ekacchiddo ahosi.",
  "tika-s0202t1:112_3": "Neva maṁ tvaṁ vadhissasīti udakarakkhasa tvaṁ vadhitukāmopi mama purisathāmena na vadhissasi.",
  "tika-s0202t1:113_0": "Evaṁ pana vatvā mahāsatto “ayaṁ pāpo ettha pānīyaṁ pivante aññepi satte mā bādhayitthā”ti karuṇāyamāno",
  "tika-s0202t1:113_1": "“ettha jāyantā naḷā sabbe apabbabandhā ekacchiddāva hontū”ti adhiṭṭhāya gato.",
  "tika-s0202t1:113_2": "Tenāha “tato paṭṭhāyā”tiādi.",
  "tika-s0202t1:114_0": "167.",
  "tika-s0202t1:114_1": "Anuruddhappamukhā bhikkhū bhagavatā “kacci tumhe anuruddhā”ti pucchitāti thero “taggha mayaṁ,",
  "tika-s0202t1:114_2": "bhante”ti āha.",
  "tika-s0202t1:115_0": "Sace pabbajati,",
  "tika-s0202t1:115_1": "jīvitaṁ labhissati,",
  "tika-s0202t1:115_2": "no aññathāti raññā pabbajjāya abhinītāti rājābhinītā.",
  "tika-s0202t1:115_3": "Corābhinītāti etthāpi eseva nayo.",
  "tika-s0202t1:115_4": "Corānaṁ mūlaṁ chindanto “kaṇṭakasodhanaṁ karissāmī”ti.",
  "tika-s0202t1:115_5": "Ājīvikāyāti ājīvena jīvitavuttiyā.",
  "tika-s0202t1:115_6": "Imesu pana anuruddhattherādīsu.",
  "tika-s0202t1:116_0": "Vivekanti pubbakālikakiriyappadhānaṁ “abyāpajjaṁ upeta”ntiādīsu viyāti āha –",
  "tika-s0202t1:116_1": "“viviccā”ti,",
  "tika-s0202t1:116_2": "viviccitvā vivitto hutvā vinā hutvāti attho.",
  "tika-s0202t1:116_3": "Pabbajitakiccanti pabbajitassa sāruppakiccaṁ.",
  "tika-s0202t1:116_4": "Samaṇakiccanti samaṇabhāvakaraṇakiccaṁ.",
  "tika-s0202t1:116_5": "Yadaggena hi pabbajitakiccaṁ kātuṁ na sakkoti tadaggena samaṇabhāvakarampi kiccaṁ kātuṁ na sakkoti.",
  "tika-s0202t1:116_6": "Tenāha “so yevā”tiādi.",
  "tika-s0202t1:117_0": "168.Appaṭisandhike tāva byākaronto pavattīsu ṭhānaṁ atītoti katvā upapattīsu byākaroti nāma tattha paṭisandhiyā abhāvakittanato.",
  "tika-s0202t1:117_1": "Mahantatuṭṭhinoti vipulapamodā.",
  "tika-s0202t1:118_0": "169.Imassāti “assā”ti padassa atthavacanaṁ.",
  "tika-s0202t1:118_1": "Imassa ṭhitassa āyasmato sāmaṁ diṭṭho vā hoti anussavasuto vāti yojanā.",
  "tika-s0202t1:118_2": "Samādhipakkhikā dhammā dhammāti adhippetā,",
  "tika-s0202t1:118_3": "samādhi pana evaṁvihārīti ettha vihārasaddena gahito.",
  "tika-s0202t1:118_4": "Evaṁvimuttāti ettha pana vimuttisaddena phalavimutti gahitā.",
  "tika-s0202t1:118_5": "Caratopīti samathavipassanācārena caratopi viharantassapi.",
  "tika-s0202t1:118_6": "Upāsakaupāsikāṭhānesu labbhamānampi arahattaṁ appakabhāvato pāḷiyaṁ anuddhaṭanti daṭṭhabbaṁ.",
  "tika-s0202t1:118_7": "Sesaṁ suviññeyyameva.",
  "tika-s0202t1:119_0": "Naḷakapānasuttavaṇṇanāya līnatthappakāsanā samattā.",
  "tika-s0202t1:120_0": "9. Goliyānisuttavaṇṇanā",
  "tika-s0202t1:121_0": "173.Padasamācāroti taṁtaṁpaccayabhedadassanāya vigatattā pakārehi daliddasamācāro sithilasamācāroti attho.",
  "tika-s0202t1:121_1": "Yasmā pana tādiso samācāro thiro daḷho nāma na hoti,",
  "tika-s0202t1:121_2": "tasmā vuttaṁ “dubbalasamācāro”ti.",
  "tika-s0202t1:121_3": "“Sākhasamācāro”ti vā pāṭho,",
  "tika-s0202t1:121_4": "tattha tattha lagganaṭṭhena sākhāsadisasīloti attho.",
  "tika-s0202t1:121_5": "Tenāha “oḷārikācāro”ti.",
  "tika-s0202t1:121_6": "Paccayesu sāpekkhoti paccayesu sāpekkhatāya eva hissa oḷārikācāratā veditabbā.",
  "tika-s0202t1:121_7": "Garunā kismiñci vutte gāravavasena patissavanaṁ patisso,",
  "tika-s0202t1:121_8": "patissavacanabhūtaṁ taṁsabhāgañca yaṁ kiñci gāravanti attho.",
  "tika-s0202t1:121_9": "Saha patissenāti sappatissena,",
  "tika-s0202t1:121_10": "sappatissavena ovādasampaṭicchanena.",
  "tika-s0202t1:121_11": "Patissīyatīti vā patisso,",
  "tika-s0202t1:121_12": "garukātabbo,",
  "tika-s0202t1:121_13": "tena saha patissenāti sabbaṁ pubbe viya.",
  "tika-s0202t1:121_14": "Tenāha “sajeṭṭhakenā”ti.",
  "tika-s0202t1:121_15": "Serivihāro nāma attappadhānavāso.",
  "tika-s0202t1:121_16": "Tenāha “niraṅkusavihārenā”ti.",
  "tika-s0202t1:122_0": "Anupakhajjāti anupakaḍḍhitvā.",
  "tika-s0202t1:122_1": "Garuṭṭhāniyānaṁ antaraṁ anāpucchā anupavisitvāti imamatthaṁ dassetuṁ “tattha yo”tiādi vuttaṁ.",
  "tika-s0202t1:123_0": "Ābhisamācārikanti abhisamācāre bhavaṁ.",
  "tika-s0202t1:123_1": "Kiṁ pana tanti āha “vattapaṭipattimattampī”ti.",
  "tika-s0202t1:123_2": "Nātikālasseva saṅghassa purato pavisitabbaṁ,",
  "tika-s0202t1:123_3": "na pacchā paṭikkamitabbanti adhippāyena atikāle ca gāmappaveso atidivā paṭikkamanañca nivāritaṁ,",
  "tika-s0202t1:123_4": "taṁ dassetuṁ “na atipāto”tiādi vuttaṁ.",
  "tika-s0202t1:123_5": "Uddhaccapakatikoti vibbhantacitto.",
  "tika-s0202t1:123_6": "Avacāpalyenāti daḷhavātāpahatapallavasadisena lolabhāvena.",
  "tika-s0202t1:124_0": "Paññavatāti iminā bhikkhusāruppesu itikattabbesu upāyapaññā adhippetā,",
  "tika-s0202t1:124_1": "na sutamayapaññā.",
  "tika-s0202t1:124_2": "Abhidhamme abhivinaye yogoti iminā bhāvanāpaññāuttarimanussadhamme yogo pakāsito.",
  "tika-s0202t1:124_3": "Yogoti ca paricayo uggaṇhavasena.",
  "tika-s0202t1:125_0": "Āruppāti iminā catassopi arūpasamāpattiyo gahitā,",
  "tika-s0202t1:125_1": "tā pana catūhi rūpasamāpattīhi vinā na sampajjantīti āha –",
  "tika-s0202t1:125_2": "“āruppāti ettāvatā aṭṭhapi samāpattiyo vuttā hontī”ti.",
  "tika-s0202t1:125_3": "Kasiṇeti dasavidhe kasiṇe.",
  "tika-s0202t1:125_4": "Ekaṁ parikammakammaṭṭhānanti yaṁ kiñci ekabhāvanā parikammadīpanaṁ khandhakammaṭṭhānaṁ.",
  "tika-s0202t1:125_5": "Tenāha “paguṇaṁ katvā”ti.",
  "tika-s0202t1:125_6": "Kasiṇaparikammaṁ pana taggahaṇeneva gahitaṁ hoti,",
  "tika-s0202t1:125_7": "lokiyā uttarimanussadhammā heṭṭhā gahitāti āha “uttarimanussadhammeti iminā sabbepi lokuttaradhamme dassetī”ti.",
  "tika-s0202t1:125_8": "Neyyapuggalassa vasenāti jānitvā vitthāretvā ñātabbapuggalassa vasenāti.",
  "tika-s0202t1:126_0": "Goliyānisuttavaṇṇanāya līnatthappakāsanā samattā.",
  "tika-s0202t1:127_0": "10. Kīṭāgirisuttavaṇṇanā",
  "tika-s0202t1:128_0": "174.Pañcaānisaṁseti appābādhatādike pañca guṇe.",
  "tika-s0202t1:128_1": "Tattha akkhirogakucchirogādīnaṁ abhāvo appābādhatā.",
  "tika-s0202t1:128_2": "Sarīre tesaṁ kuppanadukkhassa abhāvo appātaṅkaṁ.",
  "tika-s0202t1:128_3": "Sarīrassa uṭṭhānasukhatā lahuṭṭhānaṁ.",
  "tika-s0202t1:128_4": "Balaṁ nāma kāyabalaṁ.",
  "tika-s0202t1:128_5": "Phāsuvihāro iriyāpathasukhatā.",
  "tika-s0202t1:128_6": "Anupakkhandānīti duccajanavasena sattānaṁ anupaviṭṭhāni.",
  "tika-s0202t1:128_7": "Sañjānissathāti ettha iti-saddo ādiattho,",
  "tika-s0202t1:128_8": "tasmā iti evaṁ ānisaṁsanti attho.",
  "tika-s0202t1:129_0": "175.",
  "tika-s0202t1:129_1": "Āvāse niyuttāti āvāsikā tassa anativattanato.",
  "tika-s0202t1:129_2": "Tenāha “nibaddhavāsino”ti,",
  "tika-s0202t1:129_3": "niyatavāsinoti attho.",
  "tika-s0202t1:129_4": "Tannibandhāti nibandhaṁ vuccati byāpāro,",
  "tika-s0202t1:129_5": "tattha bandhā pasutā ussukāti tannibandhā.",
  "tika-s0202t1:129_6": "Kathaṁ te tattha nibandhāti āha “akataṁ senāsana”ntiādi.",
  "tika-s0202t1:129_7": "Uppajjanakena kālena pattabbaṁ kālikaṁ so pana kālo anāgato eva hotīti āha “anāgate kāle pattabba”nti.",
  "tika-s0202t1:130_0": "178.Ettakā vedanā sevitabbāti aṭṭhārasapi nekkhammanissitā vedanā sevitabbā, gehassitā na sevitbbā.",
  "tika-s0202t1:131_0": "181.Taṁ kataṁ soḷasavidhassapi kiccassa niṭṭhitattā.",
  "tika-s0202t1:131_1": "Anulomikānīti utusukhabhāvena anurūpāni.",
  "tika-s0202t1:131_2": "Tenāha “kammaṭṭhānasappāyānī”ti.",
  "tika-s0202t1:131_3": "Samānaṁ kurumānāti omattataṁ adhimattatañca pahāya samakiccataṁ sampādentā.",
  "tika-s0202t1:132_0": "182.Te dve hontīti te ādito vuttā dve.",
  "tika-s0202t1:133_0": "Ubhato ubhayathā ubhohi bhāgehi vimuttoti ubhatobhāgavimutto ekadesasarūpekasesanayena.",
  "tika-s0202t1:133_1": "Tathā hi vuttaṁ abhidhammaṭṭhakathāyaṁ “dvīhi bhāgehi dve vāre vimuttoti ubhatobhāgavimutto”ti.",
  "tika-s0202t1:133_2": "Tattha keci tāva therā –",
  "tika-s0202t1:133_3": "“samāpattiyā vikkhambhanavimokkhena,",
  "tika-s0202t1:133_4": "maggena samucchedavimokkhena vimuttoti ubhatobhāgavimutto”ti vadanti.",
  "tika-s0202t1:133_5": "Aññe therā –",
  "tika-s0202t1:133_6": "“ayaṁ ubhatobhāgavimutto rūpato muccitvā nāmaṁ nissāya ṭhito puna tato muccanato nāmanissitako”ti vatvā tassa ca sādhakaṁ –",
  "tika-s0202t1:134_0": "“Acci yathā vātavegena khittā, (upasivāti bhagavā,)",
  "tika-s0202t1:135_0": "Atthaṁ paleti na upeti saṅkhaṁ;",
  "tika-s0202t1:136_0": "Evaṁ muni nāmakāyā vimutto,",
  "tika-s0202t1:137_0": "Atthaṁ paleti na upeti saṅkha”nti. –",
  "tika-s0202t1:138_0": "Imaṁ suttapadaṁ vatvā “nāmakāyato ca rūpakāyato ca suvimuttattā ubhatobhāgavimutto”ti vadanti.",
  "tika-s0202t1:138_1": "Sutte hi ākiñcaññāyatanalābhino upasivabrāhmaṇassa bhagavatā nāmakāyā vimuttoti ubhatobhāgavimuttoti akkhātoti.",
  "tika-s0202t1:138_2": "Apare pana “samāpattiyā vikkhambhanavimokkhena ekavāraṁ vimutto,",
  "tika-s0202t1:138_3": "maggena samucchedavimokkhena ekavāraṁ vimuttoti evaṁ ubhatobhāgavimutto”ti vadanti.",
  "tika-s0202t1:138_4": "Ettha paṭhamavāde dvīhi bhāgehi vimuttoti ubhatobhāgavimutto.",
  "tika-s0202t1:138_5": "Dutiyavāde ubhatobhāgato vimuttoti ubhatobhāgavimutto.",
  "tika-s0202t1:138_6": "Tatiyavāde pana dvīhi bhāgehi dve vāre vimuttoti ayametesaṁ viseso.",
  "tika-s0202t1:138_7": "Kilesehi vimutto kilesā vā vikkhambhanasamucchedehi kāyadvayato vimuttā assāti ayamattho daṭṭhabbo.",
  "tika-s0202t1:138_8": "Tenāha “dvīhi bhāgehī”tiādi.",
  "tika-s0202t1:139_0": "Soti ubhatobhāgavimutto.",
  "tika-s0202t1:139_1": "Kāmañcettha rūpāvacaracatutthajjhānampi arūpāvacarajjhānaṁ viya duvaṅgikaṁ āneñjappattanti vuccati.",
  "tika-s0202t1:139_2": "Taṁ pana padaṭṭhānaṁ katvā arahattaṁ patto ubhatobhāgavimutto nāma na hoti rūpakāyato avimuttattā.",
  "tika-s0202t1:139_3": "Tañhi kilesakāyatova vimuttaṁ,",
  "tika-s0202t1:139_4": "na rūpakāyato,",
  "tika-s0202t1:139_5": "tasmā tato vuṭṭhāya arahattaṁ patto ubhatobhāgavimutto na hotīti āha –",
  "tika-s0202t1:139_6": "“catunnaṁ arūpa…pe…",
  "tika-s0202t1:139_7": "pañcavidho hotī”ti.",
  "tika-s0202t1:139_8": "“Rūpī rūpāni passatī”tiādike nirodhasamāpattiante aṭṭha vimokkhe vatvā –",
  "tika-s0202t1:139_9": "“yato ca kho, ānanda,",
  "tika-s0202t1:139_10": "bhikkhu ime aṭṭha vimokkhe kāyena phusitvā viharati,",
  "tika-s0202t1:139_11": "paññāya cassa disvā āsavā parikkhīṇā honti,",
  "tika-s0202t1:139_12": "ayaṁ vuccati, ānanda,",
  "tika-s0202t1:139_13": "bhikkhu ubhatobhāgavimutto”ti yadipi mahānidāne vuttaṁ,",
  "tika-s0202t1:139_14": "taṁ pana ubhatobhāgavimuttaseṭṭhavasena vuttanti idha sabbaubhatobhāgavimuttasaṅgahaṇatthaṁ “pañcavidho hotī”ti vatvā “pāḷi panettha…pe…",
  "tika-s0202t1:139_15": "abhidhamme aṭṭhavimokkhalābhino vasena āgatā”ti āha.",
  "tika-s0202t1:139_16": "Idhāpi hi kīṭāgirisutte “idha,",
  "tika-s0202t1:139_17": "bhikkhave,",
  "tika-s0202t1:139_18": "ekacco puggalo…pe…",
  "tika-s0202t1:139_19": "ubhatobhāgavimutto”ti arūpasamāpattivasena cattāro ubhatobhāgavimuttā,",
  "tika-s0202t1:139_20": "seṭṭho ca vutto vuttalakkhaṇūpapattito.",
  "tika-s0202t1:139_21": "Yathāvuttesu hi pañcasu purimā cattāro nirodhaṁ na samāpajjantīti pariyāyena ubhatobhāgavimuttā nāma.",
  "tika-s0202t1:139_22": "Aṭṭhasamāpattilābhī anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "tika-s0202t1:140_0": "Katamo ca puggalotiādīsu katamoti pucchāvacanaṁ,",
  "tika-s0202t1:140_1": "puggaloti asādhāraṇato pucchitabbavacanaṁ.",
  "tika-s0202t1:140_2": "Idhāti imasmiṁ sāsane.",
  "tika-s0202t1:140_3": "Ekaccoti eko.",
  "tika-s0202t1:140_4": "Aṭṭha vimokkhe kāyena phusitvā viharatīti aṭṭha samāpattiyo sahajātanāmakāyena paṭilabhitvā viharati.",
  "tika-s0202t1:140_5": "Paññāya cassa disvā āsavā parikkhīṇā hontīti vipassanāpaññāya saṅkhāragataṁ,",
  "tika-s0202t1:140_6": "maggapaññāya cattāri saccāni passitvā cattāropi āsavā parikkhīṇā hontīti evamattho daṭṭhabbo.",
  "tika-s0202t1:141_0": "Paññāvimuttoti visesato paññāya eva vimutto,",
  "tika-s0202t1:141_1": "na tassā patiṭṭhānabhūtena aṭṭhavimokkhasaṅkhātena sātisayena samādhināti paññāvimutto.",
  "tika-s0202t1:141_2": "Yo ariyo anadhigataaṭṭhavimokkhena sabbaso āsavehi vimutto,",
  "tika-s0202t1:141_3": "tassetaṁ adhivacanaṁ.",
  "tika-s0202t1:141_4": "Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimutto hotīti vuttovāyamattho.",
  "tika-s0202t1:141_5": "Arūpajjhānesu pana ekasmimpi sati ubhatobhāgavimuttoyeva nāma hoti.",
  "tika-s0202t1:141_6": "Tena hi aṭṭhavimokkhekadesena taṁnāmadānasamatthena aṭṭhavimokkhalābhītveva vuccati.",
  "tika-s0202t1:141_7": "Samudāye hi pavatto vohāro avayavepi dissati yathā “sattisayo”ti.",
  "tika-s0202t1:141_8": "Pāḷīti abhidhammapāḷi.",
  "tika-s0202t1:141_9": "Etthāti etissaṁ paññāvimuttikathāyaṁ.",
  "tika-s0202t1:141_10": "Aṭṭhavimokkhapaṭikkhepavasenevāti avadhāraṇena idhāpi paṭikkhepavaseneva āgatabhāvaṁ dasseti.",
  "tika-s0202t1:141_11": "Tenāha “kāyena phusitvā viharatī”ti.",
  "tika-s0202t1:142_0": "Phuṭṭhantaṁ sacchikarotīti phuṭṭhānaṁ anto phuṭṭhanto,",
  "tika-s0202t1:142_1": "phuṭṭhānaṁ arūpajjhānānaṁ anantaro kāloti adhippāyo.",
  "tika-s0202t1:142_2": "Accantasaṁyoge cetaṁ upayogavacanaṁ,",
  "tika-s0202t1:142_3": "phuṭṭhānantarakālameva sacchikaroti sacchikātabbopāyenāti vuttaṁ hoti.",
  "tika-s0202t1:142_4": "Bhāvanapuṁsakaṁ vā etaṁ “ekamantaṁ nisīdī”tiādīsu viya.",
  "tika-s0202t1:142_5": "Yo hi arūpajjhānena rūpakāyato nāmakāyekadesato ca vikkhambhanavimokkhena vimutto,",
  "tika-s0202t1:142_6": "tena nirodhasaṅkhāto vimokkho ālocito pakāsito viya hoti,",
  "tika-s0202t1:142_7": "na pana kāyena sacchikato,",
  "tika-s0202t1:142_8": "nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti,",
  "tika-s0202t1:142_9": "tasmā so sacchikātabbaṁ nirodhaṁ yathāālocitaṁ nāmakāyena sacchikarotīti “kāyasakkhī”ti vuccati,",
  "tika-s0202t1:142_10": "na tu “vimutto”ti ekaccānaṁ āsavānaṁ aparikkhīṇattā. Tenāha –",
  "tika-s0202t1:142_11": "“jhānaphassaṁ paṭhamaṁ phusati,",
  "tika-s0202t1:142_12": "pacchā nirodhaṁ nibbānaṁ sacchikarotī”ti.",
  "tika-s0202t1:142_13": "Ayaṁ catunnaṁ arūpasamāpattīnaṁ ekekato vuṭṭhāya saṅkhāre sammasitvā kāyasakkhibhāvaṁ pattānaṁ catunnaṁ,",
  "tika-s0202t1:142_14": "nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hoti.",
  "tika-s0202t1:142_15": "Tena vuttaṁ abhidhammaṭīkāyaṁ “kāyasakkhimhipi eseva nayo”ti.",
  "tika-s0202t1:143_0": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti.",
  "tika-s0202t1:143_1": "“Diṭṭhattā patto”tipi pāṭho.",
  "tika-s0202t1:143_2": "Etena catusaccadassanasaṅkhātāya diṭṭhiyā nirodhassa pattataṁ dīpeti.",
  "tika-s0202t1:143_3": "Tenāha “dukkhā saṅkhārā,",
  "tika-s0202t1:143_4": "sukho nirodhoti ñātaṁ hotī”ti.",
  "tika-s0202t1:143_5": "Tattha paññāyāti maggapaññāya.",
  "tika-s0202t1:143_6": "Paṭhamaphalaṭṭhato yāva aggamaggaṭṭhā,",
  "tika-s0202t1:143_7": "tāva diṭṭhippatto.",
  "tika-s0202t1:143_8": "Tenāha “sopi kāyasakkhi viya chabbidho hotī”ti.",
  "tika-s0202t1:143_9": "Yathā pana paññāvimutto pañcavidho vutto,",
  "tika-s0202t1:143_10": "evaṁ ayampi sukkhavipassako,",
  "tika-s0202t1:143_11": "catūhi rūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo.",
  "tika-s0202t1:143_12": "Saddhāvimuttepi eseva nayo.",
  "tika-s0202t1:143_13": "Idaṁ dukkhanti ettakaṁ dukkhaṁ,",
  "tika-s0202t1:143_14": "na ito uddhaṁ dukkhanti.",
  "tika-s0202t1:143_15": "Yathābhūtaṁ pajānātīti ṭhapetvā taṇhaṁ upādānakkhandhapañcakaṁ dukkhasaccanti yāthāvato pajānāti.",
  "tika-s0202t1:143_16": "Yasmā pana taṇhā dukkhaṁ janeti nibbatteti,",
  "tika-s0202t1:143_17": "tato taṁ dukkhaṁ samudeti,",
  "tika-s0202t1:143_18": "tasmā naṁ “ayaṁ dukkhasamudayo”ti yathābhūtaṁ pajānāti yasmā pana idaṁ dukkhaṁ samudayo ca nibbānaṁ patvā nirujjhati appavattiṁ gacchati,",
  "tika-s0202t1:143_19": "tasmā “ayaṁ dukkhanirodho”ti yathābhūtaṁ pajānāti.",
  "tika-s0202t1:143_20": "Ariyo pana aṭṭhaṅgiko maggo taṁ dukkhanirodhaṁ gacchati,",
  "tika-s0202t1:143_21": "tena “ayaṁ dukkhanirodhagāminipaṭipadā”ti yathābhūtaṁ pajānāti.",
  "tika-s0202t1:143_22": "Ettāvatā nānakkhaṇe saccavavatthānaṁ dassitaṁ.",
  "tika-s0202t1:143_23": "Idāni taṁ ekakkhaṇe dassetuṁ “tathāgatappaveditā”tiādi vuttaṁ,",
  "tika-s0202t1:143_24": "tassattho āgamissati.",
  "tika-s0202t1:144_0": "Saddhāya vimuttoti etena sabbathā avimuttassapi saddhāmattena vimuttabhāvo dīpito hoti.",
  "tika-s0202t1:144_1": "Saddhāvimuttoti vā saddhāya adhimuttoti attho.",
  "tika-s0202t1:144_2": "Vuttanayenevāti “sotāpattiphala”ntiādinā vuttanayena.",
  "tika-s0202t1:144_3": "Saddahantassāti “ekaṁsato ayaṁ paṭipadā kilesakkhayaṁ āvahati sammāsambuddhena bhāsitattā”ti evaṁ saddahantassa.",
  "tika-s0202t1:144_4": "Yasmā panassa aniccānupassanādīhi niccasaññāpahānavasena bhāvanāya pubbenāparaṁ visesaṁ passato tattha tattha paccakkhatāpi atthi,",
  "tika-s0202t1:144_5": "tasmā vuttaṁ “saddahantassa viyā”ti.",
  "tika-s0202t1:144_6": "Sesapadadvayaṁ tasseva vevacanaṁ.",
  "tika-s0202t1:144_7": "Ettha ca pubbabhāgamaggabhāvanāti vacanena āgamanīyapaṭipadānānattena saddhāvimuttadiṭṭhippattānaṁ paññānānattaṁ hotīti dassitaṁ.",
  "tika-s0202t1:144_8": "Abhidhammaṭṭhakathāyampi “nesaṁ kilesappahāne nānattaṁ natthi,",
  "tika-s0202t1:144_9": "paññāya nānattaṁ atthiyevā”ti vatvā –",
  "tika-s0202t1:144_10": "“āgamanīyanānatteneva saddhāvimutto diṭṭhippattaṁ na pāpuṇātīti sanniṭṭhānaṁ kata”nti vuttaṁ.",
  "tika-s0202t1:145_0": "Paññāsaṅkhātaṁ dhammaṁ adhimattatāya pubbaṅgamaṁ hutvā pavattaṁ anussaratīti dhammānusārī.",
  "tika-s0202t1:145_1": "Tenāha “dhammo”tiādi.",
  "tika-s0202t1:145_2": "Saddhaṁ anussarati saddhāpubbaṅgamaṁ maggaṁ bhāvetīti imamatthaṁ “eseva nayo”ti atidisati.",
  "tika-s0202t1:145_3": "Paññaṁ vāhetīti paññāvāhī,",
  "tika-s0202t1:145_4": "paññaṁ sātisayaṁ pavattetīti attho.",
  "tika-s0202t1:145_5": "Tenāha “paññāpubbaṅgamaṁ ariyamaggaṁ bhāvetī”ti.",
  "tika-s0202t1:145_6": "Saddhāvāhinti ettha vuttanayena attho veditabbo.",
  "tika-s0202t1:145_7": "Ubhatobhāgavimuttādikathāti ubhatobhāgavimuttādīsu āgamanato paṭṭhāya vattabbakathā.",
  "tika-s0202t1:145_8": "Etesanti yathāvuttānaṁ ubhatobhāgavimuttādīnaṁ.",
  "tika-s0202t1:145_9": "Idhāti imasmiṁ kīṭāgirisutte.",
  "tika-s0202t1:145_10": "Nanu ca aṭṭhasamāpattilābhivasena ubhatobhāgavimutto kāyasakkhīādayo ca abhidhamme āgatā,",
  "tika-s0202t1:145_11": "kathamidha arūpajjhānalābhīvaseneva uddhaṭāti codanaṁ sandhāyāha “yasmā”tiādi.",
  "tika-s0202t1:146_0": "Phusitvā patvā.",
  "tika-s0202t1:146_1": "Paññāya cassa disvā āsavā parikkhīṇā hontīti na āsavā paññāya passīyanti,",
  "tika-s0202t1:146_2": "dassanakāraṇā paññāya parikkhīṇā “disvā paññāya parikkhīṇā”ti vuttā.",
  "tika-s0202t1:146_3": "Dassanāyattaparikkhayattā eva hi dassanaṁ āsavānaṁ khayassa purimakiriyā hotīti.",
  "tika-s0202t1:146_4": "Tathāgatena paveditāti bodhimaṇḍe nisīditvā tathāgatena paṭividdhā viditā pacchā paresaṁ pākaṭīkatā.",
  "tika-s0202t1:146_5": "“Catusaccadhammā”ti vatvā tadantogadhattā sīlādīnaṁ “imasmiṁ ṭhāne sīlaṁ kathita”ntiādi vuttaṁ.",
  "tika-s0202t1:146_6": "Atthenāti avippaṭisārādipayojanena tasmiṁ tasmiṁ pītiādikena atthena.",
  "tika-s0202t1:146_7": "Kāraṇenāti sappurisūpanissayādinā kāraṇena tasmiṁ tasmiṁ samādhiādipadaṭṭhānatāya sīlādi kāraṇe.",
  "tika-s0202t1:146_8": "Ciṇṇacaritattāti saddhāciṇṇabhāvena sambodhāvahabhāve.",
  "tika-s0202t1:146_9": "Tattha tattha vicaritā visesena caritā,",
  "tika-s0202t1:146_10": "tesu tena paññā suṭṭhu carāpitāti attho.",
  "tika-s0202t1:146_11": "Patiṭṭhitā hoti maggena āgatattā.",
  "tika-s0202t1:146_12": "Mattāya parittappamāṇena.",
  "tika-s0202t1:146_13": "Olokanaṁ khamanti,",
  "tika-s0202t1:146_14": "paññāya gahetabbataṁ upenti.",
  "tika-s0202t1:147_0": "Tayoti kāyasakkhidiṭṭhippattasaddhāvimuttā.",
  "tika-s0202t1:147_1": "Yathāṭhitova pāḷiattho,",
  "tika-s0202t1:147_2": "na tattha kiñci niddhāretvā vattabbaṁ atthīti suttantapariyāyena avuttaṁ vadati.",
  "tika-s0202t1:147_3": "Tassa maggassāti sotāpattimaggassa yaṁ kātabbaṁ,",
  "tika-s0202t1:147_4": "tassa adhigatattā.",
  "tika-s0202t1:147_5": "Upari pana tiṇṇaṁ maggānaṁ atthāya sevamānā anulomasenāsanaṁ,",
  "tika-s0202t1:147_6": "bhajamānā kalyāṇamitte,",
  "tika-s0202t1:147_7": "samannānayamānā indriyāni anupubbena bhāvanāmaggappaṭipāṭiyā arahattaṁ pāpuṇissanti maggassa anekacittakkhaṇikatāyāti",
  "tika-s0202t1:147_8": "ayamettha suttapadese pāḷiyā attho.",
  "tika-s0202t1:148_0": "Imamevapāḷiṁ gahetvāti “katamo ca puggalo saddhānusārī”ti maggaṭṭhe puggale vatvā “imassa kho ahaṁ,",
  "tika-s0202t1:148_1": "bhikkhave”tiādinā tesaṁ vasena anulomasenāsanasevanādīnaṁ vuttattā imameva yathāvuttaṁ pāḷipadesaṁ gahetvā",
  "tika-s0202t1:148_2": "“lokuttaradhammo bahucittakkhaṇiko”ti vadati.",
  "tika-s0202t1:148_3": "So vattabboti so vitaṇḍavādī evaṁ vattabbo.",
  "tika-s0202t1:148_4": "Yadi maggaṭṭhapuggale vatvā anulomikasenāsanasevanādi pāḷiyaṁ vuttanti maggasamaṅgino eva hutvā te tathā paṭipajjanti,",
  "tika-s0202t1:148_5": "evaṁ sante senāsanapaṭisaṁyuttarūpādivipassanaggahaṇasmiṁ tava matena maggasamaṅgino eva āpajjeyyuṁ,",
  "tika-s0202t1:148_6": "na cetaṁ evaṁ hoti,",
  "tika-s0202t1:148_7": "tasmā suttaṁ me laddhanti yaṁ kiñci mā kathehīti vāretabbo.",
  "tika-s0202t1:148_8": "Tenāha “yadi aññena cittenā”tiādi.",
  "tika-s0202t1:148_9": "Tattha evaṁ santeti nānācitteneva senāsanapaṭisevanādike sati.",
  "tika-s0202t1:148_10": "Tattha pāḷiyaṁ yadi lokuttaradhammasamaṅgino eva pañcaviññāṇasamaṅgikālepi lokuttarasamaṅgitaṁ sace sampaṭicchasi,",
  "tika-s0202t1:148_11": "satthārā saddhiṁ paṭivirujjhasi suttavirodhadīpanato.",
  "tika-s0202t1:148_12": "Tenāha “satthārā hī”tiādi.",
  "tika-s0202t1:148_13": "Dhammavicāraṇā nāma tuyhaṁ avisayo,",
  "tika-s0202t1:148_14": "tasmā yāguṁ pivāhīti uyyojetabbo.",
  "tika-s0202t1:149_0": "183.Ādikenevāti paṭhameneva.",
  "tika-s0202t1:149_1": "Anupubbasikkhāti anupubbeneva pavattasikkhāya.",
  "tika-s0202t1:149_2": "Tenāha “karaṇatthe paccattavacana”nti.",
  "tika-s0202t1:149_3": "Saddhā jātā etassāti saddhājāto,",
  "tika-s0202t1:149_4": "agyāhitātipakkhepena jāta-saddassa pacchāvacanaṁ.",
  "tika-s0202t1:149_5": "Evametanti adhimuccanaṁ okappaniyasaddhā.",
  "tika-s0202t1:149_6": "Santike nisīdati upaṭṭhānavasena.",
  "tika-s0202t1:149_7": "Sādhukaṁ katvā dhāretīti yathāsutaṁ dhammaṁ vācuggatakaraṇavasena taṁ paguṇaṁ katvā sāravasena dhāreti.",
  "tika-s0202t1:149_8": "Chando jāyatīti dhammesu nijjhānakkhamesu ime dhamme bhāvanāpaññāya paccakkhato ussāmīti kattukamyatākusalacchando jāyati.",
  "tika-s0202t1:149_9": "Ussahatīti chando uppādamatte aṭṭhatvā tato bhāvanārambhavasena ussahati.",
  "tika-s0202t1:149_10": "Tulayatiti sammasanavasena saṅkhāre.",
  "tika-s0202t1:149_11": "Tīraṇavipassanāya tulayantoti tīraṇapariññāya jānitvā upari pahānapariññāya vasena paritulayanto paṭijānanto.",
  "tika-s0202t1:149_12": "Maggapadhānaṁ padahatīti maggalakkhaṇaṁ padhānikaṁ maggaṁ padahati.",
  "tika-s0202t1:149_13": "Pesitacittoti nibbānaṁ pati pesitacitto.",
  "tika-s0202t1:149_14": "Nāmakāyenāti maggappaṭipāṭiyā taṁtaṁmaggasampayuttanāmakāyena.",
  "tika-s0202t1:149_15": "Na pana kiñci āhāti dūratāya samānaṁ na kiñci vacanaṁ bhagavā āha te daḷhataraṁ niggaṇhituṁ.",
  "tika-s0202t1:150_0": "184.",
  "tika-s0202t1:150_1": "Paṇena vohārena byākaraṇaṁ paṇaviyā,",
  "tika-s0202t1:150_2": "paṇaviyā abhāvena opaṇaviyā,",
  "tika-s0202t1:150_3": "na upetīti na yujjati.",
  "tika-s0202t1:150_4": "Tanti idaṁ idha adhippetaṁ paṇo paṇaviyaṁ dassetuṁ.",
  "tika-s0202t1:150_5": "Tayidaṁ sabbaṁ bhagavā “mayaṁ kho, āvuso,",
  "tika-s0202t1:150_6": "sāyañceva bhuñjāmā”ti assajipunabbasukehi vuttaṁ sikkhāya avattanabhāvadīpanavacanaṁ sandhāya vadati.",
  "tika-s0202t1:151_0": "Ukkhipitvāti sīsena gahetvā viya samādāya.",
  "tika-s0202t1:151_1": "Anudhammoti anurūpo sabhāvo,",
  "tika-s0202t1:151_2": "sāvakabhāvassa anucchavikā paṭipatti.",
  "tika-s0202t1:151_3": "Rohanīyanti viruḷhibhāvaṁ.",
  "tika-s0202t1:151_4": "Siniyhati ettha,",
  "tika-s0202t1:151_5": "etena vāti sineho, kāraṇaṁ.",
  "tika-s0202t1:151_6": "Taṁ ettha atthīti sinehavantaṁ,",
  "tika-s0202t1:151_7": "pādakanti attho.",
  "tika-s0202t1:151_8": "Taco ekaṁ aṅganti taco vīrapakkhabhāve ekamaṅgaṁ.",
  "tika-s0202t1:151_9": "Padhānaṁ anuyuñjantassa hi tace palujjamānepi taṁnimittaṁ avosānaṁ anāpajjanakasseva vīriyassa ekaṁ aṅgaṁ ekaṁ kāraṇaṁ.",
  "tika-s0202t1:151_10": "Evaṁ sesesu vattabbaṁ. Tenāha –",
  "tika-s0202t1:151_11": "“arahattaṁ appatvā na vuṭṭhahissāmīti evaṁ paṭipajjatī”ti.",
  "tika-s0202t1:151_12": "Sesaṁ suviññeyyameva.",
  "tika-s0202t1:152_0": "Kīṭāgirisuttavaṇṇanāya līnatthappakāsanā samattā.",
  "tika-s0202t1:153_0": "Niṭṭhitā ca bhikkhuvaggavaṇṇanā."
}