{
  "mil6.3.9:0.1_0": "Milindapañha",
  "mil6.3.9:0.2_0": "Anumānapañha",
  "mil6.3.9:0.3_0": "Vessantaravagga",
  "mil6.3.9:0.4_0": "9. Ekantasukhanibbānapañha",
  "mil6.3.9:1.1_0": "“Bhante nāgasena, kiṁ ekantasukhaṁ nibbānaṁ, udāhu dukkhena missan”ti?",
  "mil6.3.9:1.2_0": "“Ekantasukhaṁ, mahārāja, nibbānaṁ, dukkhena amissan”ti.",
  "mil6.3.9:2.1_0": "“Na mayaṁ taṁ, bhante nāgasena,",
  "mil6.3.9:2.1_1": "vacanaṁ saddahāma ‘ekantasukhaṁ nibbānan’ti, evamettha mayaṁ, bhante nāgasena,",
  "mil6.3.9:2.1_2": "paccema ‘nibbānaṁ dukkhena missan’ti,",
  "mil6.3.9:2.1_3": "kāraṇañcettha upalabhāma ‘nibbānaṁ dukkhena missan’ti.",
  "mil6.3.9:2.2_0": "Katamaṁ ettha kāraṇaṁ?",
  "mil6.3.9:2.3_0": "Ye te, bhante nāgasena, nibbānaṁ pariyesanti,",
  "mil6.3.9:2.3_1": "tesaṁ dissati kāyassa ca cittassa ca ātāpo paritāpo ṭhānacaṅkamanisajjāsayanāhārapariggaho middhassa ca uparodho āyatanānañca paṭipīḷanaṁ dhanadhaññapiyañātimittappajahanaṁ.",
  "mil6.3.9:2.4_0": "Ye keci loke sukhitā sukhasamappitā,",
  "mil6.3.9:2.4_1": "te sabbepi pañcahi kāmaguṇehi āyatane ramenti brūhenti,",
  "mil6.3.9:2.4_2": "manāpikamanāpikabahuvidhasubhanimittena rūpena cakkhuṁ ramenti brūhenti,",
  "mil6.3.9:2.4_3": "manāpikamanāpikagītavāditabahuvidhasubhanimittena saddena sotaṁ ramenti brūhenti,",
  "mil6.3.9:2.4_4": "manāpikamanāpikapupphaphalapattatacamūlasārabahuvidhasubhanimittena gandhena ghānaṁ ramenti brūhenti,",
  "mil6.3.9:2.4_5": "manāpikamanāpikakhajjabhojjaleyyapeyyasāyanīyabahuvidhasubhanimittena rasena jivhaṁ ramenti brūhenti,",
  "mil6.3.9:2.4_6": "manāpikamanāpikasaṇhasukhumamudumaddavabahuvidhasubhanimittena phassena kāyaṁ ramenti brūhenti,",
  "mil6.3.9:2.4_7": "manāpikamanāpikakalyāṇapāpakasubhāsubhabahuvidhavitakkamanasikārena manaṁ ramenti brūhenti.",
  "mil6.3.9:2.5_0": "Tumhe taṁ cakkhusotaghānajivhākāyamanobrūhanaṁ hanatha upahanatha, chindatha upacchindatha, rundhatha uparundhatha.",
  "mil6.3.9:2.6_0": "Tena kāyopi paritapati, cittampi paritapati,",
  "mil6.3.9:2.6_1": "kāye paritatte kāyikadukkhavedanaṁ vediyati,",
  "mil6.3.9:2.6_2": "citte paritatte cetasikadukkhavedanaṁ vedayati.",
  "mil6.3.9:2.7_0": "Nanu māgaṇḍiyopi paribbājako bhagavantaṁ garahamāno evamāha ‘bhūnahu samaṇo gotamo’ti.",
  "mil6.3.9:2.8_0": "Idamettha kāraṇaṁ,",
  "mil6.3.9:2.8_1": "yenāhaṁ kāraṇena brūmi ‘nibbānaṁ dukkhena missan’”ti.",
  "mil6.3.9:3.1_0": "“Na hi, mahārāja, nibbānaṁ dukkhena missaṁ, ekantasukhaṁ nibbānaṁ.",
  "mil6.3.9:3.2_0": "Yaṁ pana tvaṁ, mahārāja, brūsi ‘nibbānaṁ dukkhan’ti, netaṁ dukkhaṁ nibbānaṁ nāma,",
  "mil6.3.9:3.2_1": "nibbānassa pana sacchikiriyāya pubbabhāgo eso, nibbānapariyesanaṁ etaṁ, ekantasukhaṁyeva, mahārāja, nibbānaṁ, na dukkhena missaṁ.",
  "mil6.3.9:3.3_0": "Ettha kāraṇaṁ vadāmi.",
  "mil6.3.9:3.4_0": "Atthi, mahārāja, rājūnaṁ rajjasukhaṁ nāmā”ti?",
  "mil6.3.9:3.5_0": "“Āma, bhante, atthi rājūnaṁ rajjasukhan”ti.",
  "mil6.3.9:3.6_0": "“Api nu kho taṁ, mahārāja,",
  "mil6.3.9:3.6_1": "rajjasukhaṁ dukkhena missan”ti?",
  "mil6.3.9:3.7_0": "“Na hi, bhante”ti.",
  "mil6.3.9:3.8_0": "“Kissa pana te, mahārāja,",
  "mil6.3.9:3.8_1": "rājāno paccante kupite tesaṁ paccantanissitānaṁ paṭisedhāya amaccehi pariṇāyakehi bhaṭehi balatthehi parivutā pavāsaṁ gantvā ḍaṁsamakasavātātapapaṭipīḷitā samavisame paridhāvanti, mahāyuddhañca karonti,",
  "mil6.3.9:3.8_2": "jīvitasaṁsayañca pāpuṇantī”ti?",
  "mil6.3.9:3.9_0": "“Netaṁ, bhante nāgasena, rajjasukhaṁ nāma,",
  "mil6.3.9:3.9_1": "rajjasukhassa pariyesanāya pubbabhāgo eso, dukkhena, bhante nāgasena,",
  "mil6.3.9:3.9_2": "rājāno rajjaṁ pariyesitvā rajjasukhaṁ anubhavanti, evaṁ, bhante nāgasena,",
  "mil6.3.9:3.9_3": "rajjasukhaṁ dukkhena amissaṁ, aññaṁ taṁ rajjasukhaṁ, aññaṁ dukkhan”ti.",
  "mil6.3.9:3.10_0": "“Evameva kho, mahārāja, ekantasukhaṁ nibbānaṁ, na dukkhena missaṁ.",
  "mil6.3.9:3.11_0": "Ye pana taṁ nibbānaṁ pariyesanti,",
  "mil6.3.9:3.11_1": "te kāyañca cittañca ātāpetvā ṭhānacaṅkamanisajjāsayanāhāraṁ pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṁ pariyesitvā ekantasukhaṁ nibbānaṁ anubhavanti,",
  "mil6.3.9:3.11_2": "nihatapaccāmittā viya rājāno rajjasukhaṁ.",
  "mil6.3.9:3.12_0": "Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ nibbānaṁ, aññaṁ dukkhanti.",
  "mil6.3.9:4.1_0": "Aparampi, mahārāja,",
  "mil6.3.9:4.1_1": "uttariṁ kāraṇaṁ suṇohi ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānanti.",
  "mil6.3.9:4.2_0": "Atthi, mahārāja,",
  "mil6.3.9:4.2_1": "ācariyānaṁ sippavantānaṁ sippasukhaṁ nāmā”ti?",
  "mil6.3.9:4.3_0": "“Āma, bhante,",
  "mil6.3.9:4.3_1": "atthi ācariyānaṁ sippavantānaṁ sippasukhan”ti.",
  "mil6.3.9:4.4_0": "“Api nu kho taṁ, mahārāja,",
  "mil6.3.9:4.4_1": "sippasukhaṁ dukkhena missan”ti?",
  "mil6.3.9:4.5_0": "“Na hi, bhante”ti.",
  "mil6.3.9:4.6_0": "“Kissa pana te, mahārāja,",
  "mil6.3.9:4.6_1": "ācariyā ācariyānaṁ abhivādanapaccuṭṭhānena udakāharaṇagharasammajjanadantakaṭṭhamukhodakānuppadānena ucchiṭṭhapaṭiggahaṇaucchādananahāpanapādaparikammena sakacittaṁ nikkhipitvā paracittānuvattanena dukkhaseyyāya visamabhojanena kāyaṁ ātāpentī”ti?",
  "mil6.3.9:4.7_0": "“Netaṁ, bhante nāgasena, sippasukhaṁ nāma,",
  "mil6.3.9:4.7_1": "sippapariyesanāya pubbabhāgo eso, dukkhena, bhante nāgasena,",
  "mil6.3.9:4.7_2": "ācariyā sippaṁ pariyesitvā sippasukhaṁ anubhavanti, evaṁ, bhante nāgasena,",
  "mil6.3.9:4.7_3": "sippasukhaṁ dukkhena amissaṁ, aññaṁ taṁ sippasukhaṁ, aññaṁ dukkhan”ti.",
  "mil6.3.9:4.8_0": "“Evameva kho, mahārāja, ekantasukhaṁ nibbānaṁ, na dukkhena missaṁ.",
  "mil6.3.9:4.9_0": "Ye pana taṁ nibbānaṁ pariyesanti,",
  "mil6.3.9:4.9_1": "te kāyañca cittañca ātāpetvā ṭhānacaṅkamanisajjāsayanāhāraṁ pariggahetvā middhaṁ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṁ pariyesitvā ekantasukhaṁ nibbānaṁ anubhavanti, ācariyā viya sippasukhaṁ.",
  "mil6.3.9:4.10_0": "Evaṁ, mahārāja, ekantasukhaṁ nibbānaṁ, na dukkhena missaṁ, aññaṁ dukkhaṁ, aññaṁ nibbānan”ti.",
  "mil6.3.9:4.11_0": "“Sādhu, bhante nāgasena,",
  "mil6.3.9:4.11_1": "evametaṁ tathā sampaṭicchāmī”ti.",
  "mil6.3.9:5.1_0": "Ekantasukhanibbānapañho navamo."
}