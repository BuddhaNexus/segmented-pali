{
  "tika-s0404t22:0_0": "(10) 5. Upālivaggo",
  "tika-s0404t22:1_0": "1-4. Kāmabhogīsuttādivaṇṇanā",
  "tika-s0404t22:2_0": "91-94.",
  "tika-s0404t22:2_1": "Pañcamassa paṭhamādīni uttānatthāni.",
  "tika-s0404t22:2_2": "Catutthe tapanaṁ santapanaṁ kāyassa khedanaṁ tapo,",
  "tika-s0404t22:2_3": "so etassa atthīti tapassī,",
  "tika-s0404t22:2_4": "taṁ tapassiṁ.",
  "tika-s0404t22:2_5": "Yasmā tathābhūto tapanissito,",
  "tika-s0404t22:2_6": "tapo vā tannissito,",
  "tika-s0404t22:2_7": "tasmā āha “tapanissitaka”nti.",
  "tika-s0404t22:2_8": "Lūkhaṁ pharusaṁ sādhusammatācāravirahato na pasādanīyaṁ ājīvati vattatīti lūkhājīvī,",
  "tika-s0404t22:2_9": "taṁ lūkhājīviṁ.",
  "tika-s0404t22:2_10": "Upakkosatīti uppaṇḍeti,",
  "tika-s0404t22:2_11": "upahasanavasena paribhāsati.",
  "tika-s0404t22:2_12": "Upavadatīti avaññāpubbakaṁ apavadati.",
  "tika-s0404t22:2_13": "Tenāha “hīḷeti vambhetī”ti.",
  "tika-s0404t22:3_0": "Kāmabhogīsuttādivaṇṇanā niṭṭhitā.",
  "tika-s0404t22:4_0": "5. Uttiyasuttavaṇṇanā",
  "tika-s0404t22:5_0": "95.",
  "tika-s0404t22:5_1": "Pañcame paccante bhavaṁ paccantimaṁ.",
  "tika-s0404t22:5_2": "Pākārassa thirabhāvaṁ uddhamuddhaṁ pāpetīti uddhāpaṁ,",
  "tika-s0404t22:5_3": "pākāramūlaṁ.",
  "tika-s0404t22:5_4": "Ādi-saddena pākāradvārabandhaparikhādīnaṁ saṅgaho veditabbo.",
  "tika-s0404t22:5_5": "Paṇḍitadovārikaṭṭhāniyaṁ katvā bhagavā attānaṁ dassesīti dassento “ekadvāranti kasmā āhā”ti codanaṁ samuṭṭhāpesi.",
  "tika-s0404t22:5_6": "Yassā paññāya vasena puriso paṇḍitoti vuccati,",
  "tika-s0404t22:5_7": "taṁ paṇḍiccanti āha “paṇḍiccena samannāgato”ti.",
  "tika-s0404t22:5_8": "Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0404t22:5_9": "Medhati sammohaṁ hiṁsati vidhamatīti medhā,",
  "tika-s0404t22:5_10": "sā etassa atthīti medhāvī.",
  "tika-s0404t22:5_11": "Ṭhāne ṭhāne uppatti etissā atthīti ṭhānuppattikā,",
  "tika-s0404t22:5_12": "ṭhānaso uppajjanapaññā.",
  "tika-s0404t22:5_13": "Anupariyāyanti etenāti anupariyāyo,",
  "tika-s0404t22:5_14": "so eva pathoti anupariyāyapatho,",
  "tika-s0404t22:5_15": "parito pākārassa anusaṁyāyanamaggo.",
  "tika-s0404t22:5_16": "Pākārabhāgā sandhātabbā etthāti pākārasandhi,",
  "tika-s0404t22:5_17": "pākārassa phullitappadeso.",
  "tika-s0404t22:5_18": "So pana heṭṭhimantena dvinnampi iṭṭhakānaṁ vigamena evaṁ vuccatīti āha “dvinnaṁ iṭṭhakānaṁ apagataṭṭhāna”nti.",
  "tika-s0404t22:5_19": "Chinnaṭṭhānanti chinnabhinnappadeso,",
  "tika-s0404t22:5_20": "chiddaṭṭhānaṁ vā.",
  "tika-s0404t22:5_21": "Tañhi vivaranti vuccati.",
  "tika-s0404t22:6_0": "Uttiyasuttavaṇṇanā niṭṭhitā.",
  "tika-s0404t22:7_0": "6-8. Kokanudasuttādivaṇṇanā",
  "tika-s0404t22:8_0": "96-98.",
  "tika-s0404t22:8_1": "Chaṭṭhe khandhāpi diṭṭhiṭṭhānaṁ ārammaṇaṭṭhena “rūpaṁ attato samanupassatī”tiādivacanato.",
  "tika-s0404t22:8_2": "Avijjāpi diṭṭhiṭṭhānaṁ upanissayādibhāvena pavattanato.",
  "tika-s0404t22:8_3": "Yathāha “assutavā,",
  "tika-s0404t22:8_4": "bhikkhave,",
  "tika-s0404t22:8_5": "puthujjano ariyānaṁ adassāvī ariyadhammassa akovido”tiādi.",
  "tika-s0404t22:8_6": "Phassopi diṭṭhiṭṭhānaṁ.",
  "tika-s0404t22:8_7": "Yathā cāha “tadapi phassapaccayā phussa phussa paṭisaṁvediyantī”ti ca.",
  "tika-s0404t22:8_8": "Saññāpi diṭṭhiṭṭhānaṁ.",
  "tika-s0404t22:8_9": "Vuttañhetaṁ “saññānidānā hi papañcasaṅkhā,",
  "tika-s0404t22:8_10": "pathavito saññatvā”ti ca ādi.",
  "tika-s0404t22:8_11": "Vitakkopi diṭṭhiṭṭhānaṁ.",
  "tika-s0404t22:8_12": "Vuttampi cetaṁ “takkañca diṭṭhīsu pakappayitvā,",
  "tika-s0404t22:8_13": "saccaṁ musāti dvayadhammamāhū”ti,",
  "tika-s0404t22:8_14": "“takkī hoti vīmaṁsī”ti ca ādi.",
  "tika-s0404t22:8_15": "Ayonisomanasikāropi diṭṭhiṭṭhānaṁ.",
  "tika-s0404t22:8_16": "Tenāha bhagavā –",
  "tika-s0404t22:8_17": "“tassevaṁ ayoniso manasikaroto channaṁ diṭṭhīnaṁ aññatarā diṭṭhi uppajjati,",
  "tika-s0404t22:8_18": "atthi me attāti tassa saccato thetato diṭṭhi uppajjatī”tiādi.",
  "tika-s0404t22:9_0": "Yā diṭṭhīti idāni vuccamānānaṁ aṭṭhārasannaṁ padānaṁ sādhāraṇaṁ mūlapadaṁ.",
  "tika-s0404t22:9_1": "Diṭṭhiyeva diṭṭhigataṁ gūthagataṁ viya,",
  "tika-s0404t22:9_2": "diṭṭhīsu vā gataṁ idaṁ dassanaṁ dvāsaṭṭhidiṭṭhīsu antogadhattātipi diṭṭhigataṁ,",
  "tika-s0404t22:9_3": "diṭṭhiyā vā gataṁ diṭṭhigataṁ.",
  "tika-s0404t22:9_4": "Idañhi “atthi me attā”tiādi diṭṭhiyā gamanamattameva,",
  "tika-s0404t22:9_5": "natthettha attā vā nicco vā kocīti vuttaṁ hoti.",
  "tika-s0404t22:9_6": "Sā cāyaṁ diṭṭhi dunniggamanaṭṭhena gahanaṁ.",
  "tika-s0404t22:9_7": "Duratikkamaṭṭhena sappaṭibhayaṭṭhena ca kantāro dubbhikkhakantāravāḷakantārādayo viya.",
  "tika-s0404t22:9_8": "Sammādiṭṭhiyā vinivijjhanaṭṭhena,",
  "tika-s0404t22:9_9": "vilomanaṭṭhena vā visūkaṁ.",
  "tika-s0404t22:9_10": "Kadāci sassatassa,",
  "tika-s0404t22:9_11": "kadāci ucchedassa vā gahaṇato virūpaṁ phanditanti vipphanditaṁ.",
  "tika-s0404t22:9_12": "Bandhanaṭṭhena saṁyojanaṁ.",
  "tika-s0404t22:9_13": "Diṭṭhiyeva anto tudanaṭṭhena dunnīharaṇīyaṭṭhena ca sallanti diṭṭhisallaṁ.",
  "tika-s0404t22:9_14": "Diṭṭhiyeva pīḷākaraṇaṭṭhena sambādhoti diṭṭhisambādho.",
  "tika-s0404t22:9_15": "Diṭṭhiyeva mokkhāvaraṇaṭṭhena palibodhoti diṭṭhipalibodho.",
  "tika-s0404t22:9_16": "Diṭṭhiyeva dummocanīyaṭṭhena bandhananti diṭṭhibandhanaṁ.",
  "tika-s0404t22:9_17": "Diṭṭhiyeva duruttaraṇaṭṭhena papātoti diṭṭhipapāto.",
  "tika-s0404t22:9_18": "Diṭṭhiyeva thāmagataṭṭhena anusayoti diṭṭhānusayo.",
  "tika-s0404t22:9_19": "Diṭṭhiyeva attānaṁ santāpetīti diṭṭhisantāpo.",
  "tika-s0404t22:9_20": "Diṭṭhiyeva attānaṁ anudahatīti diṭṭhipariḷāho.",
  "tika-s0404t22:9_21": "Diṭṭhiyeva kilesakāyaṁ ganthetīti diṭṭhigantho.",
  "tika-s0404t22:9_22": "Diṭṭhiyeva bhusaṁ ādiyatīti diṭṭhupādānaṁ.",
  "tika-s0404t22:9_23": "Diṭṭhiyeva “sacca”ntiādivasena abhinivisatīti diṭṭhābhiniveso.",
  "tika-s0404t22:9_24": "Diṭṭhiyeva “idaṁ para”nti āmasati,",
  "tika-s0404t22:9_25": "parato vā āmasatīti diṭṭhiparāmāso,",
  "tika-s0404t22:9_26": "samuṭṭhāti etenāti samuṭṭhānaṁ, kāraṇaṁ.",
  "tika-s0404t22:9_27": "Samuṭṭhānassa bhāvo samuṭṭhānaṭṭho,",
  "tika-s0404t22:9_28": "tena samuṭṭhānaṭṭhena,",
  "tika-s0404t22:9_29": "kāraṇabhāvenāti attho.",
  "tika-s0404t22:9_30": "Sattamaṭṭhamesu natthi vattabbaṁ.",
  "tika-s0404t22:10_0": "Kokanudasuttādivaṇṇanā niṭṭhitā.",
  "tika-s0404t22:11_0": "9-10. Upālisuttādivaṇṇanā",
  "tika-s0404t22:12_0": "99-100.",
  "tika-s0404t22:12_1": "Navame ajjhogāhetvā adhippetamatthaṁ sambhavituṁ sādhetuṁ dukkhāni durabhisambhavāni.",
  "tika-s0404t22:12_2": "Aṭṭhakathāyaṁ pana tattha nivāsoyeva dukkhoti dassetuṁ “sambhavituṁ dukkhāni dussahānī”ti vuttaṁ.",
  "tika-s0404t22:12_3": "Araññavanapatthānīti araññalakkhaṇappattāni vanasaṇḍāni.",
  "tika-s0404t22:12_4": "Vanapatthasaddo hi saṇḍabhūte rukkhasamūhepi vattatīti araññaggahaṇaṁ.",
  "tika-s0404t22:12_5": "Pavivekanti pakārato,",
  "tika-s0404t22:12_6": "pakārehi vā vivecanaṁ,",
  "tika-s0404t22:12_7": "rūpādiputhuttārammaṇe pakārato gamanādiiriyāpathappakārehi attano kāyassa vivecanaṁ,",
  "tika-s0404t22:12_8": "gacchatopi tiṭṭhatopi nisajjatopi nipajjatopi ekasseva pavatti.",
  "tika-s0404t22:12_9": "Teneva hi vivecetabbānaṁ vivecanākārassa ca bhedato bahuvidhattā te ekattena gahetvā “paviveka”nti ekavacanena vuttaṁ.",
  "tika-s0404t22:12_10": "Dukkaraṁ pavivekanti vā pavivekaṁ kattuṁ na sukhanti attho.",
  "tika-s0404t22:12_11": "Ekībhāveti ekattabhāve.",
  "tika-s0404t22:12_12": "Dvayaṁdvayārāmoti dvinnaṁ dvinnaṁ bhāvābhirato.",
  "tika-s0404t22:12_13": "Haranti viyāti saṁharanti viya vighātuppādanena.",
  "tika-s0404t22:12_14": "Tenāha “ghasanti viyā”ti.",
  "tika-s0404t22:12_15": "Bhayasantāsuppādanena khādituṁ āgatā yakkharakkhasapisācādayo viyāti adhippāyo.",
  "tika-s0404t22:12_16": "Īdisassāti aladdhasamādhino.",
  "tika-s0404t22:12_17": "Tiṇapaṇṇamigādisaddehīti vāteritānaṁ tiṇapaṇṇādīnaṁ migapakkhiādīnañca bhīsanakehi bheravehi saddehi.",
  "tika-s0404t22:12_18": "Vividhehi ca aññehi khāṇuādīhi yakkhādiākārehi upaṭṭhitehi bhīsanakehi.",
  "tika-s0404t22:12_19": "Ghaṭena kīḷā ghaṭikāti eke.",
  "tika-s0404t22:12_20": "Dasamaṁ uttānameva.",
  "tika-s0404t22:13_0": "Upālisuttādivaṇṇanā niṭṭhitā.",
  "tika-s0404t22:14_0": "Upālivaggavaṇṇanā niṭṭhitā.",
  "tika-s0404t22:15_0": "Dutiyapaṇṇāsakaṁ niṭṭhitaṁ.",
  "tika-s0404t22:16_0": "3. Tatiyapaṇṇāsakaṁ"
}