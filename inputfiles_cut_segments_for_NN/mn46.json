{
  "mn46:0.1_0": "Majjhima Nikāya 46 ",
  "mn46:0.2_0": "Mahādhammasamādānasutta ",
  "mn46:1.1_0": "Evaṁ me sutaṁ—",
  "mn46:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn46:1.3_0": "Tatra kho bhagavā bhikkhū āmantesi: ",
  "mn46:1.4_0": "“bhikkhavo”ti. ",
  "mn46:1.5_0": "“Bhadante”ti te bhikkhū bhagavato paccassosuṁ. ",
  "mn46:1.6_0": "Bhagavā etadavoca: ",
  "mn46:2.1_0": "“yebhuyyena, bhikkhave,",
  "mn46:2.1_1": "sattā evaṅkāmā evaṁchandā evaṁadhippāyā:",
  "mn46:2.2_0": "‘aho vata aniṭṭhā akantā amanāpā dhammā parihāyeyyuṁ,",
  "mn46:2.2_1": "iṭṭhā kantā manāpā dhammā abhivaḍḍheyyun’ti.",
  "mn46:2.3_0": "Tesaṁ, bhikkhave,",
  "mn46:2.3_1": "sattānaṁ evaṅkāmānaṁ evaṁchandānaṁ evaṁadhippāyānaṁ aniṭṭhā akantā amanāpā dhammā abhivaḍḍhanti,",
  "mn46:2.3_2": "iṭṭhā kantā manāpā dhammā parihāyanti.",
  "mn46:2.4_0": "Tatra tumhe, bhikkhave, kaṁ hetuṁ paccethā”ti? ",
  "mn46:2.5_0": "“Bhagavaṁmūlakā no, bhante, dhammā, bhagavaṁnettikā, bhagavaṁpaṭisaraṇā. Sādhu vata, bhante,",
  "mn46:2.5_1": "bhagavantaññeva paṭibhātu etassa bhāsitassa attho;",
  "mn46:2.5_2": "bhagavato sutvā bhikkhū dhāressantī”ti.",
  "mn46:2.6_0": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "mn46:2.7_0": "“Evaṁ,",
  "mn46:2.7_1": "bhante”ti kho te bhikkhū bhagavato paccassosuṁ.",
  "mn46:2.8_0": "Bhagavā etadavoca: ",
  "mn46:3.1_0": "“Idha, bhikkhave, assutavā puthujjano,",
  "mn46:3.1_1": "ariyānaṁ adassāvī ariyadhammassa akovido ariyadhamme avinīto,",
  "mn46:3.1_2": "sappurisānaṁ adassāvī sappurisadhammassa akovido sappurisadhamme avinīto,",
  "mn46:3.2_0": "sevitabbe dhamme na jānāti asevitabbe dhamme na jānāti,",
  "mn46:3.2_1": "bhajitabbe dhamme na jānāti abhajitabbe dhamme na jānāti.",
  "mn46:3.3_0": "So sevitabbe dhamme ajānanto asevitabbe dhamme ajānanto,",
  "mn46:3.3_1": "bhajitabbe dhamme ajānanto abhajitabbe dhamme ajānanto,",
  "mn46:3.3_2": "asevitabbe dhamme sevati sevitabbe dhamme na sevati,",
  "mn46:3.3_3": "abhajitabbe dhamme bhajati bhajitabbe dhamme na bhajati.",
  "mn46:3.4_0": "Tassa asevitabbe dhamme sevato sevitabbe dhamme asevato,",
  "mn46:3.4_1": "abhajitabbe dhamme bhajato bhajitabbe dhamme abhajato aniṭṭhā akantā amanāpā dhammā abhivaḍḍhanti,",
  "mn46:3.4_2": "iṭṭhā kantā manāpā dhammā parihāyanti.",
  "mn46:3.5_0": "Taṁ kissa hetu? ",
  "mn46:3.6_0": "Evañhetaṁ, bhikkhave, hoti yathā taṁ aviddasuno. ",
  "mn46:4.1_0": "Sutavā ca kho, bhikkhave, ariyasāvako,",
  "mn46:4.1_1": "ariyānaṁ dassāvī ariyadhammassa kovido ariyadhamme suvinīto,",
  "mn46:4.1_2": "sappurisānaṁ dassāvī sappurisadhammassa kovido sappurisadhamme suvinīto,",
  "mn46:4.2_0": "sevitabbe dhamme jānāti asevitabbe dhamme jānāti,",
  "mn46:4.2_1": "bhajitabbe dhamme jānāti abhajitabbe dhamme jānāti.",
  "mn46:4.3_0": "So sevitabbe dhamme jānanto asevitabbe dhamme jānanto,",
  "mn46:4.3_1": "bhajitabbe dhamme jānanto abhajitabbe dhamme jānanto,",
  "mn46:4.3_2": "asevitabbe dhamme na sevati sevitabbe dhamme sevati,",
  "mn46:4.3_3": "abhajitabbe dhamme na bhajati bhajitabbe dhamme bhajati.",
  "mn46:4.4_0": "Tassa asevitabbe dhamme asevato sevitabbe dhamme sevato,",
  "mn46:4.4_1": "abhajitabbe dhamme abhajato bhajitabbe dhamme bhajato,",
  "mn46:4.4_2": "aniṭṭhā akantā amanāpā dhammā parihāyanti,",
  "mn46:4.4_3": "iṭṭhā kantā manāpā dhammā abhivaḍḍhanti.",
  "mn46:4.5_0": "Taṁ kissa hetu? ",
  "mn46:4.6_0": "Evañhetaṁ, bhikkhave, hoti yathā taṁ viddasuno. ",
  "mn46:5.1_0": "Cattārimāni, bhikkhave, dhammasamādānāni. ",
  "mn46:5.2_0": "Katamāni cattāri? ",
  "mn46:5.3_0": "Atthi, bhikkhave,",
  "mn46:5.3_1": "dhammasamādānaṁ paccuppannadukkhañceva āyatiñca dukkhavipākaṁ;",
  "mn46:5.4_0": "atthi, bhikkhave,",
  "mn46:5.4_1": "dhammasamādānaṁ paccuppannasukhaṁ āyatiṁ dukkhavipākaṁ;",
  "mn46:5.5_0": "atthi, bhikkhave,",
  "mn46:5.5_1": "dhammasamādānaṁ paccuppannadukkhaṁ āyatiṁ sukhavipākaṁ;",
  "mn46:5.6_0": "atthi, bhikkhave,",
  "mn46:5.6_1": "dhammasamādānaṁ paccuppannasukhañceva āyatiñca sukhavipākaṁ.",
  "mn46:6.1_0": "Tatra, bhikkhave,",
  "mn46:6.1_1": "yamidaṁ dhammasamādānaṁ paccuppannadukkhañceva āyatiñca dukkhavipākaṁ,",
  "mn46:6.1_2": "taṁ avidvā avijjāgato yathābhūtaṁ nappajānāti:",
  "mn46:6.2_0": "‘idaṁ kho dhammasamādānaṁ paccuppannadukkhañceva āyatiñca dukkhavipākan’ti. ",
  "mn46:6.3_0": "Taṁ avidvā avijjāgato yathābhūtaṁ appajānanto taṁ sevati, taṁ na parivajjeti. ",
  "mn46:6.4_0": "Tassa taṁ sevato, taṁ aparivajjayato,",
  "mn46:6.4_1": "aniṭṭhā akantā amanāpā dhammā abhivaḍḍhanti,",
  "mn46:6.4_2": "iṭṭhā kantā manāpā dhammā parihāyanti.",
  "mn46:6.5_0": "Taṁ kissa hetu? ",
  "mn46:6.6_0": "Evañhetaṁ, bhikkhave, hoti yathā taṁ aviddasuno. ",
  "mn46:7.1_0": "Tatra, bhikkhave,",
  "mn46:7.1_1": "yamidaṁ dhammasamādānaṁ paccuppannasukhaṁ āyatiṁ dukkhavipākaṁ taṁ avidvā avijjāgato yathābhūtaṁ nappajānāti:",
  "mn46:7.2_0": "‘idaṁ kho dhammasamādānaṁ paccuppannasukhaṁ āyatiṁ dukkhavipākan’ti. ",
  "mn46:7.3_0": "Taṁ avidvā avijjāgato yathābhūtaṁ appajānanto taṁ sevati, taṁ na parivajjeti. ",
  "mn46:7.4_0": "Tassa taṁ sevato, taṁ aparivajjayato,",
  "mn46:7.4_1": "aniṭṭhā akantā amanāpā dhammā abhivaḍḍhanti,",
  "mn46:7.4_2": "iṭṭhā kantā manāpā dhammā parihāyanti.",
  "mn46:7.5_0": "Taṁ kissa hetu? ",
  "mn46:7.6_0": "Evañhetaṁ, bhikkhave, hoti yathā taṁ aviddasuno. ",
  "mn46:8.1_0": "Tatra, bhikkhave,",
  "mn46:8.1_1": "yamidaṁ dhammasamādānaṁ paccuppannadukkhaṁ āyatiṁ sukhavipākaṁ,",
  "mn46:8.1_2": "taṁ avidvā avijjāgato yathābhūtaṁ nappajānāti:",
  "mn46:8.2_0": "‘idaṁ kho dhammasamādānaṁ paccuppannadukkhaṁ āyatiṁ sukhavipākan’ti. ",
  "mn46:8.3_0": "Taṁ avidvā avijjāgato yathābhūtaṁ appajānanto taṁ na sevati, taṁ parivajjeti. ",
  "mn46:8.4_0": "Tassa taṁ asevato, taṁ parivajjayato,",
  "mn46:8.4_1": "aniṭṭhā akantā amanāpā dhammā abhivaḍḍhanti,",
  "mn46:8.4_2": "iṭṭhā kantā manāpā dhammā parihāyanti.",
  "mn46:8.5_0": "Taṁ kissa hetu? ",
  "mn46:8.6_0": "Evañhetaṁ, bhikkhave, hoti yathā taṁ aviddasuno. ",
  "mn46:9.1_0": "Tatra, bhikkhave,",
  "mn46:9.1_1": "yamidaṁ dhammasamādānaṁ paccuppannasukhañceva āyatiñca sukhavipākaṁ,",
  "mn46:9.1_2": "taṁ avidvā avijjāgato yathābhūtaṁ nappajānāti:",
  "mn46:9.2_0": "‘idaṁ kho dhammasamādānaṁ paccuppannasukhañceva āyatiñca sukhavipākan’ti. ",
  "mn46:9.3_0": "Taṁ avidvā avijjāgato yathābhūtaṁ appajānanto taṁ na sevati, taṁ parivajjeti. ",
  "mn46:9.4_0": "Tassa taṁ asevato, taṁ parivajjayato,",
  "mn46:9.4_1": "aniṭṭhā akantā amanāpā dhammā abhivaḍḍhanti,",
  "mn46:9.4_2": "iṭṭhā kantā manāpā dhammā parihāyanti.",
  "mn46:9.5_0": "Taṁ kissa hetu? ",
  "mn46:9.6_0": "Evañhetaṁ, bhikkhave, hoti yathā taṁ aviddasuno. ",
  "mn46:10.1_0": "Tatra, bhikkhave,",
  "mn46:10.1_1": "yamidaṁ dhammasamādānaṁ paccuppannadukkhañceva āyatiñca dukkhavipākaṁ taṁ vidvā vijjāgato yathābhūtaṁ pajānāti:",
  "mn46:10.2_0": "‘idaṁ kho dhammasamādānaṁ paccuppannadukkhañceva āyatiñca dukkhavipākan’ti. ",
  "mn46:10.3_0": "Taṁ vidvā vijjāgato yathābhūtaṁ pajānanto taṁ na sevati, taṁ parivajjeti. ",
  "mn46:10.4_0": "Tassa taṁ asevato, taṁ parivajjayato,",
  "mn46:10.4_1": "aniṭṭhā akantā amanāpā dhammā parihāyanti,",
  "mn46:10.4_2": "iṭṭhā kantā manāpā dhammā abhivaḍḍhanti.",
  "mn46:10.5_0": "Taṁ kissa hetu? ",
  "mn46:10.6_0": "Evañhetaṁ, bhikkhave, hoti yathā taṁ viddasuno. ",
  "mn46:11.1_0": "Tatra, bhikkhave,",
  "mn46:11.1_1": "yamidaṁ dhammasamādānaṁ paccuppannasukhaṁ āyatiṁ dukkhavipākaṁ taṁ vidvā vijjāgato yathābhūtaṁ pajānāti:",
  "mn46:11.2_0": "‘idaṁ kho dhammasamādānaṁ paccuppannasukhaṁ āyatiṁ dukkhavipākan’ti. ",
  "mn46:11.3_0": "Taṁ vidvā vijjāgato yathābhūtaṁ pajānanto taṁ na sevati, taṁ parivajjeti. ",
  "mn46:11.4_0": "Tassa taṁ asevato, taṁ parivajjayato,",
  "mn46:11.4_1": "aniṭṭhā akantā amanāpā dhammā parihāyanti,",
  "mn46:11.4_2": "iṭṭhā kantā manāpā dhammā abhivaḍḍhanti.",
  "mn46:11.5_0": "Taṁ kissa hetu? ",
  "mn46:11.6_0": "Evañhetaṁ, bhikkhave, hoti yathā taṁ viddasuno. ",
  "mn46:12.1_0": "Tatra, bhikkhave,",
  "mn46:12.1_1": "yamidaṁ dhammasamādānaṁ paccuppannadukkhaṁ āyatiṁ sukhavipākaṁ taṁ vidvā vijjāgato yathābhūtaṁ pajānāti:",
  "mn46:12.2_0": "‘idaṁ kho dhammasamādānaṁ paccuppannadukkhaṁ āyatiṁ sukhavipākan’ti. ",
  "mn46:12.3_0": "Taṁ vidvā vijjāgato yathābhūtaṁ pajānanto taṁ sevati, taṁ na parivajjeti. ",
  "mn46:12.4_0": "Tassa taṁ sevato, taṁ aparivajjayato,",
  "mn46:12.4_1": "aniṭṭhā akantā amanāpā dhammā parihāyanti,",
  "mn46:12.4_2": "iṭṭhā kantā manāpā dhammā abhivaḍḍhanti.",
  "mn46:12.5_0": "Taṁ kissa hetu? ",
  "mn46:12.6_0": "Evañhetaṁ, bhikkhave, hoti yathā taṁ viddasuno. ",
  "mn46:13.1_0": "Tatra, bhikkhave,",
  "mn46:13.1_1": "yamidaṁ dhammasamādānaṁ paccuppannasukhañceva āyatiñca sukhavipākaṁ taṁ vidvā vijjāgato yathābhūtaṁ pajānāti:",
  "mn46:13.2_0": "‘idaṁ kho dhammasamādānaṁ paccuppannasukhañceva āyatiñca sukhavipākan’ti. ",
  "mn46:13.3_0": "Taṁ vidvā vijjāgato yathābhūtaṁ pajānanto taṁ sevati, taṁ na parivajjeti. ",
  "mn46:13.4_0": "Tassa taṁ sevato, taṁ aparivajjayato,",
  "mn46:13.4_1": "aniṭṭhā akantā amanāpā dhammā parihāyanti,",
  "mn46:13.4_2": "iṭṭhā kantā manāpā dhammā abhivaḍḍhanti.",
  "mn46:13.5_0": "Taṁ kissa hetu? ",
  "mn46:13.6_0": "Evañhetaṁ, bhikkhave, hoti yathā taṁ viddasuno. ",
  "mn46:14.1_0": "Katamañca, bhikkhave,",
  "mn46:14.1_1": "dhammasamādānaṁ paccuppannadukkhañceva āyatiñca dukkhavipākaṁ?",
  "mn46:14.2_0": "Idha, bhikkhave,",
  "mn46:14.2_1": "ekacco sahāpi dukkhena sahāpi domanassena pāṇātipātī hoti,",
  "mn46:14.2_2": "pāṇātipātapaccayā ca dukkhaṁ domanassaṁ paṭisaṁvedeti;",
  "mn46:14.3_0": "sahāpi dukkhena sahāpi domanassena adinnādāyī hoti,",
  "mn46:14.3_1": "adinnādānapaccayā ca dukkhaṁ domanassaṁ paṭisaṁvedeti;",
  "mn46:14.4_0": "sahāpi dukkhena sahāpi domanassena kāmesu micchācārī hoti,",
  "mn46:14.4_1": "kāmesu micchācārapaccayā ca dukkhaṁ domanassaṁ paṭisaṁvedeti;",
  "mn46:14.5_0": "sahāpi dukkhena sahāpi domanassena musāvādī hoti,",
  "mn46:14.5_1": "musāvādapaccayā ca dukkhaṁ domanassaṁ paṭisaṁvedeti;",
  "mn46:14.6_0": "sahāpi dukkhena sahāpi domanassena pisuṇavāco hoti,",
  "mn46:14.6_1": "pisuṇavācāpaccayā ca dukkhaṁ domanassaṁ paṭisaṁvedeti;",
  "mn46:14.7_0": "sahāpi dukkhena sahāpi domanassena pharusavāco hoti,",
  "mn46:14.7_1": "pharusavācāpaccayā ca dukkhaṁ domanassaṁ paṭisaṁvedeti;",
  "mn46:14.8_0": "sahāpi dukkhena sahāpi domanassena samphappalāpī hoti,",
  "mn46:14.8_1": "samphappalāpapaccayā ca dukkhaṁ domanassaṁ paṭisaṁvedeti;",
  "mn46:14.9_0": "sahāpi dukkhena sahāpi domanassena abhijjhālu hoti,",
  "mn46:14.9_1": "abhijjhāpaccayā ca dukkhaṁ domanassaṁ paṭisaṁvedeti;",
  "mn46:14.10_0": "sahāpi dukkhena sahāpi domanassena byāpannacitto hoti,",
  "mn46:14.10_1": "byāpādapaccayā ca dukkhaṁ domanassaṁ paṭisaṁvedeti;",
  "mn46:14.11_0": "sahāpi dukkhena sahāpi domanassena micchādiṭṭhi hoti,",
  "mn46:14.11_1": "micchādiṭṭhipaccayā ca dukkhaṁ domanassaṁ paṭisaṁvedeti.",
  "mn46:14.12_0": "So kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn46:14.13_0": "Idaṁ vuccati, bhikkhave,",
  "mn46:14.13_1": "dhammasamādānaṁ paccuppannadukkhañceva āyatiñca dukkhavipākaṁ.",
  "mn46:15.1_0": "Katamañca, bhikkhave,",
  "mn46:15.1_1": "dhammasamādānaṁ paccuppannasukhaṁ āyatiṁ dukkhavipākaṁ?",
  "mn46:15.2_0": "Idha, bhikkhave,",
  "mn46:15.2_1": "ekacco sahāpi sukhena sahāpi somanassena pāṇātipātī hoti,",
  "mn46:15.2_2": "pāṇātipātapaccayā ca sukhaṁ somanassaṁ paṭisaṁvedeti;",
  "mn46:15.3_0": "sahāpi sukhena sahāpi somanassena adinnādāyī hoti,",
  "mn46:15.3_1": "adinnādānapaccayā ca sukhaṁ somanassaṁ paṭisaṁvedeti;",
  "mn46:15.4_0": "sahāpi sukhena sahāpi somanassena kāmesumicchācārī hoti,",
  "mn46:15.4_1": "kāmesumicchācārapaccayā ca sukhaṁ somanassaṁ paṭisaṁvedeti;",
  "mn46:15.5_0": "sahāpi sukhena sahāpi somanassena musāvādī hoti,",
  "mn46:15.5_1": "musāvādapaccayā ca sukhaṁ somanassaṁ paṭisaṁvedeti;",
  "mn46:15.6_0": "sahāpi sukhena sahāpi somanassena pisuṇavāco hoti,",
  "mn46:15.6_1": "pisuṇavācāpaccayā ca sukhaṁ somanassaṁ paṭisaṁvedeti;",
  "mn46:15.7_0": "sahāpi sukhena sahāpi somanassena pharusavāco hoti,",
  "mn46:15.7_1": "pharusavācāpaccayā ca sukhaṁ somanassaṁ paṭisaṁvedeti;",
  "mn46:15.8_0": "sahāpi sukhena sahāpi somanassena samphappalāpī hoti,",
  "mn46:15.8_1": "samphappalāpapaccayā ca sukhaṁ somanassaṁ paṭisaṁvedeti;",
  "mn46:15.9_0": "sahāpi sukhena sahāpi somanassena abhijjhālu hoti,",
  "mn46:15.9_1": "abhijjhāpaccayā ca sukhaṁ somanassaṁ paṭisaṁvedeti;",
  "mn46:15.10_0": "sahāpi sukhena sahāpi somanassena byāpannacitto hoti,",
  "mn46:15.10_1": "byāpādapaccayā ca sukhaṁ somanassaṁ paṭisaṁvedeti;",
  "mn46:15.11_0": "sahāpi sukhena sahāpi somanassena micchādiṭṭhi hoti,",
  "mn46:15.11_1": "micchādiṭṭhipaccayā ca sukhaṁ somanassaṁ paṭisaṁvedeti.",
  "mn46:15.12_0": "So kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn46:15.13_0": "Idaṁ vuccati, bhikkhave,",
  "mn46:15.13_1": "dhammasamādānaṁ paccuppannasukhaṁ āyatiṁ dukkhavipākaṁ.",
  "mn46:16.1_0": "Katamañca, bhikkhave,",
  "mn46:16.1_1": "dhammasamādānaṁ paccuppannadukkhaṁ āyatiṁ sukhavipākaṁ?",
  "mn46:16.2_0": "Idha, bhikkhave,",
  "mn46:16.2_1": "ekacco sahāpi dukkhena sahāpi domanassena pāṇātipātā paṭivirato hoti,",
  "mn46:16.2_2": "pāṇātipātā veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.3_0": "sahāpi dukkhena sahāpi domanassena adinnādānā paṭivirato hoti,",
  "mn46:16.3_1": "adinnādānā veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.4_0": "sahāpi dukkhena sahāpi domanassena kāmesumicchācārā paṭivirato hoti,",
  "mn46:16.4_1": "kāmesumicchācārā veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.5_0": "sahāpi dukkhena sahāpi domanassena musāvādā paṭivirato hoti,",
  "mn46:16.5_1": "musāvādā veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.6_0": "sahāpi dukkhena sahāpi domanassena pisuṇāya vācāya paṭivirato hoti,",
  "mn46:16.6_1": "pisuṇāya vācāya veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.7_0": "sahāpi dukkhena sahāpi domanassena pharusāya vācāya paṭivirato hoti,",
  "mn46:16.7_1": "pharusāya vācāya veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.8_0": "sahāpi dukkhena sahāpi domanassena samphappalāpā paṭivirato hoti,",
  "mn46:16.8_1": "samphappalāpā veramaṇīpaccayā ca dukkhaṁ domanassaṁ paṭisaṁvedeti;",
  "mn46:16.9_0": "sahāpi dukkhena sahāpi domanassena anabhijjhālu hoti,",
  "mn46:16.9_1": "anabhijjhāpaccayā ca dukkhaṁ domanassaṁ paṭisaṁvedeti;",
  "mn46:16.10_0": "sahāpi dukkhena sahāpi domanassena abyāpannacitto hoti,",
  "mn46:16.10_1": "abyāpādapaccayā ca dukkhaṁ domanassaṁ paṭisaṁvedeti;",
  "mn46:16.11_0": "sahāpi dukkhena sahāpi domanassena sammādiṭṭhi hoti,",
  "mn46:16.11_1": "sammādiṭṭhipaccayā ca dukkhaṁ domanassaṁ paṭisaṁvedeti.",
  "mn46:16.12_0": "So kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn46:16.13_0": "Idaṁ vuccati, bhikkhave,",
  "mn46:16.13_1": "dhammasamādānaṁ paccuppannadukkhaṁ āyatiṁ sukhavipākaṁ.",
  "mn46:17.1_0": "Katamañca, bhikkhave,",
  "mn46:17.1_1": "dhammasamādānaṁ paccuppannasukhañceva āyatiñca sukhavipākaṁ?",
  "mn46:17.2_0": "Idha, bhikkhave,",
  "mn46:17.2_1": "ekacco sahāpi sukhena sahāpi somanassena pāṇātipātā paṭivirato hoti,",
  "mn46:17.2_2": "pāṇātipātā veramaṇīpaccayā ca sukhaṁ somanassaṁ paṭisaṁvedeti;",
  "mn46:17.3_0": "sahāpi sukhena sahāpi somanassena adinnādānā paṭivirato hoti,",
  "mn46:17.3_1": "adinnādānā veramaṇīpaccayā ca sukhaṁ somanassaṁ paṭisaṁvedeti;",
  "mn46:17.4_0": "sahāpi sukhena sahāpi somanassena kāmesumicchācārā paṭivirato hoti,",
  "mn46:17.4_1": "kāmesumicchācārā veramaṇīpaccayā ca sukhaṁ somanassaṁ paṭisaṁvedeti;",
  "mn46:17.5_0": "sahāpi sukhena sahāpi somanassena musāvādā paṭivirato hoti,",
  "mn46:17.5_1": "musāvādā veramaṇīpaccayā ca sukhaṁ somanassaṁ paṭisaṁvedeti;",
  "mn46:17.6_0": "sahāpi sukhena sahāpi somanassena pisuṇāya vācāya paṭivirato hoti,",
  "mn46:17.6_1": "pisuṇāya vācāya veramaṇīpaccayā ca sukhaṁ somanassaṁ paṭisaṁvedeti;",
  "mn46:17.7_0": "sahāpi sukhena sahāpi somanassena pharusāya vācāya paṭivirato hoti,",
  "mn46:17.7_1": "pharusāya vācāya veramaṇīpaccayā ca sukhaṁ somanassaṁ paṭisaṁvedeti;",
  "mn46:17.8_0": "sahāpi sukhena sahāpi somanassena samphappalāpā paṭivirato hoti,",
  "mn46:17.8_1": "samphappalāpā veramaṇīpaccayā ca sukhaṁ somanassaṁ paṭisaṁvedeti;",
  "mn46:17.9_0": "sahāpi sukhena sahāpi somanassena anabhijjhālu hoti,",
  "mn46:17.9_1": "anabhijjhāpaccayā ca sukhaṁ somanassaṁ paṭisaṁvedeti;",
  "mn46:17.10_0": "sahāpi sukhena sahāpi somanassena abyāpannacitto hoti,",
  "mn46:17.10_1": "abyāpādapaccayā ca sukhaṁ somanassaṁ paṭisaṁvedeti;",
  "mn46:17.11_0": "sahāpi sukhena sahāpi somanassena sammādiṭṭhi hoti,",
  "mn46:17.11_1": "sammādiṭṭhipaccayā ca sukhaṁ somanassaṁ paṭisaṁvedeti.",
  "mn46:17.12_0": "So kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn46:17.13_0": "Idaṁ, vuccati, bhikkhave,",
  "mn46:17.13_1": "dhammasamādānaṁ paccuppannasukhañceva āyatiñca sukhavipākaṁ.",
  "mn46:17.14_0": "Imāni kho, bhikkhave, cattāri dhammasamādānāni. ",
  "mn46:18.1_0": "Seyyathāpi, bhikkhave, tittakālābu visena saṁsaṭṭho. ",
  "mn46:18.2_0": "Atha puriso āgaccheyya jīvitukāmo amaritukāmo sukhakāmo dukkhappaṭikūlo. ",
  "mn46:18.3_0": "Tamenaṁ evaṁ vadeyyuṁ: ",
  "mn46:18.4_0": "‘ambho purisa, ayaṁ tittakālābu visena saṁsaṭṭho, ",
  "mn46:18.5_0": "sace ākaṅkhasi piva. ",
  "mn46:18.6_0": "Tassa te pivato ceva nacchādessati vaṇṇenapi gandhenapi rasenapi,",
  "mn46:18.6_1": "pivitvā ca pana maraṇaṁ vā nigacchasi maraṇamattaṁ vā dukkhan’ti.",
  "mn46:18.7_0": "So taṁ appaṭisaṅkhāya piveyya, nappaṭinissajjeyya. ",
  "mn46:18.8_0": "Tassa taṁ pivato ceva nacchādeyya vaṇṇenapi gandhenapi rasenapi,",
  "mn46:18.8_1": "pivitvā ca pana maraṇaṁ vā nigaccheyya maraṇamattaṁ vā dukkhaṁ.",
  "mn46:18.9_0": "Tathūpamāhaṁ, bhikkhave, imaṁ dhammasamādānaṁ vadāmi,",
  "mn46:18.9_1": "yamidaṁ dhammasamādānaṁ paccuppannadukkhañceva āyatiñca dukkhavipākaṁ.",
  "mn46:19.1_0": "Seyyathāpi, bhikkhave,",
  "mn46:19.1_1": "āpānīyakaṁso vaṇṇasampanno gandhasampanno rasasampanno.",
  "mn46:19.2_0": "So ca kho visena saṁsaṭṭho. ",
  "mn46:19.3_0": "Atha puriso āgaccheyya jīvitukāmo amaritukāmo sukhakāmo dukkhappaṭikūlo. ",
  "mn46:19.4_0": "Tamenaṁ evaṁ vadeyyuṁ: ",
  "mn46:19.5_0": "‘ambho purisa,",
  "mn46:19.5_1": "ayaṁ āpānīyakaṁso vaṇṇasampanno gandhasampanno rasasampanno.",
  "mn46:19.6_0": "So ca kho visena saṁsaṭṭho, ",
  "mn46:19.7_0": "sace ākaṅkhasi piva. ",
  "mn46:19.8_0": "Tassa te pivatohi kho chādessati vaṇṇenapi gandhenapi rasenapi,",
  "mn46:19.8_1": "pivitvā ca pana maraṇaṁ vā nigacchasi maraṇamattaṁ vā dukkhan’ti.",
  "mn46:19.9_0": "So taṁ appaṭisaṅkhāya piveyya, nappaṭinissajjeyya. ",
  "mn46:19.10_0": "Tassa taṁ pivatohi kho chādeyya vaṇṇenapi gandhenapi rasenapi,",
  "mn46:19.10_1": "pivitvā ca pana maraṇaṁ vā nigaccheyya maraṇamattaṁ vā dukkhaṁ.",
  "mn46:19.11_0": "Tathūpamāhaṁ, bhikkhave, imaṁ dhammasamādānaṁ vadāmi,",
  "mn46:19.11_1": "yamidaṁ dhammasamādānaṁ paccuppannasukhaṁ āyatiṁ dukkhavipākaṁ.",
  "mn46:20.1_0": "Seyyathāpi, bhikkhave,",
  "mn46:20.1_1": "pūtimuttaṁ nānābhesajjehi saṁsaṭṭhaṁ.",
  "mn46:20.2_0": "Atha puriso āgaccheyya paṇḍukarogī. ",
  "mn46:20.3_0": "Tamenaṁ evaṁ vadeyyuṁ: ",
  "mn46:20.4_0": "‘ambho purisa,",
  "mn46:20.4_1": "idaṁ pūtimuttaṁ nānābhesajjehi saṁsaṭṭhaṁ, sace ākaṅkhasi piva.",
  "mn46:20.5_0": "Tassa te pivatohi kho nacchādessati vaṇṇenapi gandhenapi rasenapi,",
  "mn46:20.5_1": "pivitvā ca pana sukhī bhavissasī’ti.",
  "mn46:20.6_0": "So taṁ paṭisaṅkhāya piveyya, nappaṭinissajjeyya. ",
  "mn46:20.7_0": "Tassa taṁ pivatohi kho nacchādeyya vaṇṇenapi gandhenapi rasenapi, pivitvā ca pana sukhī assa. ",
  "mn46:20.8_0": "Tathūpamāhaṁ, bhikkhave, imaṁ dhammasamādānaṁ vadāmi,",
  "mn46:20.8_1": "yamidaṁ dhammasamādānaṁ paccuppannadukkhaṁ āyatiṁ sukhavipākaṁ.",
  "mn46:21.1_0": "Seyyathāpi, bhikkhave,",
  "mn46:21.1_1": "dadhi ca madhu ca sappi ca phāṇitañca ekajjhaṁ saṁsaṭṭhaṁ.",
  "mn46:21.2_0": "Atha puriso āgaccheyya lohitapakkhandiko. ",
  "mn46:21.3_0": "Tamenaṁ evaṁ vadeyyuṁ: ",
  "mn46:21.4_0": "‘ambho purisa,",
  "mn46:21.4_1": "idaṁ dadhi ca madhu ca sappi ca phāṇitañca ekajjhaṁ saṁsaṭṭhaṁ, sace ākaṅkhasi piva.",
  "mn46:21.5_0": "Tassa te pivato ceva chādessati vaṇṇenapi gandhenapi rasenapi,",
  "mn46:21.5_1": "pivitvā ca pana sukhī bhavissasī’ti.",
  "mn46:21.6_0": "So taṁ paṭisaṅkhāya piveyya, nappaṭinissajjeyya. ",
  "mn46:21.7_0": "Tassa taṁ pivato ceva chādeyya vaṇṇenapi gandhenapi rasenapi, pivitvā ca pana sukhī assa. ",
  "mn46:21.8_0": "Tathūpamāhaṁ, bhikkhave, imaṁ dhammasamādānaṁ vadāmi,",
  "mn46:21.8_1": "yamidaṁ dhammasamādānaṁ paccuppannasukhañceva āyatiñca sukhavipākaṁ.",
  "mn46:22.1_0": "Seyyathāpi, bhikkhave,",
  "mn46:22.1_1": "vassānaṁ pacchime māse saradasamaye viddhe vigatavalāhake deve ādicco nabhaṁ abbhussakkamāno sabbaṁ ākāsagataṁ tamagataṁ abhivihacca bhāsate ca tapate ca virocate ca;",
  "mn46:22.2_0": "evameva kho, bhikkhave,",
  "mn46:22.2_1": "yamidaṁ dhammasamādānaṁ paccuppannasukhañceva āyatiñca sukhavipākaṁ tadaññe puthusamaṇabrāhmaṇaparappavāde abhivihacca bhāsate ca tapate ca virocate cā”ti.",
  "mn46:22.3_0": "Idamavoca bhagavā. ",
  "mn46:22.4_0": "Attamanā te bhikkhū bhagavato bhāsitaṁ abhinandunti. ",
  "mn46:22.5_0": "Mahādhammasamādānasuttaṁ niṭṭhitaṁ chaṭṭhaṁ. "
}