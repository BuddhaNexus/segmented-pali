{
  "tika-vin07t42:0_0": "Antarapeyyālaṁ",
  "tika-vin07t42:1_0": "Katipucchāvāravaṇṇanā",
  "tika-vin07t42:2_0": "271.Katiāpattiyoti pārājikādīsu pañcasu āpattīsu methunādinnādānādiantogadhabhedaṁ apekkhitvā jātivasena ekattaṁ āropetvā pucchā katā.",
  "tika-vin07t42:2_1": "Kati āpattikkhandhāti antogadhabhedaṁ apekkhitvā paccekaṁ rāsaṭṭhenāti ettakamevettha bhedo.",
  "tika-vin07t42:2_2": "Vinītāniyevavinītavatthūnīti āpattito viramaṇāni eva avippaṭisārapāmojjādidhammānaṁ kāraṇattā vatthūnīti vinītavatthūni,",
  "tika-vin07t42:2_3": "tāni ettha atthato viratiādianavajjadhammā eva.",
  "tika-vin07t42:2_4": "Veraṁ maṇatīti verahetuttā ‘‘vera’’nti laddhanāmaṁ rāgādiakusalapakkhaṁ vināseti.",
  "tika-vin07t42:3_0": "Dhammassavanaggaṁ bhinditvā gacchatīti bahūsu ekato nisīditvā dhammaṁ suṇantesu taṁ dhammassavanasamāgamaṁ kopetvā uṭṭhāya gacchati.",
  "tika-vin07t42:3_1": "Anādarovāti tussitabbaṭṭhāne tuṭṭhiṁ,",
  "tika-vin07t42:3_2": "saṁvijitabbaṭṭhāne saṁvegañca apavedento eva.",
  "tika-vin07t42:3_3": "Kāyapāgabbhiyanti unnativasena pavattanakāyānācāraṁ.",
  "tika-vin07t42:4_0": "274.",
  "tika-vin07t42:4_1": "Mettāya sambhūtaṁ mettaṁ,",
  "tika-vin07t42:4_2": "kāyakammaṁ.",
  "tika-vin07t42:4_3": "Ubhayehipīti navakehi,",
  "tika-vin07t42:4_4": "therehi ca.",
  "tika-vin07t42:4_5": "Piyaṁ karotīti taṁ puggalaṁ pemaṭṭhānaṁ karoti,",
  "tika-vin07t42:4_6": "kesanti āha ‘‘sabrahmacārīna’’nti.",
  "tika-vin07t42:5_0": "Puggalaṁ paṭivibhajitvā bhuñjatīti pakatena sambandho.",
  "tika-vin07t42:5_1": "Tameva puggalapaṭivibhāgaṁ dassetuṁ ‘‘asukassā’’tiādi vuttaṁ.",
  "tika-vin07t42:6_0": "Bhujissabhāvakaraṇatoti taṇhādāsabyato mocetvā samathavipassanāsu serivihāritākaraṇatoti attho.",
  "tika-vin07t42:6_1": "Niyyātīti pavattati.",
  "tika-vin07t42:6_2": "Sammādukkhakkhayāya saṁvattatīti attho.",
  "tika-vin07t42:7_0": "Katipucchāvāravaṇṇanā niṭṭhitā.",
  "tika-vin07t42:8_0": "Chaāpattisamuṭṭhānavāravaṇṇanā",
  "tika-vin07t42:9_0": "276.Paṭhamena āpattisamuṭṭhānenāti kevalaṁ kāyena.",
  "tika-vin07t42:9_1": "Pārājikāpattiyā ekantasacittakasamuṭṭhānattā ‘‘na hīti vattabba’’nti vuttaṁ.",
  "tika-vin07t42:9_2": "Saṅghādisesādīnaṁ dukkaṭapariyosānānaṁ pañcannaṁ acittakānampi sambhavato ‘‘siyā’’ti vuttaṁ,",
  "tika-vin07t42:9_3": "āpajjanaṁ siyā bhaveyyāti attho.",
  "tika-vin07t42:9_4": "Hīnukkaṭṭhehi jātiādīhi omasane eva dubbhāsitassa paññattattā sā ekantavācācittasamuṭṭhānā evāti.",
  "tika-vin07t42:10_0": "Dutiyasamuṭṭhānanaye vācāya eva samāpajjitabbapāṭidesanīyassa abhāvā ‘‘na hī’’ti vuttaṁ.",
  "tika-vin07t42:11_0": "Tatiye pana vosāsamānarūpaṁ bhikkhuniṁ kāyavācāhi anapasādanapaccayā pāṭidesanīyasambhavato ‘‘siyā’’ti vuttaṁ.",
  "tika-vin07t42:12_0": "Omasane pācittiyassa adinnādānasamuṭṭhānattepi tappaccayā paññattassa dubbhāsitassa pañcameneva samuppattīti",
  "tika-vin07t42:12_1": "dassetuṁ catutthavāre ‘‘dubbhāsitaṁ āpajjeyyāti na hīti vattabba’’nti vatvā pañcamavāre ‘‘siyāti vattabba’’nti vuttaṁ.",
  "tika-vin07t42:12_2": "Kāyavikāreneva omasantassa panettha dubbhāsitabhāvepi kāyakīḷābhāvābhāvato dukkaṭamevāti daṭṭhabbaṁ.",
  "tika-vin07t42:13_0": "Chaṭṭhavāre pana vijjamānopi kāyo dubbhāsitassa aṅgaṁ na hoti,",
  "tika-vin07t42:13_1": "pañcamasamuṭṭhāne eva chaṭṭhampi pavisatīti dassetuṁ ‘‘na hī’’ti paṭikkhittaṁ,",
  "tika-vin07t42:13_2": "na pana tattha sabbathā dubbhāsitena anāpattīti dassetuṁ.",
  "tika-vin07t42:13_3": "Na hi davakamyatāya kāyavācāhi omasantassa dubbhāsitāpatti na sambhavati.",
  "tika-vin07t42:13_4": "Yañhi pañcameneva samāpajjati,",
  "tika-vin07t42:13_5": "taṁ chaṭṭhenapi samāpajjati eva dhammadesanāpatti viyāti gahetabbaṁ.",
  "tika-vin07t42:13_6": "Sesaṁ samuṭṭhānavāre suviññeyyameva.",
  "tika-vin07t42:14_0": "Chaāpattisamuṭṭhānavāravaṇṇanā niṭṭhitā.",
  "tika-vin07t42:15_0": "Katāpattivāravaṇṇanā",
  "tika-vin07t42:16_0": "277.",
  "tika-vin07t42:16_1": "Dutiye pana kativāre paṭhamasamuṭṭhānena āpajjitabbānaṁ āpattīnaṁ lahudassanasukhatthaṁ kuṭikārādīni eva samuddhaṭāni,",
  "tika-vin07t42:16_2": "na aññesaṁ abhāvā,",
  "tika-vin07t42:16_3": "sañcarittādīnampi vijjamānattā.",
  "tika-vin07t42:16_4": "Evaṁ dutiyasamuṭṭhānādīsupi.",
  "tika-vin07t42:16_5": "‘‘Kappiyasaññī’’ti iminā acittakattaṁ dasseti.",
  "tika-vin07t42:16_6": "‘‘Kuṭiṁ karotī’’ti iminā vacīpayogābhāvaṁ.",
  "tika-vin07t42:16_7": "Ubhayenāpi kevalaṁ kāyeneva dukkaṭādīnaṁ sambhavaṁ dasseti.",
  "tika-vin07t42:16_8": "Evaṁ uparipi yathānurūpaṁ kātabbaṁ.",
  "tika-vin07t42:17_0": "‘‘Ekenasamuṭṭhānena samuṭṭhahantī’’ti idaṁ idha visesetvā dassitānaṁ kāyatova samuṭṭhitānaṁ vasena vuttaṁ,",
  "tika-vin07t42:17_1": "avisesato pana tā āpattiyo itarasamuṭṭhānehipi yathārahaṁ samuṭṭhahanti eva.",
  "tika-vin07t42:17_2": "Evaṁ uparipi.",
  "tika-vin07t42:18_0": "‘‘Tiṇavatthārakena cā’’ti idaṁ saṅghādisesavajjitānaṁ catunnaṁ āpattīnaṁ vasena vuttaṁ.",
  "tika-vin07t42:19_0": "279.Saṁvidahitvākuṭiṁ karotīti vācāya saṁvidahati, sayañca kāyena karotīti attho.",
  "tika-vin07t42:20_0": "Katāpattivāravaṇṇanā niṭṭhitā.",
  "tika-vin07t42:21_0": "Āpattisamuṭṭhānagāthāvaṇṇanā",
  "tika-vin07t42:22_0": "283.",
  "tika-vin07t42:22_1": "Tatiyo pana gāthāvāro dutiyavārena vuttamevatthaṁ saṅgahetvā dassetuṁ vutto.",
  "tika-vin07t42:22_2": "Tattha kāyova kāyikoti vattabbe vacanavipallāsena ‘‘kāyikā’’ti vuttaṁ.",
  "tika-vin07t42:22_3": "Tenāha ‘‘tena samuṭṭhitā’’ti,",
  "tika-vin07t42:22_4": "kāyo samuṭṭhānaṁ akkhātoti attho.",
  "tika-vin07t42:23_0": "Vivekadassināti sabbasaṅkhatavivittattā,",
  "tika-vin07t42:23_1": "tato vivittahetuttā ca nīvaraṇavivekañca nibbānañca dassanasīlena.",
  "tika-vin07t42:23_2": "Vibhaṅgakovidāti ubhatovibhaṅgakusalāti ālapanaṁ.",
  "tika-vin07t42:23_3": "Idha panevaṁ añño pucchanto nāma natthi,",
  "tika-vin07t42:23_4": "upālitthero sayameva atthaṁ pākaṭaṁ kātuṁ pucchāvisajjanañca akāsīti iminā nayena sabbattha attho veditabbo.",
  "tika-vin07t42:24_0": "Āpattisamuṭṭhānagāthāvaṇṇanā niṭṭhitā.",
  "tika-vin07t42:25_0": "Vipattipaccayavāravaṇṇanā",
  "tika-vin07t42:26_0": "284. Catutthe pana vipattipaccayavāre sīlavipattipaccayāti sīlavipattipaacchādanapaccayā.",
  "tika-vin07t42:27_0": "286.Diṭṭhivipattipaccayāti diṭṭhivipattiyā appaṭinissajjanapaccayā.",
  "tika-vin07t42:28_0": "287.Ājīvavipattipaccayāti ettha āgamma jīvanti etenāti ājīvo,",
  "tika-vin07t42:28_1": "catupaccayo,",
  "tika-vin07t42:28_2": "sova micchāpattiyā vipannattā vipattīti ājīvavipatti,",
  "tika-vin07t42:28_3": "tassā ājīvavipattiyā hetu,",
  "tika-vin07t42:28_4": "taduppādanataparibhoganimittanti attho.",
  "tika-vin07t42:29_0": "Vipattipaccayavāravaṇṇanā niṭṭhitā.",
  "tika-vin07t42:30_0": "Adhikaraṇapaccayavāravaṇṇanā",
  "tika-vin07t42:31_0": "291.",
  "tika-vin07t42:31_1": "Pañcame adhikaraṇapaccayavāre kiccādhikaraṇapaccayāti apalokanavacanañattikammavācāsaṅkhatakammavācāpaccayā.",
  "tika-vin07t42:31_2": "Pañcāti ettha adhammikakatikādiṁ apaloketvā karontānaṁ animittanti attho.",
  "tika-vin07t42:31_3": "Pañcame adhikaraṇapaccayavāre kiccādhikaraṇapaccayā apalokanāvasāne dukkaṭaṁ,",
  "tika-vin07t42:31_4": "adhippāyādinā ñattikammādiṁ karontānaṁ thullaccayādi ca saṅgayhatīti daṭṭhabbaṁ.",
  "tika-vin07t42:31_5": "Avasesā āpattiyoti sotāpattiphalasamāpattiādayo.",
  "tika-vin07t42:31_6": "‘‘Natthaññā āpattiyo’’ti idaṁ vipattiādibhāginiyo sāvajjāpattiyo sandhāya vuttaṁ.",
  "tika-vin07t42:32_0": "Adhikaraṇapaccayavāravaṇṇanā niṭṭhitā."
}