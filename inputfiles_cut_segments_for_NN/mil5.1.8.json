{
  "mil5.1.8:0.1_0": "Milindapañha",
  "mil5.1.8:0.2_0": "Meṇḍakapañha",
  "mil5.1.8:0.3_0": "Iddhibalavagga",
  "mil5.1.8:0.4_0": "8. Akusalacchedanapañha",
  "mil5.1.8:1.1_0": "“Bhante nāgasena,",
  "mil5.1.8:1.1_1": "tathāgato sabbaṁ akusalaṁ jhāpetvā sabbaññutaṁ patto,",
  "mil5.1.8:1.1_2": "udāhu sāvasese akusale sabbaññutaṁ patto”ti?",
  "mil5.1.8:1.2_0": "“Sabbaṁ, mahārāja,",
  "mil5.1.8:1.2_1": "akusalaṁ jhāpetvā bhagavā sabbaññutaṁ patto,",
  "mil5.1.8:1.2_2": "natthi bhagavato sesakaṁ akusalan”ti.",
  "mil5.1.8:2.1_0": "“Kiṁ pana, bhante,",
  "mil5.1.8:2.1_1": "dukkhā vedanā tathāgatassa kāye uppannapubbā”ti?",
  "mil5.1.8:2.2_0": "“Āma, mahārāja,",
  "mil5.1.8:2.2_1": "rājagahe bhagavato pādo sakalikāya khato,",
  "mil5.1.8:2.2_2": "lohitapakkhandikābādho uppanno,",
  "mil5.1.8:2.2_3": "kāye abhisanne jīvakena vireko kārito,",
  "mil5.1.8:2.2_4": "vātābādhe uppanne upaṭṭhākena therena uṇhodakaṁ pariyiṭṭhan”ti.",
  "mil5.1.8:3.1_0": "“Yadi, bhante nāgasena,",
  "mil5.1.8:3.1_1": "tathāgato sabbaṁ akusalaṁ jhāpetvā sabbaññutaṁ patto,",
  "mil5.1.8:3.1_2": "tena hi bhagavato pādo sakalikāya khato,",
  "mil5.1.8:3.1_3": "lohitapakkhandikā ca ābādho uppannoti yaṁ vacanaṁ, taṁ micchā.",
  "mil5.1.8:3.2_0": "Yadi tathāgatassa pādo sakalikāya khato,",
  "mil5.1.8:3.2_1": "lohitapakkhandikā ca ābādho uppanno,",
  "mil5.1.8:3.2_2": "tena hi tathāgato sabbaṁ akusalaṁ jhāpetvā sabbaññutaṁ pattoti tampi vacanaṁ micchā.",
  "mil5.1.8:3.3_0": "Natthi, bhante, vinā kammena vedayitaṁ,",
  "mil5.1.8:3.3_1": "sabbaṁ taṁ vedayitaṁ kammamūlakaṁ, taṁ kammeneva vedayati,",
  "mil5.1.8:3.3_2": "ayampi ubhato koṭiko pañho tavānuppatto, so tayā nibbāhitabbo”ti.",
  "mil5.1.8:4.1_0": "“Na hi, mahārāja,",
  "mil5.1.8:4.1_1": "sabbaṁ taṁ vedayitaṁ kammamūlakaṁ.",
  "mil5.1.8:4.2_0": "Aṭṭhahi, mahārāja,",
  "mil5.1.8:4.2_1": "kāraṇehi vedayitāni uppajjanti,",
  "mil5.1.8:4.2_2": "yehi kāraṇehi puthū sattā vedanā vediyanti.",
  "mil5.1.8:4.3_0": "Katamehi aṭṭhahi?",
  "mil5.1.8:4.4_0": "Vātasamuṭṭhānānipi kho, mahārāja,",
  "mil5.1.8:4.4_1": "idhekaccāni vedayitāni uppajjanti,",
  "mil5.1.8:4.5_0": "pittasamuṭṭhānānipi kho, mahārāja …pe…",
  "mil5.1.8:4.6_0": "semhasamuṭṭhānānipi kho, mahārāja …pe…",
  "mil5.1.8:4.7_0": "sannipātikānipi kho, mahārāja …pe…",
  "mil5.1.8:4.8_0": "utupariṇāmajānipi kho, mahārāja …pe…",
  "mil5.1.8:4.9_0": "visamaparihārajānipi kho, mahārāja …pe…",
  "mil5.1.8:4.10_0": "opakkamikānipi kho, mahārāja …pe…",
  "mil5.1.8:4.11_0": "kammavipākajānipi kho, mahārāja,",
  "mil5.1.8:4.11_1": "idhekaccāni vedayitāni uppajjanti.",
  "mil5.1.8:4.12_0": "Imehi kho, mahārāja,",
  "mil5.1.8:4.12_1": "aṭṭhahi kāraṇehi puthū sattā vedanā vedayanti.",
  "mil5.1.8:4.13_0": "Tattha ye te puggalā ‘satte kammaṁ vibādhatī’ti vadeyyuṁ,",
  "mil5.1.8:4.13_1": "te ime puggalā sattakāraṇaṁ paṭibāhanti.",
  "mil5.1.8:4.14_0": "Tesaṁ taṁ vacanaṁ micchā”ti.",
  "mil5.1.8:4.15_0": "“Bhante nāgasena,",
  "mil5.1.8:4.15_1": "yañca vātikaṁ yañca pittikaṁ yañca semhikaṁ yañca sannipātikaṁ yañca utupariṇāmajaṁ yañca visamaparihārajaṁ yañca opakkamikaṁ, sabbete kammasamuṭṭhānāyeva,",
  "mil5.1.8:4.15_2": "kammeneva te sabbe sambhavantī”ti.",
  "mil5.1.8:5.1_0": "“Yadi, mahārāja,",
  "mil5.1.8:5.1_1": "tepi sabbe kammasamuṭṭhānāva ābādhā bhaveyyuṁ,",
  "mil5.1.8:5.1_2": "na tesaṁ koṭṭhāsato lakkhaṇāni bhaveyyuṁ.",
  "mil5.1.8:5.2_0": "Vāto kho, mahārāja,",
  "mil5.1.8:5.2_1": "kuppamāno dasavidhena kuppati sītena uṇhena jighacchāya pipāsāya atibhuttena ṭhānena padhānena ādhāvanena upakkamena kammavipākena.",
  "mil5.1.8:5.3_0": "Tatra ye te nava vidhā, na te atīte, na anāgate,",
  "mil5.1.8:5.3_1": "vattamānake bhave uppajjanti,",
  "mil5.1.8:5.3_2": "tasmā na vattabbā ‘kammasambhavā sabbā vedanā’ti.",
  "mil5.1.8:5.4_0": "Pittaṁ, mahārāja,",
  "mil5.1.8:5.4_1": "kuppamānaṁ tividhena kuppati sītena uṇhena visamabhojanena.",
  "mil5.1.8:5.5_0": "Semhaṁ, mahārāja,",
  "mil5.1.8:5.5_1": "kuppamānaṁ tividhena kuppati sītena uṇhena annapānena.",
  "mil5.1.8:5.6_0": "Yo ca, mahārāja,",
  "mil5.1.8:5.6_1": "vāto yañca pittaṁ yañca semhaṁ,",
  "mil5.1.8:5.6_2": "tehi tehi kopehi kuppitvā missī hutvā sakaṁ sakaṁ vedanaṁ ākaḍḍhati.",
  "mil5.1.8:5.7_0": "Utupariṇāmajā, mahārāja,",
  "mil5.1.8:5.7_1": "vedanā utupariṇāmena uppajjati.",
  "mil5.1.8:5.8_0": "Visamaparihārajā vedanā visamaparihārena uppajjati.",
  "mil5.1.8:5.9_0": "Opakkamikā, mahārāja, vedanā atthi kiriyā, atthi kammavipākā,",
  "mil5.1.8:5.9_1": "kammavipākajā vedanā pubbe katena kammena uppajjati.",
  "mil5.1.8:5.10_0": "Iti kho, mahārāja, appaṁ kammavipākajaṁ, bahutaraṁ avasesaṁ.",
  "mil5.1.8:5.11_0": "Tattha bālā ‘sabbaṁ kammavipākajaṁ yevā’ti atidhāvanti.",
  "mil5.1.8:5.12_0": "Taṁ kammaṁ na sakkā vinā buddhañāṇena vavatthānaṁ kātuṁ.",
  "mil5.1.8:6.1_0": "Yaṁ pana, mahārāja,",
  "mil5.1.8:6.1_1": "bhagavato pādo sakalikāya khato,",
  "mil5.1.8:6.1_2": "taṁ vedayitaṁ neva vātasamuṭṭhānaṁ, na pittasamuṭṭhānaṁ, na semhasamuṭṭhānaṁ, na sannipātikaṁ, na utupariṇāmajaṁ, na visamaparihārajaṁ, na kammavipākajaṁ, opakkamikaṁyeva.",
  "mil5.1.8:6.2_0": "Devadatto hi, mahārāja,",
  "mil5.1.8:6.2_1": "bahūni jātisatasahassāni tathāgate āghātaṁ bandhi,",
  "mil5.1.8:6.2_2": "so tena āghātena mahatiṁ garuṁ silaṁ gahetvā ‘matthake pātessāmī’ti muñci,",
  "mil5.1.8:6.2_3": "athaññe dve selā āgantvā taṁ silaṁ tathāgataṁ asampattaṁyeva sampaṭicchiṁsu,",
  "mil5.1.8:6.2_4": "tāsaṁ pahārena papaṭikā bhijjitvā bhagavato pāde patitvā ruhiraṁ uppādesi, kammavipākato vā, mahārāja,",
  "mil5.1.8:6.2_5": "bhagavato esā vedanā nibbattā kiriyato vā, tatuddhaṁ natthaññā vedanā.",
  "mil5.1.8:7.1_0": "Yathā, mahārāja,",
  "mil5.1.8:7.1_1": "khettaduṭṭhatāya vā bījaṁ na sambhavati bījaduṭṭhatāya vā;",
  "mil5.1.8:7.2_0": "evameva kho, mahārāja,",
  "mil5.1.8:7.2_1": "kammavipākato vā bhagavato esā vedanā nibbattā kiriyato vā, tatuddhaṁ natthaññā vedanā.",
  "mil5.1.8:8.1_0": "Yathā vā pana, mahārāja,",
  "mil5.1.8:8.1_1": "koṭṭhaduṭṭhatāya vā bhojanaṁ visamaṁ pariṇamati āhāraduṭṭhatāya vā;",
  "mil5.1.8:8.2_0": "evameva kho, mahārāja,",
  "mil5.1.8:8.2_1": "kammavipākato vā bhagavato esā vedanā nibbattā kiriyato vā, tatuddhaṁ natthaññā vedanā.",
  "mil5.1.8:8.3_0": "Api ca, mahārāja,",
  "mil5.1.8:8.3_1": "natthi bhagavato kammavipākajā vedanā,",
  "mil5.1.8:8.3_2": "natthi visamaparihārajā vedanā,",
  "mil5.1.8:8.3_3": "avasesehi samuṭṭhānehi bhagavato vedanā uppajjati,",
  "mil5.1.8:8.3_4": "tāya ca pana vedanāya na sakkā bhagavantaṁ jīvitā voropetuṁ.",
  "mil5.1.8:9.1_0": "Nipatanti, mahārāja,",
  "mil5.1.8:9.1_1": "imasmiṁ cātumahābhūtike kāye iṭṭhāniṭṭhā subhāsubhavedanā.",
  "mil5.1.8:9.2_0": "Idha, mahārāja,",
  "mil5.1.8:9.2_1": "ākāse khitto leḍḍu mahāpathaviyā nipatati, api nu kho so, mahārāja,",
  "mil5.1.8:9.2_2": "leḍḍu pubbe katena mahāpathaviyā nipatī”ti?",
  "mil5.1.8:9.3_0": "“Na hi, bhante, natthi so, bhante, hetu mahāpathaviyā,",
  "mil5.1.8:9.3_1": "yena hetunā mahāpathavī kusalākusalavipākaṁ paṭisaṁvedeyya, paccuppannena, bhante,",
  "mil5.1.8:9.3_2": "akammakena hetunā so leḍḍu mahāpathaviyaṁ nipatati”.",
  "mil5.1.8:9.4_0": "“Yathā, mahārāja, mahāpathavī, evaṁ tathāgato daṭṭhabbo.",
  "mil5.1.8:9.5_0": "Yathā leḍḍu pubbe akatena mahāpathaviyaṁ nipatati;",
  "mil5.1.8:9.6_0": "evameva kho, mahārāja,",
  "mil5.1.8:9.6_1": "tathāgatassa pubbe akatena sā sakalikā pāde nipatitā.",
  "mil5.1.8:10.1_0": "Idha pana, mahārāja,",
  "mil5.1.8:10.1_1": "manussā mahāpathaviṁ bhindanti ca khaṇanti ca, api nu kho, mahārāja,",
  "mil5.1.8:10.1_2": "te manussā pubbe katena mahāpathaviṁ bhindanti ca khaṇanti cā”ti?",
  "mil5.1.8:10.2_0": "“Na hi, bhante”ti.",
  "mil5.1.8:10.3_0": "“Evameva kho, mahārāja,",
  "mil5.1.8:10.3_1": "yā sā sakalikā bhagavato pāde nipatitā,",
  "mil5.1.8:10.3_2": "na sā sakalikā pubbe katena bhagavato pāde nipatitā.",
  "mil5.1.8:10.4_0": "Yopi, mahārāja,",
  "mil5.1.8:10.4_1": "bhagavato lohitapakkhandikābādho uppanno,",
  "mil5.1.8:10.4_2": "sopi ābādho na pubbe katena uppanno, sannipātikeneva uppanno, ye keci, mahārāja,",
  "mil5.1.8:10.4_3": "bhagavato kāyikā ābādhā uppannā, na te kammābhinibbattā,",
  "mil5.1.8:10.4_4": "channaṁ etesaṁ samuṭṭhānānaṁ aññatarato nibbattā.",
  "mil5.1.8:11.1_0": "Bhāsitampetaṁ, mahārāja,",
  "mil5.1.8:11.1_1": "bhagavatā devātidevena saṁyuttanikāyavaralañchake moḷiyasīvake veyyākaraṇe—",
  "mil5.1.8:12.1_0": "‘Pittasamuṭṭhānānipi kho, sīvaka,",
  "mil5.1.8:12.1_1": "idhekaccāni vedayitāni uppajjanti.",
  "mil5.1.8:12.2_0": "Sāmampi kho etaṁ, sīvaka, veditabbaṁ,",
  "mil5.1.8:12.2_1": "yathā pittasamuṭṭhānānipi idhekaccāni vedayitāni uppajjanti.",
  "mil5.1.8:12.3_0": "Lokassapi kho etaṁ, sīvaka, saccasammataṁ,",
  "mil5.1.8:12.3_1": "yathā pittasamuṭṭhānānipi idhekaccāni vedayitāni uppajjanti.",
  "mil5.1.8:12.4_0": "Tatra, sīvaka,",
  "mil5.1.8:12.4_1": "ye te samaṇabrāhmaṇā evaṁvādino evaṁdiṭṭhino “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ pubbe katahetū”ti.",
  "mil5.1.8:12.5_0": "Yañca sāmaṁ ñātaṁ, tañca atidhāvanti, yañca loke saccasammataṁ, tañca atidhāvanti.",
  "mil5.1.8:12.6_0": "Tasmā tesaṁ samaṇabrāhmaṇānaṁ micchāti vadāmi.",
  "mil5.1.8:13.1_0": "Semhasamuṭṭhānānipi kho, sīvaka,",
  "mil5.1.8:13.1_1": "idhekaccāni vedayitāni uppajjanti.",
  "mil5.1.8:13.2_0": "Vātasamuṭṭhānānipi kho, sīvaka …pe…",
  "mil5.1.8:13.3_0": "sannipātikānipi kho, sīvaka …pe…",
  "mil5.1.8:13.4_0": "utupariṇāmajānipi kho, sīvaka …pe…",
  "mil5.1.8:13.5_0": "visamaparihārajānipi kho, sīvaka …pe…",
  "mil5.1.8:13.6_0": "opakkamikānipi kho, sīvaka …pe…",
  "mil5.1.8:13.7_0": "kammavipākajānipi kho, sīvaka,",
  "mil5.1.8:13.7_1": "idhekaccāni vedayitāni uppajjanti.",
  "mil5.1.8:13.8_0": "Sāmampi kho etaṁ, sīvaka, veditabbaṁ,",
  "mil5.1.8:13.8_1": "yathā kammavipākajānipi idhekaccāni vedayitāni uppajjanti.",
  "mil5.1.8:13.9_0": "Lokassapi kho etaṁ, sīvaka, saccasammataṁ,",
  "mil5.1.8:13.9_1": "yathā kammavipākajānipi idhekaccāni vedayitāni uppajjanti.",
  "mil5.1.8:13.10_0": "Tatra, sīvaka,",
  "mil5.1.8:13.10_1": "ye te samaṇabrāhmaṇā evaṁvādino evaṁdiṭṭhino “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ pubbe katahetū”ti.",
  "mil5.1.8:13.11_0": "Yañca sāmaṁ ñātaṁ, tañca atidhāvanti, yañca loke saccasammataṁ, tañca atidhāvanti.",
  "mil5.1.8:13.12_0": "Tasmā tesaṁ samaṇabrāhmaṇānaṁ micchāti vadāmī’ti.",
  "mil5.1.8:14.1_0": "Itipi, mahārāja,",
  "mil5.1.8:14.1_1": "na sabbā vedanā kammavipākajā, sabbaṁ, mahārāja,",
  "mil5.1.8:14.1_2": "akusalaṁ jhāpetvā bhagavā sabbaññutaṁ pattoti evametaṁ dhārehī”ti.",
  "mil5.1.8:14.2_0": "“Sādhu, bhante nāgasena,",
  "mil5.1.8:14.2_1": "evametaṁ tathā sampaṭicchāmī”ti.",
  "mil5.1.8:15.1_0": "Akusalacchedanapañho aṭṭhamo."
}