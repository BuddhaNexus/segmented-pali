{
  "tika-s0403t24:0_0": "2. Sāraṇīyavaggo",
  "tika-s0403t24:1_0": "1. Paṭhamasāraṇīyasuttavaṇṇanā",
  "tika-s0403t24:2_0": "11.",
  "tika-s0403t24:2_1": "Dutiyassa paṭhame saritabbayuttakāti anussaraṇārahā.",
  "tika-s0403t24:2_2": "Mijjati siniyhati etāyāti mettā,",
  "tika-s0403t24:2_3": "mittabhāvo.",
  "tika-s0403t24:2_4": "Mettā etassa atthīti mettaṁ,",
  "tika-s0403t24:2_5": "kāyakammaṁ.",
  "tika-s0403t24:2_6": "Taṁ pana yasmā mettāsahagatacittasamuṭṭhānaṁ,",
  "tika-s0403t24:2_7": "tasmā vuttaṁ ‘‘mettena cittena kātabbaṁ kāyakamma’’nti.",
  "tika-s0403t24:2_8": "Esa nayo sesadvayepi.",
  "tika-s0403t24:2_9": "Imānīti mettakāyakammādīni.",
  "tika-s0403t24:2_10": "Bhikkhūnaṁ vasena āgatāni tesaṁ seṭṭhaparisabhāvato.",
  "tika-s0403t24:2_11": "Yathā pana bhikkhunīsupi labbhanti,",
  "tika-s0403t24:2_12": "evaṁ gihīsupi labbhanti catuparisasādhāraṇattāti taṁ dassento ‘‘bhikkhūnañhī’’tiādimāha.",
  "tika-s0403t24:2_13": "Bhikkhuno sabbampi anavajjakāyakammaṁ ābhisamācārikakammantogadhamevāti āha ‘‘mettena cittena…pe…",
  "tika-s0403t24:2_14": "kāyakammaṁ nāmā’’ti.",
  "tika-s0403t24:2_15": "Bhattivasena pavattiyamānā cetiyabodhīnaṁ vandanā mettāsiddhāti katvā tadatthāya gamanaṁ ‘‘mettaṁ kāyakamma’’nti vuttaṁ.",
  "tika-s0403t24:2_16": "Ādi-saddena cetiyabodhibhikkhūsu vuttāvasesāpacāyanādivasena pavattamettāvasena pavattaṁ kāyikaṁ kiriyaṁ saṅgaṇhāti.",
  "tika-s0403t24:3_0": "Tepiṭakampi buddhavacanaṁ kathiyamānanti adhippāyo.",
  "tika-s0403t24:3_1": "Tepiṭakampi buddhavacanaṁ paripucchanaatthakathanavasena pavattiyamānameva mettaṁ vacīkammaṁ nāma hitajjhāsayena pavattitabbato.",
  "tika-s0403t24:3_2": "Tīṇi sucaritānīti kāyavacīmanosucaritāni.",
  "tika-s0403t24:3_3": "Cintananti evaṁ cintanamattampi manokammaṁ,",
  "tika-s0403t24:3_4": "pageva paṭipannā bhāvanāti dasseti.",
  "tika-s0403t24:4_0": "Āvīti pakāsaṁ.",
  "tika-s0403t24:4_1": "Pakāsabhāvo cettha yaṁ uddissa taṁ kāyakammaṁ karīyati,",
  "tika-s0403t24:4_2": "tassa sammukhabhāvatoti āha ‘‘sammukhā’’ti.",
  "tika-s0403t24:4_3": "Rahoti appakāsaṁ.",
  "tika-s0403t24:4_4": "Appakāsatā ca yaṁ uddissa taṁ kāyakammaṁ karīyati,",
  "tika-s0403t24:4_5": "tassa apaccakkhabhāvatoti āha ‘‘parammukhā’’ti.",
  "tika-s0403t24:4_6": "Sahāyabhāvagamanaṁ tesaṁ purato.",
  "tika-s0403t24:4_7": "Tesu karontesuyeva hi sahāyabhāvagamanaṁ sammukhā kāyakammaṁ nāma hoti.",
  "tika-s0403t24:4_8": "Ubhayehīti navakehi therehi ca.",
  "tika-s0403t24:4_9": "Paggayhāti paggaṇhitvā uddhaṁ katvā kevalaṁ ‘‘devo’’ti avatvā guṇehi thirabhāvajotanaṁ ‘‘devatthero’’ti vacanaṁ paggayha vacanaṁ.",
  "tika-s0403t24:4_10": "Mamattabodhanaṁ vacanaṁ mamāyanavacanaṁ.",
  "tika-s0403t24:4_11": "Ekantaparammukhassa manokammassa sammukhatā nāma viññattisamuṭṭhāpanavasena hoti,",
  "tika-s0403t24:4_12": "tañca kho loke kāyakammanti pākaṭaṁ paññātaṁ.",
  "tika-s0403t24:4_13": "Hatthavikārādīni anāmasitvā eva dassento ‘‘nayanāni ummīletvā’’tiādimāha.",
  "tika-s0403t24:4_14": "Kāmaṁ mettāsinehasiniddhānaṁ nayanānaṁ ummīlanā pasannena mukhena olokanañca mettaṁ kāyakammameva,",
  "tika-s0403t24:4_15": "yassa pana cittassa vasena nayanānaṁ mettāsinehasiniddhatā mukhassa ca pasannatā,",
  "tika-s0403t24:4_16": "taṁ sandhāya vuttaṁ ‘‘mettaṁ manokammaṁ nāmā’’ti.",
  "tika-s0403t24:5_0": "Lābha-saddo kammasādhano ‘‘lābhā vata, bho,",
  "tika-s0403t24:5_1": "laddho’’tiādīsu viya.",
  "tika-s0403t24:5_2": "So cettha ‘‘dhammaladdhā’’ti vacanato atītakālikoti āha ‘‘cīvarādayo laddhapaccayā’’ti.",
  "tika-s0403t24:5_3": "Dhammato āgatāti dhammikā,",
  "tika-s0403t24:5_4": "parisuddhagamanā paccayā.",
  "tika-s0403t24:5_5": "Tenāha ‘‘dhammaladdhā’’ti.",
  "tika-s0403t24:5_6": "Imameva hi atthaṁ dassetuṁ ‘‘kuhanādī’’tiādi vuttaṁ.",
  "tika-s0403t24:5_7": "Na sammā gayhamānā hi dhammaladdhā nāma na hontīti tappaṭisedhanatthaṁ pāḷiyaṁ ‘‘dhammaladdhā’’ti vuttaṁ.",
  "tika-s0403t24:5_8": "Deyyaṁ dakkhiṇeyyañca appaṭivibhattaṁ katvā bhuñjatīti appaṭivibhattabhogī nāma hoti.",
  "tika-s0403t24:5_9": "Tenāha ‘‘dve paṭivibhattāni nāmā’’tiādi.",
  "tika-s0403t24:5_10": "Cittena vibhajananti etena cittuppādamattenapi vibhajanaṁ paṭivibhattaṁ nāma,",
  "tika-s0403t24:5_11": "pageva payogatoti dasseti.",
  "tika-s0403t24:5_12": "Cittena vibhajanapubbakaṁ vā kāyena vibhajananti mūlameva dassetuṁ ‘‘evaṁ cittena vibhajana’’nti vuttaṁ.",
  "tika-s0403t24:5_13": "Tena cittuppādamattena paṭivibhāgo kātabboti dasseti.",
  "tika-s0403t24:5_14": "Appaṭivibhattanti bhāvanapuṁsakaniddeso,",
  "tika-s0403t24:5_15": "appaṭivibhattaṁ lābhaṁ bhuñjatīti kammaniddeso vā.",
  "tika-s0403t24:5_16": "Taṁ neva gihīnaṁ deti attano ājīvasodhanatthaṁ.",
  "tika-s0403t24:5_17": "Na attanā paribhuñjati ‘‘mayhaṁ asādhāraṇabhogitā mā hotū’’ti.",
  "tika-s0403t24:5_18": "Paṭiggaṇhanto ca…pe…",
  "tika-s0403t24:5_19": "passatīti iminā āgamanato paṭṭhāya sādhāraṇabuddhiṁ upaṭṭhāpeti.",
  "tika-s0403t24:5_20": "Evaṁ hissa sādhāraṇabhogitā sukarā,",
  "tika-s0403t24:5_21": "sāraṇīyadhammo cassa pūro hoti.",
  "tika-s0403t24:6_0": "Atha vā paṭiggaṇhanto ca…pe…",
  "tika-s0403t24:6_1": "passatīti iminā tassa lābhassa tīsu kālesu sādhāraṇato ṭhapanaṁ dassitaṁ.",
  "tika-s0403t24:6_2": "Paṭiggaṇhanto ca saṅghena sādhāraṇaṁ hotūti iminā paṭiggahaṇakālo dassito.",
  "tika-s0403t24:6_3": "Gahetvā…pe…",
  "tika-s0403t24:6_4": "passatīti iminā paṭiggahitakālo.",
  "tika-s0403t24:6_5": "Tadubhayaṁ pana tādisena pubbabhāgena vinā na hotīti atthasiddho purimakālo.",
  "tika-s0403t24:6_6": "Tayidaṁ paṭiggahaṇato pubbevassa hoti ‘‘saṅghena sādhāraṇaṁ hotūti paṭiggaṇhissāmī’’ti,",
  "tika-s0403t24:6_7": "paṭiggaṇhantassa hoti ‘‘saṅghena sādhāraṇaṁ hotūti paṭiggaṇhāmī’’ti,",
  "tika-s0403t24:6_8": "paṭiggahetvā hoti ‘‘saṅghena sādhāraṇaṁ hotūti hi paṭiggahitaṁ mayā’’ti.",
  "tika-s0403t24:6_9": "Evaṁ tilakkhaṇasampannaṁ katvā laddhaṁ lābhaṁ osāraṇalakkhaṇaṁ avikopetvā paribhuñjanto sādhāraṇabhogī appaṭivibhattabhogī ca hoti.",
  "tika-s0403t24:7_0": "Imaṁ pana sāraṇīyadhammanti imaṁ catutthaṁ saritabbayuttadhamaṁ. Na hi…pe… gaṇhanti,",
  "tika-s0403t24:7_1": "tasmā sādhāraṇabhogitā dussīlassa natthīti ārambhopi tāva na sambhavati,",
  "tika-s0403t24:7_2": "kuto pūraṇanti adhippāyo.",
  "tika-s0403t24:7_3": "Parisuddhasīloti iminā lābhassa dhammikabhāvaṁ dasseti.",
  "tika-s0403t24:7_4": "Vattaṁ akhaṇḍentoti iminā appaṭivibhattabhogitaṁ sādhāraṇabhogitañca dasseti.",
  "tika-s0403t24:7_5": "Sati pana tadubhaye sāraṇīyadhammo pūrito eva hotīti āha ‘‘pūretī’’ti.",
  "tika-s0403t24:7_6": "Odissakaṁ katvāti etena anodissakaṁ katvā pituno,",
  "tika-s0403t24:7_7": "ācariyupajjhāyādīnaṁ vā therāsanato paṭṭhāya dentassa sāraṇīyadhammoyeva hotīti dasseti.",
  "tika-s0403t24:7_8": "Dātabbanti avassaṁ dātabbaṁ.",
  "tika-s0403t24:7_9": "Sāraṇīyadhammo panassa na hoti paṭijaggaṭṭhāne odissakaṁ katvā dinnattā.",
  "tika-s0403t24:7_10": "Tenāha ‘‘palibodhajagganaṁ nāma hotī’’ti.",
  "tika-s0403t24:7_11": "Muttapalibodhassa vaṭṭati amuttapalibodhassa pūretuṁ asakkuṇeyyattā.",
  "tika-s0403t24:7_12": "Yadi evaṁ sabbena sabbaṁ sāraṇīyadhammaṁ pūrentassa odissakadānaṁ vaṭṭati,",
  "tika-s0403t24:7_13": "na vaṭṭatīti?",
  "tika-s0403t24:7_14": "No na vaṭṭati yuttaṭṭhāneti dassento ‘‘tena panā’’tiādimāha.",
  "tika-s0403t24:7_15": "Iminā odissakadānaṁ panassa na sabbattha vāritanti dasseti.",
  "tika-s0403t24:7_16": "Gilānādīnañhi odissakaṁ katvā dānaṁ appaṭivibhāgapakkhikaṁ ‘‘asukassa na dassāmī’’ti paṭikkhepassa abhāvato.",
  "tika-s0403t24:7_17": "Byatirekappadhāno hi paṭibhāgo.",
  "tika-s0403t24:7_18": "Tenāha ‘‘avasesa’’ntiādi.",
  "tika-s0403t24:7_19": "Adātumpīti pi-saddena dātumpi vaṭṭatīti dasseti.",
  "tika-s0403t24:7_20": "Tañca kho karuṇāyanavasena,",
  "tika-s0403t24:7_21": "na vattaparipūraṇavasena,",
  "tika-s0403t24:7_22": "tasmā dussīlassapi atthikassa sati sambhave dātabbaṁ.",
  "tika-s0403t24:7_23": "Dānañhi nāma na kassaci nivāritaṁ.",
  "tika-s0403t24:8_0": "Susikkhitāyāti sāraṇīyapūraṇavidhimhi susikkhitāya,",
  "tika-s0403t24:8_1": "sukusalāyāti attho.",
  "tika-s0403t24:8_2": "Idāni tassa kosallaṁ dassetuṁ ‘‘susikkhitāya hī’’tiādi vuttaṁ.",
  "tika-s0403t24:8_3": "Dvādasahi vassehi pūrehi,",
  "tika-s0403t24:8_4": "na tato oranti iminā tassa duppūrataṁ dasseti.",
  "tika-s0403t24:8_5": "Tathā hi so mahapphalo mahānisaṁso diṭṭhadhammikehipi tāvagarutarehi phalānisaṁsehi anugatoti taṁsamaṅgī",
  "tika-s0403t24:8_6": "ca puggalo visesalābhī ariyapuggalo viya loke acchariyabbhutadhammasamannāgato hoti.",
  "tika-s0403t24:8_7": "Tathā hi so duppajahadānamayassa sīlamayassa puññassa paṭipakkhadhammaṁ sudūre vikkhambhitaṁ katvā visuddhena",
  "tika-s0403t24:8_8": "cetasā loke pākaṭo paññāto hutvā viharati.",
  "tika-s0403t24:8_9": "Tassimamatthaṁ byatirekato anvayato ca vibhāvetuṁ ‘‘sace hī’’tiādi vuttaṁ.",
  "tika-s0403t24:8_10": "Taṁ suviññeyyameva.",
  "tika-s0403t24:9_0": "Idānissa samparāyike diṭṭhadhammike ca ānisaṁse dassetuṁ ‘‘evaṁ pūritasāraṇīyadhammassā’’tiādi vuttaṁ.",
  "tika-s0403t24:9_1": "Neva issā na macchariyaṁ hoti cirakālabhāvanāya vidhutabhāvato.",
  "tika-s0403t24:9_2": "Manussānaṁ piyo hoti pariccāgasīlatāya vissutattā.",
  "tika-s0403t24:9_3": "Tenāha ‘‘dadaṁ piyo hoti bhajanti naṁ bahū’’tiādi (a. ni. 5.34).",
  "tika-s0403t24:9_4": "Sulabhapaccayo hoti dānavasena uḷārajjhāsayānaṁ paccayalābhassa idhānisaṁsasabhāvato dānassa.",
  "tika-s0403t24:9_5": "Pattagatamassa diyyamānaṁ na khīyati pattagatasseva dvādasavassikassa mahāvattassa avicchedena pūritattā.",
  "tika-s0403t24:9_6": "Aggabhaṇḍaṁ labhati devasikaṁ dakkhiṇeyyānaṁ aggato paṭṭhāya dānassa dinnattā.",
  "tika-s0403t24:9_7": "Bhaye vā…pe…",
  "tika-s0403t24:9_8": "āpajjanti deyyappaṭiggāhakavikappaṁ akatvā attani nirapekkhacittena cirakālaṁ dānassa pūritatāya pasāritacittattā.",
  "tika-s0403t24:10_0": "Tatrāti tesu ānisaṁsesu vibhāvetabbesu.",
  "tika-s0403t24:10_1": "Imāni phalāni vatthūni kāraṇāni.",
  "tika-s0403t24:10_2": "Mahāgirigāmo nāma nāgadīpapasse eko gāmova.",
  "tika-s0403t24:10_3": "Alabhantāpīti appapuññatāya alābhino samānāpi.",
  "tika-s0403t24:10_4": "Bhikkhācāramaggasabhāganti sabhāgaṁ tabbhāgiyaṁ bhikkhācāramaggaṁ jānanti.",
  "tika-s0403t24:10_5": "Anuttarimanussadhammattā therānaṁ saṁsayavinodanatthañca ‘‘sāraṇīyadhammo me, bhante,",
  "tika-s0403t24:10_6": "pūrito’’ti āha.",
  "tika-s0403t24:10_7": "Tathā hi dutiyavatthusmimpi therena attā pakāsito.",
  "tika-s0403t24:10_8": "Daharakāle evaṁ kira sāraṇīyadhammapūrako ahosi.",
  "tika-s0403t24:10_9": "Manussānaṁ piyatāya sulabhapaccayatāyapi idaṁ vatthumeva.",
  "tika-s0403t24:10_10": "Pattagatākhīyanassa pana visesaṁ vibhāvanato ‘‘idaṁ tāva…pe…",
  "tika-s0403t24:10_11": "ettha vatthū’’ti vuttaṁ.",
  "tika-s0403t24:11_0": "Giribhaṇḍamahāpūjāyāti cetiyagirimhi sakalalaṅkādīpe yojanappamāṇe samudde ca nāvāsaṅghāṭādike ṭhapetvā dīpapupphagandhādīhi kariyamānāya mahāpūjāya.",
  "tika-s0403t24:11_1": "Tassā ca paṭipattiyā avañjhabhāvavibhāvanatthaṁ ‘‘ete mayhaṁ pāpuṇissantī’’ti āha.",
  "tika-s0403t24:11_2": "Pariyāyenapi lesenapi.",
  "tika-s0403t24:11_3": "Anucchavikanti ‘‘sāraṇīyadhammapūrako’’ti yathābhūtapavedanaṁ tumhākaṁ anucchavikanti attho.",
  "tika-s0403t24:12_0": "Anārocetvāva palāyiṁsu corabhayena.",
  "tika-s0403t24:12_1": "‘‘Attano dujjīvikāyā’’tipi vadanti.",
  "tika-s0403t24:12_2": "Ahaṁ sāraṇīyadhammapūrikā,",
  "tika-s0403t24:12_3": "mama pattapariyāpannenapi sabbāpimā bhikkhuniyo yāpessantīti āha ‘‘mā tumhe tesaṁ gatabhāvaṁ cintayitthā’’ti.",
  "tika-s0403t24:12_4": "Vaṭṭissatīti kappissati.",
  "tika-s0403t24:12_5": "Therī sāraṇīyadhammapūrikā ahosi,",
  "tika-s0403t24:12_6": "therassa pana sīlatejeneva devatā ussukkaṁ āpajji.",
  "tika-s0403t24:13_0": "Natthi etesaṁ khaṇḍanti akhaṇḍāni.",
  "tika-s0403t24:13_1": "Taṁ pana nesaṁ khaṇḍaṁ dassetuṁ ‘‘yassā’’tiādi vuttaṁ.",
  "tika-s0403t24:13_2": "Tattha upasampannasīlānaṁ uddesakkamena ādiantā veditabbā.",
  "tika-s0403t24:13_3": "Tenāha ‘‘sattasū’’tiādi.",
  "tika-s0403t24:13_4": "Na hi añño koci āpattikkhandhānaṁ anukkamo atthi,",
  "tika-s0403t24:13_5": "anupasampannasīlānaṁ samādānakkamenapi ādiantā labbhanti.",
  "tika-s0403t24:13_6": "Pariyante chinnasāṭako viyāti tatrante dasante vā chinnavatthaṁ viya.",
  "tika-s0403t24:13_7": "Visadisudāharaṇañcetaṁ ‘‘akhaṇḍānī’’ti imassa adhikatattā.",
  "tika-s0403t24:13_8": "Evaṁ sesānampi udāharaṇāni.",
  "tika-s0403t24:13_9": "Khaṇḍikatā bhinnatā khaṇḍaṁ,",
  "tika-s0403t24:13_10": "taṁ etassa atthīti khaṇḍaṁ, sīlaṁ.",
  "tika-s0403t24:13_11": "Chiddantiādīsupi eseva nayo.",
  "tika-s0403t24:13_12": "Vemajjhe bhinnaṁ vinivijjhanavasena.",
  "tika-s0403t24:13_13": "Visabhāgavaṇṇena gāvī viyāti sambandho.",
  "tika-s0403t24:13_14": "Visabhāgavaṇṇena upaḍḍhaṁ tatiyabhāgagataṁ sambhinnavaṇṇaṁ sabalaṁ,",
  "tika-s0403t24:13_15": "visabhāgavaṇṇeheva bindūhi antarantarāhi vimissaṁ kammāsaṁ.",
  "tika-s0403t24:13_16": "Ayaṁ imesaṁ viseso.",
  "tika-s0403t24:13_17": "Sabalarahitāni asabalāni,",
  "tika-s0403t24:13_18": "tathā akammāsāni.",
  "tika-s0403t24:13_19": "Sīlassa taṇhādāsabyato mocanaṁ vivaṭṭūpanissayabhāvāpādanaṁ,",
  "tika-s0403t24:13_20": "tasmā taṇhādāsabyato mocanavacanena tesaṁ sīlānaṁ vivaṭṭūpanissayatamāha.",
  "tika-s0403t24:13_21": "Bhujissabhāvakaraṇatoti iminā bhujissakarāni bhujissānīti uttarapadalopenāyaṁ niddesoti dasseti.",
  "tika-s0403t24:13_22": "Yasmā vā taṁsamaṅgipuggalo serī sayaṁvasī bhujisso nāma hoti,",
  "tika-s0403t24:13_23": "tasmāpi bhujissāni.",
  "tika-s0403t24:13_24": "Aviññūnaṁ appamāṇatāya ‘‘viññuppasatthānī’’ti vuttaṁ.",
  "tika-s0403t24:13_25": "Suparisuddhabhāvena vā sampannattā viññūhi pasatthānīti viññuppasatthāni.",
  "tika-s0403t24:14_0": "Taṇhādiṭṭhīhi aparāmaṭṭhattāti ‘‘imināhaṁ sīlena devo vā bhavissāmi devaññataro vā’’ti taṇhāparāmāsena,",
  "tika-s0403t24:14_1": "‘‘imināhaṁ sīlena devo hutvā tattha nicco dhuvo sassato bhavissāmī’’ti diṭṭhiparāmāsena ca aparāmaṭṭhattā.",
  "tika-s0403t24:14_2": "Parāmaṭṭhunti ‘‘ayaṁ te sīlesu doso’’ti catūsu vipattīsu yāya kāyaci vipattiyā dassanena parāmaṭṭhuṁ,",
  "tika-s0403t24:14_3": "anuddhaṁsetuṁ codetunti attho.",
  "tika-s0403t24:14_4": "Sīlaṁ nāma avippaṭisārādipārampariyena yāvadeva samādhisampādanatthanti āha ‘‘samādhisaṁvattanikānī’’ti.",
  "tika-s0403t24:14_5": "Samādhisaṁvattanappayojanāni samādhisaṁvattanikāni.",
  "tika-s0403t24:15_0": "Samānabhāvo sāmaññaṁ,",
  "tika-s0403t24:15_1": "paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṁ sīlasāmaññaṁ,",
  "tika-s0403t24:15_2": "taṁ gato upagatoti sīlasāmaññagato.",
  "tika-s0403t24:15_3": "Tenāha ‘‘samānabhāvūpagatasīlo’’ti,",
  "tika-s0403t24:15_4": "sīlasampattiyā samānabhāvaṁ upagatasīlo sabhāgavuttikoti attho.",
  "tika-s0403t24:15_5": "Kāmaṁ puthujjanānampi catupārisuddhisīle nānattaṁ na siyā,",
  "tika-s0403t24:15_6": "taṁ pana na ekantikaṁ,",
  "tika-s0403t24:15_7": "idaṁ ekantikaṁ niyatabhāvatoti āha ‘‘natthimaggasīle nānatta’’nti.",
  "tika-s0403t24:15_8": "Taṁ sandhāyetaṁ vuttanti maggasīlaṁ sandhāya taṁ ‘‘yāni tāni sīlānī’’tiādi vuttaṁ.",
  "tika-s0403t24:16_0": "Yāyanti yā ayaṁ mayhañceva tumhākañca paccakkhabhūtā.",
  "tika-s0403t24:16_1": "Diṭṭhīti maggasammādiṭṭhi.",
  "tika-s0403t24:16_2": "Niddosāti niddhutadosā,",
  "tika-s0403t24:16_3": "samucchinnarāgādipāpadhammāti attho.",
  "tika-s0403t24:16_4": "Niyyātīti vaṭṭadukkhato nissarati niggacchati.",
  "tika-s0403t24:16_5": "Sayaṁ niyyantīyeva hi taṁsamaṅgipuggalaṁ vaṭṭadukkhato niyyāpetīti vuccati.",
  "tika-s0403t24:16_6": "Yā satthu anusiṭṭhi,",
  "tika-s0403t24:16_7": "taṁ karotīti takkaro, tassa,",
  "tika-s0403t24:16_8": "yathānusiṭṭhaṁ paṭipajjantassāti attho.",
  "tika-s0403t24:16_9": "Samānadiṭṭhibhāvanti sadisadiṭṭhibhāvaṁ saccasampaṭivedhena abhinnadiṭṭhibhāvaṁ.",
  "tika-s0403t24:17_0": "Paṭhamasāraṇīyasuttavaṇṇanā niṭṭhitā.",
  "tika-s0403t24:18_0": "2. Dutiyasāraṇīyasuttavaṇṇanā",
  "tika-s0403t24:19_0": "12.",
  "tika-s0403t24:19_1": "Dutiye sabrahmacārīnanti sahadhammikānaṁ.",
  "tika-s0403t24:19_2": "Piyaṁ piyāyitabbakaṁ karontīti piyakaraṇā.",
  "tika-s0403t24:19_3": "Garuṁ garuṭṭhāniyaṁ karontīti garukaraṇā.",
  "tika-s0403t24:19_4": "Saṅgaṇhanatthāyāti saṅgahavatthuvisesabhāvato sabrahmacārīnaṁ saṅgahaṇāya saṁvattantīti sambandho.",
  "tika-s0403t24:19_5": "Avivadanatthāyāti saṅgahavatthubhāvato eva na vivadanatthāya.",
  "tika-s0403t24:19_6": "Sati ca avivadanahetubhūtasaṅgahakatte tesaṁ vasena sabrahmacārīnaṁ samaggabhāvo bhedābhāvo siddhoyevāti āha ‘‘sāmaggiyā’’tiādi.",
  "tika-s0403t24:20_0": "Dutiyasāraṇīyasuttavaṇṇanā niṭṭhitā.",
  "tika-s0403t24:21_0": "3. Nissāraṇīyasuttavaṇṇanā",
  "tika-s0403t24:22_0": "13.",
  "tika-s0403t24:22_1": "Tatiye vaḍḍhitāti bhāvanāpāripūrivasena paribrūhitā.",
  "tika-s0403t24:22_2": "Punappunaṁ katāti bhāvanāya bahulīkaraṇena aparāparaṁ pavattitā.",
  "tika-s0403t24:22_3": "Yuttayānasadisā katāti yathā yuttamājaññayānaṁ chekena sārathinā adhiṭṭhitaṁ yathāruci pavattati,",
  "tika-s0403t24:22_4": "evaṁ yathāruci pavattirahaṁ gahitā.",
  "tika-s0403t24:22_5": "Vatthukatāti vā adhiṭṭhānaṭṭhena vatthu viya katā,",
  "tika-s0403t24:22_6": "sabbaso upakkilesavisodhanena iddhivisesatāya pavattiṭṭhānabhāvato suvisodhitaparissayavatthu viya katāti vuttaṁ hoti.",
  "tika-s0403t24:22_7": "Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā.",
  "tika-s0403t24:22_8": "Samantato citāti sabbabhāgena bhāvanūpacayaṁ gamitā.",
  "tika-s0403t24:22_9": "Tenāha ‘‘upacitā’ti.",
  "tika-s0403t24:22_10": "Suṭṭhu samāraddhāti iddhibhāvanāsikhāppattiyā sammadeva sambhāvitā.",
  "tika-s0403t24:22_11": "Abhūtabyākaraṇaṁ byākarotīti ‘‘mettā hi kho me cetovimutti bhāvitā’’tiādinā attani avijjamānaguṇābhibyāhāraṁ byāharati.",
  "tika-s0403t24:22_12": "Cetovimuttisaddaṁ apekkhitvā ‘‘nissaṭā’’ti vuttaṁ.",
  "tika-s0403t24:22_13": "Puna byāpādo natthīti idāni mama byāpādo nāma sabbaso natthīti ñatvā.",
  "tika-s0403t24:23_0": "Balavavipassanāti bhayatupaṭṭhāne ñāṇaṁ,",
  "tika-s0403t24:23_1": "ādīnavānupassane ñāṇaṁ muccitukamyatāñāṇaṁ,",
  "tika-s0403t24:23_2": "bhaṅgañāṇanti catunnaṁ ñāṇānaṁ adhivacanaṁ.",
  "tika-s0403t24:23_3": "Yesaṁ nimittānaṁ abhāvena arahattaphalasamāpattiyā animittatā,",
  "tika-s0403t24:23_4": "taṁ dassetuṁ ‘‘sā hī’’tiādi vuttaṁ.",
  "tika-s0403t24:23_5": "Tattha rāgassa nimittaṁ,",
  "tika-s0403t24:23_6": "rāgo eva vā nimittaṁ rāganimittaṁ.",
  "tika-s0403t24:23_7": "Ādi-saddena dosanimittādīnaṁ saṅgaho daṭṭhabbo.",
  "tika-s0403t24:23_8": "Rūpavedanādisaṅkhāranimittaṁ rūpanimittādi.",
  "tika-s0403t24:23_9": "Tesaṁyeva niccādivasena upaṭṭhānaṁ niccanimittādi.",
  "tika-s0403t24:23_10": "Tayidaṁ nimittaṁ yasmā sabbena sabbaṁ arahattaphale natthi,",
  "tika-s0403t24:23_11": "tasmā vuttaṁ ‘‘sā hi…pe…",
  "tika-s0403t24:23_12": "animittā’’ti.",
  "tika-s0403t24:23_13": "Nimittaṁ anussarati anugacchati ārabbha pavattati sīlenāti nimittānusārī.",
  "tika-s0403t24:23_14": "Tenāha ‘‘vuttappabhedaṁ nimittaṁ anusaraṇasabhāva’’nti.",
  "tika-s0403t24:24_0": "Asmimānoti ‘‘asmī’’ti pavatto attavisayo māno.",
  "tika-s0403t24:24_1": "Ayaṁ nāma ahamasmīti rūpalakkhaṇo vedanādīsu vā aññataralakkhaṇo ayaṁ nāma attā ahaṁ asmīti.",
  "tika-s0403t24:24_2": "Asmimāno samugghātīyati etenāti asmimānasamugghāto,",
  "tika-s0403t24:24_3": "arahattamaggo.",
  "tika-s0403t24:24_4": "Puna asmimāno natthīti tassa anuppattidhammatāpādanaṁ kittento samugghātattameva vibhāveti.",
  "tika-s0403t24:25_0": "Nissāraṇīyasuttavaṇṇanā niṭṭhitā.",
  "tika-s0403t24:26_0": "4-5. Bhaddakasuttādivaṇṇanā",
  "tika-s0403t24:27_0": "14-15.",
  "tika-s0403t24:27_1": "Catutthe āramitabbaṭṭhena vā kammaṁ ārāmo etassāti kammārāmo.",
  "tika-s0403t24:27_2": "Kamme rato na ganthadhure vipassanādhure vāti kammarato.",
  "tika-s0403t24:27_3": "Punappunaṁ yuttoti tapparabhāvena anu anu yutto pasuto.",
  "tika-s0403t24:27_4": "Ālāpasallāpoti itthivaṇṇapurisavaṇṇādivasena punappunaṁ lapanaṁ.",
  "tika-s0403t24:27_5": "Pañcame natthi vattabbaṁ.",
  "tika-s0403t24:28_0": "Bhaddakasuttādivaṇṇanā niṭṭhitā.",
  "tika-s0403t24:29_0": "6. Nakulapitusuttavaṇṇanā",
  "tika-s0403t24:30_0": "16.",
  "tika-s0403t24:30_1": "Chaṭṭhe visabhāgavedanuppattiyā kakaceneva catuiriyāpathaṁ chindanto ābādhayatīti ābādho,",
  "tika-s0403t24:30_2": "so yassa atthīti ābādhiko.",
  "tika-s0403t24:30_3": "Taṁsamuṭṭhānadukkhena dukkhito.",
  "tika-s0403t24:30_4": "Adhimattagilānoti dhātusaṅkhayena parikkhīṇasarīro.",
  "tika-s0403t24:31_0": "Sappaṭibhayakantārasadisā soḷasavatthukā aṭṭhavatthukā ca vicikicchā tiṇṇā imāyāti tiṇṇavicikicchā.",
  "tika-s0403t24:31_1": "Vigatā samucchinnā pavattiādīsu ‘‘evaṁ nu kho na nu kho’’ti evaṁ pavattikā kathaṁkathā assāti vigatakathaṁkathā.",
  "tika-s0403t24:31_2": "Sārajjakarānaṁ pāpadhammānaṁ pahīnattā rāgavikkhepesu sīlādiguṇesu ca tiṭṭhakattā vesārajjaṁ,",
  "tika-s0403t24:31_3": "visāradabhāvaṁ veyyattiyaṁ pattāti vesārajjappattā.",
  "tika-s0403t24:31_4": "Attanā eva paccakkhato diṭṭhattā na paraṁ pacceti,",
  "tika-s0403t24:31_5": "nassa paro paccetabbo atthīti aparappaccayā.",
  "tika-s0403t24:32_0": "Gilānā vuṭṭhitoti gilānabhāvato vuṭṭhāya ṭhito.",
  "tika-s0403t24:32_1": "Bhāvappadhāno hi ayaṁ niddeso.",
  "tika-s0403t24:32_2": "Gilāno hutvā vuṭṭhitoti idaṁ pana atthamattanidassanaṁ.",
  "tika-s0403t24:33_0": "Nakulapitusuttavaṇṇanā niṭṭhitā.",
  "tika-s0403t24:34_0": "7. Soppasuttavaṇṇanā",
  "tika-s0403t24:35_0": "17.",
  "tika-s0403t24:35_1": "Sattame paṭisallānā vuṭṭhitoti ettha paṭisallānanti tehi tehi saddhivihārikaantevāsikaupāsakādisattehi",
  "tika-s0403t24:35_2": "ceva rūpārammaṇādisaṅkhārehi ca paṭinivattitvā apasakkitvā nilīyanaṁ vivecanaṁ.",
  "tika-s0403t24:35_3": "Kāyacittehi tato vivitto ekībhāvo pavivekoti āha ‘‘ekībhāvāyā’’tiādi.",
  "tika-s0403t24:35_4": "Ekībhāvatoti ca iminā kāyavivekato vuṭṭhānamāha.",
  "tika-s0403t24:35_5": "Dhammanijjhānakkhantitotiādinā cittavivekato.",
  "tika-s0403t24:35_6": "Vuṭṭhitoti tato duvidhavivekato bhavaṅguppattiyā sabrahmacārīhi samāgamena upeto.",
  "tika-s0403t24:36_0": "Soppasuttavaṇṇanā niṭṭhitā.",
  "tika-s0403t24:37_0": "8. Macchabandhasuttavaṇṇanā",
  "tika-s0403t24:38_0": "18.",
  "tika-s0403t24:38_1": "Aṭṭhame macchaghātakanti macchabandhaṁ kevaṭṭaṁ.",
  "tika-s0403t24:38_2": "Orabbhikādīsu urabbhā vuccanti eḷakā,",
  "tika-s0403t24:38_3": "urabbhe hantīti orabbhiko.",
  "tika-s0403t24:38_4": "Sūkarikādīsupi eseva nayo.",
  "tika-s0403t24:39_0": "Macchabandhasuttavaṇṇanā niṭṭhitā.",
  "tika-s0403t24:40_0": "9. Paṭhamamaraṇassatisuttavaṇṇanā",
  "tika-s0403t24:41_0": "19.",
  "tika-s0403t24:41_1": "Navame evaṁnāmake gāmeti nātikānāmakaṁ gāmaṁ nissāya.",
  "tika-s0403t24:41_2": "Dvinnaṁ cūḷapitimahāpitiputtānaṁ dve gāmā,",
  "tika-s0403t24:41_3": "tesu ekasmiṁ gāme.",
  "tika-s0403t24:41_4": "Ñātīnañhi nivāsaṭṭhānabhūto gāmo ñātiko,",
  "tika-s0403t24:41_5": "ñātikoyeva nātiko ña-kārassa na-kārādeso ‘‘animittā na nāyare’’tiādīsu (visuddhi. 1.174; saṁ. ni. aṭṭha. 1.1.20; jā. aṭṭha.",
  "tika-s0403t24:41_6": "2.2.34) viya.",
  "tika-s0403t24:41_7": "So kira gāmo yesaṁ tadā tesaṁ pubbapurisena attano ñātīnaṁ sādhāraṇabhāvena nivasito,",
  "tika-s0403t24:41_8": "tena ñātikoti paññāyittha.",
  "tika-s0403t24:41_9": "Atha pacchā dvīhi dāyādehi dvidhā vibhajitvā paribhutto.",
  "tika-s0403t24:41_10": "Giñjakā vuccati iṭṭhakā,",
  "tika-s0403t24:41_11": "giñjakāhiyeva kato āvasathoti giñjakāvasatho.",
  "tika-s0403t24:41_12": "So hi āvāso yathā sudhāparikammena payojanaṁ natthi,",
  "tika-s0403t24:41_13": "evaṁ iṭṭhakāhi eva cinitvā chādetvā kato.",
  "tika-s0403t24:41_14": "Tasmiṁ kira padese mattikā sakkharamarumpavālukādīhi asammissā kathinā saṇhasukhumā,",
  "tika-s0403t24:41_15": "tāya katāni kulālabhājanānipi silāmayāni viya daḷhāni.",
  "tika-s0403t24:41_16": "Tasmā te upāsakā tāya mattikāya dīghaputhū iṭṭhakā kāretvā ṭhapetvā ṭhapetvā dvāravātapānakavāṭatulāyo",
  "tika-s0403t24:41_17": "sabbaṁ dabbasambhārena vinā tāhi iṭṭhakāhiyeva pāsādaṁ kāresuṁ.",
  "tika-s0403t24:41_18": "Tena vuttaṁ ‘‘iṭṭhakāmaye pāsāde’’ti.",
  "tika-s0403t24:42_0": "Rattindivanti ekarattidivaṁ.",
  "tika-s0403t24:42_1": "Bhagavato sāsananti ariyamaggappaṭivedhāvahaṁ satthu ovādaṁ.",
  "tika-s0403t24:42_2": "Bahu vata me kataṁ assāti bahu vata mayā attahitaṁ pabbajitakiccaṁ kataṁ bhaveyya.",
  "tika-s0403t24:43_0": "Tadantaranti tattakaṁ velaṁ.",
  "tika-s0403t24:43_1": "Ekapiṇḍapātanti ekaṁ divasaṁ yāpanappahonakaṁ piṇḍapātaṁ.",
  "tika-s0403t24:43_2": "Yāva anto paviṭṭhavāto bahi nikkhamati,",
  "tika-s0403t24:43_3": "bahi nikkhantavātovā anto pavisatīti ekasseva pavesanikkhamo viya vuttaṁ,",
  "tika-s0403t24:43_4": "taṁ nāsikāvātabhāvasāmaññenāti daṭṭhabbaṁ.",
  "tika-s0403t24:44_0": "Paṭhamamaraṇassatisuttavaṇṇanā niṭṭhitā.",
  "tika-s0403t24:45_0": "10. Dutiyamaraṇassatisuttavaṇṇanā",
  "tika-s0403t24:46_0": "20.",
  "tika-s0403t24:46_1": "Dasame nikkhanteti vītivatte.",
  "tika-s0403t24:46_2": "Patigatāyāti paccāgatāya,",
  "tika-s0403t24:46_3": "sampattāyāti attho.",
  "tika-s0403t24:46_4": "Tenāha ‘‘paṭipannāyā’’ti.",
  "tika-s0403t24:46_5": "So mamassa antarāyoti yathāvuttā na kevalaṁ kālakiriyāva,",
  "tika-s0403t24:46_6": "mama atidullabhaṁ khaṇaṁ labhitvā tassa satthusāsanamanasikārassa ceva jīvitassa ca saggamokkhānañca antarāyo assa,",
  "tika-s0403t24:46_7": "bhaveyyāti attho.",
  "tika-s0403t24:46_8": "Tenāha ‘‘tividho antarāyo’’tiādi.",
  "tika-s0403t24:46_9": "Vipajjeyyāti vipattiṁ gaccheyya.",
  "tika-s0403t24:46_10": "Satthakena viya aṅgapaccaṅgānaṁ kantanakārakā kāye sandhibandhanacchedakavātā satthakavātā.",
  "tika-s0403t24:46_11": "Kattukamyatāchandoti niyyānāvaho kattukamyatākusalacchando.",
  "tika-s0403t24:46_12": "Payogavīriyanti bhāvanānuyogavīriyaṁ.",
  "tika-s0403t24:46_13": "Na paṭivāti na paṭinivattatīti appaṭivānī,",
  "tika-s0403t24:46_14": "antarā vosānānāpajjanavīriyaṁ.",
  "tika-s0403t24:46_15": "Tenāha ‘‘anukkaṇṭhanā appaṭisaṅgharaṇā’’ti.",
  "tika-s0403t24:47_0": "Dutiyamaraṇassatisuttavaṇṇanā niṭṭhitā.",
  "tika-s0403t24:48_0": "Sāraṇīyavaggavaṇṇanā niṭṭhitā."
}