{
  "tika-abh09t11:0_0": "5. Kathāvatthumātikā",
  "tika-abh09t11:1_0": "Puggalakathāvaṇṇanā",
  "tika-abh09t11:2_0": "Idāni kathāvatthumātikāya atthasaṁvaṇṇanānayo hoti.",
  "tika-abh09t11:2_1": "Tattha anuttānatthato tāva ‘‘puggalo upalabbhati saccikaṭṭhaparamatthenā’’ti ayaṁ pucchā, ‘‘āmantā’’ti ayaṁ paṭijānanā. Kassa panāyaṁ pucchā, kassa paṭijānanāti? ‘‘Asukassā’’ti na vattabbā.",
  "tika-abh09t11:2_2": "Na hi bhagavā paravādīhi saddhiṁ viggāhikakathaṁ kathento imaṁ mātikaṁ ṭhapesi,",
  "tika-abh09t11:2_3": "puggalapaññattidesanādiṁ pana nissāya ‘‘paramatthato attā nāma atthī’’tiādinā anāgate vipallāsagāhibhikkhūnaṁ,",
  "tika-abh09t11:2_4": "paravādīnañca nānappakāradiṭṭhiṭṭhānavisodhanatthaṁ moggaliputtatissattherassa vādanayadassanavasena puggalavādametaṁ ārabbha tantivasena mātikaṁ ṭhapento sakavādiparavādīnaṁ pucchāvisajjanadosāropananiggahapāpanādivacanapaṭivacanavaseneva ṭhapesi,",
  "tika-abh09t11:2_5": "tasmā tadatthassa sukhāvadhāraṇatthaṁ sakavādīpucchā paravādīpucchā sakavādīpaṭiññā paravādīpaṭiññāti evaṁ vibhāgaṁ dassetvā atthavaṇṇanaṁ karissāma.",
  "tika-abh09t11:3_0": "‘‘Puggalo upalabbhati saccikaṭṭhaparamatthenā’’ti ayaṁ sakavādīpucchā,",
  "tika-abh09t11:3_1": "tāya ca ‘‘ye ‘atthi puggalo’ti evaṁladdhikā puggalavādino,",
  "tika-abh09t11:3_2": "te evaṁ pucchitabbā’’ti dīpeti. Ke pana te puggalavādinoti?",
  "tika-abh09t11:3_3": "Sāsane vajjiputtakā ceva sammitiyā ca bahiddhā bahū aññatitthiyā ca. Kadā panete sāsane uppannāti?",
  "tika-abh09t11:3_4": "Parinibbānato dutiye vassasate.",
  "tika-abh09t11:3_5": "Bhagavati kira parinibbute mahākassapattherena samussāhitehi tappamukhehi vasigaṇehi subhaddavuḍḍhapabbajitādīnaṁ pāpabhikkhūnaṁ pavesokāsanisedhanatthaṁ ajātasatturājānaṁ sahāyaṁ labhitvā dhammavinayasarīraṁ saṅgahaṁ āropetvā sāsane acale pavattāpite tato vassasatassa accayena vesāliyaṁ vajjiputtakehi dīpitāni dasa vatthūni madditvā te ca bhikkhū niggahetvā yasattherasamussāhitehi vasigaṇehi puna dhammavinayasaṅgahe kate tehi niggahitā dasasahassā vajjiputtakā kañci dubbalarājānaṁ balaṁ labhitvā mūlasaṅgahaṁ bhinditvā attano anācārānukūlavacanaṁ pakkhipitvā buddhavacanañca chaḍḍetvā mahāsaṅgītīhi visuṁ dhammavinayasaṅgahaṁ katvā mahāsaṅghikācariyakulaṁ nāma akaṁsu.",
  "tika-abh09t11:3_6": "Parisuddhasāsanaṁ pana therehi paripālitattā ‘‘theravādo’’ti paññāyi,",
  "tika-abh09t11:3_7": "imesu pana dvīsu vādesu mahāsaṅghikato bhijjitvā ekabyohārikā, gokulikā ca, tato paṇṇattivādā, bahuliyā, cetiyavādā cāti pañca vādā,",
  "tika-abh09t11:3_8": "mahāsaṅghikehi pana saddhiṁ cha ācariyakulāni nāma jātāni.",
  "tika-abh09t11:3_9": "Tathā theravādato bhijjitvā mahisāsakā, vajjiputtakā ca, tato dhammuttariyā, bhadrayānikā, channāgārikā, sammitiyā ca, mahisāsakato dhammaguttikā, sabbatthikā ca, tato kassapikā, tato saṅkantikā,",
  "tika-abh09t11:3_10": "tato suttavādā cāti ime ekādasa vādā jātā.",
  "tika-abh09t11:3_11": "Te purimehi chahi saddhiṁ sattarasa bhinnavādā dutiye vassasate uppannā,",
  "tika-abh09t11:3_12": "theravādo pana ekova asambhinnako,",
  "tika-abh09t11:3_13": "tena saddhiṁ sāsane aṭṭhārasa nikāyā jātāti veditabbā,",
  "tika-abh09t11:3_14": "ye ‘‘aṭṭhārasācariyakulānī’’ti pavuccanti.",
  "tika-abh09t11:3_15": "Imesaṁ pana aṭṭhārasannaṁ ācariyavādānaṁ vasena āyatiṁ sāsanassa āluḷanaṁ ñatvā sammāsambuddho dvinnaṁ vassasatānaṁ accayena sāsane paṭiladdhasaddhena asokena dhammaraññā bāhirake anoloketvā sāsane eva lābhasakkāre pavattante lābhasakkāratthāya sāsanavesaṁ gahetvā sakāni sakāni diṭṭhigatāni tathato dīpentesu dvāsaṭṭhidiṭṭhigatikesu yathāvuttasattarasācariyakulesu ca samayakusalatāya vicinitvā setakāni datvā uppabbājitesu parisuddhe mahābhikkhusaṅghe nisīditvā moggaliputtatissattherassa yāni tadā uppannāni vatthūni,",
  "tika-abh09t11:3_16": "yāni ca āyatiṁ uppajjissanti,",
  "tika-abh09t11:3_17": "sabbānipi tāni attano satthārā dinnamātikāmukhamattena paṭibāhitvā suttasahassapaṭimaṇḍitaṁ parappavādamathanaṁ āyatilakkhaṇaṁ kathāvatthuppakaraṇaṁ mātikāvibhajanavasena bhāsitvā taṁ tatiyasaṅgītiyaṁ saṅgahaṁ āropetvā āluḷitaṁ sāsanaṁ paggahetuṁ samatthabhāvaṁ bhikkhusaṅghe pakāsanatthaṁ āyativādappaṭibāhananayadassanavasena imaṁ kathāvatthumātikaṁ vatvā therassa okāsaṁ ṭhapento tassā vibhaṅgaṁ na avocāti veditabbaṁ.",
  "tika-abh09t11:4_0": "Tattha puggaloti attā jīvo satto.",
  "tika-abh09t11:4_1": "Upalabbhatīti paññāya upagantvā labbhati, ñāyatīti attho.",
  "tika-abh09t11:4_2": "Saccikaṭṭhaparamatthenāti ettha saccikaṭṭhoti māyāmarīciādayo viya abhūtākārena aggahetabbo bhūtaṭṭho.",
  "tika-abh09t11:4_3": "Paramatthoti anussavādivasena aggahetabbo uttamattho.",
  "tika-abh09t11:4_4": "Ubhayenāpi yathā rūpavedanādayo dhammā bhūtena sabhāvena upalabbhanti,",
  "tika-abh09t11:4_5": "evaṁ tāva ‘‘puggalo upalabbhatī’’ti pucchati.",
  "tika-abh09t11:4_6": "Paravādī ‘‘āmantā’’ti paṭijānāti.",
  "tika-abh09t11:4_7": "Paṭijānanañhi katthaci ‘‘āma bhante’’ti āgacchati,",
  "tika-abh09t11:4_8": "katthaci ‘‘āmo’’ti āgacchati,",
  "tika-abh09t11:4_9": "idha pana ‘‘āmantā’’ti āgataṁ.",
  "tika-abh09t11:4_10": "Tatrāyaṁ adhippāyo – paravādī hi yasmā bhagavatā ‘‘atthi puggalo attahitāya paṭipanno’’tiādinā (a. ni. 4.95-96) puggalo pakāsito, bhagavā ca avitathavādī,",
  "tika-abh09t11:4_11": "tasmā so ‘‘saccikaṭṭhaparamattheneva atthī’’ti laddhiṁ gahetvā ‘‘āmantā’’ti paṭijānāti.",
  "tika-abh09t11:5_0": "Athassa tādisassa lesavacanassa chalavādassa okāsaṁ adadamāno sakavādī ‘‘yo saccikaṭṭho’’tiādimāha.",
  "tika-abh09t11:5_1": "Tatrāyaṁ adhippāyo – yvāyaṁ heṭṭhā rūpavedanādiko dhammappabhedo āgato, na sammutisaccavasena,",
  "tika-abh09t11:5_2": "nāpi anussavādivasena gahetabbo,",
  "tika-abh09t11:5_3": "attano pana bhūtatāya eva saccikaṭṭho,",
  "tika-abh09t11:5_4": "attapaccakkhatāya ca paramattho,",
  "tika-abh09t11:5_5": "so tathāpaṭiññāto puggalo tato tena saccikaṭṭhaparamatthena ākārena upalabbhati,",
  "tika-abh09t11:5_6": "yathā ruppanānubhavanādinā sakiyenākārena puna saccikaṭṭhaparamattho upalabbhati,",
  "tika-abh09t11:5_7": "kiṁ tava puggalopi evaṁ upalabbhatīti vuttaṁ hoti.",
  "tika-abh09t11:5_8": "Na hevaṁ vattabbeti avajānanā paravādissa.",
  "tika-abh09t11:5_9": "So hi tathārūpaṁ puggalaṁ anicchanto avajānāti.",
  "tika-abh09t11:5_10": "Na hi attā nāma khandhādivimutto koci dissati aññatra byāmohamattā.",
  "tika-abh09t11:5_11": "Tatrāyaṁ padacchedo – na hi evaṁ vattabbeti. ‘‘Na ha eva’’ntipi paṭhanti,",
  "tika-abh09t11:5_12": "dvinnampi evaṁ na vattabboti attho.",
  "tika-abh09t11:6_0": "Ājānāhi niggahanti sakavādivacanaṁ.",
  "tika-abh09t11:6_1": "Yasmā te purimāya vattabbapaṭiññāya pacchimā navattabbapaṭiññā,",
  "tika-abh09t11:6_2": "pacchimāya ca purimā na sandhīyati, tasmā niggahaṁ patto,",
  "tika-abh09t11:6_3": "taṁ niggahaṁ dosaṁ aparādhaṁ ājānāhi, sampaṭicchāhīti attho.",
  "tika-abh09t11:6_4": "Evaṁ niggahaṁ ājānāpetvā idāni taṁ ṭhapanāya ceva anulomapaṭilomato pāpanāropanānañca vasena pākaṭaṁ karonto ‘‘hañci puggalo’’tiādimāha. Tattha hañcīti yadi,",
  "tika-abh09t11:6_5": "sace puggalo upalabbhatīti attho.",
  "tika-abh09t11:6_6": "Ayaṁ tāva paravādīpakkhassa anuvadanena ṭhapanato niggahapatiṭṭhāpanato niggahapāpanāropanānaṁ lakkhaṇabhūtā anulomaṭṭhapanā nāma.",
  "tika-abh09t11:6_7": "Tena vata retiādi anulomapakkhe niggahassa pāpikattā anulomapāpanā nāma. Tattha tenāti kāraṇavacanaṁ.",
  "tika-abh09t11:6_8": "Vatāti okappanavacanaṁ niyamavacanaṁ. Reti āmantanavacanaṁ.",
  "tika-abh09t11:6_9": "Idaṁ vuttaṁ hoti – tena vata re vattabbe vata re hambho bhadramukha tena kāraṇena vattabbo evāti attho.",
  "tika-abh09t11:6_10": "Yaṁ tattha vadesītiādi anulomapakkhe niggahassa āropitattā anulomaropanā nāma.",
  "tika-abh09t11:6_11": "Yañcassa pariyosāne ‘‘micchā’’ti padaṁ,",
  "tika-abh09t11:6_12": "tassa purato ‘‘idaṁ te’’ti āharitabbaṁ.",
  "tika-abh09t11:6_13": "Idaṁ te micchāti ayañhettha attho. Evaṁ uparipi .",
  "tika-abh09t11:6_14": "Parato pāḷiyampi etaṁ āgatameva.",
  "tika-abh09t11:6_15": "No ce pana vattabbetiādi ‘‘na hevaṁ vattabbe’’ti paṭikkhittapakkhassa anuvadanena ṭhapitattā paṭilomato niggahapāpanāropanānaṁ lakkhaṇabhūtā paṭilomaṭṭhapanā nāma.",
  "tika-abh09t11:6_16": "No ca vata retiādi paṭilomapakkhe niggahassa pāpitattā paṭilomapāpanā nāma.",
  "tika-abh09t11:6_17": "Puna yaṁ tattha vadesītiādi paṭilomapakkhe niggahassa āropitattā paṭilomaropanā nāma.",
  "tika-abh09t11:7_0": "Tatrāyaṁ ādito paṭṭhāya saṅkhepattho – yadi puggalo upalabbhati saccikaṭṭhaparamatthena,",
  "tika-abh09t11:7_1": "tena vata bho so upalabbhatīti vattabbo.",
  "tika-abh09t11:7_2": "Yaṁ pana tattha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti no ca vattabbo dutiyapañhe ‘tato so puggalo upalabbhatī’’’ti,",
  "tika-abh09t11:7_3": "idaṁ te micchāti evaṁ tāva anulomato ṭhapanāpāpanāropanā honti.",
  "tika-abh09t11:8_0": "Atha na vattabbo dutiyapañhe ‘‘tato so puggalo upalabbhatī’’ti, purimapañhepi na vattabbova.",
  "tika-abh09t11:8_1": "Yaṁ pana tattha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti,",
  "tika-abh09t11:8_2": "no ca vattabbo dutiyapañhe ‘tato so puggalo upalabbhatī’’’ti,",
  "tika-abh09t11:8_3": "idaṁ te micchāti evaṁ paṭilomato ṭhapanāpāpanāropanā honti.",
  "tika-abh09t11:8_4": "Evametaṁ niggahassa ca anulomato dvinnaṁ,",
  "tika-abh09t11:8_5": "paṭilomato dvinnanti catunnaṁ pāpanāropanānañca vuttattā upalabbhatītiādikaṁ anulomapañcakaṁ nāma.",
  "tika-abh09t11:8_6": "Ettha ca kiñcāpi anulomato pāpanāropanāhi eko,",
  "tika-abh09t11:8_7": "paṭilomato pāpanāropanāhi ekoti dve niggahā katā,",
  "tika-abh09t11:8_8": "ājānāhi niggahanti etasseva pana paṭhamassa niggahassa dvīhākārehi āropitattā ekovāyaṁ niggahoti gahetabbo. Paṭhamo niggaho.",
  "tika-abh09t11:9_0": "Idāni paccanīkanayo hoti.",
  "tika-abh09t11:9_1": "Tattha puggalo nupalabbhatīti pucchā paravādissa.",
  "tika-abh09t11:9_2": "Sakavādī yathā rūpavedanādayo dhammā upalabbhanti,",
  "tika-abh09t11:9_3": "evaṁ anupalabbhanīyato ‘‘āmantā’’ti paṭijānāti.",
  "tika-abh09t11:9_4": "Puna itaro attanā adhippetaṁ saccikaṭṭhaṁyeva sandhāya ‘‘yo saccikaṭṭho’’tiādimāha.",
  "tika-abh09t11:9_5": "Sammutisaccaparamatthasaccāni vā ekato katvāpi paravādī evamāha.",
  "tika-abh09t11:9_6": "Sakavādī puggalo hi upādāyapaññattisabbhāvatopi dvinnaṁ saccānaṁ ekato katvā pucchitattāpi ‘‘na heva’’nti paṭikkhipati.",
  "tika-abh09t11:9_7": "Idāni kiñcāpi tena paṭhamaṁ paramatthasaccavasena nupalabbhanīyatā sampaṭicchitā,",
  "tika-abh09t11:9_8": "pacchā pana sammutisaccavasena vā vomissakavasena vā paṭikkhittā.",
  "tika-abh09t11:9_9": "Paravādī pana ‘‘nupalabbhatī’’ti vacanasāmaññamattaṁ chalavādaṁ nissāya ‘‘yaṁ tayā paṭhamaṁ paṭiññātaṁ,",
  "tika-abh09t11:9_10": "taṁ pacchā paṭikkhitta’’nti bhaṇḍanassa paṭibhaṇḍanaṁ viya attano katassa niggahakammassa paṭikammaṁ karonto ‘‘ājānāhi paṭikamma’’nti āha.",
  "tika-abh09t11:9_11": "Idāni yathāssa anulomapañcake sakavādinā vādaṭṭhapanaṁ katvā anulomapaṭilomato pāpanāropanāhi paravādiniggaho pākaṭo kato,",
  "tika-abh09t11:9_12": "evaṁ paṭikammaṁ pākaṭaṁ karonto ‘‘hañci puggalo’’tiādimāha.",
  "tika-abh09t11:9_13": "Taṁ heṭṭhā vuttanayeneva atthato veditabbaṁ.",
  "tika-abh09t11:9_14": "Yasmā panettha ṭhapanā nāma paravādipakkhassa ṭhapanato ‘‘ayaṁ tava doso’’ti dassetuṁ ṭhapanamattameva hoti,",
  "tika-abh09t11:9_15": "na niggahassa vā paṭikammassa vā pākaṭībhāvakaraṇaṁ,",
  "tika-abh09t11:9_16": "pāpanāropanāhi panassa pākaṭīkaraṇaṁ hoti,",
  "tika-abh09t11:9_17": "tasmā idaṁ anulomapaṭilomato pāpanāropanānaṁ vasena catūhākārehi paṭikammassa katattā paṭikammacatukkaṁ nāmāti ekaṁ catukkaṁ veditabbaṁ.",
  "tika-abh09t11:10_0": "Evaṁ paṭikammaṁ katvā idāni yvāssa anulomapañcake sakavādinā niggaho kato,",
  "tika-abh09t11:10_1": "tassa tameva chalavādaṁ nissāya dukkaṭabhāvaṁ dassento ‘‘tvaṁ ce pana maññasī’’tiādimāha.",
  "tika-abh09t11:10_2": "Tattha tvaṁ ce pana maññasīti yadi tvaṁ maññasi.",
  "tika-abh09t11:10_3": "‘‘Vattabbekho’’ti idaṁ paccanīke ‘‘āmantā’’ti paṭijānanaṁ sandhāya vuttaṁ,",
  "tika-abh09t11:10_4": "‘‘no ca vattabbe’’ti idaṁ pana ‘‘na hevā’’ti avajānanaṁ sandhāya vuttaṁ.",
  "tika-abh09t11:10_5": "Tena tava tatthāti tena kāraṇena tvaṁyeva tasmiṁ ‘‘yo nupalabbhatī’’ti pakkhe hevaṁ paṭijānanti ‘‘āmantā’’ti evaṁ paṭijānanto.",
  "tika-abh09t11:10_6": "Hevaṁ niggahetabbeti puna ‘‘na hevā’’ti avajānanto evaṁ niggahetabbo.",
  "tika-abh09t11:10_7": "Atha taṁ niggaṇhāmāti athevaṁ niggaṇhanārahaṁ taṁ niggaṇhāma,",
  "tika-abh09t11:10_8": "suniggahito ca hosīti sakena matena niggahitattā suniggahito ca bhavasi.",
  "tika-abh09t11:10_9": "Evamassa niggahetabbabhāvaṁ dassetvā idāni taṁ niggaṇhanto ‘‘hañcī’’tiādimāha.",
  "tika-abh09t11:10_10": "Tattha ṭhapanāpāpanāropanā heṭṭhā vuttanayeneva veditabbā.",
  "tika-abh09t11:10_11": "Pariyosāne pana idaṁ te micchāti idaṁ tava vacanaṁ micchā hotīti attho.",
  "tika-abh09t11:10_12": "Idaṁ chalavādena catūhi ākārehi niggahassa katattā niggahacatukkaṁ nāma.",
  "tika-abh09t11:11_0": "Evaṁ niggahaṁ katvāpi idāni ‘‘yadi ayaṁ mayā tava matena kato niggaho dunniggaho,",
  "tika-abh09t11:11_1": "yopi mama tayā heṭṭhā anulomapañcake kato niggaho,",
  "tika-abh09t11:11_2": "sopi dunniggaho’’ti dassento ‘‘ese ce dunniggahite’’tiādimāha.",
  "tika-abh09t11:11_3": "Tattha ese ce dunniggahiteti eso ce tava vādo mayā dunniggahito,",
  "tika-abh09t11:11_4": "atha vā eso ce tava mayā kato niggaho dunniggaho.",
  "tika-abh09t11:11_5": "Hevamevaṁ tattha dakkhāti tatthāpi tayā mama heṭṭhā kate niggahe evamevaṁ passa.",
  "tika-abh09t11:11_6": "Idāni yvāssa heṭṭhā sakavādinā niggaho kato,",
  "tika-abh09t11:11_7": "taṁ ‘‘vattabbe kho’’tiādivacanena dassetvā puna taṁ niggahaṁ aniggahabhāvaṁ upanento ‘‘no ca mayaṁ tayā’’tiādimāha.",
  "tika-abh09t11:11_8": "Tattha no ca mayaṁ tayā tattha hetāya paṭiññāyātiādīsu ayamattho – yasmā so tayā mama kato niggaho dunniggaho,",
  "tika-abh09t11:11_9": "tasmā mayaṁ tayā tattha anulomapañcake ‘‘āmantā’’ti etāya paṭiññāya evaṁ paṭijānantā puna ‘‘na hevā’’ti paṭikkhepe katepi ‘‘ājānāhi niggaha’’nti evaṁ niggahetabbāyeva,",
  "tika-abh09t11:11_10": "evaṁ aniggahetabbampi maṁ niggaṇhāsi,",
  "tika-abh09t11:11_11": "īdisena pana niggahena dunniggahitā mayaṁ homa.",
  "tika-abh09t11:11_12": "Idāni yaṁ niggahaṁ sandhāya dunniggahitā ca homāti avoca,",
  "tika-abh09t11:11_13": "taṁ dassetuṁ ‘‘hañci puggalo…pe… idaṁ te micchā’’ti āha.",
  "tika-abh09t11:11_14": "Evamidaṁ anulomapaṭilomato catūhi pāpanāropanāhi niggahassa upanītattā upanayanacatukkaṁ nāma hoti.",
  "tika-abh09t11:12_0": "Idāni na hevaṁ niggahetabbetiādikaṁ niggamanacatukkaṁ nāma hoti.",
  "tika-abh09t11:12_1": "Tattha na hevaṁ niggahetabbeti yathāhaṁ tayā niggahito, na hi evaṁ niggahetabbo,",
  "tika-abh09t11:12_2": "etassa hi niggahassa dunniggahabhāvo mayā sādhito. Tena hīti tena kāraṇena.",
  "tika-abh09t11:12_3": "Yasmā esa niggaho dunniggaho, tasmā yaṁ maṁ niggaṇhāsi.",
  "tika-abh09t11:12_4": "Hañci puggalo…pe… idaṁ te micchāti idaṁ niggaṇhanaṁ tava micchāti attho.",
  "tika-abh09t11:12_5": "Tena hi ye kate niggaheti yena kāraṇena idaṁ micchā,",
  "tika-abh09t11:12_6": "tena kāraṇena yo tayā niggaho kato, so dukkaṭo. Yaṁ mayā paṭikammaṁ kataṁ, tadeva sukataṁ.",
  "tika-abh09t11:12_7": "Yāpi cesā paṭikammacatukkādivasena kathāmaggasampaṭipādanā katā, sāpi sukatāti.",
  "tika-abh09t11:12_8": "Tadeva puggalo upalabbhatītiādikassa anulomapañcakassa nupalabbhatītiādikānaṁ paṭikammaniggahopanayananiggamanacatukkānañca vasena anulomapaccanīkaṁ nāma niddiṭṭhanti veditabbaṁ.",
  "tika-abh09t11:12_9": "Ettāvatā sakavādino pubbapakkhe sati paravādino vacanasāmaññamattena chalavādena jayo hoti.",
  "tika-abh09t11:13_0": "Idāni yathā paravādino pubbapakkhe sati sakavādino dhammeneva tathena jayo hoti,",
  "tika-abh09t11:13_1": "tathā vāduppattiṁ dassetuṁ ‘‘puggalo nupalabbhatī’’ti paccanīkānulomapañcakaṁ āraddhaṁ.",
  "tika-abh09t11:13_2": "Tattha paccanīke pucchā paravādissa,",
  "tika-abh09t11:13_3": "rūpādibhedaṁ saccikaṭṭhaparamatthaṁ sandhāya paṭiññā sakavādissa,",
  "tika-abh09t11:13_4": "suddhasammutisaccaṁ vā paramatthamissakaṁ vā sammutisaccaṁ sandhāya ‘‘yo saccikaṭṭho’’ti puna anuyogo paravādissa,",
  "tika-abh09t11:13_5": "sammutivasena ‘‘puggalo nupalabbhatī’’ti navattabbattā missakavasena vā anuyogassa saṁkiṇṇattā ‘‘na heva’’nti paṭikkhepo sakavādissa,",
  "tika-abh09t11:13_6": "paṭiññātaṁ paṭikkhipatīti vacanasāmaññamattena ‘‘ājānāhi niggaha’’ntiādivacanaṁ paravādissa.",
  "tika-abh09t11:13_7": "Evamayaṁ puggalo nupalabbhatīti dutiyavādaṁ nissāya dutiyo niggaho hotīti veditabbo.",
  "tika-abh09t11:13_8": "Evaṁ tena chalena niggaho āropito.",
  "tika-abh09t11:14_0": "Idāni dhammena samena paravādipaṭiññāya attano vāde jayaṁ dassetuṁ anulomanaye pucchā sakavādissa,",
  "tika-abh09t11:14_1": "attano laddhiṁ nissāya paṭiññā paravādissa,",
  "tika-abh09t11:14_2": "laddhiyā okāsaṁ adatvā paramatthavasena puna anuyogo sakavādissa,",
  "tika-abh09t11:14_3": "paramatthavasena puggalassa anupalabbhanato paṭikkhepo paravādissa,",
  "tika-abh09t11:14_4": "tato paraṁ dhammena samena attano jayadassanatthaṁ ‘‘ājānāhi paṭikamma’’ntiādi sabbaṁ sakavādivacanameva hoti.",
  "tika-abh09t11:14_5": "Tattha sabbesaṁ paṭikammaniggahopanayananiggamanacatukkānaṁ heṭṭhā vuttanayeneva attho veditabbo.",
  "tika-abh09t11:14_6": "Evamidaṁ ‘‘puggalo nupalabbhatī’’tiādikassa paccanīkapañcakassa ‘‘upalabbhatī’’tiādīnaṁ paṭikammaniggahopanayananiggamanacatukkānañca vasena paccanīkānulomapañcakaṁ nāma niddiṭṭhaṁ hoti.",
  "tika-abh09t11:14_7": "Evametāni paṭhamasaccikaṭṭhe dve pañcakāni niddiṭṭhāni, tatthetaṁ vuccati –",
  "tika-abh09t11:15_0": "‘‘Niggaho paravādissa, suddho paṭhamapañcake;",
  "tika-abh09t11:16_0": "Asuddho pana tasseva, paṭikammajayo tahiṁ.",
  "tika-abh09t11:17_0": "‘‘Niggaho sakavādissa, asuddho dutiyapañcake;",
  "tika-abh09t11:18_0": "Visuddho pana tasseva, paṭikammajayo tahiṁ.",
  "tika-abh09t11:19_0": "‘‘Tasmā dvīsupi ṭhānesu, jayova sakavādino;",
  "tika-abh09t11:20_0": "Dhammena hi jayo nāma, adhammena kuto jayo.",
  "tika-abh09t11:21_0": "‘‘Saccikaṭṭhe yathā cettha, pañcakadvayamaṇḍite;",
  "tika-abh09t11:22_0": "Dhammādhammavaseneva, vutto jayaparājayo.",
  "tika-abh09t11:23_0": "‘‘Ito paresu sabbesu, saccikaṭṭhesu paṇḍito;",
  "tika-abh09t11:24_0": "Evameva vibhāveyya, ubho jayaparājaye’’ti. (kathā. aṭṭha. 7-10);",
  "tika-abh09t11:25_0": "Paṭhamo suddhikasaccikaṭṭho niṭṭhito.",
  "tika-abh09t11:26_0": "Evaṁ suddhikasaccikaṭṭhaṁ vitthāretvā idāni tameva aparehipi okāsādīhi nayehi vitthāretuṁ puna ‘‘puggalo upalabbhatī’’tiādi āraddhaṁ. Tattha pucchā sakavādissa, paṭiññā paravādissa.",
  "tika-abh09t11:26_1": "Puna sabbatthāti sarīraṁ sandhāya anuyogo sakavādissa,",
  "tika-abh09t11:26_2": "rūpasmiṁ attānaṁ samanupassanādosañca ‘‘aññaṁ jīvaṁ aññaṁ sarīra’’nti āpajjanadosañca disvā paṭikkhepo paravādissa.",
  "tika-abh09t11:26_3": "Sesamettha anulomapaccanīkapañcake heṭṭhā vuttanayeneva veditabbaṁ. Pāṭho pana saṁkhitto.",
  "tika-abh09t11:26_4": "Tattha yasmā sarīraṁ sandhāya ‘‘sabbattha nupalabbhatī’’ti vutte sarīrato bahi upalabbhatīti āpajjati,",
  "tika-abh09t11:26_5": "tasmā paccanīke paṭikkhepo sakavādissa,",
  "tika-abh09t11:26_6": "paṭhamaṁ anujānitvā pacchā avajānātīti chalavādassa vasena paṭikammaṁ paravādissa, sesaṁ pākaṭameva.",
  "tika-abh09t11:27_0": "Dutiyanaye sabbadāti purimapacchimajātikālañca dharamānaparinibbutakālañca sandhāya anuyogo sakavādissa,",
  "tika-abh09t11:27_1": "sveva khattiyo so brāhmaṇotiādīnaṁ āpattidosañca dharamānaparinibbutānaṁ visesābhāvadosañca disvā paṭikkhepo paravādissa.",
  "tika-abh09t11:27_2": "Sesaṁ paṭhamanaye vuttasadisameva.",
  "tika-abh09t11:28_0": "Tatiyanaye sabbesūti khandhāyatanādīni sandhāya pucchā sakavādissa, rūpasmiṁ attā,",
  "tika-abh09t11:28_1": "cakkhusmiṁ attātiādidosabhayena paṭikkhepo paravādissa. Sesaṁ tādisamevāti.",
  "tika-abh09t11:29_0": "Evamimāni tīṇi mukhāni anulomapaccanīkapañcake anulomamattavaseneva tāva paṭipāṭiyā bhājetvā puna paccanīkānulomapañcake paccanīkamattavaseneva bhājetuṁ ‘‘puggalo nupalabbhatī’’tiādi āraddhaṁ.",
  "tika-abh09t11:29_1": "Tattha heṭṭhā vuttanayena attho veditabbo.",
  "tika-abh09t11:29_2": "Ettāvatā suddhikassa ceva imesañca tiṇṇanti catunnaṁ saccikaṭṭhānaṁ ekekasmiṁ saccikaṭṭhe anulomapaccanīkassa,",
  "tika-abh09t11:29_3": "paccanīkānulomassa cāti dvinnaṁ dvinnaṁ paccanīkānaṁ vasena ayaṁ aṭṭhamukhā nāma vādayutti niddiṭṭhā hotīti veditabbā.",
  "tika-abh09t11:29_4": "Yā ekekasmiṁ mukhe ekekassa niggahassa vasena vuccati. Tatthetaṁ vuccati –",
  "tika-abh09t11:30_0": "‘‘Evaṁ catubbidhe pañhe, pañcakadvayabhedato;",
  "tika-abh09t11:31_0": "Esā aṭṭhamukhā nāma, vādayutti pakāsitā.",
  "tika-abh09t11:32_0": "‘‘Aṭṭheva niggahā tattha, cattāro tesu dhammikā;",
  "tika-abh09t11:33_0": "Adhammikā ca cattāro, sabbattha sakavādino;",
  "tika-abh09t11:34_0": "Jayo parājayo ceva, sabbattha paravādino’’ti. (kathā. aṭṭha. 14);",
  "tika-abh09t11:35_0": "Ayaṁ tāvettha anuttānatthato saṁvaṇṇanā.",
  "tika-abh09t11:36_0": "Atthavinicchayo panetthāpi moggaliputtatissattherena kataniddesassa nayamukhamattadassanavaseneva hoti.",
  "tika-abh09t11:36_1": "Therena hi bhagavatā ṭhapitāya etissā mātikāya paduddhāravasena niddesaṁ akatvā bhagavatā dinnaaṭṭhamukhavādayuttinaye ṭhatvā aparehi pariyāyehi puggalavādaṁ,",
  "tika-abh09t11:36_2": "tadaññaṁ nānappakāraṁ micchāgāhañca nirākaronteneva puggalakathaṁ ādiṁ katvā sādhikadvisatakathāhi niddeso kato.",
  "tika-abh09t11:37_0": "Tattha puggalavādanirākaraṇatthaṁ tāva khandhāyatanadhātuindriyavasena sattapaññāsāya dhammesu ekekena saddhiṁ ‘‘puggalo upalabbhati saccikaṭṭhaparamatthena,",
  "tika-abh09t11:37_1": "rūpañca upalabbhati saccikaṭṭhaparamatthena…pe… puggalo upalabbhati saccikaṭṭhaparamatthena,",
  "tika-abh09t11:37_2": "vedanāpi upalabbhati saccikaṭṭhaparamatthenā’’tiādinā nayena puggalasaṁsandanavasappavattaṁ suddhikasaṁsandanaṁ,",
  "tika-abh09t11:37_3": "yathā rūpavedanādayo sattapaññāsa dhammā aññamaññā visadisā upalabbhanti,",
  "tika-abh09t11:37_4": "evaṁ rūpādīhi visadiso puggalo upalabbhatīti pucchanavasappavattaṁ opammasaṁsandanaṁ, ‘‘rūpaṁ puggalo, rūpasmiṁ puggalo, aññatra rūpā puggalo,",
  "tika-abh09t11:37_5": "puggalasmiṁ rūpa’’nti evaṁ catukkanayena sattapaññāsāya dhammehi pucchanavasappavattaṁ catukkanayasaṁsandananti tividhā saṁsandananayā vuttā.",
  "tika-abh09t11:37_6": "Tattha puggalassa rūpādisabhāvatte niccasassatucchedādippasaṅgato yathānurūpaṁ nirākaraṇaṁ veditabbaṁ,",
  "tika-abh09t11:37_7": "ativitthārabhayenettha upari cetaṁ na vitthārīyati.",
  "tika-abh09t11:38_0": "Tato ‘‘yathā rūpādayo sappaccayā, appaccayādayo vā honti,",
  "tika-abh09t11:38_1": "evaṁ tava puggalopi sappaccayatādilakkhaṇayutto’’ti pucchanavasappavattā lakkhaṇayuttikathā, ‘‘puggalo’’ti,",
  "tika-abh09t11:38_2": "‘‘upalabbhatī’’ti ca padadvayādisodhanatthaṁ ‘‘yo puggalo, so upalabbhati. Yo vā upalabbhati,",
  "tika-abh09t11:38_3": "so puggalo’’tiādipucchanavasappavattaṁ vacanasodhanaṁ,",
  "tika-abh09t11:38_4": "‘‘rūpadhātuyā rūpī’’tiādi nāmapaññattisodhanavasappavatto paññattānuyogo ca,",
  "tika-abh09t11:38_5": "‘‘sova puggalo sandhāvati asmā lokā paraṁ lokaṁ, añño vā, na añño vā,",
  "tika-abh09t11:38_6": "neva añño nānañño vā’’tiādinā gatiparivattanamukhena cutipaṭisandhānuyogo,",
  "tika-abh09t11:38_7": "‘‘rukkhaṁ upādāya chāyādīnaṁ viya khandhādiṁ upādāya paramatthato puggalapaññattī’’ti vāde tassa aniccasaṅkhatatādippasaṅgadīpako upādāpaññattānuyogo,",
  "tika-abh09t11:38_8": "‘‘kalyāṇapāpakānaṁ kammānaṁ kārako puggalo’’ti vāde tassa vaṭṭadukkhānupacchedādippasaṅgadīpako purisakārānuyogo ca, ‘‘yo iddhivikubbako,",
  "tika-abh09t11:38_9": "so puggalo’’tiādivādabhedako abhiññānuyogo, ‘‘mātāpitādayo nāma atthi,",
  "tika-abh09t11:38_10": "tena puggalo atthī’’ti vādabhedako ñātakānuyogo,",
  "tika-abh09t11:38_11": "‘‘evaṁ khattiyo’’tiādi jātyānuyogo,",
  "tika-abh09t11:38_12": "‘‘gahaṭṭho pabbajito’’tiādi paṭipattānuyogo,",
  "tika-abh09t11:38_13": "‘‘devo manusso’’tiādi upapattānuyogo,",
  "tika-abh09t11:38_14": "‘‘sotāpanno’’tiādi paṭivedhānuyogo,",
  "tika-abh09t11:38_15": "‘‘aṭṭha purisapuggalā’’tiādi saṅghānuyogo,",
  "tika-abh09t11:38_16": "‘‘puggalo saṅkhato’’tiādivasappavatto saccikaṭṭhasabhāgānuyogo,",
  "tika-abh09t11:38_17": "‘‘sukhaṁ vedanaṁ vediyamāno’’tiādi vedakānuyogo,",
  "tika-abh09t11:38_18": "‘‘kāye kāyānupassī’’tiādi kiccānuyogo,",
  "tika-abh09t11:38_19": "‘‘atthi puggalo attahitāya paṭipanno’’tiādinā puggalasabhāvasādhakasuttesu sannissitesu –",
  "tika-abh09t11:39_0": "Sabbe dhammā anattā (ma. ni. 1.353, 356; dha. pa. 279),",
  "tika-abh09t11:39_1": "dukkhameva uppajjamānaṁ uppajjati (saṁ. ni. 2.15).",
  "tika-abh09t11:40_0": "Kinnu sattoti paccesi, māra diṭṭhigataṁ nu te;",
  "tika-abh09t11:41_0": "Suddhasaṅkhārapuñjoyaṁ, nayidha sattūpalabbhati.",
  "tika-abh09t11:42_0": "Dukkhameva hi sambhoti, dukkhaṁ tiṭṭhati veti ca;",
  "tika-abh09t11:43_0": "Nāññatra dukkhā sambhoti, nāññaṁ dukkhā nirujjhati. (saṁ. ni. 1.171);",
  "tika-abh09t11:44_0": "Yasmā ca kho, ānanda,",
  "tika-abh09t11:44_1": "suññaṁ attena vā attaniyena vā…pe… tasmā suñño lokoti vuccati (saṁ. ni. 4.85).",
  "tika-abh09t11:45_0": "‘‘Attani vā, bhikkhave,",
  "tika-abh09t11:45_1": "sati attaniyaṁ meti assāti…pe… attani ca bhikkhave attaniye ca saccato thetato anupalabbhaniyamāne yampi taṁ diṭṭhiṭṭhānaṁ, so loko, so attā, so pecca bhavissāmi,",
  "tika-abh09t11:45_2": "nicco dhuvo sassato avipariṇāmadhammo,",
  "tika-abh09t11:45_3": "sassatisamaṁ tatheva ṭhassāmīti , nanāyaṁ, bhikkhave,",
  "tika-abh09t11:45_4": "kevalo paripūro bāladhammo’’ti (ma. ni. 1.244), ‘‘tatra, seniya,",
  "tika-abh09t11:45_5": "yvāyaṁ satthā diṭṭhe ceva dhamme attānaṁ saccato thetato na paññāpeti,",
  "tika-abh09t11:45_6": "abhisamparāye ca…pe… ayaṁ vuccati, seniya,",
  "tika-abh09t11:45_7": "satthā sammāsambuddho’’tiādinā puggalābhāvadīpakasuttasandassanavasappavatto suttasandassanānuyogo cāti ettakena kathāmaggena vitthārato paṭhamā puggalakathā vibhattā.",
  "tika-abh09t11:45_8": "Tattha ‘‘atthi puggalo attahitāya paṭipanno’’tiādīsu yathā rūpādayo dhammā paccattalakkhaṇasāmaññalakkhaṇavasena labbhanti, na evaṁ puggalo,",
  "tika-abh09t11:45_9": "rūpādīsu pana sati lokavohāramattena ‘‘atthi puggalo’’ti vuccatīti.",
  "tika-abh09t11:45_10": "Vuttampi cetaṁ bhagavatā – ‘‘imā kho,",
  "tika-abh09t11:45_11": "citta…pe… lokavohārā lokapaññattiyo’’ti (dī. ni. 1.440).",
  "tika-abh09t11:45_12": "Dvidhāpi buddhānaṁ kathā sammutikathā, paramatthakathā ca.",
  "tika-abh09t11:45_13": "Tattha ‘‘satto puggalo gāmo pabbato’’tiādikā sammutikathā nāma,",
  "tika-abh09t11:45_14": "‘‘aniccaṁ dukkhaṁ anattā khandhā āyatanānī’’tiādikā paramatthakathā nāma.",
  "tika-abh09t11:45_15": "Buddhā hi ye ye sattā yathā yathā bujjhitvā catusaccapaṭivedhaṁ kātuṁ sakkonti,",
  "tika-abh09t11:45_16": "tesaṁ tesaṁ tathā tathā sammutivasena vā paramatthavasena vā vomissakavasena vā desetvā nāmarūpaparicchedadassanavaseneva amataṁ maggaṁ pakāsenti. Ayañhi –",
  "tika-abh09t11:46_0": "Duve saccāni akkhāsi, sambuddho vadataṁ varo;",
  "tika-abh09t11:47_0": "Sammutiṁ paramatthañca, tatiyaṁ nupalabbhati.",
  "tika-abh09t11:48_0": "Tattha –",
  "tika-abh09t11:49_0": "Saṅketavacanaṁ saccaṁ, lokasammutikāraṇaṁ;",
  "tika-abh09t11:50_0": "Paramatthavacanaṁ saccaṁ, dhammānaṁ tathalakkhaṇaṁ.",
  "tika-abh09t11:51_0": "Tasmā viññū akatvāna, byañjanebhinivesanaṁ;",
  "tika-abh09t11:52_0": "Paramatthe patiṭṭhāya, puggalādiṁ vivajjaye.",
  "tika-abh09t11:53_0": "Paññattiṁ anatikkamma, paramattho pakāsito;",
  "tika-abh09t11:54_0": "Vināyakena so yasmā, tasmā aññopi paṇḍito;",
  "tika-abh09t11:55_0": "Paramatthaṁ pakāsento, samaññaṁ nātidhāvayeti. (kathā. aṭṭha. 237);",
  "tika-abh09t11:56_0": "Ayaṁ puggalakathānayo.",
  "tika-abh09t11:57_0": "Parihānikathādivaṇṇanā",
  "tika-abh09t11:58_0": "Puggalakathāto paraṁ ‘‘parihāyati arahā arahattā’’tiādinā asekhā,",
  "tika-abh09t11:58_1": "sotāpannavajjitasekhā ca aggamaggaphalato parihāyantīti pavattā parihānikathā.",
  "tika-abh09t11:58_2": "Pabbajjā viya paṭivedhasaṅkhāto brahmacariyavāsopi manussesu eva bhavati,",
  "tika-abh09t11:58_3": "natthi devesu brahmacariyavāsoti pavattā brahmacariyakathā.",
  "tika-abh09t11:58_4": "Dukkhadassanena ekadesato kilesā pahīyanti,",
  "tika-abh09t11:58_5": "tathā samudayadassanādīhīti evaṁ nānābhisamayavasena odhiso kilesā pahīyantīti pavattā odhisokathā.",
  "tika-abh09t11:58_6": "Jhānalābhī puthujjano kāmarāgabyāpāde samucchedavasena jahati,",
  "tika-abh09t11:58_7": "so catusaccābhisamayā paṭhamameva anāgāmī hotīti pavattā jahatikathā.",
  "tika-abh09t11:58_8": "Atītādibhedaṁ sabbaṁ khandhādikaṁ kālattayepi khandhādisabhāvena atthīti pavattā sabbamatthītikathā. Atītaṁ,",
  "tika-abh09t11:58_9": "anāgatañca khandhādikaṁ atthīti pavattā atītakkhandhādikathā.",
  "tika-abh09t11:58_10": "Atītesu vipākadhammadhammesu ekaccaṁ avipakkavipākameva atthi,",
  "tika-abh09t11:58_11": "na itaranti pavattā ekaccamatthītikathā.",
  "tika-abh09t11:58_12": "Sabbe dhammā satipaṭṭhānāti pavattā satipaṭṭhānakathā. Atītānāgatādivasena natthi, sakabhāvena vā atthi,",
  "tika-abh09t11:58_13": "parabhāvena natthīti pavattā hevatthikathā.",
  "tika-abh09t11:58_14": "Tattha hevatthīti evaṁ iminā pakārena atthīti attho.",
  "tika-abh09t11:59_0": "Adhimānikānaṁ,",
  "tika-abh09t11:59_1": "kuhakānaṁ vā arahattapaṭiññānaṁ sukkavissaṭṭhiṁ disvā mārakāyikā devatā upasaṁharantīti pavattā parūpahārakathā.",
  "tika-abh09t11:59_2": "Arahato paresaṁ nāmagottādīsu atthi aññāṇaṁ, atthi kaṅkhā,",
  "tika-abh09t11:59_3": "parehi ñāpanīyato atthi paravitaraṇāti tisso kathā.",
  "tika-abh09t11:59_4": "Sotāpattimaggakkhaṇe dukkhanti vācā bhijjatīti pavattā vacībhedakathā.",
  "tika-abh09t11:59_5": "Dukkhanti vācaṁ bhāsanto dukkhe ñāṇaṁ āharati,",
  "tika-abh09t11:59_6": "tañca lokuttaranti pavattā dukkhāhārakathā. Samāpattiyaṁ,",
  "tika-abh09t11:59_7": "bhavaṅge ca cittaṁ ciraṁ tiṭṭhatīti pavattā cittaṭṭhitikathā.",
  "tika-abh09t11:59_8": "Sabbe saṅkhārā nippariyāyena ādittā kukkuḷanirayasadisāti pavattā kukkuḷakathā.",
  "tika-abh09t11:59_9": "Paccekaṁ catusaccadassanavasena ekekassa maggassa catukkhattuṁ uppattivasena soḷasahi koṭṭhāsehi arahattappattīti pavattā anupubbābhisamayakathā.",
  "tika-abh09t11:59_10": "Buddhānaṁ vohāravacanaṁ lokuttaranti pavattā vohārakathā.",
  "tika-abh09t11:59_11": "Suddhasattānaṁ appaṭisaṅkhāya maggena vinā kilesanirodhasaṅkhāto appaṭisaṅkhānirodho,",
  "tika-abh09t11:59_12": "paṭisaṅkhāya tena maggena kilesanirodhoti dve nirodhāti pavattā nirodhakathā.",
  "tika-abh09t11:60_0": "Tathāgatabalaṁ sāvakasādhāraṇanti pavattā balakathā.",
  "tika-abh09t11:60_1": "Āsavakkhayañāṇavirahitaṁ navabalaṁ lokuttaranti pavattā ariyantikathā.",
  "tika-abh09t11:60_2": "Sarāgaṁ cittaṁ nibbānaṁ ārabbha rāgato vimuccatīti pavattā vimuttikathā.",
  "tika-abh09t11:60_3": "Jhānena vikkhambhanavimuttiyā paṭhamaṁ vimuttaṁ cittaṁ maggakkhaṇe samucchedavimuttiyā vimuccamānaṁ nāma hotīti pavattā vimuccamānakathā.",
  "tika-abh09t11:60_4": "Aṭṭhamakasaṅkhātassa sotāpattimaggaṭṭhassa anulomagotrabhukkhaṇe diṭṭhivicikicchā pahīyanti nāma,",
  "tika-abh09t11:60_5": "maggakkhaṇe pahīnā nāmāti pavattā aṭṭhamakakathā.",
  "tika-abh09t11:60_6": "Aṭṭhamakassa maggakkhaṇe saddhindriyādīni paṭilabhanti,",
  "tika-abh09t11:60_7": "na paṭiladdhānīti pavattā aṭṭhamakassa indriyakathā.",
  "tika-abh09t11:60_8": "Catutthajjhānadhammupatthaddhaṁ maṁsacakkhumeva dibbacakkhu nāmāti pavattā dibbacakkhukathā.",
  "tika-abh09t11:60_9": "Tathā maṁsasote dibbasotakathā.",
  "tika-abh09t11:60_10": "Yathākammūpagatañāṇameva dibbacakkhūti pavattā yathākammūpagatañāṇakathā.",
  "tika-abh09t11:60_11": "Devabrahmānaṁ pāṇātipātādiasaṁvarābhāvamattena sampattaviratiyā abhāvepi saṁvaro atthīti pavattā saṁvarakathā.",
  "tika-abh09t11:60_12": "Asaññīnampi cutipaṭisandhikkhaṇe saññā atthīti pavattā asaññakathā.",
  "tika-abh09t11:60_13": "Nevasaññānāsaññāyatanabhūmiyaṁ saññā nappavattatīti pavattā nevasaññānāsaññāyatanakathā.",
  "tika-abh09t11:61_0": "Arahā gihī assāti pavattā gihissa arahātikathā.",
  "tika-abh09t11:61_1": "Anāgāmino suddhāvāsesu paṭisandhicittena upapattikkhaṇe arahanto hontīti pavattā upapattikathā.",
  "tika-abh09t11:61_2": "Arahato lokiyadhammāpi anāsavāti pavattā anāsavakathā.",
  "tika-abh09t11:61_3": "Paccuppannakkhaṇe samaṅgibhāvasamannāgamo ca rūpāvacarādibhūmantarapaṭilābhasamannāgamo cāti dve samannāgamā,",
  "tika-abh09t11:61_4": "yesaṁ pana ime dve samannāgame ṭhapetvā aññopi hettha upapattidhammavasena eko samannāgamo nāma atthi,",
  "tika-abh09t11:61_5": "tena arahā catūhi phalehi samannāgatoti pavattā samannāgatakathā.",
  "tika-abh09t11:61_6": "Imināva nayena arahā chahi upekkhāhi samannāgatoti pavattā upekkhāsamannāgatakathā.",
  "tika-abh09t11:61_7": "Maggañāṇasabbaññutaññāṇasaṅkhātabodhiyā sadā sannihitabhāvena buddhoti pavattā bodhiyā buddhotikathā.",
  "tika-abh09t11:61_8": "Mahāpurisalakkhaṇayuttāva bodhisattāti pavattā lakkhaṇakathā.",
  "tika-abh09t11:61_9": "Bodhisattānampi magganiyāmo atthīti pavattā niyāmokkantikathā.",
  "tika-abh09t11:61_10": "Catutthamaggaṭṭho tīhi phalehi samannāgatotiādinā pavattā aparāpi samannāgatakathā.",
  "tika-abh09t11:61_11": "Paṭhamamaggādīhi pahīnehi saddhiṁ nippariyāyato arahattaṁ sabbasaṁyojanappahānanti pavattā sabbasaṁyojanapahānakathā.",
  "tika-abh09t11:62_0": "Nippariyāyato phalaṁ vimutti nāma,",
  "tika-abh09t11:62_1": "vipassanāmaggapaccavekkhaṇañāṇāni pana pariyāyato.",
  "tika-abh09t11:62_2": "Evaṁ pana aggahetvā yaṁ kiñci kilesavippayuttaṁ ñāṇaṁ vimuttīti pavattā vimuttikathā.",
  "tika-abh09t11:62_3": "Buddhādiasekhārammaṇaṁ asekhañāṇanti pavattā asekhañāṇakathā.",
  "tika-abh09t11:62_4": "Pathavīkasiṇādisamāpattiyo paramatthato avijjamāne paññattārammaṇe pavattattā viparītañāṇanti pavattā viparītakathā.",
  "tika-abh09t11:62_5": "Tattha anicce niccantiādinā catubbidho vipallāso veditabbo.",
  "tika-abh09t11:62_6": "Sabbesaṁ puthujjanānaṁ niyāmagamanāya ñāṇaṁ atthīti pavattā niyāmakathā.",
  "tika-abh09t11:62_7": "Sabbaṁ ñāṇaṁ paṭisambhidāti pavattā paṭisambhidākathā.",
  "tika-abh09t11:62_8": "Sammutivisayampi ñāṇaṁ bhūtārammaṇamevāti pavattā sammutiñāṇakathā.",
  "tika-abh09t11:62_9": "Cetopariyañāṇaṁ cittārammaṇameva,",
  "tika-abh09t11:62_10": "na taṁsampayuttarāgādicetasikārammaṇanti pavattā cittārammaṇakathā.",
  "tika-abh09t11:62_11": "Sabbasmiṁ anāgatadhamme sabbesaṁ ñāṇaṁ atthīti pavattā anāgatañāṇakathā.",
  "tika-abh09t11:62_12": "Paccuppanne attano ñāṇepi ñāṇaṁ pavattatīti pavattā paṭuppannañāṇakathā.",
  "tika-abh09t11:62_13": "Buddhā viya sāvakāpi tena tena veneyyajanena pattabbaphalaṁ ñatvāva tadatthāya dhammaṁ desentīti pavattā phalañāṇakathā.",
  "tika-abh09t11:63_0": "Sammattaniyāmo niyamato niccaṭṭhena asaṅkhatoti pavattā niyāmakathā.",
  "tika-abh09t11:63_1": "‘‘Dhammaṭṭhitatā dhammaniyāmatā’’tiādivacanato paṭiccasamuppādo asaṅkhatoti pavattā paṭiccasamuppādakathā.",
  "tika-abh09t11:63_2": "‘‘Saccāni tathāni avitathānī’’tiādivacanato catusaccāni asaṅkhatānīti pavattā saccakathā.",
  "tika-abh09t11:63_3": "‘‘Cattāro āruppā āneñjā’’ti vacanato asaṅkhatāti pavattā āruppakathā.",
  "tika-abh09t11:63_4": "Nirodhasamāpatti asaṅkhatāti pavattā nirodhasamāpattikathā. Asaṅkhato ākāsoti ākāsakathā. Ākāso sanidassanotikathā.",
  "tika-abh09t11:63_5": "Pathavīdhātu sanidassanātiādiṁ katvā kāyakammaṁ sanidassananti pariyosānakathā.",
  "tika-abh09t11:64_0": "Natthi keci dhammā kehici dhammehi saṅgahitā,",
  "tika-abh09t11:64_1": "tena ekavidhena rūpasaṅgahotiādi niratthakanti pavattā saṅgahitakathā.",
  "tika-abh09t11:64_2": "Vedanādayo arūpadhammā aññamaññaṁ na sampayuttāti pavattā sampayuttakathā.",
  "tika-abh09t11:64_3": "Cetasikaṁ natthīti pavattā cetasikakathā. Cetanādhammova dānaṁ,",
  "tika-abh09t11:64_4": "na deyyadhammoti pavattā dānakathā.",
  "tika-abh09t11:64_5": "Paṭiggāhakānaṁ paribhogamayaṁ puññaṁ atthīti pavattā paribhogakathā.",
  "tika-abh09t11:64_6": "Petā ito dinnacīvarādīheva yāpentīti pavattā itodinnakathā. Pathavīkammavipākotikathā. Jarāmaraṇaṁ vipākotikathā.",
  "tika-abh09t11:64_7": "Kilesappahānamattameva sāmaññaphalaṁ,",
  "tika-abh09t11:64_8": "na cittacetasikā dhammāti pavattā ariyadhammavipākakathā.",
  "tika-abh09t11:64_9": "Aññamaññādipaccayatāya vipāko vipākadhammadhammotikathā.",
  "tika-abh09t11:65_0": "Asurakāyena saddhiṁ cha gatiyoti pavattā gatikathā.",
  "tika-abh09t11:65_1": "Matasatto mātuutusamayañca mātāpitusaṁyogañca olokayamāno sattāhaṁ,",
  "tika-abh09t11:65_2": "atirekasattāhaṁ vā yasmiṁ bhave tiṭṭhati,",
  "tika-abh09t11:65_3": "so antarābhavo nāma atthīti pavattā antarābhavakathā.",
  "tika-abh09t11:65_4": "Rūpādipañcakāmaguṇāva kāmadhātu nāma,",
  "tika-abh09t11:65_5": "na tu vatthukāmakilesakāmāti pavattā kāmaguṇakathā. Pañcevāyatanāni kāmātikathā.",
  "tika-abh09t11:65_6": "Rūpadhammāva rūpadhātūtikathā.",
  "tika-abh09t11:65_7": "Arūpadhammāva arūpadhātūtikathā.",
  "tika-abh09t11:65_8": "Rūpadhātuyā sattā ghānādīhi saddhiṁ saḷāyatanikāti pavattā rūpadhātuyāāyatanakathā.",
  "tika-abh09t11:65_9": "Āruppepi atthi sukhumarūpantikathā.",
  "tika-abh09t11:65_10": "Kāyavacīviññattivasena rūpaṁ kammantikathā.",
  "tika-abh09t11:65_11": "Cittavippayutto arūpadhammova jīvitindriyaṁ,",
  "tika-abh09t11:65_12": "rūpajīvitindriyaṁ natthīti pavattā jīvitindriyakathā.",
  "tika-abh09t11:65_13": "Ariyupavādakammena arahattā parihāyatīti pavattā kammahetukathā.",
  "tika-abh09t11:66_0": "Aniccādivasena saṅkhāre ādīnavato apassitvā nibbānaṁ ānisaṁsato passantassa saṁyojanappahānaṁ hotīti pavattā ānisaṁsadassāvikathā.",
  "tika-abh09t11:66_1": "Nibbānārammaṇampi saṁyojanaṁ atthīti pavattā amatārammaṇakathā. Rūpaṁ sārammaṇantikathā. Anusayā anārammaṇātikathā. Ñāṇaṁ anārammaṇantikathā.",
  "tika-abh09t11:66_2": "Atītārammaṇañca anāgatārammaṇañca cittaṁ anārammaṇantikathādvayaṁ.",
  "tika-abh09t11:66_3": "Sabbaṁ cittaṁ vitakkānupatitantikathā. Vitakkavipphārova saddo,",
  "tika-abh09t11:66_4": "so ca na sotaviññeyyoti pavattā vitakkavipphārasaddakathā.",
  "tika-abh09t11:66_5": "Vināpi cittena vācā pavattatīti pavattā nayathācittassavācātikathā.",
  "tika-abh09t11:66_6": "Vināpi cittena kāyakammaṁ pavattatīti pavattā nayathācittassakāyakammantikathā. Atītehipi jhānehi,",
  "tika-abh09t11:66_7": "anāgatehipi yogino samannāgatāti pavattā atītānāgatasamannāgatakathā.",
  "tika-abh09t11:67_0": "Bhavaṅgacitte aniruddhe eva kusalākusalacittāni uppajjanti,",
  "tika-abh09t11:67_1": "tadabhāve ca santatinirodho siyāti pavattā nirodhakathā.",
  "tika-abh09t11:67_2": "Saha vācāhi viññattirūpaṁ maggotikathā.",
  "tika-abh09t11:67_3": "Pañcaviññāṇasamaṅgissāpi maggabhāvanā atthīti pavattā pañcaviññāṇasamaṅgissamaggakathā.",
  "tika-abh09t11:67_4": "Pañcaviññāṇā kusalāpi akusalāpītikathā. Pañcaviññāṇā sābhogātikathā. Maggakkhaṇe lokiyena,",
  "tika-abh09t11:67_5": "lokuttarena cāti dvīhi sīlehi yuttātikathā. Sīlaṁ acetasikantikathā.",
  "tika-abh09t11:67_6": "Sīlaṁ na cittānuparivattītikathā.",
  "tika-abh09t11:67_7": "Samādānahetucittavippayutto puññopacayo hotīti pavattā samādānahetukakathā. Viññatti sīlantikathā.",
  "tika-abh09t11:67_8": "Pāṇātipātādayo vināpi viññattiṁ hontīti pavattā aviññattidussīlyakathā.",
  "tika-abh09t11:68_0": "Anusayā abyākatā, ahetukā,",
  "tika-abh09t11:68_1": "cittavippayuttāti tissopi anusayakathā.",
  "tika-abh09t11:68_2": "Asekhassa ñāṇavippayuttappavattiyā so ñāṇīti navattabboti pavattā ñāṇakathā.",
  "tika-abh09t11:68_3": "Ñāṇaṁ cittavippayuttantikathā .",
  "tika-abh09t11:68_4": "Maggakkhaṇe idaṁ dukkhanti ñāṇaṁ pavattanti pavattā idaṁ dukkhantikathā.",
  "tika-abh09t11:68_5": "Buddhā iddhibalena āyukappaṁ vināpi mahākappaṁ tiṭṭhantīti pavattā iddhibalakathā. Cittasantati samādhi,",
  "tika-abh09t11:68_6": "na ekacittakkhaṇikoti pavattā samādhikathā.",
  "tika-abh09t11:68_7": "Avijjādipaṭiccasamuppādaṅgehi aññā dhammaṭṭhitatāti pavattā dhammaṭṭhitatākathā.",
  "tika-abh09t11:68_8": "Rūpādīhi aññā aniccatāti pavattā aniccatākathā.",
  "tika-abh09t11:69_0": "Viññattiyo vināpi indriyasaṁvaro kāyavacīkammanti pavattā kathā.",
  "tika-abh09t11:69_1": "Sabbaṁ kammaṁ vipākajanakanti pavattā kammakathā. Saddo vipākoti pavattā kathā.",
  "tika-abh09t11:69_2": "Saḷāyatanaṁ vipākoti pavattā kathā.",
  "tika-abh09t11:69_3": "Maggaṁ vināpi sattakkhattuparamotikathā.",
  "tika-abh09t11:69_4": "Tathā kolaṁkolaekabījikathāsupi.",
  "tika-abh09t11:69_5": "Diṭṭhisampanno jīvitā voropetītikathā.",
  "tika-abh09t11:69_6": "Diṭṭhisampannassa apāyaduggatiyā saddhiṁ rūpāditaṇhāsaṅkhātaduggatipahīnāti pavattā duggatikathā.",
  "tika-abh09t11:69_7": "Sattamabhavikassa taṇhāsambhavato duggati appahīnāti pavattā sattamabhavikakathā.",
  "tika-abh09t11:70_0": "Saṅghabhedādikappaṭṭhaṁ kammaṁ katvā tena mahākappaṁ asītibhāgaṁ katvā tato ekabhāgamattaṁ kālaṁ āyukappaṁ niraye paccantīti aggahetvā sakalaṁ mahākappaṁ paccanti,",
  "tika-abh09t11:70_1": "vinassamānepi kappe cakkavāḷantaresu paccantīti pavattā kappaṭṭhakathā.",
  "tika-abh09t11:70_2": "Saṅghabhedako appanākusalāni viya kāmāvacarakusalampi na paṭilabhatīti pavattā kusalapaṭilābhakathā.",
  "tika-abh09t11:70_3": "Aṅgasampannāya āṇattiyā abhāvepi mātughātādiānantariyakammapayojako micchattaniyato evāti pavattā anantarāpayuttakathā.",
  "tika-abh09t11:70_4": "Aniyatadhammesupi keci kusalasampayuttāniyatā atthīti pavattā niyatassa niyāmakathā.",
  "tika-abh09t11:70_5": "Nīvaraṇehi nivutena paṭicchanneneva cittena nīvaraṇaṁ pajahantīti pavattā nivutakathā.",
  "tika-abh09t11:70_6": "Sammukhībhūtaṁ saṁyojanameva jahatīti pavattā sammukhībhūtakathā.",
  "tika-abh09t11:70_7": "Samāpanno ca jhānārammaṇanikantiyā jhānaṁ assādetīti pavattā samāpanno assādetītikathā.",
  "tika-abh09t11:70_8": "Dukkhavedanāyapi rāgassādavedanā hotīti pavattā assātarāgakathā. Dhammataṇhā abyākatātikathā.",
  "tika-abh09t11:70_9": "Dhammataṇhā na dukkhasamudayotikathā.",
  "tika-abh09t11:71_0": "Kusalaṁ vā akusalassa,",
  "tika-abh09t11:71_1": "akusalaṁ vā kusalassa anantarā uppajjantīti pavattā kusalākusalapaṭisandahanakathā.",
  "tika-abh09t11:71_2": "Gabbhaseyyakānampi bījamattaṁ saḷāyatanaṁ paṭisandhikkhaṇe uppajjatīti pavattā saḷāyatanuppattikathā.",
  "tika-abh09t11:71_3": "Pañcaviññāṇāni aññamaññassa anantarā uppajjantīti pavattā anantarapaccayakathā.",
  "tika-abh09t11:71_4": "Sammāvācākammantaviññattiyo ariyarūpantikathā.",
  "tika-abh09t11:71_5": "Kāmarāgādito añño anusayotikathā.",
  "tika-abh09t11:71_6": "Kilesapariyuṭṭhānaṁ cittavippayuttantikathā.",
  "tika-abh09t11:71_7": "Yathā kāmarāgo kāmadhātuyaṁ pariyāpanno,",
  "tika-abh09t11:71_8": "evaṁ rūparāgaarūparāgā rūpārūpabhūmiyaṁ pariyāpannāti pavattā pariyāpannakathā.",
  "tika-abh09t11:71_9": "Dvayaṁ diṭṭhigataṁ abyākatantikathā.",
  "tika-abh09t11:71_10": "Diṭṭhigataṁ apariyāpannantikathā. Yo yesaṁ hetupaccayo,",
  "tika-abh09t11:71_11": "so puna tesaṁ sahajātādipaccayo na hoti,",
  "tika-abh09t11:71_12": "ekadhāva ekassa paccayo hotīti pavattā paccayatākathā.",
  "tika-abh09t11:71_13": "Avijjāva saṅkhārānaṁ paccayo,",
  "tika-abh09t11:71_14": "na pana saṅkhārā avijjāyāti pavattā aññamaññapaccayakathā.",
  "tika-abh09t11:71_15": "Kāladdhānā ime parinipphannena paññattimattāti pavattā addhākathā. Evaṁ khaṇalayamuhuttakathā.",
  "tika-abh09t11:71_16": "Aññassa āsavassa abhāvā āsavā anāsavāti pavattā āsavakathā.",
  "tika-abh09t11:71_17": "Lokuttarānaṁ dhammānaṁ jarāmaraṇaṁ lokuttaranti pavattā jarāmaraṇakathā.",
  "tika-abh09t11:71_18": "Nirodhasamāpatti lokuttarāti pavattā saññāvedayitakathā.",
  "tika-abh09t11:71_19": "Sā lokiyāti pavattā dutiyasaññāvedayitakathā.",
  "tika-abh09t11:71_20": "Nirodhasamāpannopi kālaṁ kareyyāti pavattā tatiyasaññāvedayitakathā.",
  "tika-abh09t11:71_21": "Nirodhasamāpatti asaññasattupikātikathā.",
  "tika-abh09t11:71_22": "Kammato añño cittavippayutto kammūpacayotikathā.",
  "tika-abh09t11:72_0": "Balappattā buddhādayo iddhibalena sattānaṁ cittaṁ rāgādianuppattiyā niggaṇhantīti pavattā niggahakathā.",
  "tika-abh09t11:72_1": "Evaṁ kusaluppattiyā paracittapaggahanakathā.",
  "tika-abh09t11:72_2": "Buddhā iddhiyā paresaṁ sukhaṁ dentīti pavattā sukhānuppadānakathā.",
  "tika-abh09t11:72_3": "‘‘Saṅkhārā aniccā’’ti manasikaroto atītādibhedabhinne sabbe saṅkhāre ārammaṇavasena ekato adhigaṇhātīti pavattā adhigayhamanasikārakathā. Rūpaṁ hetukantikathā. Evaṁ rūpaṁ sahetukantikathā. Rūpaṁ kusalākusalantikathā. Rūpaṁ vipākotikathā,",
  "tika-abh09t11:72_4": "yathā kāmāvacarakammena jātaṁ rūpaṁ kāmāvacaraṁ,",
  "tika-abh09t11:72_5": "evaṁ rūpāvacarārūpāvacarakammehi jātaṁ rūpaṁ rūpāvacarārūpāvacarantikathā . Rūparāgo rūpadhātuyā,",
  "tika-abh09t11:72_6": "arūparāgo ca arūpadhātuyā pariyāpannotikathā.",
  "tika-abh09t11:73_0": "Atthi arahato puññūpacayotikathā.",
  "tika-abh09t11:73_1": "Natthi arahato akālamaccūtikathā. Yaṁ kiñci uppajjati, sabbamidaṁ kammatotikathā. Indriyabaddhameva dukkhaṁ,",
  "tika-abh09t11:73_2": "na sabbe saṅkhārāti pavattā indriyabaddhakathā.",
  "tika-abh09t11:73_3": "Sabbe saṅkhārā dukkhā ṭhapetvā ariyamaggantikathā. Maggaphalāneva saṅgho nāma,",
  "tika-abh09t11:73_4": "na ca tāni dakkhiṇaṁ paṭiggaṇhanti,",
  "tika-abh09t11:73_5": "tasmā na vattabbaṁ saṅgho dakkhiṇaṁ paṭiggaṇhātītikathā.",
  "tika-abh09t11:73_6": "Tathā na vattabbaṁ saṅgho dakkhiṇaṁ visodhetītikathā.",
  "tika-abh09t11:73_7": "Na vattabbaṁ saṅgho bhuñjatītikathā.",
  "tika-abh09t11:73_8": "Na vattabbaṁ saṅghassa dinnaṁ mahapphalantikathā. Buddhā na kiñci bhuñjanti,",
  "tika-abh09t11:73_9": "tasmā na vattabbaṁ buddhassa dinnaṁ mahapphalantikathā. Dāyakato dānaṁ visujjhati,",
  "tika-abh09t11:73_10": "na paṭiggāhakatoti pavattā dakkhiṇāvisuddhikathā.",
  "tika-abh09t11:74_0": "Buddhā tusitaloke eva nibbattanti, na manussaloke.",
  "tika-abh09t11:74_1": "Ettha hi nimmitarūpamattaṁ dassentīti pavattā manussalokakathā. Nimmitarūpaṁ dhammaṁ deseti,",
  "tika-abh09t11:74_2": "na buddhoti pavattā dhammadesanākathā. Rāgova karuṇā nāma,",
  "tika-abh09t11:74_3": "tato natthi buddhānaṁ karuṇātikathā.",
  "tika-abh09t11:74_4": "Buddhānaṁ uccārapassāvo aññe gandhajāte ativiya adhigaṇhātīti pavattā gandhajātakathā.",
  "tika-abh09t11:74_5": "Buddhā ekena maggena cattāri sāmaññaphalāni sacchikarontīti pavattā ekamaggakathā.",
  "tika-abh09t11:74_6": "Parikammādiṁ vināva paṭhamādijjhānā dutiyādijjhānaṁ saṅkamatīti pavattā jhānasaṅkantikathā.",
  "tika-abh09t11:74_7": "Pañcakanaye avitakkavicāramattaṁ jhānaṁ visuṁ jhānaṁ nāma na hoti,",
  "tika-abh09t11:74_8": "jhānantarikaṁ nāma hotīti pavattā jhānantarikakathā.",
  "tika-abh09t11:74_9": "Samāpanno saddaṁ suṇātītikathā.",
  "tika-abh09t11:74_10": "Viññāṇaṁ vinā pasādacakkhunā rūpaṁ passatītikathā.",
  "tika-abh09t11:75_0": "Tekālike kilese pajahatīti pavattā kilesappajahanakathā.",
  "tika-abh09t11:75_1": "Nibbānasaṅkhātāpi suññatā saṅkhārakkhandhapariyāpannāti pavattā suññatakathā.",
  "tika-abh09t11:75_2": "Asaṅkhatameva sāmaññaphalantikathā .",
  "tika-abh09t11:75_3": "Yesaṁ kesañci dhammānaṁ paṭilābhā asaṅkhatāti pavattā pattikathā.",
  "tika-abh09t11:75_4": "Sabbadhammānaṁ sabhāvasaṅkhātā tathatā asaṅkhatāti pavattā tathatākathā.",
  "tika-abh09t11:75_5": "Anavajjaṭṭhena nibbānampi kusalantikathā.",
  "tika-abh09t11:75_6": "Ānantariyādiṁ vināpi atthi puthujjanassa accantaniyāmatātikathā.",
  "tika-abh09t11:75_7": "Lokiyasaddhādayo na indriyānīti pavattā indriyakathā.",
  "tika-abh09t11:76_0": "Asañciccāpi ānantariko hotīti pavattā asañciccakathā.",
  "tika-abh09t11:76_1": "Natthi puthujjanassa ñāṇanti pavattā ñāṇakathā.",
  "tika-abh09t11:76_2": "Nerayikānaṁ kammāneva nirayapālarūpena vadhenti,",
  "tika-abh09t11:76_3": "na nirayapālāti pavattā nirayapālakathā.",
  "tika-abh09t11:76_4": "Atthi devesu tiracchānātikathā.",
  "tika-abh09t11:76_5": "Viratittayaṁ cittavippayuttaṁ,",
  "tika-abh09t11:76_6": "pañcaṅgikova maggoti pavattā maggakathā.",
  "tika-abh09t11:76_7": "Paṭiccasamuppādesu ñāṇaṁ lokuttaranti pavattā ñāṇakathā.",
  "tika-abh09t11:77_0": "Tisso saṅgītiyo ārabbha sāsanaṁ navaṁ katanti pavattā sāsanakathā.",
  "tika-abh09t11:77_1": "Puthujjano ekakkhaṇe tedhātukehi dhammehi avivittoti pavattā avivittakathā.",
  "tika-abh09t11:77_2": "Ñeyyāvaraṇahetukaṁ kiñci saṁyojanaṁ appahāyapi arahā hotīti pavattā saṁyojanakathā. ‘‘Saṅkhārā niccā hontu,",
  "tika-abh09t11:77_3": "rukkhā niccapupphaphalādiyuttā khemino hontū’’tiādinā yathādhippāyaṁ iddhi pavattatīti pavattā iddhikathā.",
  "tika-abh09t11:77_4": "Buddhānaṁ sarīraāyupabhāvemattato aññāpi vemattatā atthīti pavattā buddhakathā.",
  "tika-abh09t11:77_5": "Ekasmiṁ khaṇe sabbalokadhātūsu aneke buddhā santīti pavattā sabbadisākathā.",
  "tika-abh09t11:77_6": "Sabbe dhammā niyatāti pavattā dhammakathā.",
  "tika-abh09t11:77_7": "Sabbakammāni phaladāne niyatānīti pavattā kammakathā.",
  "tika-abh09t11:78_0": "Arahā asabbaññubhāvena sabbaññuvisaye kiñci saṁyojanaṁ appahāya parinibbātīti pavattā parinibbānakathā.",
  "tika-abh09t11:78_1": "Arahā kusalacitto parinibbāyatīti pavattā kusalacittakathā.",
  "tika-abh09t11:78_2": "Arahā āneñje saṇṭhito parinibbāyatīti pavattā āneñjakathā.",
  "tika-abh09t11:78_3": "Atthi gabbhaseyyāya dhammābhisamayo,",
  "tika-abh09t11:78_4": "atthi gabbhaseyyāya arahattappatti, supinante dhammābhisamayo,",
  "tika-abh09t11:78_5": "arahattappatti cāti pavattā tissopi kathā.",
  "tika-abh09t11:78_6": "Sabbaṁ supinacittaṁ abyākatantikathā.",
  "tika-abh09t11:78_7": "Khaṇikatāya cittānaṁ natthi āsevanapaccayatātikathā.",
  "tika-abh09t11:78_8": "Sabbe saṅkhatā ekacittakkhaṇikāti pavattā khaṇikakathā.",
  "tika-abh09t11:79_0": "Itthiyā saddhiṁ ekato sampattiṁ anubhavissāmāti pūjādiṁ katvā ekādhippāyappattassa bhikkhuno methuno dhammo paṭisevitabboti pavattā ekādhippāyakathā.",
  "tika-abh09t11:79_1": "Pāpabhikkhūsu methunaṁ paṭisevantesu arahantānaṁ vaṇṇena amanussā methunaṁ paṭisevantīti pavattā arahantavaṇṇakathā.",
  "tika-abh09t11:79_2": "Keci sattā attano issariyena kāmakārikāvasena vinipātaṁ gacchanti,",
  "tika-abh09t11:79_3": "na kammavasenāti pavattā issariyakāmakārikākathā.",
  "tika-abh09t11:79_4": "Na rāgo rāgapatirūpakotiādi patirūpakathā.",
  "tika-abh09t11:79_5": "Khandhāyatanādayo aparinipphannāti pavattā aparinipphannakathāti sādhikadvisatakathā.",
  "tika-abh09t11:79_6": "Pāḷiyaṁ aṭṭhamukhavādayuttivaseneva sammitiyādīnaṁ bhinnaladdhikānaṁ laddhibhedavasena nānāpakārato vibhattā,",
  "tika-abh09t11:79_7": "tā pana sabbakathā puggalakathāva.",
  "tika-abh09t11:79_8": "Tā taṁtaṁladdhibhedavasena saṅkhepatopi vuccamānā atibhāriyaṁ ganthaṁ karonti, tasmā na vitthāritā.",
  "tika-abh09t11:79_9": "Taṁ pana nayaṁ icchantehi pāḷiaṭṭhakathāsu (kathā. 1 ādayo; kathā. aṭṭha.",
  "tika-abh09t11:79_10": "nidānakathā) eva vitthārato gahetabboti ayamettha pāḷinayena saddhiṁ atthavinicchayo.",
  "tika-abh09t11:80_0": "Mohavicchedaniyā abhidhammamātikatthavaṇṇanāya",
  "tika-abh09t11:81_0": "Kathāvatthumātikatthavaṇṇanā niṭṭhitā."
}