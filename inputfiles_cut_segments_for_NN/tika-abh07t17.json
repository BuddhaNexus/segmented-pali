{
  "tika-abh07t17:0_0": "9. Kammaṭṭhānaparicchedavaṇṇanā",
  "tika-abh07t17:1_0": "1.Ito paccayaniddesato paraṁ nīvaraṇānaṁ samanaṭṭhena samathasaṅkhātānaṁ,",
  "tika-abh07t17:1_1": "aniccādivividhākārato dassanaṭṭhena vipassanāsaṅkhātānañca dvinnaṁ bhāvanānaṁ duvidhampi kammaṭṭhānaṁ",
  "tika-abh07t17:1_2": "duvidhabhāvanākammassa pavattiṭṭhānatāya kammaṭṭhānabhūtamārammaṇaṁ uttaruttarayogakammassa padaṭṭhānatāya",
  "tika-abh07t17:1_3": "kammaṭṭhānabhūtaṁ bhāvanāvīthiñca yathākkamaṁ samathavipassanānukkamena pavakkhāmīti yojanā.",
  "tika-abh07t17:2_0": "Samathakammaṭṭhānaṁ",
  "tika-abh07t17:3_0": "Caritabhedavaṇṇanā",
  "tika-abh07t17:4_0": "3.",
  "tika-abh07t17:4_1": "Rāgo va caritā pakatīti rāgacaritā.",
  "tika-abh07t17:4_2": "Evaṁ dosacaritādayopi.",
  "tika-abh07t17:4_3": "Caritasaṅgahoti mūlacaritavasena puggalasaṅgaho,",
  "tika-abh07t17:4_4": "saṁsaggavasena pana tesaṭṭhi caritā honti.",
  "tika-abh07t17:4_5": "Vuttañhi –",
  "tika-abh07t17:5_0": "“Rāgādike tike satta, satta saddhādike tike;",
  "tika-abh07t17:6_0": "Ekadvitikamūlamhi, missato sattasattaka”nti.",
  "tika-abh07t17:7_0": "Ettha hi rāgacaritā dosacaritā mohacaritā rāgadosacaritā rāgamohacaritā dosamohacaritā rāgadosamohacaritāti evaṁ rāgādike tike sattakamekaṁ.",
  "tika-abh07t17:7_1": "Tathā saddhācaritā buddhicaritā vitakkacaritā saddhābuddhicaritā saddhābuddhivitakkacaritā buddhivitakkacaritā",
  "tika-abh07t17:7_2": "saddhābuddhivitakkacaritāti saddhādikepi tike ekanti evaṁ dve tike amissetvā cuddasa caritā honti.",
  "tika-abh07t17:7_3": "Rāgāditike pana ekadvitikamūlavasena saddhāditikena saha yojite rāgasaddhācaritā rāgabuddhicaritā rāgavitakkacaritā",
  "tika-abh07t17:7_4": "rāgasaddhābuddhicaritā rāgasaddhāvitakkacaritā rāgabuddhivitakkacaritā rāgasaddhābuddhivitakkacaritāti",
  "tika-abh07t17:7_5": "rāgamūlanaye ekaṁ sattakaṁ,",
  "tika-abh07t17:7_6": "tathā “dosasaddhācaritā dosabuddhicaritā dosavitakkacaritā”tyādinā dosamūlanayepi ekaṁ,",
  "tika-abh07t17:7_7": "“mohasaddhācaritā”tyādinā mohamūlanayepi ekanti evaṁ ekamūlanaye sattakattayaṁ hoti.",
  "tika-abh07t17:7_8": "Yathā cettha,",
  "tika-abh07t17:7_9": "evaṁ dvimūlakanayepi “rāgadosasaddhācaritā rāgadosabuddhicaritā rāgadosavitakkacaritā”tyādinā sattakattayaṁ.",
  "tika-abh07t17:7_10": "Timūlakanaye pana “rāgadosamohasaddhācaritā”tyādinā ekaṁ sattakanti evaṁ missato sattasattakavasena ekūnapaññāsa caritā honti.",
  "tika-abh07t17:7_11": "Iti imā ekūnapaññāsa,",
  "tika-abh07t17:7_12": "purimā ca cuddasāti tesaṭṭhi caritā daṭṭhabbā.",
  "tika-abh07t17:7_13": "Keci pana diṭṭhiyā saddhiṁ “catusaṭṭhī”ti vaṇṇenti.",
  "tika-abh07t17:8_0": "Caritabhedavaṇṇanā niṭṭhitā.",
  "tika-abh07t17:9_0": "Bhāvanābhedavaṇṇanā",
  "tika-abh07t17:10_0": "4.",
  "tika-abh07t17:10_1": "Bhāvanāya paṭisaṅkhārakammabhūtā,",
  "tika-abh07t17:10_2": "ādikammabhūtā vā pubbabhāgabhāvanā parikammabhāvanā nāma.",
  "tika-abh07t17:10_3": "Nīvaraṇavikkhambhanato paṭṭhāya gotrabhūpariyosānā kāmāvacarabhāvanā upacārabhāvanā nāma.",
  "tika-abh07t17:10_4": "Appanāya samīpacārittā gāmūpacārādayo viya.",
  "tika-abh07t17:10_5": "Mahaggatabhāvappattā appanābhāvanā nāma appanāsaṅkhātavitakkapamukhattā.",
  "tika-abh07t17:10_6": "Sampayuttadhammehi ārammaṇe appento viya pavattatīti vitakko appanā.",
  "tika-abh07t17:10_7": "Tathā hi so “appanā byappanā”ti niddiṭṭho.",
  "tika-abh07t17:10_8": "Tappamukhatāvasena pana sabbepi mahaggatānuttarajhānadhammā “appanā”ti vuccanti.",
  "tika-abh07t17:11_0": "Bhāvanābhedavaṇṇanā niṭṭhitā.",
  "tika-abh07t17:12_0": "Nimittabhedavaṇṇanā",
  "tika-abh07t17:13_0": "5.",
  "tika-abh07t17:13_1": "Parikammassa nimittaṁ ārammaṇattāti parikammanimittaṁ,",
  "tika-abh07t17:13_2": "kasiṇamaṇḍalādi.",
  "tika-abh07t17:13_3": "Tadeva cakkhunā diṭṭhaṁ viya manasā uggahetabbaṁ nimittaṁ,",
  "tika-abh07t17:13_4": "uggaṇhantassa vā nimittanti uggahanimittaṁ.",
  "tika-abh07t17:13_5": "Tappaṭibhāgaṁ vaṇṇādikasiṇadosarahitaṁ nimittaṁ upacārappanānaṁ ārammaṇattāti paṭibhāganimittaṁ.",
  "tika-abh07t17:14_0": "6.",
  "tika-abh07t17:14_1": "Pathavīyeva kasiṇaṁ ekadese aṭṭhatvā anantassa pharitabbatāya sakalaṭṭhenāti pathavīkasiṇaṁ,",
  "tika-abh07t17:14_2": "kasiṇamaṇḍalaṁ.",
  "tika-abh07t17:14_3": "Paṭibhāganimittaṁ,",
  "tika-abh07t17:14_4": "tadārammaṇañca jhānaṁ ‘pathavīkasiṇa’nti vuccati.",
  "tika-abh07t17:14_5": "Tathā āpokasiṇādīsupi.",
  "tika-abh07t17:14_6": "Tattha pathavādīni cattāri bhūtakasiṇāni.",
  "tika-abh07t17:14_7": "Nīlādīni cattāri vaṇṇakasiṇāni,",
  "tika-abh07t17:14_8": "paricchinnākāso ākāsakasiṇaṁ,",
  "tika-abh07t17:14_9": "candādiāloko ālokakasiṇanti daṭṭhabbaṁ.",
  "tika-abh07t17:15_0": "7.",
  "tika-abh07t17:15_1": "Uddhaṁ dhumātaṁ sūnaṁ chavasarīraṁ uddhumātaṁ,",
  "tika-abh07t17:15_2": "tadeva kucchitaṭṭhenauddhumātakaṁ.",
  "tika-abh07t17:15_3": "Evaṁ sesesupi.",
  "tika-abh07t17:15_4": "Setarattādinā vimissitaṁ yebhuyyena nīlavaṇṇaṁ chavasarīraṁ vinīlakaṁ visesato nīlakanti katvā.",
  "tika-abh07t17:15_5": "Vissavantapubbakaṁ vipubbakaṁ.",
  "tika-abh07t17:15_6": "Majjhe dvidhā chinnaṁ vicchiddakaṁ.",
  "tika-abh07t17:15_7": "Soṇasiṅgālādīhi vividhākārena khāyitaṁ vikkhāyitakaṁ.",
  "tika-abh07t17:15_8": "Soṇasiṅgālādīhi vividhenākārena khaṇḍitvā tattha tattha khittaṁ vikkhittakaṁ.",
  "tika-abh07t17:15_9": "Kākapadādiākārena satthena hanitvā vividhaṁ khittaṁ hatavikkhittakaṁ.",
  "tika-abh07t17:15_10": "Lohitapaggharaṇakaṁ lohitakaṁ.",
  "tika-abh07t17:15_11": "Kimikulapaggharaṇakaṁ puḷavakaṁ.",
  "tika-abh07t17:15_12": "Antamaso ekampi aṭṭhi aṭṭhikaṁ.",
  "tika-abh07t17:16_0": "8.",
  "tika-abh07t17:16_1": "Anu anu saraṇaṁ anussati,",
  "tika-abh07t17:16_2": "arahatādibuddhaguṇārammaṇā anussati buddhānussati.",
  "tika-abh07t17:16_3": "Svākkhātatādidhammaguṇārammaṇā anussati dhammānussati.",
  "tika-abh07t17:16_4": "Suppaṭipannatādisaṁghaguṇārammaṇā anussati saṁghānussati.",
  "tika-abh07t17:16_5": "Akhaṇḍatādinā suparisuddhassa attano sīlaguṇassa anussaraṇaṁ sīlānussati.",
  "tika-abh07t17:16_6": "Vigatamalamaccheratādivasena attano cāgānussaraṇaṁ cāgānussati.",
  "tika-abh07t17:16_7": "“Yehi saddhādīhi samannāgatā devā devattaṁ gatā,",
  "tika-abh07t17:16_8": "tādisā guṇā mayi santī”ti evaṁ devatā sakkhiṭṭhāne ṭhapetvā attano saddhādiguṇānussaraṇaṁ devatānussati.",
  "tika-abh07t17:16_9": "Sabbadukkhūpasamabhūtassa nibbānassa guṇānussaraṇaṁ upasamānussati.",
  "tika-abh07t17:16_10": "Jīvitindriyupacchedabhūtassa maraṇassa anussaraṇaṁ maraṇānussati.",
  "tika-abh07t17:16_11": "Kesādikāyakoṭṭhāse gatā pavattā sati kāyagatāsati.",
  "tika-abh07t17:16_12": "Ānañca apānañca ānāpānaṁ,",
  "tika-abh07t17:16_13": "assāsapassāsā,",
  "tika-abh07t17:16_14": "tadārammaṇā sati ānāpānassati.",
  "tika-abh07t17:17_0": "9.",
  "tika-abh07t17:17_1": "Mijjati siniyhatīti mettā,",
  "tika-abh07t17:17_2": "mittesu bhavāti vā mettā,",
  "tika-abh07t17:17_3": "sā sattānaṁ hitasukhūpasaṁharaṇalakkhaṇā.",
  "tika-abh07t17:17_4": "Paradukkhāpanayanakāmatālakkhaṇā karuṇā.",
  "tika-abh07t17:17_5": "Parasampattipamodalakkhaṇā muditā.",
  "tika-abh07t17:17_6": "Iṭṭhāniṭṭhesu majjhattākārappavattilakkhaṇā upekkhā.",
  "tika-abh07t17:17_7": "Appamāṇasattārammaṇattā appamaññā.",
  "tika-abh07t17:17_8": "Uttamavihārabhāvato,",
  "tika-abh07t17:17_9": "uttamānaṁ vā vihārabhāvato brahmavihāro.",
  "tika-abh07t17:18_0": "10.",
  "tika-abh07t17:18_1": "Gamanapariyesanaparibhogādipaccavekkhaṇavasena kabaḷīkārāhāre paṭikūlanti pavattā saññā āhāre paṭikūlasaññā.",
  "tika-abh07t17:19_0": "11.",
  "tika-abh07t17:19_1": "Pathavīdhātuādīnaṁ catunnaṁ dhātūnaṁ salakkhaṇato kesādisasambhārādito ca vavatthānaṁ catudhātuvavatthānaṁ.",
  "tika-abh07t17:20_0": "12. Arūpe ārammaṇe pavattā āruppā.",
  "tika-abh07t17:21_0": "Nimittabhedavaṇṇanā niṭṭhitā.",
  "tika-abh07t17:22_0": "Sappāyabhedavaṇṇanā",
  "tika-abh07t17:23_0": "13.",
  "tika-abh07t17:23_1": "Idāni tassa tassa puggalassa caritānukūlakammaṭṭhānaṁ dassetuṁ “caritāsu panā”tyādimāha.",
  "tika-abh07t17:23_2": "Rāgo va caritaṁ pakati etassāti rāgacarito,",
  "tika-abh07t17:23_3": "rāgabahulo puggalo,",
  "tika-abh07t17:23_4": "rāgassa ujuvipaccanīkabhāvato asubhakammaṭṭhānaṁ tassa sappāyaṁ.",
  "tika-abh07t17:23_5": "Ānāpānaṁ mohacaritassa,",
  "tika-abh07t17:23_6": "vitakkacaritassa ca sappāyaṁ buddhivisayabhāvena mohappaṭipakkhattā,",
  "tika-abh07t17:23_7": "vitakkasandhāvanassa nivārakattā ca.",
  "tika-abh07t17:23_8": "Cha buddhānussatiādayo saddhācaritassa sappāyā saddhāvuddhihetubhāvato.",
  "tika-abh07t17:24_0": "17.Maraṇaupasamasaññāvavatthānāni buddhicaritassa sappāyāni gambhīrabhāvato buddhiyā eva visayattā.",
  "tika-abh07t17:25_0": "18.Sesānīti catubbidhabhūtakasiṇaākāsaālokakasiṇaāruppacatukkavasena dasavidhāni.",
  "tika-abh07t17:25_1": "Tatthāpīti tesu dasasu kammaṭṭhānesu.",
  "tika-abh07t17:25_2": "Puthulaṁ mohacaritassa sappāyaṁ sambādhe okāse cittassa bhiyyosomattāya sammuyhanato.",
  "tika-abh07t17:25_3": "Khuddakaṁ vitakkacaritassa sappāyaṁ mahantārammaṇassa vitakkasandhāvanapaccayattā.",
  "tika-abh07t17:25_4": "Ujuvipaccanīkato ceva atisappāyatāya cetaṁ vuttaṁ.",
  "tika-abh07t17:25_5": "Rāgādīnaṁ pana avikkhambhikā,",
  "tika-abh07t17:25_6": "saddhādīnaṁ vā anupakārikā kasiṇādibhāvanā nāma natthi.",
  "tika-abh07t17:26_0": "Sappāyabhedavaṇṇanā niṭṭhitā.",
  "tika-abh07t17:27_0": "Bhāvanābhedavaṇṇanā",
  "tika-abh07t17:28_0": "19.Sabbatthāpīti cattālīsakammaṭṭhānesupi natthi appanā,",
  "tika-abh07t17:28_1": "buddhaguṇādīnaṁ paramatthabhāvato,",
  "tika-abh07t17:28_2": "anekavidhattā,",
  "tika-abh07t17:28_3": "ekassapi gambhīrabhāvato ca.",
  "tika-abh07t17:28_4": "Buddhānussatiādīsu dasasu kammaṭṭhānesu appanāvasena samādhissa patiṭṭhātuṁ asakkuṇeyyattā appanābhāvaṁ appatvā samādhi upacārabhāvena patiṭṭhāti.",
  "tika-abh07t17:28_5": "Lokuttarasamādhi,",
  "tika-abh07t17:28_6": "pana dutiyacatutthāruppasamādhi ca sabhāvadhammepi bhāvanāvisesavasena appanaṁ pāpuṇāti.",
  "tika-abh07t17:28_7": "Visuddhibhāvanānukkamavasena hi lokuttaro appanaṁ pāpuṇāti.",
  "tika-abh07t17:28_8": "Ārammaṇasamatikkamabhāvanāvasena āruppasamādhi.",
  "tika-abh07t17:28_9": "Appanāppattasseva hi catutthajjhānasamādhino ārammaṇasamatikkamanamattaṁ hoti.",
  "tika-abh07t17:29_0": "21. Pañcapi jhānāni etesamatthi, tattha niyuttānīti vā pañcakajjhānikāni.",
  "tika-abh07t17:30_0": "22.",
  "tika-abh07t17:30_1": "Asubhabhāvanāya paṭikūlārammaṇattā caṇḍasotāya nadiyā arittabalena nāvā viya vitakkabaleneva tattha cittaṁ",
  "tika-abh07t17:30_2": "pavattatīti asubhakammaṭṭhāne avitakkajjhānāsambhavato “paṭhamajjhānikā”ti vuttaṁ.",
  "tika-abh07t17:31_0": "23.",
  "tika-abh07t17:31_1": "Mettākaruṇāmuditānaṁ domanassasahagatabyāpādavihiṁsānabhiratīnaṁ pahāyakattā domanassappaṭipakkhena somanasseneva",
  "tika-abh07t17:31_2": "sahagatatā yuttāti “mettādayo tayo catukkajjhānikā”ti vuttā.",
  "tika-abh07t17:32_0": "24.",
  "tika-abh07t17:32_1": "“Sabbe sattā sukhitā hontu,",
  "tika-abh07t17:32_2": "dukkhā muccantu,",
  "tika-abh07t17:32_3": "laddhasukhasampattito mā vigacchantū”ti mettādivasappavattabyāpārattayaṁ pahāya kammassakatādassanena",
  "tika-abh07t17:32_4": "sattesu majjhattākārappavattabhāvanānibbattāya tatramajjhattupekkhāya balavatarattā upekkhābrahmavihārassa",
  "tika-abh07t17:32_5": "sukhasahagatāsambhavato “upekkhā pañcamajjhānikā”ti vuttā.",
  "tika-abh07t17:33_0": "Bhāvanābhedavaṇṇanā niṭṭhitā.",
  "tika-abh07t17:34_0": "Gocarabhedavaṇṇanā",
  "tika-abh07t17:35_0": "26.Yathārahanti taṁtaṁārammaṇānurūpato. Kassaci ārammaṇassa aparibyattatāya “pariyāyenā”ti vuttaṁ.",
  "tika-abh07t17:36_0": "27. Kasiṇāsubhakoṭṭhāsānāpānassatīsveva hi paribyattanimittasambhavoti.",
  "tika-abh07t17:37_0": "28.Pathavīmaṇḍalādīsu nimittaṁ uggaṇhantassāti ādimhi tāva catupārisuddhisīlaṁ visodhetvā dasavidhaṁ",
  "tika-abh07t17:37_1": "palibodhaṁ upacchinditvā piyagarubhāvanīyādiguṇasamannāgataṁ kalyāṇamittaṁ upasaṅkamitvā attano cariyānukūlaṁ",
  "tika-abh07t17:37_2": "kammaṭṭhānaṁ gahetvā aṭṭhārasavidhaṁ ananurūpavihāraṁ pahāya pañcaṅgasamannāgate anurūpavihāre viharantassa",
  "tika-abh07t17:37_3": "kesanakhaharaṇādikhuddakapalibodhupacchedaṁ katvā kasiṇamaṇḍalādīni purato katvā ānāpānakoṭṭhāsādīsu",
  "tika-abh07t17:37_4": "cittaṁ ṭhapetvā nisīditvā “pathavī pathavī”tyādinā taṁtaṁbhāvanānukkamena pathavīkasiṇādīsu taṁtadārammaṇesu",
  "tika-abh07t17:37_5": "nimittaṁ uggaṇhantassa.",
  "tika-abh07t17:37_6": "Ayamettha saṅkhepo.",
  "tika-abh07t17:37_7": "Vitthārato pana bhāvanā visuddhimaggato gahetabbā.",
  "tika-abh07t17:37_8": "Duvidhampi hi bhāvanāvidhānaṁ idha ācariyena atisaṅkhepato vuttaṁ,",
  "tika-abh07t17:37_9": "tadatthadassanatthañca vitthāranaye āhariyamāne atippapañco siyāti mayampi taṁ na vitthāressāma.",
  "tika-abh07t17:37_10": "Yadā pana taṁ nimittaṁ cittena samuggahitanti evaṁ pavattānupubbabhāvanāvasena yadā taṁ parikammanimittaṁ cittena sammā uggahitaṁ hoti.",
  "tika-abh07t17:37_11": "Manodvārassa āpāthamāgatanti cakkhuṁ nimmīletvā,",
  "tika-abh07t17:37_12": "aññattha gantvā vā manasi karontassa kasiṇamaṇḍalasadisameva hutvā manodvārikajavanānaṁ āpāthaṁ āgataṁ hoti.",
  "tika-abh07t17:38_0": "29.Samādhiyatīti visesato cittekaggatāpattiyā samāhitā hoti.",
  "tika-abh07t17:39_0": "30.",
  "tika-abh07t17:39_1": "Cittasamādhānavasena puggalopi samāhitoyevāti vuttaṁ “tathā samāhitassā”ti.",
  "tika-abh07t17:39_2": "Tappaṭibhāganti uggahanimittasadisaṁ,",
  "tika-abh07t17:39_3": "tatoyeva hi taṁ “paṭibhāganimitta”nti vuccati.",
  "tika-abh07t17:39_4": "Taṁ pana uggahanimittato atiparisuddhaṁ hoti.",
  "tika-abh07t17:39_5": "Vatthudhammavimuccitanti paramatthadhammato vimuttaṁ,",
  "tika-abh07t17:39_6": "vatthudhammato vā kasiṇamaṇḍalagatakasiṇadosato vinimuttaṁ.",
  "tika-abh07t17:39_7": "Bhāvanāya nibbattattā bhāvanāmayaṁ.",
  "tika-abh07t17:39_8": "Samappitanti suṭṭhu appitaṁ.",
  "tika-abh07t17:40_0": "31.Tato paṭṭhāyāti paṭibhāganimittuppattito paṭṭhāya.",
  "tika-abh07t17:41_0": "33.",
  "tika-abh07t17:41_1": "Pañcasu jhānaṅgesu ekekārammaṇe uppannāvajjanānantaraṁ catupañcajavanakatipayabhavaṅgato paraṁ agantvā",
  "tika-abh07t17:41_2": "aparāparaṁ jhānaṅgāvajjanasamatthatā āvajjanavasitā nāma.",
  "tika-abh07t17:41_3": "Samāpajjitukāmatānantaraṁ katipayabhavaṅgato paraṁ agantvā uppannāvajjanānantaraṁ samāpajjituṁ samatthatā samāpajjanavasitā nāma.",
  "tika-abh07t17:41_4": "Setu viya sīghasotāya nadiyā oghaṁ bhavaṅgavegaṁ upacchinditvā yathāparicchinnakālaṁ jhānaṁ ṭhapetuṁ",
  "tika-abh07t17:41_5": "samatthatā bhavaṅgapātato rakkhaṇayogyatā adhiṭṭhānavasitā nāma.",
  "tika-abh07t17:41_6": "Yathā paricchinnakālaṁ anatikkamitvā jhānato vuṭṭhānasamatthatā vuṭṭhānavasitā nāma.",
  "tika-abh07t17:41_7": "Atha vā yathāparicchinnakālato uddhaṁ gantuṁ adatvā ṭhapanasamatthatā adhiṭṭhānavasitā nāma.",
  "tika-abh07t17:41_8": "Yathāparicchinnakālato anto avuṭṭhahitvā yathākālavaseneva vuṭṭhānasamatthatā vuṭṭhānavasitā nāmāti alamatippapañcena.",
  "tika-abh07t17:41_9": "Paccavekkhaṇavasitā pana āvajjanavasitāya eva siddhā.",
  "tika-abh07t17:41_10": "Āvajjanānantarajavanāneva hi paccavekkhaṇajavanāni nāma.",
  "tika-abh07t17:41_11": "Vitakkādioḷārikaṅgaṁ pahānāyāti dutiyajjhānādīhi vitakkādioḷārikaṅgānaṁ jhānakkhaṇe anuppādāya.",
  "tika-abh07t17:41_12": "Padahatoti parikammaṁ karontassa.",
  "tika-abh07t17:41_13": "Tassa pana upacārabhāvanā nipphannā nāma hoti vitakkādīsu nikantivikkhambhanato paṭṭhāyāti daṭṭhabbaṁ.",
  "tika-abh07t17:41_14": "Yathārahanti taṁtaṁjhānikakasiṇādiārammaṇānurūpaṁ.",
  "tika-abh07t17:42_0": "36.",
  "tika-abh07t17:42_1": "Ākāsakasiṇassa ugghāṭetuṁ asakkuṇeyyattā vuttaṁ “ākāsavajjitesū”ti.",
  "tika-abh07t17:42_2": "Kasiṇanti kasiṇapaṭibhāganimittaṁ.",
  "tika-abh07t17:42_3": "Ugghāṭetvāti amanasikāravasena uddharitvā.",
  "tika-abh07t17:42_4": "Anantavasena parikammaṁ karontassāti “anantaṁ ākāsaṁ,",
  "tika-abh07t17:42_5": "anantaṁ ākāsa”nti ākāsaṁ ārabbha parikammaṁ karontassa,",
  "tika-abh07t17:42_6": "na pana kevalaṁ “anantaṁ ananta”nti.",
  "tika-abh07t17:42_7": "Evaṁ viññāṇañcāyatanepi.",
  "tika-abh07t17:42_8": "“Ananta”nti avatvāpi “ākāso ākāso,",
  "tika-abh07t17:42_9": "viññāṇaṁ viññāṇa”nti manasi kātuṁ vaṭṭatīti ācariyā.",
  "tika-abh07t17:43_0": "39.“Santametaṁ,",
  "tika-abh07t17:43_1": "paṇītameta”nti parikammaṁ karontassāti abhāvamattārammaṇatāya “etaṁ santaṁ,",
  "tika-abh07t17:43_2": "etaṁ paṇīta”nti bhāventassa.",
  "tika-abh07t17:44_0": "40.Avasesesu cāti kasiṇādīhi saha appanāvahakammaṭṭhānato avasesesu buddhānussatiādīsu aṭṭhasu,",
  "tika-abh07t17:44_1": "saññāvavatthānesu cāti dasasu kammaṭṭhānesu.",
  "tika-abh07t17:44_2": "Parikammaṁ katvāti “so bhagavā itipi arahaṁ,",
  "tika-abh07t17:44_3": "itipi sammāsambuddho”tyādinā vuttavidhānena parikammaṁ katvā.",
  "tika-abh07t17:44_4": "Sādhukamuggahiteti buddhādiguṇaninnapoṇapabbhāracittatāvasena suṭṭhu uggahite.",
  "tika-abh07t17:44_5": "Parikammañca samādhiyatīti parikammabhāvanā samāhitā nipphajjati.",
  "tika-abh07t17:44_6": "Upacāro ca sampajjatīti nīvaraṇāni vikkhambhento upacārasamādhi ca uppajjati.",
  "tika-abh07t17:45_0": "41.Abhiññāvasenapavattamānanti abhivisesato jānanaṭṭhena abhiññāsaṅkhātaṁ iddhividhādipañcalokiyābhiññāvasena pavattamānaṁ,",
  "tika-abh07t17:45_1": "abhiññāpādakapañcamajjhānā vuṭṭhahitvāti kasiṇānulomādīhi cuddasahākārehi cittaṁ paridametvā abhinīhārakkhamaṁ",
  "tika-abh07t17:45_2": "katvā upekkhekaggatāyogato anurūpattā ca rūpāvacarapañcamajjhānameva abhiññānaṁ pādakaṁ patiṭṭhābhūtaṁ",
  "tika-abh07t17:45_3": "pathavādikasiṇārammaṇaṁ pañcamajjhānaṁ,",
  "tika-abh07t17:45_4": "taṁ samāpajjitvā tato vuṭṭhāya.",
  "tika-abh07t17:45_5": "Adhiṭṭheyyādikamāvajjetvāti iddhividhañāṇassa parikammakāle adhiṭṭhātabbaṁ vikubbanīyaṁ satādikaṁ komārarūpādikaṁ,",
  "tika-abh07t17:45_6": "dibbasotassa parikammakāle thūlasukhumabhedaṁ saddaṁ,",
  "tika-abh07t17:45_7": "cetopariyañāṇassa parikammakāle parassa hadayaṅgatavaṇṇadassanena sarāgādibhedaṁ cittaṁ,",
  "tika-abh07t17:45_8": "pubbenivāsānussatiñāṇassa parikammasamaye purimabhavesu cuticittādibhedaṁ pubbe nivutthakkhandhaṁ,",
  "tika-abh07t17:45_9": "dibbacakkhussa parikammasamaye obhāsapharitaṭṭhānagataṁ rūpaṁ vā āvajjetvā.",
  "tika-abh07t17:46_0": "Parikammaṁ karontassāti “sataṁ homi,",
  "tika-abh07t17:46_1": "sahassaṁ homī”tyādinā parikammaṁ karontassa.",
  "tika-abh07t17:46_2": "Rūpādīsūti parikammavisayabhūtesu rūpapādakajjhānasaddaparacittapubbenivutthakkhandhādibhedesu ārammaṇesu.",
  "tika-abh07t17:46_3": "Ettha hi iddhividhañāṇassa tāva pādakajjhānaṁ, kāyo,",
  "tika-abh07t17:46_4": "rūpādiadhiṭṭhāne rūpādīni cāti cha ārammaṇāni.",
  "tika-abh07t17:46_5": "Tattha pādakajjhānaṁ atītameva,",
  "tika-abh07t17:46_6": "kāyo paccuppanno,",
  "tika-abh07t17:46_7": "itaraṁ paccuppannamanāgataṁ vā.",
  "tika-abh07t17:46_8": "Dibbasotassa pana saddoyeva,",
  "tika-abh07t17:46_9": "so ca kho paccuppanno.",
  "tika-abh07t17:46_10": "Paracittavijānanāya pana atīte sattadivasesu,",
  "tika-abh07t17:46_11": "anāgate sattadivasesu ca pavattaṁ parittādīsu yaṁ kiñci tikālikaṁ cittameva ārammaṇaṁ hotīti mahāaṭṭhakathācariyā.",
  "tika-abh07t17:47_0": "Saṅgahakārā pana “cattāropi khandhā”ti vadanti,",
  "tika-abh07t17:47_1": "kathaṁ panassā paccuppannacittārammaṇatā,",
  "tika-abh07t17:47_2": "nanu ca āvajjanāya gahitameva iddhicittassa ārammaṇaṁ hoti,",
  "tika-abh07t17:47_3": "āvajjanāya ca paccuppannacittamārammaṇaṁ katvā nirujjhamānāya taṁsamakālameva parassa cittampi nirujjhatīti",
  "tika-abh07t17:47_4": "āvajjanajavanānaṁ kālavasena ekārammaṇatā na siyā,",
  "tika-abh07t17:47_5": "maggaphalavīthito aññattha āvajjanajavanānaṁ kathañca nānārammaṇatā na adhippetāti?",
  "tika-abh07t17:47_6": "Aṭṭhakathāyaṁ tāva santatiaddhāpaccuppannārammaṇatā yojitā.",
  "tika-abh07t17:47_7": "Ānandācariyo pana bhaṇati “pādakajjhānato vuṭṭhāya paccuppannādivibhāgaṁ akatvā kevalaṁ ‘imassa cittaṁ",
  "tika-abh07t17:47_8": "jānāmi’cceva parikammaṁ katvā punapi pādakajjhānaṁ samāpajjitvā vuṭṭhāya aviseseneva cittaṁ āvajjetvā tiṇṇaṁ,",
  "tika-abh07t17:47_9": "catunnaṁ vā parikammānaṁ anantaraṁ cetopariyañāṇena parassa cittaṁ paṭivijjhati rūpaṁ viya dibbacakkhunā.",
  "tika-abh07t17:47_10": "Pacchā kāmāvacaracittena sarāgādivavatthānampi karoti nīlādivavatthānaṁ viya.",
  "tika-abh07t17:47_11": "Tāni ca sabbāni abhimukhībhūtacittārammaṇāneva,",
  "tika-abh07t17:47_12": "aniṭṭhe ca ṭhāne nānārammaṇatādoso natthi abhinnākārappavattito”ti.",
  "tika-abh07t17:47_13": "Pubbenivāsānussatiñāṇassa pubbe nivutthakkhandhā,",
  "tika-abh07t17:47_14": "khandhappaṭibaddhāni ca nāmagottāni,",
  "tika-abh07t17:47_15": "nibbānañca ārammaṇaṁ hoti,",
  "tika-abh07t17:47_16": "dibbacakkhussa pana rūpameva paccuppannanti ayametesaṁ ārammaṇavibhāgo.",
  "tika-abh07t17:47_17": "Yathārahamappetīti taṁtaṁparikammānurūpato appeti.",
  "tika-abh07t17:48_0": "42.",
  "tika-abh07t17:48_1": "Idāni ārammaṇānaṁ bhedena abhiññābhedaṁ dassetuṁ “iddhividhā”tyādimāha.",
  "tika-abh07t17:48_2": "Adhiṭṭhānādi iddhippabhedo etissāti iddhividhā.",
  "tika-abh07t17:48_3": "Dibbānaṁ sotasadisatāya,",
  "tika-abh07t17:48_4": "dibbavihārasannissitatāya ca dibbañca taṁ sotañcāti dibbasotaṁ.",
  "tika-abh07t17:48_5": "Paresaṁ cittaṁ viññāyati etāyāti paracittavijānanā.",
  "tika-abh07t17:48_6": "Attano santāne nivutthavasena ceva gocaranivāsavasena ca pubbe atītabhavesu khandhādīnaṁ anussaraṇaṁ pubbenivāsānussati.",
  "tika-abh07t17:48_7": "Vuttanayena dibbañca taṁ cakkhu cāti dibbacakkhu.",
  "tika-abh07t17:48_8": "‘Cutūpapātañāṇa’nti pana dibbacakkhumeva vuccati.",
  "tika-abh07t17:48_9": "Yathākammūpagañāṇaanāgataṁsañāṇānipi dibbacakkhuvaseneva ijjhanti.",
  "tika-abh07t17:48_10": "Na hi tesaṁ visuṁ parikammaṁ atthi.",
  "tika-abh07t17:48_11": "Tattha anāgataṁsañāṇassa tāva anāgate sattadivasato paraṁ pavattanakaṁ cittacetasikaṁ dutiyadivasato paṭṭhāya pavattanakañca yaṁ kiñci ārammaṇaṁ hoti.",
  "tika-abh07t17:48_12": "Tañhi savisaye sabbaññutaññāṇagatikanti.",
  "tika-abh07t17:48_13": "Yathā kammūpagañāṇassa pana kusalākusalasaṅkhātā cetanā,",
  "tika-abh07t17:48_14": "cattāropi vā khandhā ārammaṇanti daṭṭhabbaṁ.",
  "tika-abh07t17:49_0": "Gocaravasena bhedo gocarabhedo.",
  "tika-abh07t17:50_0": "Gocarabhedavaṇṇanā niṭṭhitā.",
  "tika-abh07t17:51_0": "Samathakammaṭṭhānavaṇṇanā niṭṭhitā.",
  "tika-abh07t17:52_0": "Vipassanākammaṭṭhānaṁ",
  "tika-abh07t17:53_0": "Visuddhibhedavaṇṇanā",
  "tika-abh07t17:54_0": "43.",
  "tika-abh07t17:54_1": "Aniccādivasena vividhākārena passatīti vipassanā,",
  "tika-abh07t17:54_2": "aniccānupassanādikā bhāvanāpaññā.",
  "tika-abh07t17:54_3": "Tassā kammaṭṭhānaṁ,",
  "tika-abh07t17:54_4": "sāyeva vā kammaṭṭhānanti vipassanākammaṭṭhānaṁ.",
  "tika-abh07t17:54_5": "Tasmiṁ vipassanākammaṭṭhāne sattavidhena visuddhisaṅgahoti sambandho.",
  "tika-abh07t17:55_0": "44.",
  "tika-abh07t17:55_1": "Aniccatāyeva lakkhaṇaṁ lakkhitabbaṁ,",
  "tika-abh07t17:55_2": "lakkhīyati anenāti vā aniccalakkhaṇaṁ.",
  "tika-abh07t17:55_3": "Udayavayapaṭipīḷanasaṅkhātadukkhabhāvo va lakkhaṇanti dukkhalakkhaṇaṁ.",
  "tika-abh07t17:55_4": "Paraparikappitassa attano abhāvo anattatā,",
  "tika-abh07t17:55_5": "tadeva lakkhaṇanti anattalakkhaṇaṁ.",
  "tika-abh07t17:56_0": "45. Tiṇṇaṁ lakkhaṇānaṁ anu anu passanā aniccānupassanādikā.",
  "tika-abh07t17:57_0": "46.",
  "tika-abh07t17:57_1": "Khandhādīnaṁ kalāpato sammasanavasappavattaṁ ñāṇaṁ sammasanañāṇaṁ.",
  "tika-abh07t17:57_2": "Uppādabhaṅgānupassanāvasappavattañāṇaṁ udayabbayañāṇaṁ.",
  "tika-abh07t17:57_3": "Udayaṁ muccitvā vaye pavattaṁ ñāṇaṁ bhaṅgañāṇaṁ.",
  "tika-abh07t17:57_4": "Saṅkhārānaṁ bhayato anupassanāvasena pavattaṁ ñāṇaṁ bhayañāṇaṁ,",
  "tika-abh07t17:57_5": "diṭṭhabhayānaṁ ādīnavato pekkhaṇavasena pavattaṁ ñāṇaṁ ādīnavañāṇaṁ,",
  "tika-abh07t17:57_6": "diṭṭhādīnavesu nibbindanavasappavattaṁ ñāṇaṁ nibbidāñāṇaṁ.",
  "tika-abh07t17:57_7": "Nibbinditvā saṅkhārehi muccitukamyatāvasena pavattaṁ ñāṇaṁ muccitukamyatāñāṇaṁ.",
  "tika-abh07t17:57_8": "Muccanassa upāyasampaṭipādanatthaṁ puna saṅkhārānaṁ pariggahavasappavattaṁ ñāṇaṁ paṭisaṅkhāñāṇaṁ.",
  "tika-abh07t17:57_9": "Paṭisaṅkhātadhammesu bhayanandīvivajjanavasena ajjhupekkhitvā pavattaṁ ñāṇaṁ saṅkhārupekkhāñāṇaṁ.",
  "tika-abh07t17:57_10": "Purimānaṁ navannaṁ kiccanipphattiyā,",
  "tika-abh07t17:57_11": "upari ca sattatiṁsāya bodhipakkhiyadhammānaṁ anukūlaṁ ñāṇaṁ anulomañāṇaṁ.",
  "tika-abh07t17:58_0": "47.",
  "tika-abh07t17:58_1": "Attasuññatāya suññato.",
  "tika-abh07t17:58_2": "Saṁyojanādīhi vimuccanaṭṭhena vimokkho.",
  "tika-abh07t17:58_3": "Niccanimittādino abhāvato animitto.",
  "tika-abh07t17:58_4": "Paṇihitassa taṇhāpaṇidhissa abhāvato appaṇihito.",
  "tika-abh07t17:59_0": "49.",
  "tika-abh07t17:59_1": "Yo naṁ pāti,",
  "tika-abh07t17:59_2": "taṁ mokkheti apāyādīhi dukkhehīti pātimokkhaṁ,",
  "tika-abh07t17:59_3": "tadeva kāyaduccaritādīhi saṁvaraṇato saṁvaro,",
  "tika-abh07t17:59_4": "samādhānopadhāraṇaṭṭhena sīlañcāti pātimokkhasaṁvarasīlaṁ.",
  "tika-abh07t17:59_5": "Manacchaṭṭhānaṁ indriyānaṁ rūpādīsu saṁvaraṇavasena pavattaṁ sīlaṁ indriyasaṁvarasīlaṁ.",
  "tika-abh07t17:59_6": "Micchājīva vivajjanena ājīvassa parisuddhivasappavattaṁ ājīvapārisuddhisīlaṁ.",
  "tika-abh07t17:59_7": "Paccaye sannissitaṁ tesaṁ idamatthikatāya paccavekkhaṇasīlaṁ paccayasannissitasīlaṁ.",
  "tika-abh07t17:59_8": "Catubbidhattā desanāsaṁvarapariyeṭṭhipaccavekkhaṇavasena,",
  "tika-abh07t17:59_9": "parisuddhattā ca catupārisuddhisīlaṁ nāma.",
  "tika-abh07t17:60_0": "50.Cittavisuddhi nāma cittassa vinīvaraṇabhāvāpādanavasena visodhanato,",
  "tika-abh07t17:60_1": "cittasīsena niddiṭṭhattā,",
  "tika-abh07t17:60_2": "visuddhattā cāti vā katvā.",
  "tika-abh07t17:61_0": "51.",
  "tika-abh07t17:61_1": "“Dhammānaṁ sāmaññasabhāvo lakkhaṇaṁ,",
  "tika-abh07t17:61_2": "kiccasampattiyo raso,",
  "tika-abh07t17:61_3": "upaṭṭhānākāro,",
  "tika-abh07t17:61_4": "phalañca paccupaṭṭhāna”nti evaṁ vuttānaṁ lakkhaṇādīnaṁ “phusanalakkhaṇo phasso,",
  "tika-abh07t17:61_5": "kakkhaḷalakkhaṇā pathavī”tyādinā vitthārato,",
  "tika-abh07t17:61_6": "“namanalakkhaṇaṁ nāmaṁ,",
  "tika-abh07t17:61_7": "ruppanalakkhaṇaṁ rūpa”ntyādinā saṅkhepato ca pariggaho paccattalakkhaṇādivasena paricchijja gahaṇaṁ dukkhasaccavavatthānaṁ",
  "tika-abh07t17:61_8": "diṭṭhivisuddhi nāma “nāmarūpato attā natthī”ti dassanato diṭṭhi ca attadiṭṭhimalavisodhanato visuddhi",
  "tika-abh07t17:61_9": "cāti katvā.",
  "tika-abh07t17:62_0": "52.Paccayapariggahoti nāmañca rūpañca paṭisandhiyaṁ tāva avijjātaṇhāupādānakammahetuvasena nibbattati.",
  "tika-abh07t17:62_1": "Pavattiyañca rūpaṁ kammacittautuāhārapaccayavasena,",
  "tika-abh07t17:62_2": "nāmañca cakkhurūpādinissayārammaṇādipaccayavasena,",
  "tika-abh07t17:62_3": "visesato ca yonisomanasikārādicatucakkasampattiyā kusalaṁ,",
  "tika-abh07t17:62_4": "tabbipariyāyena akusalaṁ,",
  "tika-abh07t17:62_5": "kusalākusalavasena vipāko bhavaṅgādivasena āvajjanaṁ,",
  "tika-abh07t17:62_6": "khīṇāsavasantānavasena kiriyajavanaṁ,",
  "tika-abh07t17:62_7": "āvajjanañca uppajjatīti evaṁ sādhāraṇāsādhāraṇavasena tīsu addhāsu nāmarūpappavattiyā paccakkhādisiddhassa",
  "tika-abh07t17:62_8": "kammādipaccayassa pariggaṇhanaṁ samudayasaccassa vavatthānaṁ kaṅkhāvitaraṇavisuddhi nāma “ahosiṁ nu kho",
  "tika-abh07t17:62_9": "ahamatītamaddhāna”ntyādikāya soḷasavidhāya,",
  "tika-abh07t17:62_10": "“sattharikaṅkhatī”tyādikāya aṭṭhavidhāya ca kaṅkhāya vitaraṇato atikkamanato kaṅkhāvitaraṇā,",
  "tika-abh07t17:62_11": "ahetukavisamahetudiṭṭhimalavisodhanato visuddhi cāti katvā.",
  "tika-abh07t17:63_0": "53.Tato paccayapariggahato paraṁ tathāpariggahitesu paccattalakkhaṇādivavatthānavasena,",
  "tika-abh07t17:63_1": "paccayavavatthānavasena ca pariggahitesu lokuttaravajjesu tibhūmipariyāpannesu nāmarūpesu atītādibhedabhinnesu",
  "tika-abh07t17:63_2": "khandhādinayamārabbha pañcakkhandhachadvārachaḷārammaṇachadvārappavattadhammādivasena āgataṁ khandhādinayaṁ",
  "tika-abh07t17:63_3": "ārabbha kalāpavasena piṇḍavasena saṅkhipitvā yaṁ atīte jātaṁ rūpaṁ,",
  "tika-abh07t17:63_4": "taṁ atīteva niruddhaṁ.",
  "tika-abh07t17:63_5": "Yaṁ anāgate bhāvi rūpaṁ,",
  "tika-abh07t17:63_6": "tampi tattheva nirujjhissati.",
  "tika-abh07t17:63_7": "Yaṁ paccuppannaṁ,",
  "tika-abh07t17:63_8": "taṁ anāgataṁ appatvā ettheva nirujjhati,",
  "tika-abh07t17:63_9": "tathā ajjhattabahiddhasukhumaoḷārikahīnapaṇītarūpādayo.",
  "tika-abh07t17:63_10": "Tasmā “aniccaṁ attādivasena na iccaṁ anupagantabbaṁ khayaṭṭhena khayagamanato,",
  "tika-abh07t17:63_11": "dukkhaṁ bhayaṭṭhena bhayakarattā,",
  "tika-abh07t17:63_12": "anattā asārakaṭṭhena attasārādiabhāvenā”ti ca “cakkhuṁ aniccaṁ…pe… mano. Rūpaṁ…pe… dhammā.",
  "tika-abh07t17:63_13": "Cakkhuviññāṇaṁ…pe…",
  "tika-abh07t17:63_14": "manoviññāṇaṁ aniccaṁ dukkhaṁ anattā”tyādinā atītādiaddhāvasena,",
  "tika-abh07t17:63_15": "atītādisantānavasena,",
  "tika-abh07t17:63_16": "atītādikhaṇavasena ca sammasanañāṇena hutvāabhāvaudayabbayapaṭipīḷanaavasavattanākārasaṅkhātalakkhaṇattayasammasanavasappavattena",
  "tika-abh07t17:63_17": "kalāpasammasanañāṇena lakkhaṇattayaṁ sammasantassa parimajjantassa.",
  "tika-abh07t17:64_0": "Sammasanañāṇe pana uppanne puna tesveva saṅkhāresu “avijjāsamudayā rūpasamudayo,",
  "tika-abh07t17:64_1": "taṇhākammaāhārasamudayā rūpasamudayo,",
  "tika-abh07t17:64_2": "tathā avijjānirodhā rūpanirodho,",
  "tika-abh07t17:64_3": "taṇhākammaāhāranirodhā rūpanirodho”ti evaṁ rūpakkhandhe vedanāsaññāsaṅkhārakkhandhesupi āhāraṁ apanetvā",
  "tika-abh07t17:64_4": "“phassasamudayā phassanirodhā”ti ca evaṁ phassaṁ pakkhipitvā,",
  "tika-abh07t17:64_5": "viññāṇakkhandhe “nāmarūpasamudayā nāmarūpanirodhā”ti nāmarūpaṁ pakkhipitvā paccayasamudayavasena,",
  "tika-abh07t17:64_6": "paccayanirodhavasena ca,",
  "tika-abh07t17:64_7": "paccaye anāmasitvā paccuppannakkhandhesu nibbattilakkhaṇamattassa,",
  "tika-abh07t17:64_8": "vipariṇāmalakkhaṇamattassa ca dassanena khaṇavasena cāti ekekasmiṁ khandhe paccayavasena catudhā,",
  "tika-abh07t17:64_9": "khaṇavasena ekadhā cāti pañcadhā udayaṁ,",
  "tika-abh07t17:64_10": "pañcadhā vayanti dasadasaudayabbayadassanavasena samapaññāsākārehi udayabbayañāṇena udayabbayaṁ samanupassantassa",
  "tika-abh07t17:64_11": "āraddhavipassakassa yogino vipassanācittasamuṭṭhāno sarīrato niccharaṇakaālokasaṅkhāto obhāso,",
  "tika-abh07t17:64_12": "vipassanācittasahajātā khuddikādipañcavidhā pīti,",
  "tika-abh07t17:64_13": "tathā kāyacittadarathavūpasamalakkhaṇā kāyacittavasena duvidhā passaddhi,",
  "tika-abh07t17:64_14": "balavasaddhindriyasaṅkhāto adhimokkho,",
  "tika-abh07t17:64_15": "sammappadhānakiccasādhako vīriyasambojjhaṅgasaṅkhāto paggaho,",
  "tika-abh07t17:64_16": "atipaṇītaṁ sukhaṁ,",
  "tika-abh07t17:64_17": "indavissaṭṭhavajirasadisaṁ tilakkhaṇavipassanābhūtaṁ ñāṇaṁ,",
  "tika-abh07t17:64_18": "satipaṭṭhānabhūtā cirakatādianussaraṇasamatthā upaṭṭhānasaṅkhātā sati,",
  "tika-abh07t17:64_19": "samappavattavipassanāsahajātā upekkhāsambojjhaṅgabhūtā tatramajjhattupekkhā,",
  "tika-abh07t17:64_20": "manodvāre āvajjhanupekkhā cāti duvidhāpi upekkhā,",
  "tika-abh07t17:64_21": "obhāsādīsu uppannesu “na vata me ito pubbe evarūpo obhāso uppannapubbo”tyādinā nayena tattha ālayaṁ kurumānā",
  "tika-abh07t17:64_22": "sukhumataṇhā rūpanikanticāti obhāsādīsu dasasu vipassanupakkilesesu uppannesu “na vata me ito pubbe evarūpā",
  "tika-abh07t17:64_23": "obhāsādayo uppannapubbā addhā maggappattosmi,",
  "tika-abh07t17:64_24": "phalappattosmī”ti aggahetvā “ime obhāsādayo taṇhādiṭṭhimānavatthutāya na maggo,",
  "tika-abh07t17:64_25": "atha kho vipassanupakkilesā eva,",
  "tika-abh07t17:64_26": "tabbinimuttaṁ pana vīthipaṭipannaṁ vipassanāñāṇaṁ maggo”ti evaṁ maggāmaggalakkhaṇassa vavatthānaṁ nicchayanaṁ maggāmaggassa jānanato,",
  "tika-abh07t17:64_27": "dassanato,",
  "tika-abh07t17:64_28": "amagge maggasaññāya visodhanato ca maggāmaggañāṇadassanavisuddhi nāma.",
  "tika-abh07t17:65_0": "54.Yāvānulomāti yāva saccānulomañāṇā.",
  "tika-abh07t17:65_1": "Nava vipassanāñāṇānīti khandhānaṁ udayañca vayañca jānanakaṁ udayabbayañāṇaṁ,",
  "tika-abh07t17:65_2": "udayaṁ muñcitvā bhaṅgamattānupekkhakaṁ bhaṅgañāṇaṁ,",
  "tika-abh07t17:65_3": "bhaṅgavasena upaṭṭhitānaṁ sīhādīnaṁ viya bhāyitabbākārānupekkhakaṁ bhayañāṇaṁ,",
  "tika-abh07t17:65_4": "tathānupekkhitānaṁ ādittagharassa viya ādīnavākārānupekkhakaṁ ādīnavañāṇaṁ,",
  "tika-abh07t17:65_5": "diṭṭhādīnavesu nibbindanavasena pavattaṁ nibbidāñāṇaṁ,",
  "tika-abh07t17:65_6": "jālādito macchādikā viya tehi tebhūmakadhammehi muccitukāmatāvasena pavattaṁ muccitukamyatāñāṇaṁ,",
  "tika-abh07t17:65_7": "muccanupāyasampādanatthaṁ diṭṭhādīnavesupi samuddasakuṇī viya punappunaṁ sammasanavasappattaṁ paṭisaṅkhānupassanāñāṇaṁ,",
  "tika-abh07t17:65_8": "cattabhariyo puriso viya diṭṭhādīnavesu tesu saṅkhāresu upekkhanākārappavattaṁ saṅkhārupekkhāñāṇaṁ,",
  "tika-abh07t17:65_9": "aniccādilakkhaṇavipassanatāya heṭṭhā pavattānaṁ aṭṭhannaṁ vipassanāñāṇānaṁ,",
  "tika-abh07t17:65_10": "uddhaṁ maggakkhaṇe adhigantabbānaṁ sattatiṁsabodhipakkhiyadhammānañca anulomato maggavīthiyaṁ gotrabhuto",
  "tika-abh07t17:65_11": "pubbe pavattaṁ saccānulomikañāṇasaṅkhātaṁ navamaṁ anulomañāṇanti imāni nava ñāṇāni ñāṇadassanavisuddhiyā",
  "tika-abh07t17:65_12": "paṭipadābhāvato tilakkhaṇajānanaṭṭhena,",
  "tika-abh07t17:65_13": "paccakkhato dassanaṭṭhena,",
  "tika-abh07t17:65_14": "paṭipakkhato visuddhattā ca paṭipadāñāṇadassanavisuddhi nāma.",
  "tika-abh07t17:66_0": "55.",
  "tika-abh07t17:66_1": "Vipassanāya paripāko vipassanāparipāko,",
  "tika-abh07t17:66_2": "saṅkhārupekkhāñāṇaṁ.",
  "tika-abh07t17:66_3": "Taṁ āgamma paṭicca.",
  "tika-abh07t17:66_4": "Idāni appanāuppajjissatīti “idāni appanāsaṅkhāto lokuttaramaggo uppajjissatī”ti vattabbakkhaṇe.",
  "tika-abh07t17:66_5": "Yaṁ kiñcīti saṅkhārupekkhāya gahitesu tīsu ekaṁ yaṁ kiñci.",
  "tika-abh07t17:67_0": "56.",
  "tika-abh07t17:67_1": "Vipassanāya matthakappattiyā sikhāppattā.",
  "tika-abh07t17:67_2": "Anulomañāṇasahitatāya sānulomā.",
  "tika-abh07t17:67_3": "Sā eva saṅkhāresu udāsīnattā saṅkhārupekkhā.",
  "tika-abh07t17:67_4": "Yathānurūpaṁ apāyādito,",
  "tika-abh07t17:67_5": "saṅkhāranimittato ca vuṭṭhahanato vuṭṭhānasaṅkhātaṁ maggaṁ gacchatīti vuṭṭhānagāminī.",
  "tika-abh07t17:68_0": "57.Abhisambhontanti pāpuṇantaṁ.",
  "tika-abh07t17:69_0": "58.Parijānantoti “ettakaṁ dukkhaṁ,",
  "tika-abh07t17:69_1": "na ito ūnādhika”nti paricchijja jānanto.",
  "tika-abh07t17:69_2": "Sacchikarontoti ārammaṇakaraṇavasena paccakkhaṁ karonto.",
  "tika-abh07t17:69_3": "Maggasaccaṁ bhāvanāvasenāti maggasaccasaṅkhātassa sampayuttamaggasaṅkhātassa catutthasaccassa sahajātādipaccayo hutvā vaḍḍhanavasena.",
  "tika-abh07t17:69_4": "Ekasseva ñāṇassa catukiccasādhanaṁ padīpādīnaṁ vaṭṭidāhādicatukiccadassanato, “yo,",
  "tika-abh07t17:69_5": "bhikkhave,",
  "tika-abh07t17:69_6": "dukkhaṁ passatī”tyādi āgamato ca sampaṭicchitabbaṁ.",
  "tika-abh07t17:70_0": "59.Dve tīṇi phalacittāni pavattitvāti magguppattiyā anurūpato dve vā tīṇi vā phalacittāni apanītaggimhi",
  "tika-abh07t17:70_1": "ṭhāne uṇhattanibbāpanatthāya ghaṭehi abhisiñcamānamudakaṁ viya samucchinnakilesepi santāne darathapaṭippassambhakāni",
  "tika-abh07t17:70_2": "hutvā pavattitvā,",
  "tika-abh07t17:70_3": "tesaṁ pavattiyāti vuttaṁ hoti.",
  "tika-abh07t17:70_4": "Paccavekkhaṇañāṇānīti maggaphalādivisayāni kāmāvacarañāṇāni,",
  "tika-abh07t17:70_5": "yāni sandhāya “vimuttasmiṁ vimuttamiti ñāṇaṁ hotī”ti vuttaṁ.",
  "tika-abh07t17:71_0": "60.",
  "tika-abh07t17:71_1": "Idāni paccavekkhaṇāya bhūmiṁ dassetuṁ “maggaṁ phalañcā”tyādi vuttaṁ.",
  "tika-abh07t17:71_2": "Tattha “imināva vatāhaṁ maggena āgato”ti maggaṁ paccavekkhati.",
  "tika-abh07t17:71_3": "Tato “ayaṁ nāma me ānisaṁso laddho”ti tassa phalaṁ,",
  "tika-abh07t17:71_4": "tato “ayaṁ nāma me dhammo ārammaṇato sacchikato”ti nibbānañca paṇḍito paccavekkhati.",
  "tika-abh07t17:71_5": "Tato “ime nāma me kilesā pahīnā”ti pahīne kilese,",
  "tika-abh07t17:71_6": "“ime nāma avasiṭṭhā”ti avasiṭṭhakilese paccavekkhati vā, na vā.",
  "tika-abh07t17:71_7": "Koci sekkho paccavekkhati,",
  "tika-abh07t17:71_8": "koci na paccavekkhati.",
  "tika-abh07t17:71_9": "Tattha kāmacārotyadhippāyo.",
  "tika-abh07t17:71_10": "Tathā hi mahānāmo sakko “ko su nāma me dhammo ajjhattaṁ appahīno”ti appahīne kilese pucchi.",
  "tika-abh07t17:71_11": "Arahato pana avasiṭṭhakilesapaccavekkhaṇaṁ natthi sabbakilesānaṁ pahīnattā,",
  "tika-abh07t17:71_12": "tasmā tiṇṇaṁ sekkhānaṁ pannarasa arahato cattārīti ekūnavīsati paccavekkhaṇañāṇānīti daṭṭhabbaṁ.",
  "tika-abh07t17:72_0": "Chabbisuddhikamenāti sīlacittavisuddhīnaṁ vasena mūlabhūtānaṁ dvinnaṁ,",
  "tika-abh07t17:72_1": "diṭṭhivisuddhiādīnaṁ vasena sarīrabhūtānaṁ catunnanti etāsaṁ channaṁ visuddhīnaṁ kamena.",
  "tika-abh07t17:72_2": "Catunnaṁ saccānaṁ jānanatā,",
  "tika-abh07t17:72_3": "paccakkhakaraṇato,",
  "tika-abh07t17:72_4": "kilesamalehi visuddhattā ca ñāṇadassanavisuddhi nāma.",
  "tika-abh07t17:73_0": "Etthāti vipassanākammaṭṭhāne.",
  "tika-abh07t17:74_0": "Visuddhibhedavaṇṇanā niṭṭhitā.",
  "tika-abh07t17:75_0": "Vimokkhabhedavaṇṇanā",
  "tika-abh07t17:76_0": "61.Tattha tasmiṁ uddese.",
  "tika-abh07t17:76_1": "Saṅkhāresu “yo attābhiniveso kammassa kārako phalassa ca vedako eso me attā”ti evaṁ abhiniveso daḷhaggāho,",
  "tika-abh07t17:76_2": "taṁ muñcantī “anattā”ti pavattā anupassanāva attasuññatākārānupassanato suññatānupassanā nāma vimokkhamukhaṁ",
  "tika-abh07t17:76_3": "paṭipakkhato vimuttivasena vimokkhasaṅkhātassa lokuttaraṁ maggaphalassa dvāraṁ hoti.",
  "tika-abh07t17:77_0": "62.",
  "tika-abh07t17:77_1": "Saṅkhāresu “anicca”nti pavattā anupassanā anicce “nicca”nti pavattaṁ saññācittadiṭṭhivipallāsasaṅkhātaṁ",
  "tika-abh07t17:77_2": "vipallāsanimittaṁ muñcantī pajahantī vipallāsanimittarahitākārānupassanato animittānupassanā nāma vimokkhamukhaṁ",
  "tika-abh07t17:77_3": "hotīti sambandho.",
  "tika-abh07t17:78_0": "63.",
  "tika-abh07t17:78_1": "“Dukkha”nti pavattānupassanā saṅkhāresu “etaṁ mama,",
  "tika-abh07t17:78_2": "etaṁ sukha”ntyādinā nayena pavattaṁ kāmabhavataṇhāsaṅkhātaṁ taṇhāpaṇidhiṁ taṇhāpatthanaṁ muñcantī dukkhākāradassanena",
  "tika-abh07t17:78_3": "pariccajantī paṇidhirahitākārānupassanato appaṇihitānupassanā nāma.",
  "tika-abh07t17:79_0": "64.Tasmāti yasmā etāsaṁ tissannaṁ etāni tīṇi nāmāni,",
  "tika-abh07t17:79_1": "tasmā yadi vuṭṭhānagāminivipassanā anattato vipassati.",
  "tika-abh07t17:79_2": "Maggo suññato nāma vimokkho hoti āgamanavasena laddhanāmattā.",
  "tika-abh07t17:80_0": "66.Vipassanāgamanavasenāti vipassanāsaṅkhātāgamanavasena.",
  "tika-abh07t17:80_1": "Āgacchati etena maggo,",
  "tika-abh07t17:80_2": "phalañcāti vipassanāmaggo idha āgamanaṁ nāma.",
  "tika-abh07t17:81_0": "67.Yathāvuttanayenāti pubbe vuttaanattānupassanādivasena.",
  "tika-abh07t17:81_1": "Yathāsakaṁ phalamuppajjamānampīti yathāladdhamaggassa phalabhūtaṁ attano attano phalaṁ uppajjamānampi",
  "tika-abh07t17:81_2": "maggāgamanavasena alabhitvā vipassanāgamanavaseneva tīṇi nāmāni labhati phalasamāpattikāle tadā maggappavattābhāvena",
  "tika-abh07t17:81_3": "tassa dvārabhāvāyogato.",
  "tika-abh07t17:81_4": "Ārammaṇavasenāti sabbasaṅkhārasuññatattā,",
  "tika-abh07t17:81_5": "saṅkhāranimittarahitattā,",
  "tika-abh07t17:81_6": "taṇhāpaṇidhirahitattā ca suññataanimittaappaṇihitanāmavantaṁ nibbānaṁ ārabbha pavattattā tassa vasena.",
  "tika-abh07t17:81_7": "Sarasavasenāti rāgādisuññatattā,",
  "tika-abh07t17:81_8": "rūpanimittādiārammaṇarahitattā,",
  "tika-abh07t17:81_9": "kilesapaṇidhirahitattā attano guṇavasena.",
  "tika-abh07t17:81_10": "Sabbatthāti maggavīthiyaṁ,",
  "tika-abh07t17:81_11": "phalasamāpattivīthiyañca.",
  "tika-abh07t17:81_12": "Sabbesampīti maggassa,",
  "tika-abh07t17:81_13": "phalassapi.",
  "tika-abh07t17:82_0": "Vimokkhabhedavaṇṇanā niṭṭhitā.",
  "tika-abh07t17:83_0": "Puggalabhedavaṇṇanā",
  "tika-abh07t17:84_0": "68.",
  "tika-abh07t17:84_1": "Sattakkhattuṁ sattasu vāresu kāmasugatiyaṁ paṭisandhiggahaṇaṁ paramaṁ etassāti sattakkhattuparamo na pana aṭṭhamādikāmabhavagāmītyadhippāyo.",
  "tika-abh07t17:84_2": "Yaṁ sandhāya vuttaṁ “na te bhavaṁ aṭṭhamamādiyantī”ti.",
  "tika-abh07t17:84_3": "Rūpārūpasugatibhavaṁ pana sattavārato parampi gacchatīti ācariyā.",
  "tika-abh07t17:85_0": "69.Rāgadosamohānanti mohaggahaṇaṁ rāgadosekaṭṭhamohaṁ sandhāyāti daṭṭhabbaṁ.",
  "tika-abh07t17:86_0": "70. Khīṇā cattāro āsavā etassāti khīṇāsavo. Dakkhiṇārahesu aggattā aggadakkhiṇeyyo.",
  "tika-abh07t17:87_0": "Puggalabhedavaṇṇanā niṭṭhitā.",
  "tika-abh07t17:88_0": "Samāpattibhedavaṇṇanā",
  "tika-abh07t17:89_0": "72.Sabbesampīti catunnampi ariyapuggalānaṁ.",
  "tika-abh07t17:90_0": "73.",
  "tika-abh07t17:90_1": "Cittacetasikānaṁ appavattisaṅkhātassa nirodhassa samāpatti nirodhasamāpatti,",
  "tika-abh07t17:90_2": "diṭṭheva dhamme cittanirodhaṁ patvā viharaṇaṁ.",
  "tika-abh07t17:90_3": "Anāgāmīnañcāti kāmarūpabhavaṭṭhānaṁ aṭṭhasamāpattilābhīnameva anāgāmīnaṁ,",
  "tika-abh07t17:90_4": "tathā khīṇāsavānañca.",
  "tika-abh07t17:90_5": "Tatthāti nirodhasamāpattiyaṁ.",
  "tika-abh07t17:90_6": "Yāva ākiñcaññāyatanaṁ gantvāti evaṁ samathavipassanānaṁ yuganaddhabhāvāpādanavasena yāva ākiñcaññāyatanaṁ,",
  "tika-abh07t17:90_7": "tāva gantvā.",
  "tika-abh07t17:90_8": "Adhiṭṭheyyādikanti kāyapaṭibaddhaṁ ṭhapetvā visuṁ visuṁ ṭhapitacīvarādiparikkhāragehādīnaṁ aggiādinā avināsanādhiṭṭhānaṁ,",
  "tika-abh07t17:90_9": "saṁghapaṭimānanasatthupakkosanānaṁ puretaraṁ vuṭṭhānaṁ,",
  "tika-abh07t17:90_10": "sattāhabbhantare āyusaṅkhārappavattiolokananti catubbidhaṁ adhiṭṭhānādikaṁ pubbakiccaṁ katvā.",
  "tika-abh07t17:91_0": "Samāpattibhedavaṇṇanā niṭṭhitā.",
  "tika-abh07t17:92_0": "Vipassanākammaṭṭhānavaṇṇanā niṭṭhitā.",
  "tika-abh07t17:93_0": "Uyyojanavaṇṇanā",
  "tika-abh07t17:94_0": "75.Paṭipattirasassādanti jhānasukhaphalasukhādibhedaṁ samathavipassanāpaṭipattirasassādaṁ.",
  "tika-abh07t17:95_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t17:96_0": "Kammaṭṭhānaparicchedavaṇṇanā niṭṭhitā.",
  "tika-abh07t17:97_0": "Nigamanavaṇṇanā",
  "tika-abh07t17:98_0": "(Ka) cārittena kulācārena sobhite visālakule udayo nibbatti yassa, tena,",
  "tika-abh07t17:98_1": "kammādivisayāya saddhāya abhivuddho parisuddho ca dānasīlādiguṇānaṁ udayo yassa, tena,",
  "tika-abh07t17:98_2": "nampavhayena nampanāmakena,",
  "tika-abh07t17:98_3": "parānukampaṁ sāsane sukhotaraṇaparipācanalakkhaṇaṁ parānuggahaṁ,",
  "tika-abh07t17:98_4": "paṇidhāya patthetvā yaṁ pakaraṇaṁ patthitaṁ abhiyācitaṁ,",
  "tika-abh07t17:98_5": "taṁ ettāvatā pariniṭṭhitanti yojanā.",
  "tika-abh07t17:99_0": "(Kha) tena pakaraṇappasutena vipulena puññena paññāvadātena ariyamaggapaññāparisuddhena sīlādiguṇena sobhitā.",
  "tika-abh07t17:99_1": "Tatoyeva lajjino bhikkhū,",
  "tika-abh07t17:99_2": "dhaññānaṁ adhivāsabhūtaṁ,",
  "tika-abh07t17:99_3": "uditoditaṁ accantappasiddhaṁ,",
  "tika-abh07t17:99_4": "mūlasomaṁ nāma vihāraṁ,",
  "tika-abh07t17:99_5": "puññavibhavassa udayasaṅkhātāya maṅgalatthāya āyukantaṁ maññantu,",
  "tika-abh07t17:99_6": "tattha nivāsino bhikkhū īdisā hontūtyadhippāyo.",
  "tika-abh07t17:100_0": "Nigamanavaṇṇanā niṭṭhitā.",
  "tika-abh07t17:101_0": "Niṭṭhitā cāyaṁ abhidhammatthavibhāvinī nāma.",
  "tika-abh07t17:102_0": "Abhidhammatthasaṅgahaṭīkā.",
  "tika-abh07t17:103_0": "Nigamanakathā",
  "tika-abh07t17:104_0": "1. Ramme pulatthinagare nagarādhirāje,",
  "tika-abh07t17:105_0": "Raññā parakkamabhujena mahābhujena;",
  "tika-abh07t17:106_0": "Kārāpite vasati jetavane vihāre;",
  "tika-abh07t17:107_0": "Yo rammahammiyavarūpavanābhirāme.",
  "tika-abh07t17:108_0": "2. Sampannasīladamasaṁyamatositehi,",
  "tika-abh07t17:109_0": "Sammānito vasigaṇehi guṇākarehi;",
  "tika-abh07t17:110_0": "Patto munindavacanādisu nekagantha-",
  "tika-abh07t17:111_0": "Jātesu cācariyataṁ mahitaṁ vidūhi.",
  "tika-abh07t17:112_0": "3. Ñāṇānubhāvamiha yassa ca sūcayantī,",
  "tika-abh07t17:113_0": "Saṁvaṇṇanā ca vinayaṭṭhakathādikānaṁ;",
  "tika-abh07t17:114_0": "Sāratthadīpanimukhā madhuratthasāra-",
  "tika-abh07t17:115_0": "Sandīpanena sujanaṁ paritosayantī.",
  "tika-abh07t17:116_0": "4. Tassānukampamavalambiya sāriputta-",
  "tika-abh07t17:117_0": "Ttherassa thāmagatasāraguṇākarassa;",
  "tika-abh07t17:118_0": "Yo nekaganthavisayaṁ paṭutaṁ alatthaṁ,",
  "tika-abh07t17:119_0": "Tassesa ñāṇavibhavo vibhavekahetu.",
  "tika-abh07t17:120_0": "5. Sohametassa saṁsuddha-vāyāmassānubhāvato.",
  "tika-abh07t17:121_0": "Addhāsāsanadāyādo, hessaṁ metteyyasatthuno.",
  "tika-abh07t17:122_0": "6. Jotayantaṁ tadā tassa, sāsanaṁ suddhamānasaṁ.",
  "tika-abh07t17:123_0": "Passeyyaṁ sakkareyyañca, garuṁ me sārisambhavaṁ.",
  "tika-abh07t17:124_0": "7. Dinehi catuvīsehi, ṭīkāyaṁ niṭṭhitā yathā.",
  "tika-abh07t17:125_0": "Tathā kalyāṇasaṅkappā, sīghaṁ sijjhantu pāṇinanti.",
  "tika-abh07t17:126_0": "Iti bhadantasāriputtamahātherassa sissena racitā",
  "tika-abh07t17:127_0": "Abhidhammatthavibhāvinī nāma",
  "tika-abh07t17:128_0": "Abhidhammatthasaṅgahaṭīkā niṭṭhitā."
}