{
  "atk-s0502a15:0_0": "15. Sukhavaggo",
  "atk-s0502a15:1_0": "1. Ñāātikalahavūpasamanavatthu",
  "atk-s0502a15:2_0": "Susukhaṁvatāti imaṁ dhammadesanaṁ satthā sakkesu viharanto kalahavūpasamanatthaṁ ñātake ārabbha kathesi.",
  "atk-s0502a15:3_0": "Sākiyakoliyā kira kapilavatthunagarassa ca koliyanagarassa ca antare rohiṇiṁ nāma nadiṁ ekeneva āvaraṇena bandhāpetvā sassāni karonti.",
  "atk-s0502a15:3_1": "Atha jeṭṭhamūlamāse sassesu milāyantesu ubhayanagaravāsikānampi kammakārā sannipatiṁsu.",
  "atk-s0502a15:3_2": "Tattha koliyanagaravāsino āhaṁsu –",
  "atk-s0502a15:3_3": "“idaṁ udakaṁ ubhayato hariyamānaṁ neva tumhākaṁ,",
  "atk-s0502a15:3_4": "na amhākaṁ pahossati,",
  "atk-s0502a15:3_5": "amhākaṁ pana sassaṁ ekaudakeneva nipphajjissati,",
  "atk-s0502a15:3_6": "idaṁ udakaṁ amhākaṁ dethā”ti.",
  "atk-s0502a15:3_7": "Itarepi āhaṁsu –",
  "atk-s0502a15:3_8": "“tumhesu koṭṭhake pūretvā ṭhitesu mayaṁ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā",
  "atk-s0502a15:3_9": "na sakkhissāma tumhākaṁ gharadvāre vicarituṁ,",
  "atk-s0502a15:3_10": "amhākampi sassaṁ ekaudakeneva nipphajjissati,",
  "atk-s0502a15:3_11": "idaṁ udakaṁ amhākaṁ dethā”ti.",
  "atk-s0502a15:3_12": "Na mayaṁ dassāmāti.",
  "atk-s0502a15:3_13": "Mayampi na dassāmāti evaṁ kathaṁ vaḍḍhetvā eko uṭṭhāya ekassa pahāraṁ adāsi,",
  "atk-s0502a15:3_14": "sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0502a15:4_0": "Koliyakammakārā vadanti –",
  "atk-s0502a15:4_1": "“tumhe kapilavatthuvāsike gahetvā gajjatha,",
  "atk-s0502a15:4_2": "ye soṇasiṅgālādayo viya attano bhaginīhi saddhiṁ saṁvasiṁsu,",
  "atk-s0502a15:4_3": "etesaṁ hatthino ceva assā ca phalakāvudhāni ca amhākaṁ kiṁ karissantī”ti.",
  "atk-s0502a15:4_4": "Sākiyakammakārāpi vadanti “tumhe idāni kuṭṭhino dārake gahetvā gajjatha,",
  "atk-s0502a15:4_5": "ye anāthā niggatikā tiracchānā viya kolarukkhe vasiṁsu,",
  "atk-s0502a15:4_6": "etesaṁ hatthino ca assā ca phalakāvudhāni ca amhākaṁ kiṁ karissantī”ti.",
  "atk-s0502a15:4_7": "Te gantvā tasmiṁ kamme niyuttānaṁ amaccānaṁ kathayiṁsu,",
  "atk-s0502a15:4_8": "amaccā rājakulānaṁ kathesuṁ.",
  "atk-s0502a15:4_9": "Tato sākiyā “bhaginīhi saddhiṁ saṁvasitakānaṁ thāmañca balañca dassessāmā”ti yuddhasajjā nikkhamiṁsu.",
  "atk-s0502a15:4_10": "Koliyāpi “kolarukkhavāsīnaṁ thāmañca balañca dassessāmā”ti yuddhasajjā nikkhamiṁsu.",
  "atk-s0502a15:5_0": "Satthāpi paccūsasamaye lokaṁ volokento ñātake disvā “mayi agacchante ime nassissanti,",
  "atk-s0502a15:5_1": "mayā gantuṁ vaṭṭatī”ti cintetvā ekakova ākāsena gantvā rohiṇinadiyā majjhe ākāse pallaṅkena nisīdi.",
  "atk-s0502a15:5_2": "Ñātakā satthāraṁ disvā āvudhāni chaḍḍetvā vandiṁsu.",
  "atk-s0502a15:5_3": "Atha ne satthā āha –",
  "atk-s0502a15:5_4": "“kiṁ kalaho nāmesa,",
  "atk-s0502a15:5_5": "mahārājā”ti?",
  "atk-s0502a15:5_6": "“Na jānāma,",
  "atk-s0502a15:5_7": "bhante”ti.",
  "atk-s0502a15:5_8": "“Ko dāni jānissatī”ti?",
  "atk-s0502a15:5_9": "Te “uparājā jānissati,",
  "atk-s0502a15:5_10": "senāpati jānissatī”ti iminā upāyena yāva dāsakammakare pucchitvā, “bhante,",
  "atk-s0502a15:5_11": "udakakalaho”ti āhaṁsu.",
  "atk-s0502a15:5_12": "“Udakaṁ kiṁ agghati,",
  "atk-s0502a15:5_13": "mahārājā”ti?",
  "atk-s0502a15:5_14": "“Appagghaṁ,",
  "atk-s0502a15:5_15": "bhante”ti.",
  "atk-s0502a15:5_16": "“Khattiyā kiṁ agghanti mahārājā”ti?",
  "atk-s0502a15:5_17": "“Khattiyā nāma anagghā,",
  "atk-s0502a15:5_18": "bhante”ti.",
  "atk-s0502a15:5_19": "“Ayuttaṁ tumhākaṁ appamattataṁ udakaṁ nissāya anagghe khattiye nāsetu”nti.",
  "atk-s0502a15:5_20": "Te tuṇhī ahesuṁ.",
  "atk-s0502a15:5_21": "Atha te satthā āmantetvā “kasmā mahārājā evarūpaṁ karotha,",
  "atk-s0502a15:5_22": "mayi asante ajja lohitanadī pavattissati,",
  "atk-s0502a15:5_23": "ayuttaṁ vo kataṁ,",
  "atk-s0502a15:5_24": "tumhe pañcahi verehi saverā viharatha,",
  "atk-s0502a15:5_25": "ahaṁ avero viharāmi.",
  "atk-s0502a15:5_26": "Tumhe kilesāturā hutvā viharatha,",
  "atk-s0502a15:5_27": "ahaṁ anāturo.",
  "atk-s0502a15:5_28": "Tumhe kāmaguṇapariyesanussukkā hutvā viharatha,",
  "atk-s0502a15:5_29": "ahaṁ anussukko viharāmī”ti vatvā imā gāthā abhāsi –",
  "atk-s0502a15:6_0": "197.",
  "atk-s0502a15:7_0": "“Susukhaṁ vata jīvāma, verinesu averino,",
  "atk-s0502a15:8_0": "Verinesu manussesu, viharāma averino.",
  "atk-s0502a15:9_0": "198.",
  "atk-s0502a15:10_0": "“Susukhaṁ vata jīvāma, āturesu anāturā;",
  "atk-s0502a15:11_0": "Āturesu manussesu, viharāma anāturā.",
  "atk-s0502a15:12_0": "199.",
  "atk-s0502a15:13_0": "“Susukhaṁ vata jīvāma, ussukesu anussukā;",
  "atk-s0502a15:14_0": "Ussukesu manussesu, viharāma anussukā”ti.",
  "atk-s0502a15:15_0": "Tattha susukhanti suṭṭhu sukhaṁ.",
  "atk-s0502a15:15_1": "Idaṁ vuttaṁ hoti –",
  "atk-s0502a15:15_2": "ye gihino sandhicchedādivasena,",
  "atk-s0502a15:15_3": "pabbajitā vā pana vejjakammādivasena jīvitavuttiṁ uppādetvā “sukhena jīvāmā”ti vadanti,",
  "atk-s0502a15:15_4": "tehi mayameva susukhaṁ vata jīvāma,",
  "atk-s0502a15:15_5": "ye mayaṁ pañcahi verīhi verinesu manussesu averino,",
  "atk-s0502a15:15_6": "kilesāturesu manussesu nikkilesatāya anāturā,",
  "atk-s0502a15:15_7": "pañcakāmaguṇapariyesane ussukesu tāya pariyesanāya abhāvena anussukāti.",
  "atk-s0502a15:15_8": "Sesaṁ uttānatthameva.",
  "atk-s0502a15:16_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:17_0": "Ñātikalahavūpasamanavatthu paṭhamaṁ.",
  "atk-s0502a15:18_0": "2. Māravatthu",
  "atk-s0502a15:19_0": "Susukhaṁvata jīvāmāti imaṁ dhammadesanaṁ satthā pañcasālāya brāhmaṇagāme viharanto māraṁ ārabbha kathesi.",
  "atk-s0502a15:20_0": "Ekadivasañhi satthā pañcasatānaṁ kumārikānaṁ sotāpattimaggassūpanissayaṁ disvā taṁ gāmaṁ upanissāya vihāsi.",
  "atk-s0502a15:20_1": "Tāpi kumārikāyo ekasmiṁ nakkhattadivase nadiṁ gantvā nhatvā alaṅkatapaṭiyattā gāmābhimukhiyo pāyiṁsu.",
  "atk-s0502a15:20_2": "Satthāpi taṁ gāmaṁ pavisitvā piṇḍāya carati.",
  "atk-s0502a15:20_3": "Atha māro sakalagāmavāsīnaṁ sarīre adhimuccitvā yathā satthā kaṭacchubhattamattampi na labhati,",
  "atk-s0502a15:20_4": "evaṁ katvā yathādhotena pattena nikkhamantaṁ satthāraṁ gāmadvāre ṭhatvā āha – “api, samaṇa,",
  "atk-s0502a15:20_5": "piṇḍapātaṁ labhitthā”ti.",
  "atk-s0502a15:20_6": "“Kiṁ pana tvaṁ, pāpima,",
  "atk-s0502a15:20_7": "tathā akāsi,",
  "atk-s0502a15:20_8": "yathāhaṁ piṇḍaṁ na labheyya”nti? “Tena hi, bhante,",
  "atk-s0502a15:20_9": "puna pavisathā”ti.",
  "atk-s0502a15:20_10": "Evaṁ kirassa ahosi –",
  "atk-s0502a15:20_11": "“sace puna pavisati,",
  "atk-s0502a15:20_12": "sabbesaṁ sarīre adhimuccitvā imassa purato pāṇiṁ paharitvā hassakeḷiṁ karissāmī”ti.",
  "atk-s0502a15:20_13": "Tasmiṁ khaṇe tā kumārikāyo gāmadvāraṁ patvā satthāraṁ disvā vanditvā ekamantaṁ aṭṭhaṁsu.",
  "atk-s0502a15:20_14": "Māropi satthāraṁ āha – “api, bhante,",
  "atk-s0502a15:20_15": "piṇḍaṁ alabhamānā jighacchādukkhena pīḷitatthā”ti.",
  "atk-s0502a15:20_16": "Satthā “ajja mayaṁ, pāpima,",
  "atk-s0502a15:20_17": "kiñci alabhitvāpi ābhassaraloke mahābrahmāno viya pītisukheneva vītināmessāmā”ti vatvā imaṁ gāthamāha –",
  "atk-s0502a15:21_0": "200.",
  "atk-s0502a15:22_0": "“Susukhaṁ vata jīvāma, yesaṁ no natthi kiñcanaṁ;",
  "atk-s0502a15:23_0": "Pītibhakkhā bhavissāma, devā ābhassarā yathā”ti.",
  "atk-s0502a15:24_0": "Tattha yesaṁ noti yesaṁ amhākaṁ palibujjhanatthena rāgādīsu kiñcanesu ekampi kiñcanaṁ natthi.",
  "atk-s0502a15:24_1": "Pītibhakkhāti yathā ābhassarā devā pītibhakkhā hutvā pītisukheneva vītināmenti,",
  "atk-s0502a15:24_2": "evaṁ mayampi, pāpima,",
  "atk-s0502a15:24_3": "kiñci alabhitvā pītibhakkhā bhavissāmāti attho.",
  "atk-s0502a15:25_0": "Desanāvasāne pañcasatāpi kumārikāyo sotāpattiphale patiṭṭhahiṁsūti.",
  "atk-s0502a15:26_0": "Māravatthu dutiyaṁ.",
  "atk-s0502a15:27_0": "3. Kosalarañño parājayavatthu",
  "atk-s0502a15:28_0": "Jayaṁveranti imaṁ dhammadesanaṁ satthā jetavane viharanto kosalarañño parājayaṁ ārabbha kathesi.",
  "atk-s0502a15:29_0": "So kira kāsikagāmaṁ nissāya bhāgineyyena ajātasattunā saddhiṁ yujjhanto tena tayo vāre parājito tatiyavāre cintesi –",
  "atk-s0502a15:29_1": "“ahaṁ khīramukhampi dārakaṁ parājetuṁ nāsakkhiṁ,",
  "atk-s0502a15:29_2": "kiṁ me jīvitenā”ti.",
  "atk-s0502a15:29_3": "So āhārūpacchedaṁ katvā mañcake nipajji.",
  "atk-s0502a15:29_4": "Athassa sā pavatti sakalanagaraṁ patthari.",
  "atk-s0502a15:29_5": "Bhikkhū tathāgatassa ārocesuṁ – “bhante,",
  "atk-s0502a15:29_6": "rājā kira kāsikagāmakaṁ nissāya tayo vāre parājito,",
  "atk-s0502a15:29_7": "so idāni parājitvā āgato ‘khīramukhampi dārakaṁ parājetuṁ nāsakkhiṁ,",
  "atk-s0502a15:29_8": "kiṁ me jīvitenā’ti āhārūpacchedaṁ katvā mañcake nipanno”ti.",
  "atk-s0502a15:29_9": "Satthā tesaṁ kathaṁ sutvā,",
  "atk-s0502a15:29_10": "“bhikkhave,",
  "atk-s0502a15:29_11": "jinantopi veraṁ pasavati,",
  "atk-s0502a15:29_12": "parājito pana dukkhaṁ setiyevā”ti vatvā imaṁ gāthamāha –",
  "atk-s0502a15:30_0": "201.",
  "atk-s0502a15:31_0": "“Jayaṁ veraṁ pasavati, dukkhaṁ seti parājito;",
  "atk-s0502a15:32_0": "Upasanto sukhaṁ seti, hitvā jayaparājaya”nti.",
  "atk-s0502a15:33_0": "Tattha jayanti paraṁ jinanto veraṁ paṭilabhati.",
  "atk-s0502a15:33_1": "Parājitoti parena parājito “kadā nu kho paccāmittassa piṭṭhiṁ daṭṭhuṁ sakkhissāmī”ti dukkhaṁ seti sabbiriyāpathesu dukkhameva viharatīti attho.",
  "atk-s0502a15:33_2": "Upasantoti abbhantare upasantarāgādikileso khīṇāsavo jayañca parājayañca hitvā sukhaṁ seti,",
  "atk-s0502a15:33_3": "sabbiriyāpathesu sukhameva viharatīti attho.",
  "atk-s0502a15:34_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:35_0": "Kosalarañño parājayavatthu tatiyaṁ.",
  "atk-s0502a15:36_0": "4. Aññatarakuladārikāvatthu",
  "atk-s0502a15:37_0": "Natthi rāgasamoti imaṁ dhammadesanaṁ satthā jetavane viharanto aññataraṁ kuladārikaṁ ārabbha kathesi.",
  "atk-s0502a15:38_0": "Tassā kira mātāpitaro āvāhaṁ katvā maṅgaladivase satthāraṁ nimantayiṁsu.",
  "atk-s0502a15:38_1": "Satthā bhikkhusaṅghaparivuto tattha gantvā nisīdi.",
  "atk-s0502a15:38_2": "Sāpi kho vadhukā bhikkhusaṅghassa udakaparissāvanādīni karontī aparāparaṁ sañcarati.",
  "atk-s0502a15:38_3": "Sāmikopissā taṁ olokento aṭṭhāsi.",
  "atk-s0502a15:38_4": "Tassa rāgavasena olokentassa anto kileso samudācari.",
  "atk-s0502a15:38_5": "So aññāṇābhibhūto neva buddhaṁ upaṭṭhahi,",
  "atk-s0502a15:38_6": "na asīti mahāthere.",
  "atk-s0502a15:38_7": "Hatthaṁ pasāretvā “taṁ vadhukaṁ gaṇhissāmī”ti pana cittaṁ akāsi.",
  "atk-s0502a15:38_8": "Satthā tassajjhāsayaṁ oloketvā yathā taṁ itthiṁ na passati,",
  "atk-s0502a15:38_9": "evamakāsi.",
  "atk-s0502a15:38_10": "So adisvā satthāraṁ olokento aṭṭhāsi.",
  "atk-s0502a15:38_11": "Satthā tassa oloketvā ṭhitakāle “kumāraka,",
  "atk-s0502a15:38_12": "na hi rāgagginā sadiso aggi nāma,",
  "atk-s0502a15:38_13": "dosakalinā sadiso kali nāma,",
  "atk-s0502a15:38_14": "khandhapariharaṇadukkhena sadisaṁ dukkhaṁ nāma atthi,",
  "atk-s0502a15:38_15": "nibbānasukhasadisaṁ sukhampi natthiyevā”ti vatvā imaṁ gāthamāha –",
  "atk-s0502a15:39_0": "202.",
  "atk-s0502a15:40_0": "“Natthi rāgasamo aggi, natthi dosasamo kali;",
  "atk-s0502a15:41_0": "Natthi khandhasamā dukkhā, natthi santiparaṁ sukha”nti.",
  "atk-s0502a15:42_0": "Tattha natthi rāgasamoti dhūmaṁ vā jālaṁ vā aṅgāraṁ vā adassetvā antoyeva jhāpetvā bhasmamuṭṭhiṁ kātuṁ samattho rāgena samo añño aggi nāma natthi.",
  "atk-s0502a15:42_1": "Kalīti dosena samo aparādhopi natthi.",
  "atk-s0502a15:42_2": "Khandhasamāti khandhehi samā.",
  "atk-s0502a15:42_3": "Yathā parihariyamānā khandhā dukkhā,",
  "atk-s0502a15:42_4": "evaṁ aññaṁ dukkhaṁ nāma natthi.",
  "atk-s0502a15:42_5": "Santiparanti nibbānato uttariṁ aññaṁ sukhampi natthi.",
  "atk-s0502a15:42_6": "Aññañhi sukhaṁ sukhameva,",
  "atk-s0502a15:42_7": "nibbānaṁ paramasukhanti attho.",
  "atk-s0502a15:43_0": "Desanāvasāne kumārikā ca kumārako ca sotāpattiphale patiṭṭhahiṁsu.",
  "atk-s0502a15:43_1": "Tasmiṁ samaye bhagavā tesaṁ aññamaññaṁ dassanākāraṁ akāsīti.",
  "atk-s0502a15:44_0": "Aññatarakuladārikāvatthu catutthaṁ.",
  "atk-s0502a15:45_0": "5. Ekaupāsakavatthu",
  "atk-s0502a15:46_0": "Jighacchāti imaṁ dhammadesanaṁ satthā āḷaviyaṁ viharanto ekaṁ upāsakaṁ ārabbha kathesi.",
  "atk-s0502a15:47_0": "Ekasmiñhi divase satthā jetavane gandhakuṭiyaṁ nisinnova paccūsakāle lokaṁ volokento āḷaviyaṁ ekaṁ duggatamanussaṁ",
  "atk-s0502a15:47_1": "disvā tassūpanissayasampattiṁ ñatvā pañcasatabhikkhuparivāro āḷaviṁ agamāsi.",
  "atk-s0502a15:47_2": "Āḷavivāsino satthāraṁ nimantayiṁsu.",
  "atk-s0502a15:47_3": "Sopi duggatamanusso “satthā kira āgato”ti sutvā “satthu santike dhammaṁ sossāmī”ti manaṁ akāsi.",
  "atk-s0502a15:47_4": "Taṁdivasameva cassa eko goṇo palāyi.",
  "atk-s0502a15:47_5": "So “kiṁ nu kho goṇaṁ pariyesissāmi,",
  "atk-s0502a15:47_6": "udāhu dhammaṁ suṇāmī”ti cintetvā “goṇaṁ pariyesitvā pacchā dhammaṁ sossāmī”ti pātova gehā nikkhami.",
  "atk-s0502a15:47_7": "Āḷavivāsinopi buddhappamukhaṁ bhikkhusaṅghaṁ nisīdāpetvā parivisitvā anumodanatthāya pattaṁ gaṇhiṁsu.",
  "atk-s0502a15:47_8": "Satthā “yaṁ nissāya ahaṁ tiṁsayojanamaggaṁ āgato,",
  "atk-s0502a15:47_9": "so goṇaṁ pariyesituṁ araññaṁ paviṭṭho,",
  "atk-s0502a15:47_10": "tasmiṁ āgateyeva dhammaṁ desessāmī”ti tuṇhī ahosi.",
  "atk-s0502a15:48_0": "Sopi manusso divā goṇaṁ disvā gogaṇe pakkhipitvā “sacepi aññaṁ natthi,",
  "atk-s0502a15:48_1": "satthu vandanamattampi karissāmī”ti jighacchāpīḷitopi gehaṁ gamanāya manaṁ akatvā vegena satthu santikaṁ āgantvā satthāraṁ vanditvā ekamantaṁ aṭṭhāsi.",
  "atk-s0502a15:48_2": "Satthā tassa ṭhitakāle dānaveyyāvaṭikaṁ āha –",
  "atk-s0502a15:48_3": "“atthi kiñci bhikkhusaṅghassa atirittabhatta”nti? “Bhante,",
  "atk-s0502a15:48_4": "sabbaṁ atthī”ti.",
  "atk-s0502a15:48_5": "Tena hi “imaṁ parivisāhī”ti.",
  "atk-s0502a15:48_6": "So satthārā vuttaṭṭhāneyeva taṁ nisīdāpetvā yāgukhādanīyabhojanīyehi sakkaccaṁ parivisi.",
  "atk-s0502a15:48_7": "So bhuttabhatto mukhaṁ vikkhālesi.",
  "atk-s0502a15:48_8": "Ṭhapetvā kira imaṁ ṭhānaṁ tīsu piṭakesu aññattha gatāgatassa bhattavicāraṇaṁ nāma natthi.",
  "atk-s0502a15:48_9": "Tassa passaddhadarathassa cittaṁ ekaggaṁ ahosi.",
  "atk-s0502a15:48_10": "Athassa satthā anupubbiṁ kathaṁ kathetvā saccāni pakāsesi.",
  "atk-s0502a15:48_11": "So desanāvasāne sotāpattiphale patiṭṭhahi.",
  "atk-s0502a15:48_12": "Satthāpi anumodanaṁ katvā uṭṭhāyāsanā pakkāmi.",
  "atk-s0502a15:48_13": "Mahājano satthāraṁ anugantvā nivatti.",
  "atk-s0502a15:49_0": "Bhikkhū satthārā saddhiṁ gacchantāyeva ujjhāyiṁsu –",
  "atk-s0502a15:49_1": "“passathāvuso,",
  "atk-s0502a15:49_2": "satthu kammaṁ,",
  "atk-s0502a15:49_3": "aññesu divasesu evarūpaṁ natthi,",
  "atk-s0502a15:49_4": "ajja panekaṁ manussaṁ disvāva yāguādīni vicāretvā dāpesī”ti.",
  "atk-s0502a15:49_5": "Satthā nivattitvā ṭhitakova “kiṁ kathetha,",
  "atk-s0502a15:49_6": "bhikkhave”ti pucchitvā tamatthaṁ sutvā “āma,",
  "atk-s0502a15:49_7": "bhikkhave,",
  "atk-s0502a15:49_8": "ahaṁ tiṁsayojanaṁ kantāraṁ āgacchanto tassa upāsakassūpanissayaṁ disvā āgato,",
  "atk-s0502a15:49_9": "so ativiya jighacchito,",
  "atk-s0502a15:49_10": "pātova paṭṭhāya goṇaṁ pariyesanto araññe vicari.",
  "atk-s0502a15:49_11": "‘Jighacchadukkhena dhamme desiyamānepi paṭivijjhituṁ na sakkhissatī’ti cintetvā evaṁ akāsiṁ,",
  "atk-s0502a15:49_12": "jighacchārogasadiso rogo nāma natthī”ti vatvā imaṁ gāthamāha –",
  "atk-s0502a15:50_0": "203.",
  "atk-s0502a15:51_0": "“Jighacchāparamā rogā, saṅkhāraparamā dukhā;",
  "atk-s0502a15:52_0": "Etaṁ ñatvā yathābhūtaṁ, nibbānaṁ paramaṁ sukha”nti.",
  "atk-s0502a15:53_0": "Tattha jighacchāparamā rogāti yasmā añño rogo sakiṁ tikicchito vinassati vā tadaṅgavasena vā pahīyati,",
  "atk-s0502a15:53_1": "jighacchā pana niccakālaṁ tikicchitabbāyevāti sesarogānaṁ ayaṁ paramā nāma.",
  "atk-s0502a15:53_2": "Saṅkhārāti pañca khandhā.",
  "atk-s0502a15:53_3": "Etaṁ ñatvāti jighacchāsamo rogo natthi,",
  "atk-s0502a15:53_4": "khandhapariharaṇasamaṁ dukkhaṁ nāma natthīti etamatthaṁ yathābhūtaṁ ñatvā paṇḍito nibbānaṁ sacchi karoti.",
  "atk-s0502a15:53_5": "Nibbānaṁ paramaṁ sukhanti tañhi sabbasukhānaṁ paramaṁ uttamaṁ sukhanti attho.",
  "atk-s0502a15:54_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:55_0": "Ekaupāsakavatthu pañcamaṁ.",
  "atk-s0502a15:56_0": "6. Pasenadikosalavatthu",
  "atk-s0502a15:57_0": "Ārogyaparamā lābhāti imaṁ dhammadesanaṁ satthā jetavane viharanto rājānaṁ pasenadikosalaṁ ārabbha kathesi.",
  "atk-s0502a15:58_0": "Ekasmiñhi samaye rājā taṇḍuladoṇassa odanaṁ tadupiyena sūpabyañjanena bhuñjati.",
  "atk-s0502a15:58_1": "Ekadivasaṁ bhuttapātarāso bhattasammadaṁ avinodetvā satthu santikaṁ gantvā kilantarūpo ito cito ca samparivattati,",
  "atk-s0502a15:58_2": "niddāya abhibhūyamānopi ujukaṁ nipajjituṁ asakkonto ekamantaṁ nisīdi.",
  "atk-s0502a15:58_3": "Atha naṁ satthā āha – “kiṁ, mahārāja,",
  "atk-s0502a15:58_4": "avissamitvāva āgatosī”ti? “Āma, bhante,",
  "atk-s0502a15:58_5": "bhuttakālato paṭṭhāya me mahādukkhaṁ hotī”ti.",
  "atk-s0502a15:58_6": "Atha naṁ satthā,",
  "atk-s0502a15:58_7": "“mahārāja,",
  "atk-s0502a15:58_8": "atibahubhojanaṁ evaṁ dukkhaṁ hotī”ti vatvā imaṁ gāthamāha –",
  "atk-s0502a15:59_0": "“Middhī yadā hoti mahagghaso ca,",
  "atk-s0502a15:60_0": "Niddāyitā samparivattasāyī;",
  "atk-s0502a15:61_0": "Mahāvarāhova nivāpapuṭṭho,",
  "atk-s0502a15:62_0": "Punappunaṁ gabbhamupeti mando”ti. ; –",
  "atk-s0502a15:63_0": "Imāya gāthāya ovaditvā,",
  "atk-s0502a15:63_1": "“mahārāja,",
  "atk-s0502a15:63_2": "bhojanaṁ nāma mattāya bhuñjituṁ vaṭṭati.",
  "atk-s0502a15:63_3": "Mattabhojino hi sukhaṁ hotī”ti uttari ovadanto imaṁ gāthamāha –",
  "atk-s0502a15:64_0": "“Manujassa sadā satīmato,",
  "atk-s0502a15:65_0": "Mattaṁ jānato laddhabhojane;",
  "atk-s0502a15:66_0": "Tanukassa bhavanti vedanā,",
  "atk-s0502a15:67_0": "Saṇikaṁ jīrati āyupālaya”nti. ;",
  "atk-s0502a15:68_0": "Rājā gāthaṁ uggaṇhituṁ nāsakkhi,",
  "atk-s0502a15:68_1": "samīpe ṭhitaṁ pana bhāgineyyaṁ,",
  "atk-s0502a15:68_2": "sudassanaṁ nāma māṇavaṁ “imaṁ gāthaṁ uggaṇha,",
  "atk-s0502a15:68_3": "tātā”ti āha.",
  "atk-s0502a15:68_4": "So taṁ gāthaṁ uggaṇhitvā “kiṁ karomi,",
  "atk-s0502a15:68_5": "bhante”ti satthāraṁ pucchi.",
  "atk-s0502a15:68_6": "Atha naṁ satthā āha –",
  "atk-s0502a15:68_7": "“rañño bhuñjantassa osānapiṇḍakāle imaṁ gāthaṁ vadeyyāsi,",
  "atk-s0502a15:68_8": "rājā atthaṁ sallakkhetvā yaṁ piṇḍaṁ chaḍḍessati,",
  "atk-s0502a15:68_9": "tasmiṁ piṇḍe sitthagaṇanāya rañño bhattapacanakāle tattake taṇḍule hareyyāsī”ti.",
  "atk-s0502a15:68_10": "So “sādhu,",
  "atk-s0502a15:68_11": "bhante”ti sāyampi pātopi rañño bhuñjantassa osānapiṇḍakāle taṁ gāthaṁ udāharitvā tena chaḍḍitapiṇḍe sitthagaṇanāya taṇḍule hāpesi.",
  "atk-s0502a15:68_12": "Rājāpi tassa gāthaṁ sutvā sahassaṁ sahassaṁ dāpesi.",
  "atk-s0502a15:68_13": "So aparena samayena nāḷikodanaparamatāya saṇṭhahitvā sukhappatto tanusarīro ahosi.",
  "atk-s0502a15:69_0": "Athekadivasaṁ satthu santikaṁ gantvā satthāraṁ vanditvā āha – “bhante,",
  "atk-s0502a15:69_1": "idāni me sukhaṁ jātaṁ,",
  "atk-s0502a15:69_2": "migampi assampi anubandhitvā gaṇhanasamattho jātomhi.",
  "atk-s0502a15:69_3": "Pubbe me bhāgineyyena saddhiṁ yuddhameva hoti,",
  "atk-s0502a15:69_4": "idāni vajīrakumāriṁ nāma dhītaraṁ bhāgineyyassa datvā so gāmo tassāyeva nhānacuṇṇamūlaṁ katvā dinno,",
  "atk-s0502a15:69_5": "tena saddhiṁ viggaho vūpasanto,",
  "atk-s0502a15:69_6": "imināpi me kāraṇena sukhameva jātaṁ.",
  "atk-s0502a15:69_7": "Kulasantakaṁ rājamaṇiratanaṁ no gehe purimadivase naṭṭhaṁ,",
  "atk-s0502a15:69_8": "tampi idāni hatthapattaṁ āgataṁ,",
  "atk-s0502a15:69_9": "imināpi me kāraṇena sukhameva jātaṁ.",
  "atk-s0502a15:69_10": "Tumhākaṁ sāvakehi saddhiṁ vissāsaṁ icchantena ñātidhītāpi no gehe katā,",
  "atk-s0502a15:69_11": "imināpi me kāraṇena sukhameva jāta”nti.",
  "atk-s0502a15:69_12": "Satthā “ārogyaṁ nāma, mahārāja,",
  "atk-s0502a15:69_13": "paramo lābho,",
  "atk-s0502a15:69_14": "yathāladdhena santuṭṭhabhāvasadisampi dhanaṁ,",
  "atk-s0502a15:69_15": "vissāsasadiso ca paramā ñāti,",
  "atk-s0502a15:69_16": "nibbānasadisañca sukhaṁ nāma natthī”ti vatvā imaṁ gāthamāha –",
  "atk-s0502a15:70_0": "204.",
  "atk-s0502a15:71_0": "“Ārogyaparamā lābhā, santuṭṭhiparamaṁ dhanaṁ;",
  "atk-s0502a15:72_0": "Vissāsaparamā ñāti, nibbānaparamaṁ sukha”nti.",
  "atk-s0502a15:73_0": "Tattha ārogyaparamā lābhāti arogabhāvaparamā lābhā.",
  "atk-s0502a15:73_1": "Rogino hi vijjamānāpi lābhā alābhāyeva,",
  "atk-s0502a15:73_2": "tasmā arogassa sabbalābhā āgatāva honti.",
  "atk-s0502a15:73_3": "Tenetaṁ vuttaṁ –",
  "atk-s0502a15:73_4": "“ārogyaparamā lābhā”ti.",
  "atk-s0502a15:73_5": "Santuṭṭhiparamaṁ dhananti gihino vā pabbajitassa vā yaṁ attanā laddhaṁ attano santakaṁ,",
  "atk-s0502a15:73_6": "teneva tussanabhāvo santuṭṭhī nāma sesadhanehi paramaṁ dhanaṁ.",
  "atk-s0502a15:73_7": "Vissāsaparamā ñātīti mātā vā hotu pitā vā,",
  "atk-s0502a15:73_8": "yena saddhiṁ vissāso natthi,",
  "atk-s0502a15:73_9": "so aññātakova.",
  "atk-s0502a15:73_10": "Yena aññātakena pana saddhiṁ vissāso atthi,",
  "atk-s0502a15:73_11": "so asambandhopi paramo uttamo ñāti.",
  "atk-s0502a15:73_12": "Tena vuttaṁ –",
  "atk-s0502a15:73_13": "“vissāsaparamā ñātī”ti.",
  "atk-s0502a15:73_14": "Nibbānasadisaṁ pana sukhaṁ nāma natthi,",
  "atk-s0502a15:73_15": "tenevāha –",
  "atk-s0502a15:73_16": "nibbānaparamaṁ sukhanti.",
  "atk-s0502a15:74_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:75_0": "Pasenadikosalavatthu chaṭṭhaṁ.",
  "atk-s0502a15:76_0": "7. Tissattheravatthu",
  "atk-s0502a15:77_0": "Pavivekarasanti imaṁ dhammadesanaṁ satthā vesāliyaṁ viharanto aññataraṁ bhikkhuṁ ārabbha kathesi.",
  "atk-s0502a15:78_0": "Satthārā hi,",
  "atk-s0502a15:78_1": "“bhikkhave,",
  "atk-s0502a15:78_2": "ahaṁ ito catūhi māsehi parinibbāyissāmī”ti vutte satthu santike satta bhikkhusatāni santāsaṁ āpajjiṁsu,",
  "atk-s0502a15:78_3": "khīṇāsavānaṁ dhammasaṁvego uppajji,",
  "atk-s0502a15:78_4": "puthujjanā assūni sandhāretuṁ nāsakkhiṁsu.",
  "atk-s0502a15:78_5": "Bhikkhū vaggā vaggā hutvā “kiṁ nu kho karissāmā”ti mantentā vicaranti.",
  "atk-s0502a15:78_6": "Atheko tissatthero nāma bhikkhū “satthā kira catumāsaccayena parinibbāyissati,",
  "atk-s0502a15:78_7": "ahañcamhi avītarāgo,",
  "atk-s0502a15:78_8": "satthari dharamāneyeva mayā arahattaṁ gaṇhituṁ vaṭṭatī”ti catūsu iriyāpathesu ekakova vihāsi.",
  "atk-s0502a15:78_9": "Bhikkhūnaṁ santike gamanaṁ vā kenaci saddhiṁ kathāsallāpo vā natthi.",
  "atk-s0502a15:78_10": "Atha naṁ bhikkhū āhaṁsu – “āvuso,",
  "atk-s0502a15:78_11": "tissa tasmā evaṁ karosī”ti.",
  "atk-s0502a15:78_12": "So tesaṁ kathaṁ na suṇāti.",
  "atk-s0502a15:78_13": "Te tassa pavattiṁ satthu ārocetvā, “bhante,",
  "atk-s0502a15:78_14": "tumhesu tissattherassa sineho natthī”ti āhaṁsu.",
  "atk-s0502a15:78_15": "Satthā taṁ pakkosāpetvā “kasmā tissa evaṁ akāsī”ti pucchitvā tena attano adhippāye ārocite “sādhu,",
  "atk-s0502a15:78_16": "tissā”ti sādhukāraṁ datvā,",
  "atk-s0502a15:78_17": "“bhikkhave,",
  "atk-s0502a15:78_18": "mayi sineho tissasadisova hotu.",
  "atk-s0502a15:78_19": "Gandhamālādīhi pūjaṁ karontāpi neva maṁ pūjenti,",
  "atk-s0502a15:78_20": "dhammānudhammaṁ paṭipajjamānāyeva pana maṁ pūjentī”ti vatvā imaṁ gāthamāha –",
  "atk-s0502a15:79_0": "205.",
  "atk-s0502a15:80_0": "“Pavivekarasaṁ pitvā, rasaṁ upasamassa ca;",
  "atk-s0502a15:81_0": "Niddaro hoti nippāpo, dhammapītirasaṁ piva”nti.",
  "atk-s0502a15:82_0": "Tattha pavivekarasanti pavivekato uppannaṁ rasaṁ,",
  "atk-s0502a15:82_1": "ekībhāvasukhanti attho.",
  "atk-s0502a15:82_2": "Pitvāti dukkhapariññādīni karonto ārammaṇato sacchikiriyāvasena pivitvā.",
  "atk-s0502a15:82_3": "Upasamassacāti kilesūpasamanibbānassa ca rasaṁ pitvā.",
  "atk-s0502a15:82_4": "Niddaro hotīti tena ubhayarasapānena khīṇāsavo bhikkhu abbhantare rāgadarathādīnaṁ abhāvena niddaro ceva nippāpo ca hoti.",
  "atk-s0502a15:82_5": "Rasaṁ pivanti navavidhalokuttaradhammavasena uppannaṁ pītirasaṁ pivantopi niddaro nippāpo ca hoti.",
  "atk-s0502a15:83_0": "Desanāvasāne tissatthero arahattaṁ pāpuṇi, mahājanassāpi sātthikā dhammadesanā ahosīti.",
  "atk-s0502a15:84_0": "Tissattheravatthu sattamaṁ.",
  "atk-s0502a15:85_0": "8. Sakkavatthu",
  "atk-s0502a15:86_0": "Sāhudassananti imaṁ dhammadesanaṁ satthā veḷuvagāmake viharanto sakkaṁ ārabbha kathesi.",
  "atk-s0502a15:87_0": "Tathāgatassa hi āyusaṅkhāre vissaṭṭhe lohitapakkhandikābādhassa uppannabhāvaṁ ñatvā sakko devarājā “mayā",
  "atk-s0502a15:87_1": "satthu santikaṁ gantvā gilānupaṭṭhānaṁ kātuṁ vaṭṭatī”ti cintetvā tigāvutappamāṇaṁ attabhāvaṁ vijahitvā",
  "atk-s0502a15:87_2": "satthāraṁ upasaṅkamitvā hatthehi pāde parimajji.",
  "atk-s0502a15:87_3": "Atha naṁ satthā āha “ko eso”ti? “Ahaṁ, bhante, sakko”ti.",
  "atk-s0502a15:87_4": "“Kasmā āgatosī”ti?",
  "atk-s0502a15:87_5": "“Tumhe gilāne upaṭṭhahituṁ,",
  "atk-s0502a15:87_6": "bhante”ti. “Sakka,",
  "atk-s0502a15:87_7": "devānaṁ manussagandho yojanasatato paṭṭhāya gale baddhakuṇapaṁ viya hoti,",
  "atk-s0502a15:87_8": "gaccha tvaṁ,",
  "atk-s0502a15:87_9": "atthi me gilānupaṭṭhakā bhikkhū”ti. “Bhante,",
  "atk-s0502a15:87_10": "caturāsītiyojanasahassamatthake ṭhito tumhākaṁ sīlagandhaṁ ghāyitvā āgato,",
  "atk-s0502a15:87_11": "ahameva upaṭṭhahissāmī”ti so satthu sarīravaḷañjanabhājanaṁ aññassa hatthenāpi phusituṁ adatvā sīseyeva",
  "atk-s0502a15:87_12": "ṭhapetvā nīharanto mukhasaṅkocanamattampi na akāsi,",
  "atk-s0502a15:87_13": "gandhabhājanaṁ pariharanto viya ahosi.",
  "atk-s0502a15:87_14": "Evaṁ satthāraṁ paṭijaggitvā satthu phāsukakāleyeva agamāsi.",
  "atk-s0502a15:88_0": "Bhikkhū kathaṁ samuṭṭhāpesuṁ “aho satthari sakkassa sineho,",
  "atk-s0502a15:88_1": "evarūpaṁ nāma dibbasampattiṁ pahāya mukhasaṅkocanamattampi akatvā gandhabhājanaṁ nīharanto viya satthu",
  "atk-s0502a15:88_2": "sarīravaḷañjanabhājanaṁ sīsena nīharanto upaṭṭhānamakāsī”ti.",
  "atk-s0502a15:88_3": "Satthā tesaṁ kathaṁ sutvā kiṁ vadetha,",
  "atk-s0502a15:88_4": "bhikkhave,",
  "atk-s0502a15:88_5": "anacchariyaṁ etaṁ,",
  "atk-s0502a15:88_6": "yaṁ sakko devarājā mayi sinehaṁ karoti.",
  "atk-s0502a15:88_7": "Ayaṁ sakko hi devarājā maṁ nissāya jarasakkabhāvaṁ vijahitvā sotāpanno hutvā taruṇasakkassa bhāvaṁ patto,",
  "atk-s0502a15:88_8": "ahaṁ hissa maraṇabhayatajjitassa pañcasikhagandhabbadevaputtaṁ purato katvā āgatakāle indasālaguhāyaṁ devaparisāya majjhe nisinnassa –",
  "atk-s0502a15:89_0": "“Puccha vāsava maṁ pañhaṁ, yaṁ kiñci manasicchasi;",
  "atk-s0502a15:90_0": "Tassa tasseva pañhassa, ahaṁ antaṁ karomi te”ti. –",
  "atk-s0502a15:91_0": "Vatvā tassa kaṅkhaṁ vinodento dhammaṁ desesiṁ.",
  "atk-s0502a15:91_1": "Desanāvasāne cuddasannaṁ pāṇakoṭīnaṁ dhammābhisamayo ahosi,",
  "atk-s0502a15:91_2": "sakkopi yathānisinnova sotāpattiphalaṁ patvā taruṇasakko jāto.",
  "atk-s0502a15:91_3": "Evamassāhaṁ bahūpakāro.",
  "atk-s0502a15:91_4": "Tassa mayi sineho nāma anacchariyo.",
  "atk-s0502a15:91_5": "Bhikkhave,",
  "atk-s0502a15:91_6": "ariyānañhi dassanampi sukhaṁ,",
  "atk-s0502a15:91_7": "tehi saddhiṁ ekaṭṭhāne sannivāsopi sukho.",
  "atk-s0502a15:91_8": "Bālehi saddhiṁ pana sabbametaṁ dukkhanti vatvā imā gāthā abhāsi –",
  "atk-s0502a15:92_0": "206.",
  "atk-s0502a15:93_0": "“Sāhu dassanamariyānaṁ, sannivāso sadā sukho;",
  "atk-s0502a15:94_0": "Adassanena bālānaṁ, niccameva sukhī siyā.",
  "atk-s0502a15:95_0": "207.",
  "atk-s0502a15:96_0": "“Bālasaṅgatacārī hi, dīghamaddhāna socati;",
  "atk-s0502a15:97_0": "Dukkho bālehi saṁvāso, amitteneva sabbadā;",
  "atk-s0502a15:98_0": "Dhīro ca sukhasaṁvāso, ñātīnaṁva samāgamo”.",
  "atk-s0502a15:99_0": "Tasmā hi –",
  "atk-s0502a15:100_0": "208.",
  "atk-s0502a15:101_0": "“Dhīrañca paññañca bahussutañca,dhorayhasīlaṁ vatavantamariyaṁ;",
  "atk-s0502a15:102_0": "Taṁ tādisaṁ sappurisaṁ sumedhaṁ,bhajetha nakkhattapathaṁ va candimā”ti.",
  "atk-s0502a15:103_0": "Tattha sāhūti sundaraṁ bhaddakaṁ.",
  "atk-s0502a15:103_1": "Sannivāsoti na kevalañca tesaṁ dassanameva,",
  "atk-s0502a15:103_2": "tehi saddhiṁ ekaṭṭhāne nisīdanādibhāvopi tesaṁ vattapaṭivattaṁ kātuṁ labhanabhāvopi sādhuyeva.",
  "atk-s0502a15:103_3": "Bālasaṅgatacārī hīti yo bālena sahacārī.",
  "atk-s0502a15:103_4": "Dīghamaddhānanti so bālasahāyena “ehi sandhicchedādīni karomā”ti vuccamāno tena saddhiṁ ekacchando hutvā",
  "atk-s0502a15:103_5": "tāni karonto hatthacchedādīni patvā dīghamaddhānaṁ socati.",
  "atk-s0502a15:103_6": "Sabbadāti yathā asihatthena vā amittena āsīvisādīhi vā saddhiṁ ekato vāso nāma niccaṁ dukkho,",
  "atk-s0502a15:103_7": "tatheva bālehi saddhinti attho.",
  "atk-s0502a15:103_8": "Dhīro ca sukhasaṁvāsoti ettha sukho saṁvāso etenāti sukhasaṁvāso,",
  "atk-s0502a15:103_9": "paṇḍitena saddhiṁ ekaṭṭhāne saṁvāso sukhoti attho. Kathaṁ?",
  "atk-s0502a15:103_10": "Ñātīnaṁva samāgamoti yathāpi ñātīnaṁ samāgamo sukho,",
  "atk-s0502a15:103_11": "evaṁ sukho.",
  "atk-s0502a15:104_0": "Tasmā hīti yasmā bālehi saddhiṁ saṁvāso dukkho,",
  "atk-s0502a15:104_1": "paṇḍitena saddhiṁ sukho,",
  "atk-s0502a15:104_2": "tasmā hi dhitisampannaṁ dhīrañca,",
  "atk-s0502a15:104_3": "lokiyalokuttarapaññāsampannaṁ paññañca,",
  "atk-s0502a15:104_4": "āgamādhigamasampannaṁ bahussutañca,",
  "atk-s0502a15:104_5": "arahattapāpanakasaṅkhātāya dhuravahanasīlatāya dhorayhasīlaṁ,",
  "atk-s0502a15:104_6": "sīlavatena ceva dhutaṅgavatena ca vatavantaṁ,",
  "atk-s0502a15:104_7": "kilesehi ārakatāya ariyaṁ,",
  "atk-s0502a15:104_8": "tathārūpaṁ sappurisaṁ sobhanapañhaṁ yathā nimmalaṁ nakkhattapathasaṅkhātaṁ ākāsaṁ candimā bhajati,",
  "atk-s0502a15:104_9": "evaṁ bhajetha payirupāsethāti attho.",
  "atk-s0502a15:105_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:106_0": "Sakkavatthu aṭṭhamaṁ.",
  "atk-s0502a15:107_0": "Sukhavaggavaṇṇanā niṭṭhitā.",
  "atk-s0502a15:108_0": "Pannarasamo vaggo."
}