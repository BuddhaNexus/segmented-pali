{
  "mil5.5.2:0.1_0": "Milindapañha",
  "mil5.5.2:0.2_0": "Meṇḍakapañha",
  "mil5.5.2:0.3_0": "Santhavavagga",
  "mil5.5.2:0.4_0": "2. Udarasaṁyatapañha",
  "mil5.5.2:1.1_0": "“Bhante nāgasena, bhāsitampetaṁ bhagavatā—",
  "mil5.5.2:2.1_0": "‘Uttiṭṭhe nappamajjeyya,",
  "mil5.5.2:2.2_0": "udare saṁyato siyā’ti.",
  "mil5.5.2:3.1_0": "Puna ca bhagavatā bhaṇitaṁ—",
  "mil5.5.2:3.2_0": "‘ahaṁ kho panudāyi,",
  "mil5.5.2:3.2_1": "appekadā iminā pattena samatitthikampi bhuñjāmi, bhiyyopi bhuñjāmī’ti.",
  "mil5.5.2:3.3_0": "Yadi, bhante nāgasena, bhagavatā bhaṇitaṁ—",
  "mil5.5.2:3.4_0": "‘uttiṭṭhe nappamajjeyya, udare saṁyato siyā’ti, tena hi ‘ahaṁ kho panudāyi,",
  "mil5.5.2:3.4_1": "appekadā iminā pattena samatitthikampi bhuñjāmi,",
  "mil5.5.2:3.4_2": "bhiyyopi bhuñjāmī’ti yaṁ vacanaṁ, taṁ micchā.",
  "mil5.5.2:3.5_0": "Yadi tathāgatena bhaṇitaṁ—",
  "mil5.5.2:3.6_0": "‘ahaṁ kho panudāyi,",
  "mil5.5.2:3.6_1": "appekadā iminā pattena samatitthikampi bhuñjāmi, bhiyyopi bhuñjāmī’ti,",
  "mil5.5.2:3.6_2": "tena hi ‘uttiṭṭhe nappamajjeyya,",
  "mil5.5.2:3.6_3": "udare saṁyato siyā’ti tampi vacanaṁ micchā.",
  "mil5.5.2:3.7_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.2:4.1_0": "“Bhāsitampetaṁ, mahārāja, bhagavatā—",
  "mil5.5.2:4.2_0": "‘uttiṭṭhe nappamajjeyya, udare saṁyato siyā’ti, bhaṇitañca—",
  "mil5.5.2:4.3_0": "‘ahaṁ kho panudāyi,",
  "mil5.5.2:4.3_1": "appekadā iminā pattena samatitthikampi bhuñjāmi, bhiyyopi bhuñjāmī’ti.",
  "mil5.5.2:4.4_0": "Yaṁ, mahārāja, bhagavatā bhaṇitaṁ—",
  "mil5.5.2:4.5_0": "‘uttiṭṭhe nappamajjeyya, udare saṁyato siyā’ti,",
  "mil5.5.2:4.5_1": "taṁ sabhāvavacanaṁ asesavacanaṁ nissesavacanaṁ nippariyāyavacanaṁ bhūtavacanaṁ tacchavacanaṁ yāthāvavacanaṁ aviparītavacanaṁ isivacanaṁ munivacanaṁ bhagavantavacanaṁ arahantavacanaṁ paccekabuddhavacanaṁ jinavacanaṁ sabbaññuvacanaṁ tathāgatassa arahato sammāsambuddhassa vacanaṁ.",
  "mil5.5.2:5.1_0": "Udare asaṁyato, mahārāja, pāṇampi hanati, adinnampi ādiyati, paradārampi gacchati, musāpi bhaṇati, majjampi pivati, mātarampi jīvitā voropeti, pitarampi jīvitā voropeti, arahantampi jīvitā voropeti, saṅghampi bhindati,",
  "mil5.5.2:5.1_1": "duṭṭhena cittena tathāgatassa lohitampi uppādeti.",
  "mil5.5.2:5.2_0": "Nanu, mahārāja,",
  "mil5.5.2:5.2_1": "devadatto udare asaṁyato saṅghaṁ bhinditvā kappaṭṭhiyaṁ kammaṁ āyūhi.",
  "mil5.5.2:5.3_0": "Evarūpāni, mahārāja,",
  "mil5.5.2:5.3_1": "aññānipi bahuvidhāni kāraṇāni disvā bhagavatā bhaṇitaṁ—",
  "mil5.5.2:5.4_0": "‘uttiṭṭhe nappamajjeyya, udare saṁyato siyā’ti.",
  "mil5.5.2:6.1_0": "Udare saṁyato, mahārāja,",
  "mil5.5.2:6.1_1": "catusaccābhisamayaṁ abhisameti,",
  "mil5.5.2:6.1_2": "cattāri sāmaññaphalāni sacchikaroti,",
  "mil5.5.2:6.1_3": "catūsu paṭisambhidāsu aṭṭhasu samāpattīsu chasu abhiññāsu vasībhāvaṁ pāpuṇāti,",
  "mil5.5.2:6.1_4": "kevalañca samaṇadhammaṁ pūreti.",
  "mil5.5.2:6.2_0": "Nanu, mahārāja,",
  "mil5.5.2:6.2_1": "sukapotako udare saṁyato hutvā yāva tāvatiṁsabhavanaṁ kampetvā sakkaṁ devānamindaṁ upaṭṭhānamupanesi, evarūpāni, mahārāja,",
  "mil5.5.2:6.2_2": "aññānipi bahuvidhāni kāraṇāni disvā bhagavatā bhaṇitaṁ—",
  "mil5.5.2:6.3_0": "‘uttiṭṭhe nappamajjeyya, udare saṁyato siyā’ti.",
  "mil5.5.2:7.1_0": "Yaṁ pana, mahārāja, bhagavatā bhaṇitaṁ—",
  "mil5.5.2:7.2_0": "‘ahaṁ kho panudāyi appekadā iminā pattena samatitthikampi bhuñjāmi, bhiyyopi bhuñjāmī’ti,",
  "mil5.5.2:7.2_1": "taṁ katakiccena niṭṭhitakiriyena siddhatthena vusitavosānena nirāvaraṇena sabbaññunā sayambhunā tathāgatena attānaṁ upādāya bhaṇitaṁ.",
  "mil5.5.2:8.1_0": "Yathā, mahārāja,",
  "mil5.5.2:8.1_1": "vantassa virittassa anuvāsitassa āturassa sappāyakiriyā icchitabbā hoti;",
  "mil5.5.2:8.2_0": "evameva kho, mahārāja,",
  "mil5.5.2:8.2_1": "sakilesassa adiṭṭhasaccassa udare saṁyamo karaṇīyo hoti.",
  "mil5.5.2:8.3_0": "Yathā, mahārāja,",
  "mil5.5.2:8.3_1": "maṇiratanassa sappabhāsassa jātimantassa abhijātiparisuddhassa majjananighaṁsanaparisodhanena karaṇīyaṁ na hoti;",
  "mil5.5.2:8.4_0": "evameva kho, mahārāja,",
  "mil5.5.2:8.4_1": "tathāgatassa buddhavisaye pāramiṁ gatassa kiriyākaraṇesu āvaraṇaṁ na hotī”ti.",
  "mil5.5.2:8.5_0": "“Sādhu, bhante nāgasena,",
  "mil5.5.2:8.5_1": "evametaṁ tathā sampaṭicchāmī”ti.",
  "mil5.5.2:9.1_0": "Udarasaṁyatapañho dutiyo."
}