{
  "atk-s0511a0:0_0": " Namo tassa bhagavato arahato sammāsambuddhassa",
  "atk-s0511a0:1_0": "Khuddakanikāye",
  "atk-s0511a0:2_0": "Buddhavaṁsa-aṭṭhakathā",
  "atk-s0511a0:3_0": "Ganthārambhakathā",
  "atk-s0511a0:4_0": "Anantañāṇaṁ karuṇālayaṁ layaṁ, malassa buddhaṁ susamāhitaṁ hitaṁ;",
  "atk-s0511a0:5_0": "Namāmi dhammaṁ bhavasaṁvaraṁ varaṁ, guṇākarañceva niraṅgaṇaṁ gaṇaṁ.",
  "atk-s0511a0:6_0": "Paññāya seṭṭho jinasāvakānaṁ, yaṁ dhammasenāpati dhammarājaṁ;",
  "atk-s0511a0:7_0": "Apucchi satthāramapārapāraguṁ, niraṅgaṇaṁ ñātigaṇassa majjhe.",
  "atk-s0511a0:8_0": "Subuddhavaṁsenidha buddhavaṁso, visuddhavaṁsena vināyakena;",
  "atk-s0511a0:9_0": "Hatāvakāsena pakāsito yo, samādhivāsena tathāgatena.",
  "atk-s0511a0:10_0": "Yāvajjakālā avināsayantā, pāḷikkamañceva ca pāḷiyatthaṁ;",
  "atk-s0511a0:11_0": "Kathānusandhiṁ sugatassa puttā, yathāsutaṁyeva samāhariṁsu.",
  "atk-s0511a0:12_0": "Tasseva sambuddhavaranvayassa, sadā janānaṁ savanāmatassa;",
  "atk-s0511a0:13_0": "Pasādapaññājananassa yasmā, saṁvaṇṇanānukkamato pavattā.",
  "atk-s0511a0:14_0": "Sakkaccasaddhammaratena buddhasīhena sīlādiguṇoditena;",
  "atk-s0511a0:15_0": "Āyācitohaṁ sucirampi kālaṁ, tasmāssa saṁvaṇṇanamārabhissaṁ.",
  "atk-s0511a0:16_0": "Sadā janānaṁ kalināsanassa, ciraṭṭhitatthaṁ jinasāsanassa;",
  "atk-s0511a0:17_0": "Mamāpi puññodayavuddhiyatthaṁ, pasādanatthañca mahājanassa.",
  "atk-s0511a0:18_0": "Mahāvihārāgatapāḷimaggasannissitā saṅkaradosahīnā;",
  "atk-s0511a0:19_0": "Samāsatoyaṁ pana buddhavaṁsasaṁvaṇṇanā hessati sārabhūtā.",
  "atk-s0511a0:20_0": "Sotabbarūpaṁ pana buddhavaṁsakathāya aññaṁ idha natthi yasmā;",
  "atk-s0511a0:21_0": "Pasādanaṁ buddhaguṇe ratānaṁ, pavāhanaṁ pāpamahāmalassa.",
  "atk-s0511a0:22_0": "Tasmā hi sakkaccasamādhiyuttā, vihāya vikkhepamanaññacittā;",
  "atk-s0511a0:23_0": "Saṁvaṇṇanaṁ vaṇṇayato suvaṇṇaṁ, nidhāya kaṇṇaṁ madhuraṁ suṇātha.",
  "atk-s0511a0:24_0": "Sabbampi hitvā pana kiccamaññaṁ, sakkacca maccenidha niccakālaṁ;",
  "atk-s0511a0:25_0": "Sotuṁ kathetumpi budhena yuttā, kathā panāyaṁ atidullabhāti.",
  "atk-s0511a0:26_0": "Tattha ‘‘buddhavaṁsasaṁvaṇṇanā hessati sārabhūtā’’ti vuttattā buddhavaṁso tāva vavatthapetabbo.",
  "atk-s0511a0:26_1": "Tatridaṁ vavatthānaṁ –",
  "atk-s0511a0:26_2": "ito heṭṭhā kappasatasahassādhikesu catūsu asaṅkhyeyyesu uppannānaṁ pañcavīsatiyā buddhānaṁ uppannakappādiparicchedavasena",
  "atk-s0511a0:26_3": "paveṇivitthārakathā ‘‘buddhavaṁso nāmā’’ti veditabbo.",
  "atk-s0511a0:27_0": "Svāyaṁ kappaparicchedo nāmaparicchedo gottaparicchedo jātiparicchedo nagaraparicchedo pituparicchedo",
  "atk-s0511a0:27_1": "mātuparicchedo bodhirukkhaparicchedo dhammacakkappavattanaparicchedo abhisamayaparicchedo sāvakasannipātaparicchedo",
  "atk-s0511a0:27_2": "aggasāvakaparicchedo upaṭṭhākaparicchedo aggasāvikāparicchedo parivārabhikkhuparicchedo raṁsiparicchedo",
  "atk-s0511a0:27_3": "sarīrappamāṇaparicchedo bodhisattādhikāraparicchedo byākaraṇaparicchedo bodhisattapadhānaparicchedo āyuparicchedo",
  "atk-s0511a0:27_4": "parinibbānaparicchedoti imehi pāḷiyā āgatehi bāvīsatiyā paricchedehi paricchinno vavatthito.",
  "atk-s0511a0:28_0": "Pāḷianāruḷho pana sambahulavāropettha ānetabbo.",
  "atk-s0511a0:28_1": "So agāravāsaparicchedo pāsādattayaparicchedo nāṭakitthiparicchedo aggamahesiparicchedo puttaparicchedo",
  "atk-s0511a0:28_2": "yānaparicchedo abhinikkhamanaparicchedo padhānaparicchedo upaṭṭhākaparicchedo vihāraparicchedoti dasadhā",
  "atk-s0511a0:28_3": "vavatthito hoti.",
  "atk-s0511a0:29_0": "Taṁ sambahulavārampi, yathāṭṭhāne mayaṁ pana;",
  "atk-s0511a0:30_0": "Dassetvāva gamissāma, tattha tattha samāsato.",
  "atk-s0511a0:31_0": "So evaṁ vavatthito pana –",
  "atk-s0511a0:32_0": "Kenāyaṁ desito kattha, kassatthāya ca desito;",
  "atk-s0511a0:33_0": "Kimatthāya kadā kassa, vacanaṁ kena cābhato.",
  "atk-s0511a0:34_0": "Sabbametaṁ vidhiṁ vatvā, pubbameva samāsato;",
  "atk-s0511a0:35_0": "Pacchāhaṁ buddhavaṁsassa, karissāmatthavaṇṇananti.",
  "atk-s0511a0:36_0": "Tattha kenāyaṁ desitoti ayaṁ buddhavaṁso kena desito?",
  "atk-s0511a0:36_1": "Sabbadhammesu appaṭihatañāṇacārena dasabalena catuvesārajjavisāradena dhammarājena dhammassāminā tathāgatena sabbaññunā sammāsambuddhena desito.",
  "atk-s0511a0:37_0": "Kattha desitoti?",
  "atk-s0511a0:37_1": "Kapilavatthumahānagare nigrodhārāmamahāvihāre paramarucirasandassane devamanussanayananipātabhūte ratanacaṅkame caṅkamantena desito.",
  "atk-s0511a0:38_0": "Kassatthāyaca desitoti? Dvāsītiyā ñātisahassānaṁ anekakoṭīnañca devamanussānaṁ atthāya desito.",
  "atk-s0511a0:39_0": "Kimatthāya desitoti? Caturoghanittharaṇatthāya desito.",
  "atk-s0511a0:40_0": "Kadā desitoti bhagavā hi paṭhamabodhiyaṁ vīsativassāni anibaddhavāso hutvā yattha yattha phāsukaṁ hoti,",
  "atk-s0511a0:40_1": "tattha tattheva gantvā vasi. Kathaṁ?",
  "atk-s0511a0:40_2": "Paṭhamaṁ vassaṁ isipatane dhammacakkaṁ (saṁ. ni. 5.1081; mahāva. 13 ādayo; paṭi. ma.",
  "atk-s0511a0:40_3": "2.30) pavattetvā aṭṭhārasa brahmakoṭiyo amatapānaṁ pāyetvā bārāṇasiṁ upanissāya isipatane migadāye vasi.",
  "atk-s0511a0:40_4": "Dutiyaṁ vassaṁ rājagahaṁ upanissāya veḷuvane mahāvihāre.",
  "atk-s0511a0:40_5": "Tatiyacatutthānipi tattheva.",
  "atk-s0511a0:40_6": "Pañcamaṁ vesāliṁ upanissāya mahāvane kūṭāgārasālāyaṁ.",
  "atk-s0511a0:40_7": "Chaṭṭhaṁ makulapabbate.",
  "atk-s0511a0:40_8": "Sattamaṁ tāvatiṁsabhavane.",
  "atk-s0511a0:40_9": "Aṭṭhamaṁ bhaggesu saṁsumāragiriṁ upanissāya bhesakaḷāvane.",
  "atk-s0511a0:40_10": "Navamaṁ kosambiyaṁ.",
  "atk-s0511a0:40_11": "Dasamaṁ pālileyyakavanasaṇḍe.",
  "atk-s0511a0:40_12": "Ekādasamaṁ nāḷāyaṁ brāhmaṇagāme.",
  "atk-s0511a0:40_13": "Dvādasamaṁ verañjāyaṁ.",
  "atk-s0511a0:40_14": "Terasamaṁ cāliyapabbate.",
  "atk-s0511a0:40_15": "Cuddasamaṁ jetavanamahāvihāre.",
  "atk-s0511a0:40_16": "Pañcadasamaṁ kapilavatthumahānagare.",
  "atk-s0511a0:40_17": "Soḷasamaṁ āḷavakaṁ dametvā caturāsītipāṇasahassāni amatapānaṁ pāyetvā āḷaviyaṁ.",
  "atk-s0511a0:40_18": "Sattarasamaṁ rājagaheyeva.",
  "atk-s0511a0:40_19": "Aṭṭhārasamaṁ cāliyapabbateyeva.",
  "atk-s0511a0:40_20": "Tathā ekūnavīsatimaṁ vīsatimaṁ pana vassaṁ rājagaheyeva vasi.",
  "atk-s0511a0:40_21": "Tena vuttaṁ –",
  "atk-s0511a0:40_22": "‘‘bhagavā hi paṭhamabodhiyaṁ vīsativassāni anibaddhavāso hutvā yattha yattha phāsukaṁ hoti,",
  "atk-s0511a0:40_23": "tattha tattheva gantvā vasī’’ti.",
  "atk-s0511a0:40_24": "Tato paṭṭhāya pana sāvatthiṁyeva upanissāya jetavanamahāvihāre ca pubbārāme ca dhuvaparibhogavasena vasi.",
  "atk-s0511a0:41_0": "Yadā pana satthā buddho hutvā bārāṇasiyaṁ isipatane migadāye paṭhamaṁ vassaṁ vasitvā vuṭṭhavasso pavāretvā",
  "atk-s0511a0:41_1": "uruvelaṁ gantvā tattha tayo māse vasanto tebhātikajaṭile dametvā bhikkhusahassehi kataparivāro phussamāsapuṇṇamāyaṁ",
  "atk-s0511a0:41_2": "rājagahaṁ gantvā dve māse tattheva vasi,",
  "atk-s0511a0:41_3": "tadā bārāṇasito nikkhantassa panassa pañca māsā jātā.",
  "atk-s0511a0:41_4": "Sakalo hemanto atikkanto.",
  "atk-s0511a0:41_5": "Udāyittherassa āgatadivasato sattaṭṭhadivasā vītivattā.",
  "atk-s0511a0:41_6": "So pana phaggunīpuṇṇamāsiyaṁ cintesi –",
  "atk-s0511a0:41_7": "‘‘atikkanto hemanto,",
  "atk-s0511a0:41_8": "vasantakālo anuppatto,",
  "atk-s0511a0:41_9": "samayo tathāgatassa kapilapuraṁ gantu’’nti.",
  "atk-s0511a0:41_10": "So evaṁ cintetvā kulanagaragamanatthāya saṭṭhimattāhi gāthāhi gamanavaṇṇaṁ vaṇṇesi.",
  "atk-s0511a0:41_11": "Atha satthā cassa vacanaṁ sutvā ñātisaṅgahaṁ kātukāmo hutvā aṅgamagadhavāsīnaṁ kulaputtānaṁ dasahi sahassehi",
  "atk-s0511a0:41_12": "kapilavatthuvāsīnaṁ dasahi sahassehīti sabbeheva vīsatiyā khīṇāsavasahassehi parivuto rājagahato nikkhamitvā",
  "atk-s0511a0:41_13": "divase divase yojanaṁ gacchanto rājagahato saṭṭhiyojanaṁ kapilavatthupuraṁ dvīhi māsehi sampāpuṇitvā",
  "atk-s0511a0:41_14": "tattha ñātīnaṁ vandāpanatthaṁ yamakapāṭihāriyaṁ akāsi.",
  "atk-s0511a0:41_15": "Tadāyaṁ buddhavaṁso desito.",
  "atk-s0511a0:42_0": "Kassa vacananti? Sāvakapaccekabuddhānaṁ asādhāraṇaṁ sammāsambuddhasseva vacanaṁ.",
  "atk-s0511a0:43_0": "Kenābhatoti?",
  "atk-s0511a0:43_1": "Ācariyaparamparāya ābhato.",
  "atk-s0511a0:43_2": "Ayañhi sāriputtatthero bhaddajī tisso kosiyaputto siggavo moggaliputto sudatto dhammiko dāsako soṇako",
  "atk-s0511a0:43_3": "revatoti evamādīhi yāva tatiyasaṅgītikālā ābhato,",
  "atk-s0511a0:43_4": "tato uddhampi tesaṁyeva sissānusissehīti evaṁ tāva ācariyaparamparāya yāvajjakālā ābhatoti veditabbo.",
  "atk-s0511a0:44_0": "Ettāvatā –",
  "atk-s0511a0:45_0": "‘‘Kenāyaṁ desito kattha, kassatthāya ca desito;",
  "atk-s0511a0:46_0": "Kimatthāya kadā kassa, vacanaṁ kena cābhato’’ti. –",
  "atk-s0511a0:47_0": "Ayaṁ gāthā vuttatthā hoti.",
  "atk-s0511a0:48_0": "Nidānakathā",
  "atk-s0511a0:49_0": "Bāhiranidānaṁ",
  "atk-s0511a0:50_0": "Evaṁ ābhatassa panassa idāni atthavaṇṇanā hoti,",
  "atk-s0511a0:50_1": "sā panāyaṁ atthavaṇṇanā yasmā dūrenidānaṁ avidūrenidānaṁ santikenidānanti,",
  "atk-s0511a0:50_2": "imāni tīṇi nidānāni dassetvāva vaṇṇitā suvaṇṇitā nāma hoti.",
  "atk-s0511a0:50_3": "Ye ca naṁ suṇanti,",
  "atk-s0511a0:50_4": "tehi samudāgamato paṭṭhāya viññātattā suviññātāva hoti,",
  "atk-s0511a0:50_5": "tasmā tāni nidānāni dassetvāva vaṇṇayissāma.",
  "atk-s0511a0:51_0": "Tattha ādito paṭṭhāya tāva tesaṁ nidānānaṁ paricchedo veditabbo.",
  "atk-s0511a0:51_1": "Tatrāyaṁ saṅkhepato atthadīpanā –",
  "atk-s0511a0:51_2": "dīpaṅkaradasabalassa pādamūle katābhinīhārassa mahāsattassa yāva vessantarattabhāvā cavitvā tusitabhavane nibbatti,",
  "atk-s0511a0:51_3": "tāva pavattā kathā dūrenidānaṁ nāma.",
  "atk-s0511a0:51_4": "Tusitabhavanato cavitvā yāva bodhimaṇḍe sabbaññutaññāṇappatti,",
  "atk-s0511a0:51_5": "tāva pavattā kathā avidūrenidānaṁ nāma.",
  "atk-s0511a0:51_6": "‘‘Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme’’ti ca,",
  "atk-s0511a0:51_7": "‘‘rājagahe viharati veḷuvane kalandakanivāpe’’ti ca,",
  "atk-s0511a0:51_8": "‘‘vesāliyaṁ viharati mahāvane kūṭāgārasālāya’’nti ca evaṁ mahābodhimaṇḍe sabbaññutaññāṇappattito yāva",
  "atk-s0511a0:51_9": "parinibbānamañcā etasmiṁ antare bhagavā yattha yattha vihāsi,",
  "atk-s0511a0:51_10": "taṁ taṁ santikenidānaṁ nāmāti veditabbaṁ.",
  "atk-s0511a0:51_11": "Ettāvatā saṅkhepeneva tiṇṇaṁ dūrāvidūrasantikenidānānaṁ vasena bāhiranidānavaṇṇanā samattā hotīti.",
  "atk-s0511a0:52_0": "Abbhantaranidānaṁ"
}