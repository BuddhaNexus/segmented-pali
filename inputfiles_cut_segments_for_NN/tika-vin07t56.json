{
  "tika-vin07t56:0_0": "Pañcavaggo",
  "tika-vin07t56:1_0": "Kammavaggavaṇṇanā",
  "tika-vin07t56:2_0": "483.",
  "tika-vin07t56:2_1": "Kammavagge ṭhapitauposathapavāraṇānaṁ kattikamāse sāmaggiyā katāya sāmaggīpavāraṇaṁ muñcitvā uposathaṁ",
  "tika-vin07t56:2_2": "kātuṁ na vaṭṭatīti āha ‘‘ṭhapetvā kattikamāsa’’nti.",
  "tika-vin07t56:2_3": "Sace pana tesaṁ nānāsīmāsu mahāpavāraṇāya visuṁ pavāritānaṁ kattikamāsabbhantare sāmaggī hoti,",
  "tika-vin07t56:2_4": "sāmaggīuposatho eva tehi kattabbo,",
  "tika-vin07t56:2_5": "na pavāraṇā.",
  "tika-vin07t56:2_6": "Ekasmiṁ vasse katapavāraṇānaṁ puna pavāraṇāya avihitattā.",
  "tika-vin07t56:2_7": "Sāmaggīdivasoti anuposathadivase sāmaggīkaraṇaṁ sandhāya vuttaṁ.",
  "tika-vin07t56:2_8": "Sace pana cātuddasiyaṁ,",
  "tika-vin07t56:2_9": "pannarasiyaṁ vā saṅgho sāmaggiṁ karoti,",
  "tika-vin07t56:2_10": "tadā sāmaggīuposathadivaso na hoti,",
  "tika-vin07t56:2_11": "cātuddasīpannarasīuposathova hoti.",
  "tika-vin07t56:2_12": "Upari pavāraṇāyapi eseva nayo.",
  "tika-vin07t56:3_0": "Paccukkaḍḍhitvā ṭhapitadivasoti bhaṇḍanakārakehi upaddutā vā kenacideva karaṇīyena pavāraṇāsaṅgahaṁ vā katvā ṭhapito kāḷapakkhacātuddasīdivasova.",
  "tika-vin07t56:3_1": "Dve ca puṇṇamāsiyoti pubba-kattikapuṇṇamā,",
  "tika-vin07t56:3_2": "pacchimakattikapuṇṇamā cāti dve puṇṇamāsiyo.",
  "tika-vin07t56:3_3": "Evaṁ catubbidhampīti puṇṇamāsīdvayena saddhiṁ sāmaggīpavāraṇaṁ,",
  "tika-vin07t56:3_4": "cātuddasīpavāraṇañca sampiṇḍetvā vuttaṁ.",
  "tika-vin07t56:3_5": "Idañca pakaticārittavasena vuttaṁ.",
  "tika-vin07t56:3_6": "Tathārūpapaccaye pana sati ubhinnaṁ puṇṇamāsīnaṁ purimā dve cātuddasiyopi kāḷapakkhacātuddasiyā anantarā",
  "tika-vin07t56:3_7": "pannarasīpīti imepi tayo divasā pavāraṇādivasā evāti imaṁ sattavidhampi pavāraṇādivasaṁ ṭhapetvā aññasmiṁ",
  "tika-vin07t56:3_8": "divase pavāretuṁ na vaṭṭati.",
  "tika-vin07t56:4_0": "484.Anussāvanakammaṁ katvāti paṭhamaṁ anussāvanaṁ sāvetvā ‘‘esā ñattī’’ti anussāvanānantarameva sakalaṁ ñattiṁ vatvā,",
  "tika-vin07t56:4_1": "pariyosāne ‘‘esā ñattī’’ti vatvāti adhippāyo.",
  "tika-vin07t56:5_0": "485.Yvāyanti byañjanappabhedo adhippeto.",
  "tika-vin07t56:5_1": "Dasadhā byañjanabuddhiyā pabhedoti ettha dasadhā dasavidhena byañjanānaṁ pabhedoti yojetabbaṁ.",
  "tika-vin07t56:5_2": "Kenāyaṁ pabhedoti āha ‘‘byañjanabuddhiyā’’ti.",
  "tika-vin07t56:5_3": "Yathādhippetatthabyañjanato byañjanasaṅkhātānaṁ akkharānaṁ janikā buddhi byañjanabuddhi,",
  "tika-vin07t56:5_4": "tāya byañjanabuddhiyā ,",
  "tika-vin07t56:5_5": "akkharasamuṭṭhāpakacittabhedenevāti attho.",
  "tika-vin07t56:5_6": "Yaṁ vā saṁyogaparaṁ katvā vuccati,",
  "tika-vin07t56:5_7": "idampi garukanti yojanā.",
  "tika-vin07t56:6_0": "Tattha āyasmatotiādīsu yāni anantaritāni sa-kārama-kārādibyañjanāni ‘‘saṁyogo’’ti vuccanti,",
  "tika-vin07t56:6_1": "so saṁyogo paro yassa a-kārādino,",
  "tika-vin07t56:6_2": "so saṁyogaparo nāma.",
  "tika-vin07t56:6_3": "Rassanti akārādibyañjanarahitaṁ saraṁ.",
  "tika-vin07t56:6_4": "Asaṁyogaparanti ‘‘yassa nakkhamatī’’tiādīsu ya-kāra na-kārādibyañjanasahitasaraṁ sandhāya vuttaṁ.",
  "tika-vin07t56:6_5": "Ta-kārassa tha-kāraṁ akatvā vaggantare sithilameva katvā ‘‘suṇāṭu me’’tiādiṁ vadantopi duruttaṁ karotiyeva ṭhapetvā anurūpaṁ ādesaṁ.",
  "tika-vin07t56:6_6": "Yañhi ‘‘saccikatthaparamatthenā’’ti vattabbe ‘‘saccikaṭṭhaparamaṭṭhenā’’ti ca ‘‘atthakathā’’ti vattabbe ‘‘aṭṭhakathā’’ti ca tattha tattha vuccati,",
  "tika-vin07t56:6_7": "tādisaṁ pāḷiaṭṭhakathāsu diṭṭhapayogaṁ,",
  "tika-vin07t56:6_8": "tadanurūpañca vattuṁ vaṭṭati,",
  "tika-vin07t56:6_9": "tato aññaṁ na vaṭṭati.",
  "tika-vin07t56:6_10": "Tenāha ‘‘anukkamāgataṁ paveṇiṁ avināsentenā’’tiādi.",
  "tika-vin07t56:7_0": "Dīghe vattabbe rassantiādīsu ‘‘bhikkhūna’’nti vattabbe ‘‘bhikkhuna’’nti vā ‘‘bahūsū’’ti vattabbe ‘‘bahusū’’ti",
  "tika-vin07t56:7_1": "vā ‘‘nakkhamatī’’ti vattabbe ‘‘na khamatī’’ti vā ‘‘upasampadāpekkho’’ti vattabbe ‘‘upasampadāpekho’’ti",
  "tika-vin07t56:7_2": "vā evaṁ anurūpaṭṭhānesu eva dīgharassādi rassadīghādivasena parivattetuṁ vaṭṭati,",
  "tika-vin07t56:7_3": "na pana ‘‘nāgo’’ti vattabbe ‘‘nago’’ti vā ‘‘saṅgho’’ti vattabbe ‘‘sagho’’ti vā ‘‘tisso’’ti vattabbe ‘‘tiso’’ti",
  "tika-vin07t56:7_4": "vā ‘‘yācatī’’ti vattabbe ‘‘yācantī’’ti vā evaṁ ananurūpaṭṭhānesu vattuṁ.",
  "tika-vin07t56:7_5": "Sambandhaṁ,",
  "tika-vin07t56:7_6": "pana vavatthānañca sabbathāpi vaṭṭatīti gahetabbaṁ.",
  "tika-vin07t56:8_0": "486.Sesasīmāsupīti atimahatīādīsu dasasupi.",
  "tika-vin07t56:9_0": "488.Catuvaggakaraṇeti catuvaggena saṅghena kattabbe.",
  "tika-vin07t56:9_1": "Anissāritāti uposathaṭṭhapanādinā vā laddhinānāsaṁvāsakabhāvena vā na bahikatā.",
  "tika-vin07t56:9_2": "Aṭṭhakathāyañhi ‘‘apakatattassāti ukkhittakassa vā,",
  "tika-vin07t56:9_3": "yassa vā uposathapavāraṇā ṭhapitā hontī’’ti (pari. aṭṭha.",
  "tika-vin07t56:9_4": "425) vuttattā ṭhapitauposathapavāraṇo bhikkhu apakatatto evāti gahetabbaṁ.",
  "tika-vin07t56:9_5": "Parisuddhasīlāti pārājikaṁ anāpannā adhippetā.",
  "tika-vin07t56:9_6": "Parivāsādikammesu pana garukaṭṭhāpi apakatattā evāti gahetabbaṁ .",
  "tika-vin07t56:9_7": "Avasesā…pe…",
  "tika-vin07t56:9_8": "chandārahāva hontīti saṅghato hatthapāsaṁ vijahitvā ṭhite sandhāya vuttaṁ.",
  "tika-vin07t56:9_9": "Avijahitvā ṭhitā pana chandārahā na honti,",
  "tika-vin07t56:9_10": "tepi catuvaggādito adhikā hatthapāsaṁ vijahitvāva chandārahā honti.",
  "tika-vin07t56:9_11": "Tasmā saṅghato hatthapāsaṁ vijahitvā ṭhiteneva chando vā pārisuddhi vā dātabbā.",
  "tika-vin07t56:10_0": "Kammavaggavaṇṇanā niṭṭhitā.",
  "tika-vin07t56:11_0": "Apalokanakammakathāvaṇṇanā",
  "tika-vin07t56:12_0": "496.Etarahi sacepi sāmaṇerotiādīsu buddhādīnaṁ avaṇṇabhāsanampi akappiyādiṁ kappiyādibhāvena dīpanampi diṭṭhivipattiyaññeva pavisati.",
  "tika-vin07t56:12_1": "Teneva vakkhati ‘‘taṁ laddhiṁ nissajjāpetabbo’’ti.",
  "tika-vin07t56:12_2": "Bhikkhūnampi eseva nayo.",
  "tika-vin07t56:12_3": "Micchādiṭṭhikoti buddhavacanādhippāyaṁ viparītato gaṇhanto,",
  "tika-vin07t56:12_4": "so eva antaggāhikāya diṭṭhiyā samannāgatoti ca vutto.",
  "tika-vin07t56:12_5": "Keci pana ‘‘sassatucchedānaṁ aññataradiṭṭhiyā samannāgato’’ti vadanti,",
  "tika-vin07t56:12_6": "taṁ na yuttaṁ,",
  "tika-vin07t56:12_7": "sassatucchedaggāhassa sāmaṇerānaṁ liṅganāsanāya kāraṇattena heṭṭhā aṭṭhakathāyameva (mahāva. aṭṭha.",
  "tika-vin07t56:12_8": "108) vuttattā,",
  "tika-vin07t56:12_9": "idha ca daṇḍakammanāsanāya eva adhippetattā.",
  "tika-vin07t56:13_0": "Tassāpi dātabboti vijjamānaṁ mukharādibhāvaṁ nissāya appaṭipucchitvāpi paṭiññaṁ aggahetvāpi āpattiṁ anāropetvāpi",
  "tika-vin07t56:13_1": "desitāyapi āpattiyā khuṁsanādito anoramantassa dātabbova.",
  "tika-vin07t56:13_2": "Oramantassa pana khamāpentassa na dātabbo.",
  "tika-vin07t56:14_0": "Brahmadaṇḍassa dānanti kharadaṇḍassa ukkaṭṭhadaṇḍassa dānaṁ.",
  "tika-vin07t56:14_1": "Tajjanīyādikamme hi kate ovādānusāsanippadānapaṭikkhepo natthi.",
  "tika-vin07t56:14_2": "Dinnabrahmadaṇḍe pana tasmiṁ saddhiṁ tajjanīyādikammakatehi paṭikkhittampi kātuṁ na vaṭṭati,",
  "tika-vin07t56:14_3": "‘‘neva vattabbo’’tiādinā ālāpasallāpādimattassāpi nakārena paṭikkhittattā.",
  "tika-vin07t56:14_4": "Tañhi disvā bhikkhū gīvaṁ parivattetvā olokanamattampi na karonti,",
  "tika-vin07t56:14_5": "evaṁ vivajjetabbaṁ nimmadanakaraṇatthameva tassa daṇḍassa anuññātattā.",
  "tika-vin07t56:14_6": "Teneva channattheropi ukkhepanīyādikammakatopi abhāyitvā brahmadaṇḍe dinne ‘‘saṅghenāhaṁ sabbathā vivajjito’’ti mucchito papati.",
  "tika-vin07t56:14_7": "Yo pana brahmadaṇḍakatena saddhiṁ ñatvā saṁsaṭṭho avivajjetvā viharati,",
  "tika-vin07t56:14_8": "tassa dukkaṭamevāti gahetabbaṁ aññathā brahmadaṇḍavidhānassa niratthakatāpasaṅgato.",
  "tika-vin07t56:14_9": "Tenāti brahmadaṇḍakatena.",
  "tika-vin07t56:14_10": "Yathā tajjanīyādikammakatehi,",
  "tika-vin07t56:14_11": "evameva tato adhikampi saṅghaṁārādhentena sammāvattitabbaṁ.",
  "tika-vin07t56:14_12": "Tañca ‘‘sorato nivātavuttī’’tiādinā sarūpato dassitameva.",
  "tika-vin07t56:14_13": "Tenāha ‘‘sammāvattitvā khamāpentassa brahmadaṇḍo paṭippassambhetabbo’’ti.",
  "tika-vin07t56:15_0": "Yaṁ taṁ bhagavatā avandiyakammaṁ anuññātanti sambandho.",
  "tika-vin07t56:15_1": "‘‘Tassa bhikkhuno daṇḍakammaṁ kātu’’nti sāmaññato anuññātappakāraṁ dassetvā puna visesato anuññātappakāraṁ",
  "tika-vin07t56:15_2": "dassetuṁ ‘‘atha kho’’tiādipāḷi uddhaṭāti veditabbaṁ.",
  "tika-vin07t56:15_3": "Imassa apalokanakammassa ṭhānaṁ hotīti apalokanakammassa sāmaññassa pavattiṭṭhānaṁ hotīti.",
  "tika-vin07t56:15_4": "Visesabyatirekena avijjamānampi tadaññattha appavattiṁ dassetuṁ visesanissitaṁ viya voharīyati.",
  "tika-vin07t56:15_5": "‘‘Kammaññeva lakkhaṇa’’nti iminā osāraṇādivasena gahitāvasesānaṁ sabbesaṁ apalokanakammassa sāmaññalakkhaṇavasena",
  "tika-vin07t56:15_6": "gahitattā kammaññeva lakkhaṇamassāti kammalakkhaṇanti nibbacanaṁ dasseti.",
  "tika-vin07t56:15_7": "Idañca vuttāvasesānaṁ kammānaṁ niṭṭhānaṭṭhānaṁ,",
  "tika-vin07t56:15_8": "saṅkhārakkhandhadhammāyatanāni viya vuttāvasesakhandhāyatanānanti daṭṭhabbaṁ.",
  "tika-vin07t56:15_9": "Teneva vakkhati ‘‘ayaṁ panettha pāḷimuttakopi kammalakkhaṇavinicchayo’’tiādi (pari. aṭṭha. 495-496).",
  "tika-vin07t56:15_10": "Yathā cettha,",
  "tika-vin07t56:15_11": "evaṁ upari ñattikammādīsupi kammalakkhaṇaṁ vuttanti veditabbaṁ.",
  "tika-vin07t56:15_12": "Tassa karaṇanti avandiyakammassa karaṇavidhānaṁ.",
  "tika-vin07t56:16_0": "‘‘Na vanditabbo’’ti iminā vandantiyā dukkaṭanti dassetīti daṭṭhabbaṁ.",
  "tika-vin07t56:16_1": "Saṅghena kataṁ katikaṁ ñatvā maddanaṁ viya hi saṅghasammutiṁ anādarena atikkamantassa āpatti eva hoti.",
  "tika-vin07t56:17_0": "Bhikkhusaṅghassāpi panetaṁ labbhatiyevāti avandiyakammassa upalakkhaṇamattena gahitattā bhikkhusaṅghassāpi kammalakkhaṇaṁ labbhati eva.",
  "tika-vin07t56:18_0": "Salākadānaṭṭhānaṁ salākaggaṁ nāma.",
  "tika-vin07t56:18_1": "Yāgubhattānaṁ bhājanaṭṭhānāni yāgaggabhattaggāni nāma.",
  "tika-vin07t56:18_2": "Etesupi hi ṭhānesu sabbo saṅgho uposathe viya sannipatito,",
  "tika-vin07t56:18_3": "kammañca vaggakammaṁ na hoti,",
  "tika-vin07t56:18_4": "‘‘mayametaṁ na jānimhā’’ti pacchā khiyyantāpi na honti.",
  "tika-vin07t56:18_5": "Khaṇḍasīmāya pana kate khiyyanti.",
  "tika-vin07t56:18_6": "Saṅghikapaccayañhi acchinnacīvarādīnaṁ dātuṁ apalokentehi upacārasīmaṭṭhānaṁ sabbesaṁ anumatiṁ gahetvāva kātabbaṁ.",
  "tika-vin07t56:18_7": "Yo pana visabhāgapuggalo dhammikaṁ apalokanaṁ paṭibāhati,",
  "tika-vin07t56:18_8": "taṁ upāyena bahiupacārasīmāgataṁ vā katvā khaṇḍasīmaṁ vā pavisitvā kātuṁ vaṭṭati.",
  "tika-vin07t56:19_0": "Yaṁ sandhāya ‘‘apalokanakammaṁ karotī’’ti sāmaññato dasseti,",
  "tika-vin07t56:19_1": "taṁ apalokanakammaṁ sarūpato dassetumāha ‘‘acchinnacīvaraṁ’’iccādi.",
  "tika-vin07t56:19_2": "Yadi apaloketvāva cīvaraṁ dātabbaṁ,",
  "tika-vin07t56:19_3": "kiṁ pana appamattakavissajjakasammutiyāti āha ‘‘appamattakavissajjanakena panā’’tiādi.",
  "tika-vin07t56:19_4": "Nāḷi vā upaḍḍhanāḷi vāti divase divase apaloketvā dātabbassa pamāṇadassanaṁ.",
  "tika-vin07t56:19_5": "Tena yāpanamattameva apaloketabbaṁ,",
  "tika-vin07t56:19_6": "na adhikanti dasseti.",
  "tika-vin07t56:19_7": "Ekadivasaṁyeva vātiādi dasavīsatidivasānaṁ ekasmiṁ divaseyeva dātabbaparicchedadassanaṁ,",
  "tika-vin07t56:19_8": "tena yāva jīvanti vā yāva rogā vuṭṭhahatīti vā evaṁ apaloketuṁ na vaṭṭatīti dasseti.",
  "tika-vin07t56:19_9": "Iṇapalibodhanti iṇavatthuṁ dātuṁ vaṭṭatīti sambandho.",
  "tika-vin07t56:19_10": "Tañca iṇāyikehi palibuddhassa lajjipesalassa sāsanupakārakassa pamāṇayuttameva kappiyabhaṇḍaṁ niyametvā apaloketvā dātabbaṁ,",
  "tika-vin07t56:19_11": "na pana sahassaṁ vā satasahassaṁ vā mahāiṇaṁ.",
  "tika-vin07t56:19_12": "Tādisañhi bhikkhācariyavattena sabbehi bhikkhūhi tādisassa bhikkhuno pariyesitvā dātabbaṁ.",
  "tika-vin07t56:20_0": "Upanikkhepatoti cetiyapaṭijagganatthāya vaḍḍhiyā payojetvā kappiyakārakehi ṭhapitavatthuto.",
  "tika-vin07t56:20_1": "Saṅghikenapīti na kevalañca tatruppādato paccayadāyakehi catupaccayatthāya saṅghassa dinnavatthunāpīti attho.",
  "tika-vin07t56:21_0": "Saṅghabhattaṁ kātuṁ na vaṭṭatīti mahādānaṁ dentehipi kariyamānaṁ saṅghabhattaṁ viya kāretuṁ na vaṭṭatīti adhippāyo.",
  "tika-vin07t56:22_0": "‘‘Yathāsukhaṁ paribhuñjituṁ ruccatī’’ti vuttattā attano paribhogappahonakaṁ appaṁ vā bahuṁ vā gahetabbaṁ,",
  "tika-vin07t56:22_1": "adhikaṁ pana gahetuṁ na labhati.",
  "tika-vin07t56:22_2": "Uposathadivaseti nidassanamattaṁ,",
  "tika-vin07t56:22_3": "yasmiṁ kismiñci divasepi kataṁ sukatameva hoti.",
  "tika-vin07t56:22_4": "Karontena ‘‘yaṁ imasmiṁ vihāre antosīmāya saṅghasantakaṁ…pe…",
  "tika-vin07t56:22_5": "yathāsukhaṁ paribhuñjituṁ mayhaṁ ruccatī’’ti evaṁ katikā kātabbā,",
  "tika-vin07t56:22_6": "tathā dvīhi tīhipi ‘‘āyasmantānaṁ ruccatī’’ti vacanameva hettha viseso.",
  "tika-vin07t56:22_7": "Tesampīti rukkhānaṁ.",
  "tika-vin07t56:22_8": "Sā eva katikāti visuṁ katikā na kātabbāti attho.",
  "tika-vin07t56:23_0": "Tesanti rukkhānaṁ.",
  "tika-vin07t56:23_1": "Saṅgho sāmīti sambandho.",
  "tika-vin07t56:23_2": "Purimavihāreti purime yathāsukhaṁ paribhogatthāya katakatike vihāre.",
  "tika-vin07t56:23_3": "Pariveṇāni katvā jaggantīti yattha arakkhiyamāne phalāphalāni,",
  "tika-vin07t56:23_4": "rukkhā ca vinassanti,",
  "tika-vin07t56:23_5": "tādisaṁ ṭhānaṁ sandhāya vuttaṁ,",
  "tika-vin07t56:23_6": "tattha saṅghassa katikā na pavattīti adhippāyo.",
  "tika-vin07t56:23_7": "Ye pana rukkhā bījāni ropetvā ādito paṭṭhāya paṭijaggitā,",
  "tika-vin07t56:23_8": "tepi dasamabhāgaṁ datvā ropakeheva paribhuñjitabbā.",
  "tika-vin07t56:23_9": "Tehīti jaggakehi.",
  "tika-vin07t56:24_0": "Tatthāti tasmiṁ vihāre.",
  "tika-vin07t56:24_1": "Mūleti ādikāle,",
  "tika-vin07t56:24_2": "pubbeti attho.",
  "tika-vin07t56:24_3": "Dīghā katikāti aparicchinnakālā yathāsukhaṁ paribhogatthāya katikā.",
  "tika-vin07t56:24_4": "Nikkukkuccenāti ‘‘abhājitamida’’nti kukkuccaṁ akatvāti attho.",
  "tika-vin07t56:24_5": "Khiyyanamattamevetanti tena khiyyanena bahuṁ khādantānaṁ doso natthi attano paribhogappamāṇasseva gahitattā,",
  "tika-vin07t56:24_6": "khiyyantepi attano pahonakaṁ gahetvā khāditabbanti adhippāyo.",
  "tika-vin07t56:25_0": "Gaṇhathāti na vattabbāti tathāvutte teneva bhikkhunā dinnaṁ viya maññeyyuṁ,",
  "tika-vin07t56:25_1": "taṁ nissāya micchājīvasambhavo hotīti vuttaṁ.",
  "tika-vin07t56:25_2": "Tenāha ‘‘anuvicaritvā’’tiādi.",
  "tika-vin07t56:25_3": "Upaḍḍhabhāgoti ekabhikkhuno paṭivīsato upaḍḍhabhāgo.",
  "tika-vin07t56:25_4": "Dentena ca ‘‘ettakaṁ dātuṁ saṅgho anuññāsī’’ti evaṁ attānaṁ parimocetvā yathā te saṅghe eva pasīdanti,",
  "tika-vin07t56:25_5": "evaṁ vatvā dātabbaṁ.",
  "tika-vin07t56:26_0": "Apaccāsīsantenāti gilānagamikissarādīnaṁ anuññātapuggalānampi attano santakaṁ dentena apaccāsīsanteneva dātabbaṁ,",
  "tika-vin07t56:26_1": "ananuññātapuggalānaṁ pana apaccāsīsantenāpi dātuṁ na vaṭṭatīti.",
  "tika-vin07t56:26_2": "Saṅghikameva yathākatitāya dāpetabbaṁ.",
  "tika-vin07t56:26_3": "Attano santakampi paccayadāyakādī sayameva vissāsena gaṇhanti,",
  "tika-vin07t56:26_4": "na vāretabbā,",
  "tika-vin07t56:26_5": "laddhakappiyanti tuṇhī bhavitabbaṁ.",
  "tika-vin07t56:26_6": "Pubbe vuttamevāti ‘‘kuddho hi so rukkhepi chindeyyā’’tiādinā tuṇhībhāve kāraṇaṁ pubbe vuttameva.",
  "tika-vin07t56:26_7": "Tehi kataanatthābhāvepi kāruññena tuṇhī bhavituṁ vaṭṭati,",
  "tika-vin07t56:26_8": "‘‘gaṇhathā’’tiādi pana vattuṁ na vaṭṭati.",
  "tika-vin07t56:27_0": "Garubhaṇḍattā…pe…",
  "tika-vin07t56:27_1": "na dātabbanti jīvarukkhānaṁ ārāmaṭṭhānīyattā,",
  "tika-vin07t56:27_2": "dārūnañca gehasambhārānupagatattā ‘‘sabbaṁ tvameva gaṇhā’’ti dātuṁ na vaṭṭatīti vuttaṁ.",
  "tika-vin07t56:27_3": "Akatāvāsaṁ vā katvāti pubbe avijjamānaṁ senāsanaṁ katvā jaggitakāle phalavāre sampatte.",
  "tika-vin07t56:28_0": "Apalokanakammakathāvaṇṇanā niṭṭhitā.",
  "tika-vin07t56:29_0": "Atthavasavaggādivaṇṇanā",
  "tika-vin07t56:30_0": "498.Vipākadukkhasaṅkhātānaṁsamparāyikaverānanti ettha pāṇātipātādiverena nibbattattā,",
  "tika-vin07t56:30_1": "verappattiyā hetuttā ca ‘‘vipākadukkhavedanā’’ti vuttā.",
  "tika-vin07t56:30_2": "Pāṇātipātādipañcaveravinimuttānampi akusalānaṁ verehi saha ekato saṅgaṇhanatthaṁ ‘‘dasaakusalakammapathappabhedāna’’nti puna vuttaṁ.",
  "tika-vin07t56:31_0": "499-500.Taṁkammanti tajjanīyādikammameva,",
  "tika-vin07t56:31_1": "sattā āpattikkhandhā paññattaṁ nāmāti sambandho.",
  "tika-vin07t56:31_2": "Antarā kenaci apaññatte sikkhāpadeti imasmiṁ kappe ādito paṭṭhāya yāva amhākaṁ bhagavato abhisambodhi,",
  "tika-vin07t56:31_3": "tāva antarākāle kakusandhādiṁ ṭhapetvā kenaci apaññatte sikkhāpadeti attho.",
  "tika-vin07t56:31_4": "Vinītakathā sikkhāpadanti vinītavatthūni eva.",
  "tika-vin07t56:31_5": "Tāni hi taṁtaṁsikkhākoṭṭhāsānaṁ pakāsanato ‘‘sikkhāpada’’nti ca āpattianāpattīnaṁ anupaññāpanato ‘‘anupaññatta’’nti ca vuccanti.",
  "tika-vin07t56:32_0": "Atthavasavaggādivaṇṇanā niṭṭhitā.",
  "tika-vin07t56:33_0": "Saṅgahavaggavaṇṇanānayo niṭṭhito.",
  "tika-vin07t56:34_0": "Iti mahāvaggo, paññattivaggo, saṅgahavaggoti tīhi mahāvaggehi paṭimaṇḍito parivāroti veditabbo.",
  "tika-vin07t56:35_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t56:36_0": "Parivāravaṇṇanānayo niṭṭhito.",
  "tika-vin07t56:37_0": "Nigamanakathāvaṇṇanā",
  "tika-vin07t56:38_0": "Avasānagāthāsu ubhatovibhaṅga-khandhaka-parivārehi vibhattattā vibhāgapaṭidesanā yasmiṁ vinayapiṭake.",
  "tika-vin07t56:38_1": "So ubhatovibhaṅga-khandhaka-parivāravibhattadesano āhāti yojanā.",
  "tika-vin07t56:38_2": "Tassāti vinayapiṭakassa.",
  "tika-vin07t56:39_0": "Satthu mahābodhīti dakkhiṇasākhaṁ sandhāya vadati.",
  "tika-vin07t56:39_1": "Yaṁ padhānagharaṁ nāma pariveṇaṁ,",
  "tika-vin07t56:39_2": "tattha cārupākārena sañcitaṁ parikkhittaṁ yaṁ pāsādaṁ kārayi,",
  "tika-vin07t56:39_3": "tatra tasmiṁ mahānigamasāmino pāsāde vasatāti yojetabbā.",
  "tika-vin07t56:40_0": "Buddhasiriṁ uddisitvā nissāya,",
  "tika-vin07t56:40_1": "tassa vā ajjhesanampi paṭicca yā iddhā paripuṇṇavinicchayatāya samiddhā vinayasaṁvaṇṇanā āraddhāti yojanā.",
  "tika-vin07t56:41_0": "Sirinivāsassāti siriyā nivāsanaṭṭhānabhūtassa siripālanāmakassa rañño.",
  "tika-vin07t56:41_1": "Jayasaṁvacchareti vijayayutte saṁvacchare.",
  "tika-vin07t56:41_2": "Āraddhakāladassanatthaṁ puna ‘‘jayasaṁvacchare ayaṁ āraddhā’’ti vuttaṁ.",
  "tika-vin07t56:42_0": "Kālevassanti yuttakāle vassanasīlo. Devoti megho.",
  "tika-vin07t56:43_0": "Nigamanakathāvaṇṇanā niṭṭhitā.",
  "tika-vin07t56:44_0": "Nigamanakathā",
  "tika-vin07t56:45_0": "Ettāvatā ca āraddhā, vinayaṭṭhakathāya yā;",
  "tika-vin07t56:46_0": "Vaṇṇanā nātivitthiṇṇā, paripuṇṇavinicchayā.",
  "tika-vin07t56:47_0": "Paññāsabhāṇavārāya, tantiyā parimāṇato;",
  "tika-vin07t56:48_0": "Samijjhaniṭṭhiparamā, yā vimativinodanī.",
  "tika-vin07t56:49_0": "Anantarāyena katā, ayaṁ niṭṭhamupāgatā;",
  "tika-vin07t56:50_0": "Yaṁ taṁ niṭṭhaṁ tathā sabbe, pāṇino samanorathā.",
  "tika-vin07t56:51_0": "Therehi vinayaññūhi, sucisallekhavuttihi;",
  "tika-vin07t56:52_0": "Avissatthātivitthiṇṇa-ganthabhīrū hipatthitaṁ.",
  "tika-vin07t56:53_0": "Karontena mayā evaṁ, vinayaatthavaṇṇanaṁ;",
  "tika-vin07t56:54_0": "Yaṁ pattaṁ kusalaṁ tena, patvā sambodhimuttamaṁ.",
  "tika-vin07t56:55_0": "Vinayatthaṁ pakāsetvā, yo sopāyena lakkhaṇaṁ;",
  "tika-vin07t56:56_0": "Sopāyaṁ vimaticcheda-ñāṇacakkhupadāyakaṁ.",
  "tika-vin07t56:57_0": "Viraddhatthavipallāsa-ganthavitthārahāniyā;",
  "tika-vin07t56:58_0": "Visuddhiṁ pāpayissāmi, satte saṁsāradukkhato.",
  "tika-vin07t56:59_0": "Lokiyehi ca bhogehi, guṇehi nikhilā pajā;",
  "tika-vin07t56:60_0": "Sabbehi sahitā hontu, ratā sambuddhasāsaneti.",
  "tika-vin07t56:61_0": "Vimativinodanīṭīkā niṭṭhitā."
}