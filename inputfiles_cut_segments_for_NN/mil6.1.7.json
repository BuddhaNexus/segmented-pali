{
  "mil6.1.7:0.1_0": "Milindapañha",
  "mil6.1.7:0.2_0": "Anumānapañha",
  "mil6.1.7:0.3_0": "Buddhavagga",
  "mil6.1.7:0.4_0": "7. Abhisamayantarāyakarapañha",
  "mil6.1.7:1.1_0": "“Bhante nāgasena,",
  "mil6.1.7:1.1_1": "idha yo koci gihī pārājikaṁ ajjhāpanno bhaveyya,",
  "mil6.1.7:1.1_2": "so aparena samayena pabbājeyya,",
  "mil6.1.7:1.1_3": "attanāpi so na jāneyya ‘gihipārājikaṁ ajjhāpannosmī’ti,",
  "mil6.1.7:1.1_4": "napi tassa añño koci ācikkheyya ‘gihipārājikaṁ ajjhāpannosī’ti.",
  "mil6.1.7:1.2_0": "So ca tathattāya paṭipajjeyya,",
  "mil6.1.7:1.2_1": "api nu tassa dhammābhisamayo bhaveyyā”ti?",
  "mil6.1.7:1.3_0": "“Na hi, mahārājā”ti.",
  "mil6.1.7:1.4_0": "“Kena, bhante, kāraṇenā”ti?",
  "mil6.1.7:1.5_0": "“Yo tassa hetu dhammābhisamayāya, so tassa samucchinno,",
  "mil6.1.7:1.5_1": "tasmā dhammābhisamayo na bhavatī”ti.",
  "mil6.1.7:2.1_0": "“Bhante nāgasena, tumhe bhaṇatha—",
  "mil6.1.7:2.2_0": "‘jānantassa kukkuccaṁ hoti, kukkucce sati āvaraṇaṁ hoti,",
  "mil6.1.7:2.2_1": "āvaṭe citte dhammābhisamayo na hotī’ti.",
  "mil6.1.7:2.3_0": "Imassa pana ajānantassa akukkuccajātassa santacittassa viharato kena kāraṇena dhammābhisamayo na hoti,",
  "mil6.1.7:2.3_1": "visamena visameneso pañho gacchati, cintetvā visajjethā”ti.",
  "mil6.1.7:3.1_0": "“Ruhati, mahārāja,",
  "mil6.1.7:3.1_1": "sukaṭṭhe sukalale maṇḍakhette sāradaṁ sukhasayitaṁ bījan”ti?",
  "mil6.1.7:3.2_0": "“Āma, bhante”ti.",
  "mil6.1.7:3.3_0": "“Api nu, mahārāja,",
  "mil6.1.7:3.3_1": "taññeva bījaṁ ghanaselasilātale ruheyyā”ti?",
  "mil6.1.7:3.4_0": "“Na hi, bhante”ti.",
  "mil6.1.7:3.5_0": "“Kissa pana, mahārāja, taññeva bījaṁ kalale ruhati, kissa ghanasele na ruhatī”ti?",
  "mil6.1.7:3.6_0": "“Natthi, bhante,",
  "mil6.1.7:3.6_1": "tassa bījassa ruhanāya ghanasele hetu, ahetunā bījaṁ na ruhatī”ti.",
  "mil6.1.7:3.7_0": "“Evameva kho, mahārāja,",
  "mil6.1.7:3.7_1": "yena hetunā tassa dhammābhisamayo bhaveyya, so tassa hetu samucchinno,",
  "mil6.1.7:3.7_2": "ahetunā dhammābhisamayo na hoti.",
  "mil6.1.7:4.1_0": "Yathā vā pana, mahārāja,",
  "mil6.1.7:4.1_1": "daṇḍaleḍḍulaguḷamuggarā pathaviyā ṭhānamupagacchanti, api nu, mahārāja,",
  "mil6.1.7:4.1_2": "teyeva daṇḍaleḍḍulaguḷamuggarā gagane ṭhānamupagacchantī”ti?",
  "mil6.1.7:4.2_0": "“Na hi, bhante”ti.",
  "mil6.1.7:4.3_0": "“Kiṁ panettha, mahārāja, kāraṇaṁ,",
  "mil6.1.7:4.3_1": "yena kāraṇena teyeva daṇḍaleḍḍulaguḷamuggarā pathaviyā ṭhānamupagacchanti,",
  "mil6.1.7:4.3_2": "kena kāraṇena gagane na tiṭṭhantī”ti?",
  "mil6.1.7:4.4_0": "“Natthi, bhante,",
  "mil6.1.7:4.4_1": "tesaṁ daṇḍaleḍḍulaguḷamuggarānaṁ patiṭṭhānāya ākāse hetu, ahetunā na tiṭṭhantī”ti.",
  "mil6.1.7:4.5_0": "“Evameva kho, mahārāja,",
  "mil6.1.7:4.5_1": "tassa tena dosena abhisamayahetu samucchinno,",
  "mil6.1.7:4.5_2": "hetusamugghāte ahetunā abhisamayo na hotīti.",
  "mil6.1.7:5.1_0": "Yathā vā pana, mahārāja, thale aggi jalati, api nu kho, mahārāja, soyeva aggi udake jalatī”ti?",
  "mil6.1.7:5.2_0": "“Na hi, bhante”ti.",
  "mil6.1.7:5.3_0": "“Kiṁ panettha, mahārāja, kāraṇaṁ,",
  "mil6.1.7:5.3_1": "yena kāraṇena soyeva aggi thale jalati,",
  "mil6.1.7:5.3_2": "kena kāraṇena udake na jalatī”ti?",
  "mil6.1.7:5.4_0": "“Natthi, bhante, aggissa jalanāya udake hetu, ahetunā na jalatī”ti.",
  "mil6.1.7:5.5_0": "“Evameva kho, mahārāja,",
  "mil6.1.7:5.5_1": "tassa tena dosena abhisamayahetu samucchinno,",
  "mil6.1.7:5.5_2": "hetusamugghāte ahetunā dhammābhisamayo na hotī”ti.",
  "mil6.1.7:6.1_0": "“Bhante nāgasena, punapetaṁ atthaṁ cintehi,",
  "mil6.1.7:6.1_1": "na me tattha cittasaññatti bhavati,",
  "mil6.1.7:6.1_2": "ajānantassa asati kukkucce āvaraṇaṁ hotīti, kāraṇena maṁ saññāpehī”ti.",
  "mil6.1.7:6.2_0": "“Api nu, mahārāja,",
  "mil6.1.7:6.2_1": "visaṁ halāhalaṁ ajānantena khāyitaṁ jīvitaṁ haratī”ti?",
  "mil6.1.7:6.3_0": "“Āma, bhante”ti.",
  "mil6.1.7:6.4_0": "“Evameva kho, mahārāja,",
  "mil6.1.7:6.4_1": "ajānantenapi kataṁ pāpaṁ abhisamayantarāyakaraṁ hoti.",
  "mil6.1.7:7.1_0": "Api nu, mahārāja,",
  "mil6.1.7:7.1_1": "aggi ajānitvā akkamantaṁ ḍahatī”ti?",
  "mil6.1.7:7.2_0": "“Āma, bhante”ti.",
  "mil6.1.7:7.3_0": "“Evameva kho, mahārāja,",
  "mil6.1.7:7.3_1": "ajānantenapi kataṁ pāpaṁ abhisamayantarāyakaraṁ hoti.",
  "mil6.1.7:8.1_0": "Api nu, mahārāja,",
  "mil6.1.7:8.1_1": "ajānantaṁ āsīviso ḍaṁsitvā jīvitaṁ haratī”ti?",
  "mil6.1.7:8.2_0": "“Āma, bhante”ti.",
  "mil6.1.7:8.3_0": "“Evameva kho, mahārāja,",
  "mil6.1.7:8.3_1": "ajānantenapi kataṁ pāpaṁ abhisamayantarāyakaraṁ hoti.",
  "mil6.1.7:9.1_0": "Nanu, mahārāja,",
  "mil6.1.7:9.1_1": "kāliṅgarājā samaṇakolañño sattaratanaparikiṇṇo hatthiratanamabhiruyha kuladassanāya gacchanto ajānantopi nāsakkhi bodhimaṇḍassa uparito gantuṁ, idamettha, mahārāja, kāraṇaṁ,",
  "mil6.1.7:9.1_2": "yena kāraṇena ajānantenapi kataṁ pāpaṁ abhisamayantarāyakaraṁ hotī”ti?",
  "mil6.1.7:9.2_0": "“Jinabhāsitaṁ, bhante nāgasena,",
  "mil6.1.7:9.2_1": "kāraṇaṁ na sakkā paṭikkosituṁ,",
  "mil6.1.7:9.2_2": "esovetassa attho tathā sampaṭicchāmī”ti.",
  "mil6.1.7:10.1_0": "Abhisamayantarāyakarapañho sattamo."
}