{
  "tika-vin07t45:0_0": "Ekuttarikanayaṁ",
  "tika-vin07t45:1_0": "Ekakavāravaṇṇanā",
  "tika-vin07t45:2_0": "321.",
  "tika-vin07t45:2_1": "Ekuttarikanaye pana ajānantena vītikkantāti paṇṇattiṁ vā vatthuṁ vā ajānantena vītikkantā pathavīkhaṇanasahaseyyādikā,",
  "tika-vin07t45:2_2": "sāpi pacchā āpannabhāvaṁ ñatvā paṭikammaṁ akarontassa antarāyikāva hoti.",
  "tika-vin07t45:3_0": "Pārivāsikādīhi pacchā āpannāti vattabhedesu dukkaṭāni sandhāya vuttaṁ.",
  "tika-vin07t45:3_1": "Tasmiṁ khaṇe āpajjitabbaantarāpattiyo sandhāyāti keci vadanti,",
  "tika-vin07t45:3_2": "tassa pubbāpattīnaṁantarāpatti-padeneva vakkhamānattā purimameva yuttataraṁ.",
  "tika-vin07t45:3_3": "Mūlavisuddhiyā antarāpattīti mūlāyapaṭikassanādīni akatvā sabbapaṭhamaṁ dinnaparivāsamānattavisuddhiyā caraṇakāle āpannaantarāpattisaṅkhātasaṅghādiseso.",
  "tika-vin07t45:3_4": "Agghavisuddhiyāti antarāpattiṁ āpannassa mūlāya paṭikassitvā odhānasamodhānavasena odhunitvā purimāpattiyā samodhāya tadagghavasena puna dinnaparivāsādisuddhiyā caraṇakāle puna āpannā antarāpatti.",
  "tika-vin07t45:4_0": "Saussāhenevāti punapi taṁ āpattiṁ āpajjitukāmatācittena,",
  "tika-vin07t45:4_1": "evaṁ desitāpi āpatti na vuṭṭhātīti adhippāyo.",
  "tika-vin07t45:4_2": "Dhuranikkhepaṁ akatvā āpajjane sikhāppattadosaṁ dassento āha ‘‘aṭṭhame vatthusmiṁ bhikkhuniyā pārājikamevā’’ti.",
  "tika-vin07t45:4_3": "Na kevalañca bhikkhuniyā eva,",
  "tika-vin07t45:4_4": "bhikkhūnampi dhuranikkhepaṁ akatvā thokaṁ thokaṁ sappiādikaṁ theyyāya gaṇhantānaṁ pādagghanake puṇṇe pārājikameva.",
  "tika-vin07t45:4_5": "Keci pana ‘‘aṭṭhame vatthusmiṁ bhikkhuniyā pārājikameva hotīti vuttattā aṭṭhavatthukamevetaṁ sandhāya vutta’’nti vadanti.",
  "tika-vin07t45:5_0": "Dhammikassa paṭissavassāti ‘‘idha vassaṁ vasissāmī’’tiādinā gihīnaṁ sammukhā katassa dhammikassa paṭissavassa,",
  "tika-vin07t45:5_1": "adhammikassa pana ‘‘asukaṁ paharissāmī’’tiādikassa paṭissavassa asaccāpanena āpatti natthi.",
  "tika-vin07t45:6_0": "Tathā coditoti adhammena codito, sayaṁ sacce,",
  "tika-vin07t45:6_1": "akuppe ca aṭṭhatvā paṭicchādentopi adhammacuditako eva.",
  "tika-vin07t45:6_2": "Pañcānantariyaniyatamicchādiṭṭhiyeva micchattaniyatā nāma.",
  "tika-vin07t45:6_3": "Cattāro maggā sammattaniyatā nāma.",
  "tika-vin07t45:7_0": "Ekakavāravaṇṇanā niṭṭhitā.",
  "tika-vin07t45:8_0": "Dukavāravaṇṇanā",
  "tika-vin07t45:9_0": "322.",
  "tika-vin07t45:9_1": "Dukesu sayameva sapuggaloti āha ‘‘mudupiṭṭhikassā’’tiādi.",
  "tika-vin07t45:9_2": "Ādi-saddena aṅgajātacchedaattaghātādiāpattiyo saṅgahitā.",
  "tika-vin07t45:10_0": "Bhaṇḍāgārikacittakammāni vāti gahaṭṭhānaṁ bhaṇḍapaṭisāmanaṁ,",
  "tika-vin07t45:10_1": "itthipurisādipaṭibhānacittakammāni vā.",
  "tika-vin07t45:10_2": "‘‘Cīvarādīni adento āpajjatī’’ti idaṁ ‘‘upajjhāyena, bhikkhave,",
  "tika-vin07t45:10_3": "saddhivihāriko saṅgahetabbo anuggahetabbo…pe… patto dātabbo’’tiādi (mahāva.",
  "tika-vin07t45:10_4": "67) vacanato anādariyena āmisasaṅgahaṁ akarontassa dukkaṭaṁ,",
  "tika-vin07t45:10_5": "bhikkhuniyā pācittiyañca sandhāya vuttaṁ.",
  "tika-vin07t45:10_6": "Nissaṭṭhacīvarādīnaṁ adānaāpattipi ettheva saṅgahitā.",
  "tika-vin07t45:11_0": "Pāḷiyaṁ desentoti sabhāgāpattiṁ, adesanāgāminiādiñca desento.",
  "tika-vin07t45:11_1": "Nidānuddese āpattiṁ anāvikaronto, na desento ca āpajjati nāma.",
  "tika-vin07t45:11_2": "Ovādaṁ agaṇhantoti bhikkhūhi bhikkhuniovādatthāya vuttaṁ vacanaṁ agaṇhanto bālagilānagamiyavivajjito.",
  "tika-vin07t45:11_3": "Attano paribhogatthaṁ dinnaṁ aññassa dāne,",
  "tika-vin07t45:11_4": "saṅghāṭiṁ apārupitvā santaruttarena gāmappavesanādīsu ca āpattiyopi aparibhogena āpajjitabbāpattiyova.",
  "tika-vin07t45:11_5": "Pamāṇanti saṅghabhedānantariyanipphattiyā lakkhaṇaṁ.",
  "tika-vin07t45:11_6": "Bālassāti nissayaggahaṇavidhiṁ ajānantassa lajjibālasseva.",
  "tika-vin07t45:11_7": "Lajjissāti byattassa nissayadāyakasabhāgataṁ parivīmaṁsantassa.",
  "tika-vin07t45:11_8": "Vinaye āgatā atthā venayikāti āha ‘‘dve atthā vinayasiddhā’’ti.",
  "tika-vin07t45:12_0": "Pāḷiyaṁ appatto nissāraṇanti ettha pabbājanīyakammaṁ vihārato nissāraṇattā nissāraṇanti adhippetaṁ,",
  "tika-vin07t45:12_1": "tañca yasmā kuladūsakaṁ akaronto puggalo āpattibahulopi āveṇikalakkhaṇena appatto nāma hoti, tasmā appatto nissāraṇaṁ.",
  "tika-vin07t45:12_2": "Yasmā pana āpattādibahulassāpi ‘‘ākaṅkhamāno saṅgho pabbājanīyakammaṁ kareyyā’’ti (cūḷava. 27) vuttaṁ, tasmā sunissārito,",
  "tika-vin07t45:12_3": "sabbathā pana suddho nirāpattiko dunnissāritoti daṭṭhabbo.",
  "tika-vin07t45:13_0": "Appatto osāraṇantiādīsu upasampadākammaṁ ettha osāraṇaṁ adhippetaṁ,",
  "tika-vin07t45:13_1": "tañca hatthacchinnādiko ekacco paṭikkhittattā appattopi sosārito, paṇḍakādiko dosāritoti attho.",
  "tika-vin07t45:14_0": "Dukavāravaṇṇanā niṭṭhitā.",
  "tika-vin07t45:15_0": "Tikavāravaṇṇanā",
  "tika-vin07t45:16_0": "323.",
  "tika-vin07t45:16_1": "Tikesu lohituppādāpattinti pārājikāpattiṁ.",
  "tika-vin07t45:16_2": "Āvusovādenāti ‘‘āvuso’’ti ālapanena. Āpattinti dukkaṭāpattiṁ.",
  "tika-vin07t45:16_3": "Sesā rattiñceva divā cāti ettha aruṇuggamane āpajjitabbā paṭhamakathinādī (pārā.",
  "tika-vin07t45:16_4": "459) sabbā āpattiyopi rattindivānaṁ vemajjheyeva āpajjitabbattā tatiyakoṭṭhāsaññeva paviṭṭhāti daṭṭhabbā.",
  "tika-vin07t45:16_5": "Atha vā uddhaste aruṇe āpajjitabbattā divā āpajjitabbesu eva paviṭṭhāti daṭṭhabbā,",
  "tika-vin07t45:16_6": "atthaṅgate sūriye bhikkhuniyo ovādanāpattiyo,",
  "tika-vin07t45:16_7": "pana rattandhakāre purisena saddhiṁ santiṭṭhanāpatti ca rattiyaññeva āpajjitabbā.",
  "tika-vin07t45:17_0": "Purebhattaṁ kulāni upasaṅkamanaanatirittabhojanādīni divā eva āpajjitabbāni.",
  "tika-vin07t45:17_1": "Keci pana ‘‘bhojanapaṭisaṁyuttāni sekhiyāni,",
  "tika-vin07t45:17_2": "gaṇabhojanādīni ca divā eva āpajjitabbānī’’ti vadanti.",
  "tika-vin07t45:17_3": "Tasmā īdisā āpattiyo muñcitvā sesāva tatiyakoṭṭhāsaṁ bhajantīti veditabbaṁ.",
  "tika-vin07t45:18_0": "Na ūnadasavassoti dasavassassa bālasseva paññattasikkhāpadattā vuttaṁ.",
  "tika-vin07t45:18_1": "Saddhivihārikaantevāsikesu asammāvattanāpattiṁ,",
  "tika-vin07t45:18_2": "alajjīnaṁ nissayadānādimpi dasavassova āpajjati,",
  "tika-vin07t45:18_3": "vuṭṭhāpiniṁ dve vassāni ananubandhādimpi ūnadasavassā āpajjanti.",
  "tika-vin07t45:18_4": "Abyākatacittoti supantassa bhavaṅgacittaṁ sandhāya vuttaṁ.",
  "tika-vin07t45:19_0": "Appavārentoti anādariyena appavārento kenaci paccayena appavāretvā kāḷapakkhacātuddase saṅghe pavārente tattha anādariyena appavārento tameva āpattiṁ kāḷepi āpajjatīti juṇhe evāti niyamo na dissati,",
  "tika-vin07t45:19_1": "pacchimavassaṁvuttho pana pacchimakattikapuṇṇamiyameva pavāretuṁ labbhatīti tattha appavāraṇāpaccayā āpattiṁ āpajjamāno eva juṇhe āpajjatīti niyametabboti daṭṭhabbaṁ.",
  "tika-vin07t45:19_2": "Juṇhe kappatīti etthāpi eseva nayo.",
  "tika-vin07t45:20_0": "‘‘Apaccuddharitvā hemante āpajjatī’’ti iminā ‘‘vassānaṁ cātumāsaṁ adhiṭṭhātu’’nti niyamavacaneneva apaccuddharantassa dukkaṭanti dasseti.",
  "tika-vin07t45:20_1": "Vassānupagamanaakaraṇīyena pakkamādayopi vasse eva āpajjati. Vatthikammādimpi gilāno eva.",
  "tika-vin07t45:20_2": "Adhotapādehi akkamanādīnipi anto eva āpajjati .",
  "tika-vin07t45:20_3": "Bhikkhuniyā anāpucchā ārāmappavesanādi ca antosīmāyameva.",
  "tika-vin07t45:20_4": "Nissayapaṭipannassa anāpucchādisāpakkamanādi ca bahisīmāyameva.",
  "tika-vin07t45:20_5": "Pātimokkhuddese santiyā āpattiyā anāvikaraṇāpattisamanubhāsanaūnavīsativassūpasampādanādisabbaadhammakammāpattiyopi saṅghe eva.",
  "tika-vin07t45:20_6": "Adhammena gaṇuposathādīsupi gaṇādimajjhe eva.",
  "tika-vin07t45:20_7": "Alajjissa santike nissayaggahaṇādipi puggalassa santike eva āpajjati.",
  "tika-vin07t45:21_0": "Tīṇi adhammikāni amūḷhavinayassa dānānīti yo ummattakopi vītikkamakāle,",
  "tika-vin07t45:21_1": "anummatto sañcicceva āpattiṁ āpajjitvā bhikkhūhi pacchā codito saramāno eva ‘‘na sarāmī’’ti vadati,",
  "tika-vin07t45:21_2": "yo ca ‘‘supinaṁ viya sarāmī’’ti vā musā vadati,",
  "tika-vin07t45:21_3": "yo ca ummattakakāle kataṁ sabbampi sabbesaṁ vaṭṭatīti vadati,",
  "tika-vin07t45:21_4": "imesaṁ tiṇṇaṁ dinnāni tīṇi amūḷhavinayassa dānāni adhammikāni.",
  "tika-vin07t45:22_0": "Apakatattoti vinaye apakataññū.",
  "tika-vin07t45:22_1": "Tenāha ‘‘āpattānāpattiṁ na jānātī’’ti (pari. 325).",
  "tika-vin07t45:22_2": "‘‘Diṭṭhiñca anissajjantānaṁyeva kammaṁ kātabba’’nti idaṁ bhikkhūhi ovadiyamānassa diṭṭhiyā anissajjanapaccayā dukkaṭaṁ,",
  "tika-vin07t45:22_3": "pācittiyampi vā avassameva sambhavatīti vuttaṁ.",
  "tika-vin07t45:23_0": "Mukhālambarakaraṇādibhedoti mukhabherīvādanādippabhedo. Upaghātetīti vināseti.",
  "tika-vin07t45:23_1": "Bījaniggāhādiketi cittaṁ bījaniṁ gāhetvā anumodanādikaraṇeti attho.",
  "tika-vin07t45:24_0": "Tikavāravaṇṇanā niṭṭhitā.",
  "tika-vin07t45:25_0": "Catukkavāravaṇṇanā",
  "tika-vin07t45:26_0": "324.",
  "tika-vin07t45:26_1": "Catukkesu soti gihiparikkhāro.",
  "tika-vin07t45:26_2": "Avāpuraṇaṁ dātunti gabbhaṁ vivaritvā anto parikkhāraṭṭhapanatthāya vivaraṇakuñcikaṁ dātuṁ.",
  "tika-vin07t45:26_3": "Saṅghatthāya upanītaṁ sayameva anto paṭisāmitumpi vaṭṭati.",
  "tika-vin07t45:26_4": "Tenāha ‘‘anto ṭhapāpetuñca vaṭṭatī’’ti.",
  "tika-vin07t45:27_0": "Ādikammikesu paṭhamaṁ purisaliṅgaṁ uppajjatīti āha ‘‘paṭhamaṁ uppannavasenā’’ti.",
  "tika-vin07t45:27_1": "Pāḷiyaṁ anāpatti vassacchedassāti vassacchedasambandhiniyā anāpattiyā evamattho.",
  "tika-vin07t45:27_2": "Mantabhāsāti mantāya paññāya kathanaṁ.",
  "tika-vin07t45:27_3": "‘‘Navamabhikkhunito paṭṭhāyā’’ti idaṁ ‘‘anujānāmi, bhikkhave,",
  "tika-vin07t45:27_4": "aṭṭhannaṁ bhikkhunīnaṁ yathāvuḍḍhaṁ avasesānaṁ yathākatika’’nti (cūḷava.",
  "tika-vin07t45:27_5": "426) vacanato ādito aṭṭhannaṁ bhikkhunīnaṁ paccuṭṭhātabbattā vuttaṁ.",
  "tika-vin07t45:28_0": "‘‘Idha na kappantīti vadantopi paccantimesu āpajjatī’’tiādinā sañcicca kappiyaṁ akappiyanti vā akappiyaṁ kappiyanti vā kathentassa sabbattha dukkaṭanti dasseti.",
  "tika-vin07t45:29_0": "Pubbakaraṇanti vuccatīti aṭṭhakathāsu vuttaṁ,",
  "tika-vin07t45:29_1": "tāni idha parivāre uddhaṭānīti adhippāyo.",
  "tika-vin07t45:29_2": "Idhādhippetāni pana dassento ‘‘chandapārisuddhī’’tiādimāha.",
  "tika-vin07t45:30_0": "Catukkavāravaṇṇanā niṭṭhitā.",
  "tika-vin07t45:31_0": "Pañcakavāravaṇṇanā",
  "tika-vin07t45:32_0": "325.",
  "tika-vin07t45:32_1": "Pañcakesu āpucchitvā cārassa abhāvoti piṇḍapātikassa ‘‘nimantito sabhatto’’ti imassa aṅgassa abhāvā tena sikkhāpadena tassa sabbathā anāpattīti adhippāyo .",
  "tika-vin07t45:32_2": "Susānaṁ netvā puna ānītakanti susāne petakiccaṁ katvā nikkhantehi nhatvā chaḍḍitāni nivatthapārutavatthāni evaṁ vuccanti.",
  "tika-vin07t45:33_0": "Pāḷiyaṁ pañcahākārehīti pañcahi avahāraṅgehi.",
  "tika-vin07t45:33_1": "Vatthuto pana garukalahukabhedena pārājikathullaccayadukkaṭāni vuttāni.",
  "tika-vin07t45:33_2": "Itthipurisasaṁyogādikaṁ kilesasamudācārahetukaṁ paṭibhānacittakammaṁ nāma.",
  "tika-vin07t45:33_3": "Pañhāsahassaṁ pucchīti samathavipassanākammaṭṭhānesu pañhāsahassaṁ sammajjitvā ṭhitaṁ daharaṁ pucchi.",
  "tika-vin07t45:33_4": "Itaropi daharo attano gatamaggattā sabbaṁ vissajjesi, tena thero pasīdi.",
  "tika-vin07t45:33_5": "Vattaṁ paricchindīti vattaṁ niṭṭhāpesi.",
  "tika-vin07t45:33_6": "Kiṁ tvaṁ āvusotiādikaṁ thero khīṇāsavo sammajjanānisaṁsaṁ sabbesaṁ pākaṭaṁ kātuṁ avocāti daṭṭhabbaṁ.",
  "tika-vin07t45:34_0": "‘‘Jaṇṇukehi patiṭṭhāya padacetiya’’nti pāṭhaseso.",
  "tika-vin07t45:34_1": "Codanaṁ kāressāmīti bhagavatā attānaṁ codāpessāmi,",
  "tika-vin07t45:34_2": "attānaṁ niggaṇhāpessāmīti attho.",
  "tika-vin07t45:35_0": "Ettakaṁ gayhūpaganti ettakaṁ adhikaraṇavūpasamatthāya gahetabbavacananti yathā sutvā viññātuṁ sakkoti, evaṁ anuggaṇhantoti yojanā.",
  "tika-vin07t45:35_1": "Ettha ca ‘‘attano bhāsapariyantaṁ anuggahetvā parassa bhāsapariyantaṁ anuggahetvā’’ti ekaṁ, ‘‘adhammena karotī’’ti ekaṁ,",
  "tika-vin07t45:35_2": "‘‘appaṭiññāyā’’ti ekañca katvā purimehi dvīhi pañcaṅgāni veditabbāni.",
  "tika-vin07t45:35_3": "Vatthunti methunādivītikkamaṁ.",
  "tika-vin07t45:35_4": "Kathānusandhivinicchayānulomasandhivasena vatthuṁ na jānātīti codakena vā cuditakena vā vuttakathānusandhinā tesaṁ vacanapaṭivacanānurūpena vadanto kathānusandhinā vatthuṁ na jānāti nāma,",
  "tika-vin07t45:35_5": "tañca suttavibhaṅge vinītavatthusaṅkhātena vinicchayānulomeneva vadanto vinicchayānulomasandhivasena vatthuṁ na jānāti nāma.",
  "tika-vin07t45:35_6": "Ñattikammaṁ nāma hotīti ñattikammaṁ niṭṭhitaṁ nāma hotīti na jānātīti sambandho.",
  "tika-vin07t45:35_7": "Ñattiyā kammappattoti ñattiyā niṭṭhitāyapi kammappatto eva hoti.",
  "tika-vin07t45:35_8": "Anussāvanaṭṭhāne eva kammaṁ niṭṭhitaṁ hotīti ñattikammaṁ niṭṭhitaṁ nāma hoti,",
  "tika-vin07t45:35_9": "taṁ ñattiyā kāraṇaṁ na jānātīti attho.",
  "tika-vin07t45:36_0": "Pāḷiyaṁ pañca visuddhiyoti āpattito visuddhihetuttā,",
  "tika-vin07t45:36_1": "visuddhehi kattabbato ca pātimokkhuddesā vuttā.",
  "tika-vin07t45:37_0": "Pañcakavāravaṇṇanā niṭṭhitā.",
  "tika-vin07t45:38_0": "Chakkavārādivaṇṇanā",
  "tika-vin07t45:39_0": "326.",
  "tika-vin07t45:39_1": "Chakkādīsu pāḷiyaṁ cha agāravāti buddhadhammasaṅghasikkhāsu, appamāde, paṭisanthāre ca cha agāravā,",
  "tika-vin07t45:39_2": "tesu eva ca cha gāravā veditabbā.",
  "tika-vin07t45:39_3": "‘‘Chabbassaparamatā dhāretabba’’nti idaṁ vibhaṅge āgatassa paramassa dassanaṁ.",
  "tika-vin07t45:40_0": "328.",
  "tika-vin07t45:40_1": "Pāḷiyaṁ āgatehi sattahīti ‘‘pubbevassa hoti musā bhaṇissa’’ntiādinā musāvādasikkhāpade (pāci. 4) āgatehi sattahi.",
  "tika-vin07t45:41_0": "329.Taṁkutettha labbhāti taṁ anatthassa acaraṇaṁ ettha etasmiṁ puggale,",
  "tika-vin07t45:41_1": "lokasannivāse vā kuto kena kāraṇena sakkā laddhunti āghātaṁ paṭivineti.",
  "tika-vin07t45:42_0": "330.Sassato lokotiādinā vasenāti ‘‘sassato loko, asassato loko. Antavā loko, anantavā loko. Taṁ jīvaṁ taṁ sarīranti vā,",
  "tika-vin07t45:42_1": "aññaṁ jīvaṁ aññaṁ sarīranti vā. Hoti tathāgato parammaraṇā,",
  "tika-vin07t45:42_2": "na hoti tathāgato parammaraṇā.",
  "tika-vin07t45:42_3": "Hoti ca na hoti ca tathāgato parammaraṇā,",
  "tika-vin07t45:42_4": "neva hoti na na hoti tathāgato parammaraṇā’’ti (ma. ni.",
  "tika-vin07t45:42_5": "1.269) evaṁ āgatā dasa antaggāhikā diṭṭhiyo sandhāya vuttaṁ.",
  "tika-vin07t45:42_6": "Micchādiṭṭhiādayoti micchādiṭṭhimicchāsaṅkappādayo aṭṭhamicchāñāṇamicchāvimuttīhi saddhiṁ dasa micchattā.",
  "tika-vin07t45:42_7": "Tattha micchāñāṇanti micchādiṭṭhisampayutto moho.",
  "tika-vin07t45:42_8": "Avimuttasseva vimuttasaññitā micchāvimutti nāma.",
  "tika-vin07t45:43_0": "Viparītāti sammādiṭṭhiādayo sammāñāṇasammāvimuttipariyosānā dasa.",
  "tika-vin07t45:43_1": "Tattha sammāvimutti arahattaphalaṁ,",
  "tika-vin07t45:43_2": "taṁsampayuttaṁ pana ñāṇaṁ vā paccavekkhaṇañāṇaṁ vā sammāñāṇanti veditabbaṁ.",
  "tika-vin07t45:44_0": "Ekuttarikanayo niṭṭhito."
}