{
  "mil8:0.1_0": "Milindapañha",
  "mil8:0.2_0": "Nigamana",
  "mil8:1.1_0": "Iti chasu kaṇḍesu bāvīsativaggapatimaṇḍitesu dvāsaṭṭhiadhikā dvesatā imasmiṁ potthake āgatā milindapañhā samattā,",
  "mil8:1.1_1": "anāgatā ca pana dvācattālīsā honti,",
  "mil8:1.1_2": "āgatā ca anāgatā ca sabbā samodhānetvā catūhi adhikā tisatapañhā honti,",
  "mil8:1.1_3": "sabbāva milindapañhāti saṅkhaṁ gacchanti.",
  "mil8:2.1_0": "Rañño ca therassa ca pucchāvisajjanāvasāne caturāsītisatasahassayojanabahalā udakapariyantaṁ katvā ayaṁ mahāpathavī chadhā kampittha,",
  "mil8:2.1_1": "vijjullatā nicchariṁsu,",
  "mil8:2.1_2": "devatā dibbapupphavassaṁ pavassiṁsu,",
  "mil8:2.1_3": "mahābrahmā sādhukāramadāsi,",
  "mil8:2.1_4": "mahāsamuddakucchiyaṁ meghatthanitanigghoso viya mahāghoso ahosi,",
  "mil8:2.1_5": "iti so milindo rājā ca orodhagaṇā ca sirasā añjaliṁ paṇāmetvā vandiṁsu.",
  "mil8:3.1_0": "Milindo rājā ativiya pamuditahadayo sumathitamānahadayo buddhasāsane sāramatino ratanattaye sunikkaṅkho",
  "mil8:3.1_1": "niggumbo nitthaddho hutvā therassa guṇesu pabbajjāsu paṭipadāiriyāpathesu ca ativiya pasanno vissattho",
  "mil8:3.1_2": "nirālayo nihatamānatthambho uddhaṭadāṭho viya bhujagindo evamāha—",
  "mil8:3.2_0": "“sādhu,",
  "mil8:3.2_1": "bhante nāgasena,",
  "mil8:3.2_2": "buddhavisayo pañho tayā visajjito,",
  "mil8:3.2_3": "imasmiṁ buddhasāsane ṭhapetvā dhammasenāpatiṁ sāriputtattheraṁ añño tayā sadiso pañhavisajjane natthi, khamatha,",
  "mil8:3.2_4": "bhante nāgasena,",
  "mil8:3.2_5": "mama accayaṁ,",
  "mil8:3.2_6": "upāsakaṁ maṁ,",
  "mil8:3.2_7": "bhante nāgasena,",
  "mil8:3.2_8": "dhāretha ajjatagge pāṇupetaṁ saraṇaṁ gatan”ti.",
  "mil8:4.1_0": "Tadā rājā saha balakāyehi nāgasenattheraṁ payirupāsitvā milindaṁ nāma vihāraṁ kāretvā therassa niyyātetvā",
  "mil8:4.1_1": "catūhi paccayehi nāgasenaṁ koṭisatehi bhikkhūhi saddhiṁ paricari,",
  "mil8:4.1_2": "punapi therassa paññāya pasīditvā puttassa rajjaṁ niyyātetvā agārasmā anagāriyaṁ pabbajitvā vipassanaṁ vaḍḍhetvā arahattaṁ pāpuṇi,",
  "mil8:4.1_3": "tena vuttaṁ—",
  "mil8:5.1_0": "“Paññā pasatthā lokasmiṁ,",
  "mil8:5.2_0": "katā saddhammaṭṭhitiyā;",
  "mil8:5.3_0": "Paññāya vimatiṁ hantvā,",
  "mil8:5.4_0": "santiṁ papponti paṇḍitā.",
  "mil8:6.1_0": "Yasmiṁ khandhe ṭhitā paññā,",
  "mil8:6.2_0": "sati tattha anūnakā;",
  "mil8:6.3_0": "Pūjā visesassādhāro,",
  "mil8:6.4_0": "aggo seṭṭho anuttaro;",
  "mil8:6.5_0": "Tasmā hi paṇḍito poso,",
  "mil8:6.6_0": "sampassaṁ hitamattano;",
  "mil8:6.7_0": "Paññavantaṁbhipūjeyya,",
  "mil8:6.8_0": "cetiyaṁ viya sādaro”ti.",
  "mil8:7.1_0": "Laṅkāyaṁ doṇinagare,",
  "mil8:7.2_0": "vasatā doṇināminā;",
  "mil8:7.3_0": "Mahātherena lekhitvā,",
  "mil8:7.4_0": "suṭṭhapitaṁ yathāsutaṁ;",
  "mil8:7.5_0": "Milindarājapañho ca,",
  "mil8:7.6_0": "nāgasenavisajjanaṁ;",
  "mil8:7.7_0": "Milindo hi mahāpañño,",
  "mil8:7.8_0": "nāgaseno supaṇḍito.",
  "mil8:8.1_0": "Iminā puññakammena,",
  "mil8:8.2_0": "Ito gacchāmi tussitaṁ;",
  "mil8:8.3_0": "Metteyyaṁnāgate passe,",
  "mil8:8.4_0": "Suṇeyyaṁ dhammamuttamanti.",
  "mil8:9.1_0": "Milindapañho niṭṭhito."
}