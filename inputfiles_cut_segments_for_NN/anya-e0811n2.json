{
  "anya-e0811n2:0_0": "3. Guṇāvabodha-tatiyapariccheda",
  "anya-e0811n2:1_0": "Anusandhi",
  "anya-e0811n2:2_0": "116.",
  "anya-e0811n2:3_0": " Sambhavanti guṇā yasmā, dosāne’va’matikkame;",
  "anya-e0811n2:4_0": "Dassessaṁ te tato dāni, sadde sambhūsayanti ye.",
  "anya-e0811n2:5_0": "Saddālaṅkāra uddesa",
  "anya-e0811n2:6_0": "117.",
  "anya-e0811n2:7_0": " Pasādo’jo, madhuratā, samatā, sukhumālatā;",
  "anya-e0811n2:8_0": "Sileso’daratā, kanti, atthabyatti, samādhayo.",
  "anya-e0811n2:9_0": "Saddālaṅkāra payojana",
  "anya-e0811n2:10_0": "118.",
  "anya-e0811n2:11_0": " Guṇehe’tehi sampanno, bandho kavimanoharo;",
  "anya-e0811n2:12_0": "Sampādiyati kattūnaṁ, kitti maccantanimmalaṁ.",
  "anya-e0811n2:13_0": "Saddālaṅkāra niddesa",
  "anya-e0811n2:14_0": "119.",
  "anya-e0811n2:15_0": " Adūrāhitasambandha, subhagā yā padā’vali;",
  "anya-e0811n2:16_0": "Supasiddhā’bhidheyyā’yaṁ, pasādaṁ janaye yathā.",
  "anya-e0811n2:17_0": "120.",
  "anya-e0811n2:18_0": " Alaṅkarontā vadanaṁ, munino’dhararaṁsiyo;",
  "anya-e0811n2:19_0": "Sobhante’ruṇaraṁsī’va, sampatantā’mbujo’dare.",
  "anya-e0811n2:20_0": "121.",
  "anya-e0811n2:21_0": "Ojo samāsabāhulya, meso gajjassa jīvitaṁ;",
  "anya-e0811n2:22_0": "Pajjepya’nā’kulo so’yaṁ,",
  "anya-e0811n2:23_0": "Kanto kāmīyate yathā.",
  "anya-e0811n2:24_0": "122.",
  "anya-e0811n2:25_0": "Muninda manda sañjāta, hāsa candana limpitā;",
  "anya-e0811n2:26_0": "Pallavā dhavalā tasse, veko nā’dharapallavo.",
  "anya-e0811n2:27_0": "123.",
  "anya-e0811n2:28_0": " Padā’bhidheyyavisayaṁ, samāsa byāsa sambhavaṁ;",
  "anya-e0811n2:29_0": "Yaṁ pāriṇatyaṁ hotī’ha, sopi ojo’va taṁ yathā.",
  "anya-e0811n2:30_0": "124.",
  "anya-e0811n2:31_0": "Jotayitvāna saddhammaṁ, santāretvā sadevake;",
  "anya-e0811n2:32_0": "Jalitvā aggikhandho’va, nibbuto so sasāvako.",
  "anya-e0811n2:33_0": "125.",
  "anya-e0811n2:34_0": "Matthakaṭṭhī matassā’pi, rajobhāvaṁ vajantu me;",
  "anya-e0811n2:35_0": "Yato puññena te sentu, jina pāda’mbujadvaye.",
  "anya-e0811n2:36_0": "126.",
  "anya-e0811n2:37_0": " Iccatra niccappaṇati, gedho sādhu padissati;",
  "anya-e0811n2:38_0": "Jāyate’yaṁ guṇo tikkha, paññānamabhiyogato.",
  "anya-e0811n2:39_0": "127.",
  "anya-e0811n2:40_0": "Madhurattaṁ padāsatti, ra’nuppāsavasā dvidhā;",
  "anya-e0811n2:41_0": "Siyā samasuti pubbā, vaṇṇā’vutti paro yathā.",
  "anya-e0811n2:42_0": "128.",
  "anya-e0811n2:43_0": "Yadā eso’bhisambodhiṁ, sampatto munipuṅgavo;",
  "anya-e0811n2:44_0": "Tadā pabhuti dhammassa, loke jāto mahu’ssavo.",
  "anya-e0811n2:45_0": "129.",
  "anya-e0811n2:46_0": " Munindamandahāsā te, kunda sandohavibbhamā;",
  "anya-e0811n2:47_0": "Disanta manudhāvanti, hasantā candakantiyo.",
  "anya-e0811n2:48_0": "130.",
  "anya-e0811n2:49_0": " Sabbakomalavaṇṇehi, nā’nuppāso pasaṁsiyo;",
  "anya-e0811n2:50_0": "Yathā’yaṁ mālatīmālā, lina lolā’limālinī.",
  "anya-e0811n2:51_0": "131.",
  "anya-e0811n2:52_0": " Mudūhi vā kevalehi, kevalehi phuṭehi vā,",
  "anya-e0811n2:53_0": "Missehi vā tidhā hoti, vaṇṇehi samatā yathā.",
  "anya-e0811n2:54_0": "Kevalamudusamatā",
  "anya-e0811n2:55_0": "132.",
  "anya-e0811n2:56_0": "Kokilā’lāpasaṁvādī, munindā’lāpavibbhamo;",
  "anya-e0811n2:57_0": "Hadayaṅgamataṁ yāti, sataṁ deti ca nibbutiṁ.",
  "anya-e0811n2:58_0": "Kevalaphuṭasamatā",
  "anya-e0811n2:59_0": "133.",
  "anya-e0811n2:60_0": "Sambhāvanīyasambhāvaṁ, bhagavantaṁ bhavantaguṁ;",
  "anya-e0811n2:61_0": "Bhavantasādhanā’kaṅkhī, ko na sambhāvaye vibhuṁ.",
  "anya-e0811n2:62_0": "Missakasamatā",
  "anya-e0811n2:63_0": "134.",
  "anya-e0811n2:64_0": "Laddhacandanasaṁsagga, sugandhi malayā’nilo;",
  "anya-e0811n2:65_0": "Manda māyāti bhīto’va, munindamukhamārutā.",
  "anya-e0811n2:66_0": "135.",
  "anya-e0811n2:67_0": " Aniṭṭhura’kkhara’ppāyā, sabbakomala nissaṭā;",
  "anya-e0811n2:68_0": "Kicchamuccāraṇā’peta, byañjanā sukhumālatā.",
  "anya-e0811n2:69_0": "136.",
  "anya-e0811n2:70_0": "Passantā rūpavibhavaṁ, suṇantā madhuraṁ giraṁ;",
  "anya-e0811n2:71_0": "Caranti sādhūsādhu (sī-chandhānurakkhaṇatthaṁ)sambuddha, kāle keḷiparammukhā.",
  "anya-e0811n2:72_0": "137.",
  "anya-e0811n2:73_0": " Alaṅkāravihīnā’pi, sataṁ sammukhate’disī;",
  "anya-e0811n2:74_0": "Ārohati visesena, ramaṇīyā ta’dujjalā.",
  "anya-e0811n2:75_0": "138.",
  "anya-e0811n2:76_0": "Romañcapiñcha racanā, sādhu vādāhitaddhanī;",
  "anya-e0811n2:77_0": "Laḷanti’me munimeghu, mmadā sādhu sikhāvalā.",
  "anya-e0811n2:78_0": "139.",
  "anya-e0811n2:79_0": " Sukhumālatta matthe’va, padatthavisayampi ca;",
  "anya-e0811n2:80_0": "Yathā matādisaddesu, kittisesādikittanaṁ.",
  "anya-e0811n2:81_0": "140.",
  "anya-e0811n2:82_0": " Siliṭṭha pada saṁsagga, ramaṇīya guṇā’layo;",
  "anya-e0811n2:83_0": "Sabandhagāravo so’yaṁ, sileso nāma taṁ yathā.",
  "anya-e0811n2:84_0": "141.",
  "anya-e0811n2:85_0": "Bāli’nduvibbhama’cchedi, nakharā’vali kantibhi;",
  "anya-e0811n2:86_0": "Sā munindapada’mbhoja, kanti vo valitā’vataṁ.",
  "anya-e0811n2:87_0": "142.",
  "anya-e0811n2:88_0": " Ukkaṁsavanto yokoci, guṇo yadi patīyate;",
  "anya-e0811n2:89_0": "Udāro’yaṁ bhave tena, sanāthā bandhapaddhati.",
  "anya-e0811n2:90_0": "143.",
  "anya-e0811n2:91_0": "Pādambhoja rajo litta, gattā ye tava gotama;",
  "anya-e0811n2:92_0": "Aho! Te jantavo yanti, sabbathā nirajattanaṁ.",
  "anya-e0811n2:93_0": "144.",
  "anya-e0811n2:94_0": " Evaṁ jinā’nubhāvassa, samukkaṁso’tra dissati;",
  "anya-e0811n2:95_0": "Paññavā vidhinā’nena, cintaye para mīdisaṁ.",
  "anya-e0811n2:96_0": "145.",
  "anya-e0811n2:97_0": "Udāro sopi viññeyyo, yaṁ pasattha visesanaṁ;",
  "anya-e0811n2:98_0": "Yathā kīḷāsaro līlā, hāso hemaṅgadā’dayo.",
  "anya-e0811n2:99_0": "146.",
  "anya-e0811n2:100_0": " Lokiya’tthā’na’tikkantā, kantā sabbajanānapi;",
  "anya-e0811n2:101_0": "Kanti nāmā’tivuttassa, vuttā sā parihārato.",
  "anya-e0811n2:102_0": "Yathā muninda iccādi.",
  "anya-e0811n2:103_0": "147.",
  "anya-e0811n2:104_0": "Atthabyattā’bhidheyyassā,",
  "anya-e0811n2:105_0": "Neyyatā saddato’tthato;",
  "anya-e0811n2:106_0": "Sā’yaṁ tadubhayā neyya, parihāre padassitā;",
  "anya-e0811n2:107_0": "Yathā marīciccādi ca, manonurañjanoccādi.",
  "anya-e0811n2:108_0": "Puna atthena yathā",
  "anya-e0811n2:109_0": "148.",
  "anya-e0811n2:110_0": "Sabhāvā’malatā dhīra, mudhā pādanakhesu te;",
  "anya-e0811n2:111_0": "Yato te’vanatā’nanta, moḷicchāyā jahanti no.",
  "anya-e0811n2:112_0": "149.",
  "anya-e0811n2:113_0": " ‘Bandhasāro’ti maññanti, yaṁ samaggāpi viññuno;",
  "anya-e0811n2:114_0": "Dassanā’vasaraṁ patto, samādhi nāma’yaṁ guṇo.",
  "anya-e0811n2:115_0": "150.",
  "anya-e0811n2:116_0": " Aññadhammo tato’ññattha, lokasīmā’nurodhato;",
  "anya-e0811n2:117_0": "Sammā ādhīyate’cce’so, ‘samādhī’ti niruccati.",
  "anya-e0811n2:118_0": "Samādhi uddesa",
  "anya-e0811n2:119_0": "151.",
  "anya-e0811n2:120_0": " Apāṇe pāṇīnaṁ dhammo, sammā ādhīyate kvaci,;",
  "anya-e0811n2:121_0": "Nirūpe rūpayuttassa, nirase sarasassa, ca.",
  "anya-e0811n2:122_0": "152.",
  "anya-e0811n2:123_0": " Adrave dravayuttassa, akattaripi kattutā,;",
  "anya-e0811n2:124_0": "Kaṭhinassā’sarīre,pi, rūpaṁ tesaṁ kamā siyā.",
  "anya-e0811n2:125_0": "Samādhiniddesa",
  "anya-e0811n2:126_0": "Apāṇe pāṇīnaṁ dhammo",
  "anya-e0811n2:127_0": "153.",
  "anya-e0811n2:128_0": " Uṇṇā puṇṇi’ndunā nātha! Divāpi saha saṅgamā;",
  "anya-e0811n2:129_0": "Viniddā sampamodanti, maññe kumudinī tava.",
  "anya-e0811n2:130_0": "Nirupe rūpayuttassa",
  "anya-e0811n2:131_0": "154.",
  "anya-e0811n2:132_0": "Dayārasesu mujjantā, janā’matarasesvi’va;",
  "anya-e0811n2:133_0": "Sukhitā hatadosā te, nātha! Pāda’mbujā’natā.",
  "anya-e0811n2:134_0": "Nirase sarasassa",
  "anya-e0811n2:135_0": "155.",
  "anya-e0811n2:136_0": "Madhurepi guṇe dhīra, na’ppasīdanti ye tava;",
  "anya-e0811n2:137_0": "Kīdisī manasovutti, tesaṁ khāraguṇāna bho’.",
  "anya-e0811n2:138_0": "Adrave dravayuttassa",
  "anya-e0811n2:139_0": "156.",
  "anya-e0811n2:140_0": " Sabbatthasiddha! Cūḷaka, puṭapeyyā mahāguṇā;",
  "anya-e0811n2:141_0": "Disā samantā dhāvanti, kundasobhā sa lakkhaṇā.",
  "anya-e0811n2:142_0": "Akattaripi kattutā",
  "anya-e0811n2:143_0": "157.",
  "anya-e0811n2:144_0": "Mārā’ribalavissaṭṭhā, kuṇṭhā nānāvidhā’yudhā;",
  "anya-e0811n2:145_0": "Lajjamānā’ññavesena, jina! Pādā’natā tava.",
  "anya-e0811n2:146_0": "Kaṭhinassā sarīre",
  "anya-e0811n2:147_0": "158.",
  "anya-e0811n2:148_0": " Munindabhāṇumā kālo,",
  "anya-e0811n2:149_0": "Dito bodho’dayā’cale;",
  "anya-e0811n2:150_0": "Saddhammaraṁsinā bhāti, bhinda mandatamaṁ paraṁ.",
  "anya-e0811n2:151_0": "159.",
  "anya-e0811n2:152_0": "Vamanu’ggiranādye’taṁ, guṇavutya’pariccutaṁ;",
  "anya-e0811n2:153_0": "Atisundara maññaṁ tu, kāmaṁ vindati gāmmataṁ.",
  "anya-e0811n2:154_0": "160.",
  "anya-e0811n2:155_0": " Kantīnaṁ vamanabyājā, munipādanakhā’valī;",
  "anya-e0811n2:156_0": "Candakantī pivantī’va, nippabhaṁ taṁ karontiyo.",
  "anya-e0811n2:157_0": "161.",
  "anya-e0811n2:158_0": " Acittakattukaṁ rucya rucca (sī.), miccevaṁ guṇakammataṁ;",
  "anya-e0811n2:159_0": "Sacittakattukaṁ pe’taṁ, guṇakammaṁ yadu’ttamaṁ.",
  "anya-e0811n2:160_0": "162.",
  "anya-e0811n2:161_0": "Uggiranto’va sasneha, rasaṁ jinavaro jane;",
  "anya-e0811n2:162_0": "Bhāsanto madhuraṁ dhammaṁ, kaṁ na sappīṇaye janaṁ.",
  "anya-e0811n2:163_0": "163.",
  "anya-e0811n2:164_0": " Yo saddasatthakusalo kusalo nighaṇḍu,",
  "anya-e0811n2:165_0": "Chandoalaṅkatisu niccakatā’bhiyogo;",
  "anya-e0811n2:166_0": "So’yaṁ kavittavikalopi kavīsu saṅkhya,",
  "anya-e0811n2:167_0": "Moggayha vindati hi kitti’ mamandarūpaṁ.",
  "anya-e0811n2:168_0": "Iti saṅgharakkhitamahāsāmiviracite subodhālaṅkāre",
  "anya-e0811n2:169_0": "Guṇāvabodho nāma",
  "anya-e0811n2:170_0": "Tatiyo paricchedo."
}