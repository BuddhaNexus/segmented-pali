{
  "kv1.3:0.1_0": "Kathāvatthu",
  "kv1.3:0.2_0": "Mahāpaṇṇāsaka",
  "kv1.3:0.3_0": "Paṭhamavagga",
  "kv1.3:0.4_0": "Brahmacariyakathā",
  "kv1.3:1.0_0": "Suddhabrahmacariyakathā",
  "kv1.3:1.1_0": "Natthi devesu brahmacariyavāsoti?",
  "kv1.3:1.2_0": "Āmantā.",
  "kv1.3:1.3_0": "Sabbe devā jaḷā elamūgā aviññū hatthasaṁvācikā nappaṭibalā subhāsitadubbhāsitānaṁ atthamaññātuṁ,",
  "kv1.3:1.3_1": "sabbe devā na buddhe pasannā na dhamme pasannā na saṅghe pasannā,",
  "kv1.3:1.3_2": "na buddhaṁ bhagavantaṁ payirupāsanti,",
  "kv1.3:1.3_3": "na buddhaṁ bhagavantaṁ pañhaṁ pucchanti,",
  "kv1.3:1.3_4": "na buddhena bhagavatā pañhe vissajjite attamanā,",
  "kv1.3:1.3_5": "sabbe devā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ,",
  "kv1.3:1.3_6": "sabbe devā mātughātakā pitughātakā arahantaghātakā ruhiruppādakā saṅghabhedakā,",
  "kv1.3:1.3_7": "sabbe devā pāṇātipātino adinnādāyino kāmesumicchācārino musāvādino pisuṇāvācā pharusāvācā samphappalāpino abhijjhāluno byāpannacittā micchādiṭṭhikāti?",
  "kv1.3:1.4_0": "Na hevaṁ vattabbe …pe….",
  "kv1.3:2.1_0": "Nanu atthi devā ajaḷā anelamūgā viññū na hatthasaṁvācikā paṭibalā subhāsitadubbhāsitānaṁ atthamaññātuṁ,",
  "kv1.3:2.1_1": "atthi devā buddhe pasannā dhamme pasannā saṅghe pasannā,",
  "kv1.3:2.1_2": "buddhaṁ bhagavantaṁ payirupāsanti,",
  "kv1.3:2.1_3": "buddhaṁ bhagavantaṁ pañhaṁ pucchanti,",
  "kv1.3:2.1_4": "buddhena bhagavatā pañhe vissajjite attamanā honti,",
  "kv1.3:2.1_5": "atthi devā na kammāvaraṇena samannāgatā na kilesāvaraṇena samannāgatā na vipākāvaraṇena samannāgatā saddhā chandikā paññavanto bhabbā niyāmaṁ okkamituṁ kusalesu dhammesu sammattaṁ,",
  "kv1.3:2.1_6": "atthi devā na mātughātakā na pitughātakā na arahantaghātakā na ruhiruppādakā na saṅghabhedakā,",
  "kv1.3:2.1_7": "atthi devā na pāṇātipātino na adinnādāyino na kāmesumicchācārino na musāvādino na pisuṇāvācā na pharusāvācā na samphappalāpino na abhijjhāluno abyāpannacittā sammādiṭṭhikāti?",
  "kv1.3:2.2_0": "Āmantā.",
  "kv1.3:3.1_0": "Hañci atthi devā ajaḷā anelamūgā viññū na hatthasaṁvācikā paṭibalā subhāsitadubbhāsitānaṁ atthamaññātuṁ …pe…",
  "kv1.3:3.2_0": "atthi devā buddhe pasannā …pe…",
  "kv1.3:3.3_0": "sammādiṭṭhikā, no ca vata re vattabbe—",
  "kv1.3:3.4_0": "“natthi devesu brahmacariyavāso”ti.",
  "kv1.3:4.1_0": "Atthi devesu brahmacariyavāsoti?",
  "kv1.3:4.2_0": "Āmantā.",
  "kv1.3:4.3_0": "Atthi tattha pabbajjā muṇḍiyaṁ kāsāvadhāraṇā pattadhāraṇā,",
  "kv1.3:4.3_1": "devesu sammāsambuddhā uppajjanti, paccekasambuddhā uppajjanti, sāvakayugaṁ uppajjatīti?",
  "kv1.3:4.4_0": "Na hevaṁ vattabbe …pe….",
  "kv1.3:5.1_0": "Devesu pabbajjā natthīti,",
  "kv1.3:5.1_1": "natthi devesu brahmacariyavāsoti?",
  "kv1.3:5.2_0": "Āmantā.",
  "kv1.3:5.3_0": "Yattha atthi pabbajjā tattheva brahmacariyavāso,",
  "kv1.3:5.3_1": "yattha natthi pabbajjā natthi tattha brahmacariyavāsoti?",
  "kv1.3:5.4_0": "Na hevaṁ vattabbe …pe…",
  "kv1.3:5.5_0": "yattha atthi pabbajjā tattheva brahmacariyavāso,",
  "kv1.3:5.5_1": "yattha natthi pabbajjā natthi tattha brahmacariyavāsoti?",
  "kv1.3:5.6_0": "Āmantā.",
  "kv1.3:5.7_0": "Yo pabbajati tasseva brahmacariyavāso,",
  "kv1.3:5.7_1": "yo na pabbajati natthi tassa brahmacariyavāsoti?",
  "kv1.3:5.8_0": "Na hevaṁ vattabbe …pe….",
  "kv1.3:6.1_0": "Devesu muṇḍiyaṁ natthīti,",
  "kv1.3:6.1_1": "natthi devesu brahmacariyavāsoti?",
  "kv1.3:6.2_0": "Āmantā.",
  "kv1.3:6.3_0": "Yattha atthi muṇḍiyaṁ tattheva brahmacariyavāso,",
  "kv1.3:6.3_1": "yattha natthi muṇḍiyaṁ natthi tattha brahmacariyavāsoti?",
  "kv1.3:6.4_0": "Na hevaṁ vattabbe …pe…",
  "kv1.3:6.5_0": "yattha atthi muṇḍiyaṁ tattheva brahmacariyavāso,",
  "kv1.3:6.5_1": "yattha natthi muṇḍiyaṁ natthi tattha brahmacariyavāsoti?",
  "kv1.3:6.6_0": "Āmantā.",
  "kv1.3:6.7_0": "Yo muṇḍo hoti tasseva brahmacariyavāso,",
  "kv1.3:6.7_1": "yo muṇḍo na hoti natthi tassa brahmacariyavāsoti?",
  "kv1.3:6.8_0": "Na hevaṁ vattabbe …pe….",
  "kv1.3:7.1_0": "Devesu kāsāvadhāraṇā natthīti,",
  "kv1.3:7.1_1": "natthi devesu brahmacariyavāsoti?",
  "kv1.3:7.2_0": "Āmantā.",
  "kv1.3:7.3_0": "Yattha atthi kāsāvadhāraṇā tattheva brahmacariyavāso,",
  "kv1.3:7.3_1": "yattha natthi kāsāvadhāraṇā natthi tattha brahmacariyavāsoti?",
  "kv1.3:7.4_0": "Na hevaṁ vattabbe …pe…",
  "kv1.3:7.5_0": "yattha atthi kāsāvadhāraṇā tattheva brahmacariyavāso,",
  "kv1.3:7.5_1": "yattha natthi kāsāvadhāraṇā natthi tattha brahmacariyavāsoti?",
  "kv1.3:7.6_0": "Āmantā.",
  "kv1.3:7.7_0": "Yo kāsāvaṁ dhāreti tasseva brahmacariyavāso,",
  "kv1.3:7.7_1": "yo kāsāvaṁ na dhāreti natthi tassa brahmacariyavāsoti?",
  "kv1.3:7.8_0": "Na hevaṁ vattabbe …pe….",
  "kv1.3:8.1_0": "Devesu pattadhāraṇā natthīti,",
  "kv1.3:8.1_1": "natthi devesu brahmacariyavāsoti?",
  "kv1.3:8.2_0": "Āmantā.",
  "kv1.3:8.3_0": "Yattha atthi pattadhāraṇā tattheva brahmacariyavāso,",
  "kv1.3:8.3_1": "yattha natthi pattadhāraṇā natthi tattha brahmacariyavāsoti?",
  "kv1.3:8.4_0": "Na hevaṁ vattabbe …pe…",
  "kv1.3:8.5_0": "yattha atthi pattadhāraṇā tattheva brahmacariyavāso,",
  "kv1.3:8.5_1": "yattha natthi pattadhāraṇā natthi tattha brahmacariyavāsoti?",
  "kv1.3:8.6_0": "Āmantā?",
  "kv1.3:8.7_0": "Yo pattaṁ dhāreti tasseva brahmacariyavāso,",
  "kv1.3:8.7_1": "yo pattaṁ na dhāreti natthi tassa brahmacariyavāsoti?",
  "kv1.3:8.8_0": "Na hevaṁ vattabbe …pe….",
  "kv1.3:9.1_0": "Devesu sammāsambuddhā nuppajjantīti,",
  "kv1.3:9.1_1": "natthi devesu brahmacariyavāsoti?",
  "kv1.3:9.2_0": "Āmantā.",
  "kv1.3:9.3_0": "Yattha sammāsambuddhā uppajjanti tattheva brahmacariyavāso,",
  "kv1.3:9.3_1": "yattha sammāsambuddhā nuppajjanti natthi tattha brahmacariyavāsoti?",
  "kv1.3:9.4_0": "Na hevaṁ vattabbe …pe…",
  "kv1.3:9.5_0": "yattha sammāsambuddhā uppajjanti tattheva brahmacariyavāso,",
  "kv1.3:9.5_1": "yattha sammāsambuddhā nuppajjanti natthi tattha brahmacariyavāsoti?",
  "kv1.3:9.6_0": "Āmantā.",
  "kv1.3:9.7_0": "Lumbiniyā bhagavā jāto, bodhiyā mūle abhisambuddho,",
  "kv1.3:9.7_1": "bārāṇasiyaṁ bhagavatā dhammacakkaṁ pavattitaṁ;",
  "kv1.3:9.8_0": "tattheva brahmacariyavāso,",
  "kv1.3:9.8_1": "natthaññatra brahmacariyavāsoti?",
  "kv1.3:9.9_0": "Na hevaṁ vattabbe …pe….",
  "kv1.3:10.1_0": "Devesu paccekasambuddhā nuppajjantīti,",
  "kv1.3:10.1_1": "natthi devesu brahmacariyavāsoti?",
  "kv1.3:10.2_0": "Āmantā.",
  "kv1.3:10.3_0": "Yattha paccekasambuddhā uppajjanti tattheva brahmacariyavāso,",
  "kv1.3:10.3_1": "yattha paccekasambuddhā nuppajjanti natthi tattha brahmacariyavāsoti?",
  "kv1.3:10.4_0": "Na hevaṁ vattabbe …pe…",
  "kv1.3:10.5_0": "yattha paccekasambuddhā uppajjanti tattheva brahmacariyavāso,",
  "kv1.3:10.5_1": "yattha paccekasambuddhā nuppajjanti natthi tattha brahmacariyavāsoti?",
  "kv1.3:10.6_0": "Āmantā.",
  "kv1.3:10.7_0": "Majjhimesu janapadesu paccekasambuddhā uppajjanti, tattheva brahmacariyavāso,",
  "kv1.3:10.7_1": "natthaññatra brahmacariyavāsoti?",
  "kv1.3:10.8_0": "Na hevaṁ vattabbe …pe….",
  "kv1.3:11.1_0": "Devesu sāvakayugaṁ nuppajjatīti,",
  "kv1.3:11.1_1": "natthi devesu brahmacariyavāsoti?",
  "kv1.3:11.2_0": "Āmantā.",
  "kv1.3:11.3_0": "Yattha sāvakayugaṁ uppajjati tattheva brahmacariyavāso,",
  "kv1.3:11.3_1": "yattha sāvakayugaṁ nuppajjati natthi tattha brahmacariyavāsoti?",
  "kv1.3:11.4_0": "Na hevaṁ vattabbe …pe…",
  "kv1.3:11.5_0": "yattha sāvakayugaṁ uppajjati tattheva brahmacariyavāso,",
  "kv1.3:11.5_1": "yattha sāvakayugaṁ nuppajjati natthi tattha brahmacariyavāsoti?",
  "kv1.3:11.6_0": "Āmantā.",
  "kv1.3:11.7_0": "Magadhesu sāvakayugaṁ uppannaṁ, tattheva brahmacariyavāso,",
  "kv1.3:11.7_1": "natthaññatra brahmacariyavāsoti?",
  "kv1.3:11.8_0": "Na hevaṁ vattabbe …pe….",
  "kv1.3:12.1_0": "Atthi devesu brahmacariyavāsoti?",
  "kv1.3:12.2_0": "Āmantā.",
  "kv1.3:12.3_0": "Sabbadevesu atthi brahmacariyavāsoti?",
  "kv1.3:12.4_0": "Na hevaṁ vattabbe …pe….",
  "kv1.3:13.1_0": "Atthi manussesu brahmacariyavāsoti?",
  "kv1.3:13.2_0": "Āmantā.",
  "kv1.3:13.3_0": "Sabbamanussesu atthi brahmacariyavāsoti?",
  "kv1.3:13.4_0": "Na hevaṁ vattabbe …pe….",
  "kv1.3:14.1_0": "Atthi devesu brahmacariyavāsoti?",
  "kv1.3:14.2_0": "Āmantā.",
  "kv1.3:14.3_0": "Asaññasattesu devesu atthi brahmacariyavāsoti?",
  "kv1.3:14.4_0": "Na hevaṁ vattabbe …pe….",
  "kv1.3:15.1_0": "Atthi manussesu brahmacariyavāsoti?",
  "kv1.3:15.2_0": "Āmantā.",
  "kv1.3:15.3_0": "Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti?",
  "kv1.3:15.4_0": "Na hevaṁ vattabbe.",
  "kv1.3:16.1_0": "Atthi devesu brahmacariyavāsoti?",
  "kv1.3:16.2_0": "Atthi yattha atthi, atthi yattha natthīti.",
  "kv1.3:16.3_0": "Asaññasattesu devesu atthi yattha atthi,",
  "kv1.3:16.3_1": "atthi yattha natthi brahmacariyavāso,",
  "kv1.3:16.3_2": "saññasattesu devesu atthi yattha atthi,",
  "kv1.3:16.3_3": "atthi yattha natthi brahmacariyavāsoti?",
  "kv1.3:16.4_0": "Na hevaṁ vattabbe.",
  "kv1.3:17.1_0": "Devesu atthi yattha atthi,",
  "kv1.3:17.1_1": "atthi yattha natthi brahmacariyavāsoti?",
  "kv1.3:17.2_0": "Āmantā.",
  "kv1.3:17.3_0": "Kattha atthi, kattha natthīti?",
  "kv1.3:17.4_0": "Asaññasattesu devesu natthi brahmacariyavāso,",
  "kv1.3:17.4_1": "saññasattesu devesu atthi brahmacariyavāsoti.",
  "kv1.3:17.5_0": "Asaññasattesu devesu natthi brahmacariyavāsoti?",
  "kv1.3:17.6_0": "Āmantā.",
  "kv1.3:17.7_0": "Saññasattesu devesu natthi brahmacariyavāsoti?",
  "kv1.3:17.8_0": "Na hevaṁ vattabbe.",
  "kv1.3:18.1_0": "Saññasattesu devesu atthi brahmacariyavāsoti?",
  "kv1.3:18.2_0": "Āmantā.",
  "kv1.3:18.3_0": "Asaññasattesu devesu atthi brahmacariyavāsoti?",
  "kv1.3:18.4_0": "Na hevaṁ vattabbe.",
  "kv1.3:19.1_0": "Atthi manussesu brahmacariyavāsoti?",
  "kv1.3:19.2_0": "Atthi yattha atthi, atthi yattha natthīti.",
  "kv1.3:19.3_0": "Paccantimesu janapadesu atthi yattha atthi,",
  "kv1.3:19.3_1": "atthi yattha natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānaṁ,",
  "kv1.3:19.3_2": "majjhimesu janapadesu atthi yattha atthi,",
  "kv1.3:19.3_3": "atthi yattha natthi brahmacariyavāsoti?",
  "kv1.3:19.4_0": "Na hevaṁ vattabbe.",
  "kv1.3:20.1_0": "Manussesu atthi yattha atthi,",
  "kv1.3:20.1_1": "atthi yattha natthi brahmacariyavāsoti?",
  "kv1.3:20.2_0": "Āmantā.",
  "kv1.3:20.3_0": "Kattha atthi, kattha natthīti?",
  "kv1.3:20.4_0": "Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānaṁ,",
  "kv1.3:20.4_1": "majjhimesu janapadesu atthi brahmacariyavāsoti.",
  "kv1.3:20.5_0": "Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti?",
  "kv1.3:20.6_0": "Āmantā.",
  "kv1.3:20.7_0": "Majjhimesu janapadesu natthi brahmacariyavāsoti?",
  "kv1.3:20.8_0": "Na hevaṁ vattabbe.",
  "kv1.3:21.1_0": "Majjhimesu janapadesu atthi brahmacariyavāsoti?",
  "kv1.3:21.2_0": "Āmantā.",
  "kv1.3:21.3_0": "Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṁ bhikkhunīnaṁ upāsakānaṁ upāsikānanti?",
  "kv1.3:21.4_0": "Na hevaṁ vattabbe.",
  "kv1.3:22.1_0": "Atthi devesu brahmacariyavāsoti?",
  "kv1.3:22.2_0": "Āmantā.",
  "kv1.3:22.3_0": "Nanu vuttaṁ bhagavatā—",
  "kv1.3:22.4_0": "“tīhi, bhikkhave,",
  "kv1.3:22.4_1": "ṭhānehi jambudīpakā manussā uttarakuruke ca manusse adhigaṇhanti deve ca tāvatiṁse.",
  "kv1.3:22.5_0": "Katamehi tīhi?",
  "kv1.3:22.6_0": "Sūrā, satimanto, idha brahmacariyavāso”ti.",
  "kv1.3:22.7_0": "Attheva suttantoti?",
  "kv1.3:22.8_0": "Āmantā.",
  "kv1.3:22.9_0": "Tena hi natthi devesu brahmacariyavāsoti.",
  "kv1.3:23.1_0": "Sāvatthiyaṁ vuttaṁ bhagavatā—",
  "kv1.3:23.2_0": "“idha brahmacariyavāso”ti?",
  "kv1.3:23.3_0": "Āmantā.",
  "kv1.3:23.4_0": "Sāvatthiyaṁyeva brahmacariyavāso,",
  "kv1.3:23.4_1": "natthi aññatra brahmacariyavāsoti?",
  "kv1.3:23.5_0": "Na hevaṁ vattabbe.",
  "kv1.3:24.1_0": "Anāgāmissa puggalassa pañcorambhāgiyāni saṁyojanāni pahīnāni,",
  "kv1.3:24.1_1": "pañcuddhambhāgiyāni saṁyojanāni appahīnāni,",
  "kv1.3:24.1_2": "ito cutassa tattha upapannassa kuhiṁ phaluppattīti?",
  "kv1.3:24.2_0": "Tattheva.",
  "kv1.3:24.3_0": "Hañci anāgāmissa puggalassa pañcorambhāgiyāni saṁyojanāni pahīnāni,",
  "kv1.3:24.3_1": "pañcuddhambhāgiyāni saṁyojanāni appahīnāni,",
  "kv1.3:24.3_2": "ito cutassa tattha upapannassa tahiṁ phaluppatti;",
  "kv1.3:24.4_0": "no ca vata re vattabbe—",
  "kv1.3:24.5_0": "“natthi devesu brahmacariyavāso”ti.",
  "kv1.3:25.1_0": "Anāgāmissa puggalassa pañcorambhāgiyāni saṁyojanāni pahīnāni,",
  "kv1.3:25.1_1": "pañcuddhambhāgiyāni saṁyojanāni appahīnāni,",
  "kv1.3:25.1_2": "ito cutassa tattha upapannassa kuhiṁ bhāroharaṇaṁ, kuhiṁ dukkhapariññātaṁ, kuhiṁ kilesappahānaṁ, kuhiṁ nirodhasacchikiriyā, kuhiṁ akuppapaṭivedhoti?",
  "kv1.3:25.2_0": "Tattheva.",
  "kv1.3:25.3_0": "Hañci anāgāmissa puggalassa pañcorambhāgiyāni saṁyojanāni pahīnāni,",
  "kv1.3:25.3_1": "pañcuddhambhāgiyāni saṁyojanāni appahīnāni,",
  "kv1.3:25.3_2": "ito cutassa tattha upapannassa tahiṁ akuppapaṭivedho;",
  "kv1.3:25.4_0": "no ca vata re vattabbe—",
  "kv1.3:25.5_0": "“natthi devesu brahmacariyavāso”ti.",
  "kv1.3:26.1_0": "Anāgāmissa puggalassa pañcorambhāgiyāni saṁyojanāni pahīnāni,",
  "kv1.3:26.1_1": "pañcuddhambhāgiyāni saṁyojanāni appahīnāni,",
  "kv1.3:26.1_2": "ito cutassa tattha upapannassa tahiṁ phaluppatti, tahiṁ bhāroharaṇaṁ, tahiṁ dukkhapariññātaṁ, tahiṁ kilesappahānaṁ, tahiṁ nirodhasacchikiriyā, tahiṁ akuppapaṭivedho;",
  "kv1.3:26.2_0": "kenaṭṭhena vadesi—",
  "kv1.3:26.3_0": "“natthi devesu brahmacariyavāso”ti?",
  "kv1.3:26.4_0": "Handa hi anāgāmī puggalo idha bhāvitena maggena tattha phalaṁ sacchikarotīti.",
  "kv1.3:27.0_0": "Saṁsandanabrahmacariyakathā",
  "kv1.3:27.1_0": "Anāgāmī puggalo idha bhāvitena maggena tattha phalaṁ sacchikarotīti?",
  "kv1.3:27.2_0": "Āmantā.",
  "kv1.3:27.3_0": "Sotāpanno puggalo tattha bhāvitena maggena idha phalaṁ sacchikarotīti?",
  "kv1.3:27.4_0": "Na hevaṁ vattabbe.",
  "kv1.3:28.1_0": "Anāgāmī puggalo idha bhāvitena maggena tattha phalaṁ sacchikarotīti?",
  "kv1.3:28.2_0": "Āmantā.",
  "kv1.3:28.3_0": "Sakadāgāmī puggalo idha parinibbāyipuggalo tattha bhāvitena maggena idha phalaṁ sacchikarotīti?",
  "kv1.3:28.4_0": "Na hevaṁ vattabbe.",
  "kv1.3:29.1_0": "Sotāpanno puggalo idha bhāvitena maggena idha phalaṁ sacchikarotīti?",
  "kv1.3:29.2_0": "Āmantā.",
  "kv1.3:29.3_0": "Anāgāmī puggalo tattha bhāvitena maggena tattha phalaṁ sacchikarotīti?",
  "kv1.3:29.4_0": "Na hevaṁ vattabbe.",
  "kv1.3:30.1_0": "Sakadāgāmī puggalo idha parinibbāyipuggalo idha bhāvitena maggena idha phalaṁ sacchikarotīti?",
  "kv1.3:30.2_0": "Āmantā.",
  "kv1.3:30.3_0": "Anāgāmī puggalo tattha bhāvitena maggena tattha phalaṁ sacchikarotīti?",
  "kv1.3:30.4_0": "Na hevaṁ vattabbe …pe….",
  "kv1.3:31.1_0": "Idha vihāya niṭṭhassa puggalassa maggo ca bhāvīyati, na ca kilesā pahīyantīti?",
  "kv1.3:31.2_0": "Āmantā.",
  "kv1.3:31.3_0": "Sotāpattiphalasacchikiriyāya paṭipannassa puggalassa maggo ca bhāvīyati, na ca kilesā pahīyantīti?",
  "kv1.3:31.4_0": "Na hevaṁ vattabbe …pe….",
  "kv1.3:32.1_0": "Idha vihāya niṭṭhassa puggalassa maggo ca bhāvīyati, na ca kilesā pahīyantīti?",
  "kv1.3:32.2_0": "Āmantā.",
  "kv1.3:32.3_0": "Sakadāgāmiphalasacchikiriyāya paṭipannassa puggalassa …pe…",
  "kv1.3:32.4_0": "arahattasacchikiriyāya paṭipannassa puggalassa maggo ca bhāvīyati, na ca kilesā pahīyantīti?",
  "kv1.3:32.5_0": "Na hevaṁ vattabbe …pe….",
  "kv1.3:33.1_0": "Sotāpattiphalasacchikiriyāya paṭipannassa puggalassa apubbaṁ acarimaṁ maggo ca bhāvīyati, kilesā ca pahīyantīti?",
  "kv1.3:33.2_0": "Āmantā.",
  "kv1.3:33.3_0": "Idha vihāya niṭṭhassa puggalassa apubbaṁ acarimaṁ maggo ca bhāvīyati, kilesā ca pahīyantīti?",
  "kv1.3:33.4_0": "Na hevaṁ vattabbe.",
  "kv1.3:34.1_0": "Sakadāgāmiphalasacchikiriyāya paṭipannassa puggalassa …pe…",
  "kv1.3:34.2_0": "arahattasacchikiriyāya paṭipannassa puggalassa apubbaṁ acarimaṁ maggo ca bhāvīyati, kilesā ca pahīyantīti?",
  "kv1.3:34.3_0": "Āmantā.",
  "kv1.3:34.4_0": "Idha vihāya niṭṭhassa puggalassa apubbaṁ acarimaṁ maggo ca bhāvīyati, kilesā ca pahīyantīti?",
  "kv1.3:34.5_0": "Na hevaṁ vattabbe.",
  "kv1.3:35.1_0": "Anāgāmī puggalo katakaraṇīyo bhāvitabhāvano tattha upapajjatīti?",
  "kv1.3:35.2_0": "Āmantā.",
  "kv1.3:35.3_0": "Arahā upapajjatīti?",
  "kv1.3:35.4_0": "Na hevaṁ vattabbe.",
  "kv1.3:36.1_0": "Arahā upapajjatīti?",
  "kv1.3:36.2_0": "Āmantā.",
  "kv1.3:36.3_0": "Atthi arahato punabbhavoti?",
  "kv1.3:36.4_0": "Na hevaṁ vattabbe.",
  "kv1.3:37.1_0": "Atthi arahato punabbhavoti?",
  "kv1.3:37.2_0": "Āmantā.",
  "kv1.3:37.3_0": "Arahā bhavena bhavaṁ gacchati, gatiyā gatiṁ gacchati, saṁsārena saṁsāraṁ gacchati,",
  "kv1.3:37.3_1": "upapattiyā upapattiṁ gacchatīti?",
  "kv1.3:37.4_0": "Na hevaṁ vattabbe.",
  "kv1.3:38.1_0": "Anāgāmī puggalo katakaraṇīyo bhāvitabhāvano anohaṭabhāro tattha upapajjatīti?",
  "kv1.3:38.2_0": "Āmantā.",
  "kv1.3:38.3_0": "Bhāroharaṇāya puna maggaṁ bhāvetīti?",
  "kv1.3:38.4_0": "Na hevaṁ vattabbe.",
  "kv1.3:39.1_0": "Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjatīti?",
  "kv1.3:39.2_0": "Āmantā.",
  "kv1.3:39.3_0": "Akuppapaṭivedhāya puna maggaṁ bhāvetīti?",
  "kv1.3:39.4_0": "Na hevaṁ vattabbe.",
  "kv1.3:40.1_0": "Anāgāmī puggalo katakaraṇīyo bhāvitabhāvano anohaṭabhāro tattha upapajjati,",
  "kv1.3:40.1_1": "na ca bhāroharaṇāya puna maggaṁ bhāvetīti?",
  "kv1.3:40.2_0": "Āmantā.",
  "kv1.3:40.3_0": "Anohaṭabhāro ca tattha parinibbāyatīti?",
  "kv1.3:40.4_0": "Na hevaṁ vattabbe.",
  "kv1.3:41.1_0": "Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjati,",
  "kv1.3:41.1_1": "na ca akuppapaṭivedhāya puna maggaṁ bhāvetīti?",
  "kv1.3:41.2_0": "Āmantā.",
  "kv1.3:41.3_0": "Appaṭividdhākuppo ca tattha parinibbāyatīti?",
  "kv1.3:41.4_0": "Na hevaṁ vattabbe.",
  "kv1.3:41.5_0": "Yathā migo sallena viddho dūrampi gantvā kālaṁ karoti,",
  "kv1.3:41.5_1": "evamevaṁ anāgāmī puggalo idha bhāvitena maggena tattha phalaṁ sacchikarotīti.",
  "kv1.3:42.1_0": "Yathā migo sallena viddho dūrampi gantvā sasallova kālaṁ karoti,",
  "kv1.3:42.1_1": "evamevaṁ anāgāmī puggalo idha bhāvitena maggena tattha sasallova parinibbāyatīti?",
  "kv1.3:42.2_0": "Na hevaṁ vattabbe …pe….",
  "kv1.3:42.3_0": "Brahmacariyakathā niṭṭhitā."
}