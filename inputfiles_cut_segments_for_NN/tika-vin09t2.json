{
  "tika-vin09t2:0_0": "Saṅghādisesakaṇḍaṁ",
  "tika-vin09t2:1_0": "1. Sukkavissaṭṭhisikkhāpadavaṇṇanā",
  "tika-vin09t2:2_0": "Aññatrasupinantāti svāyaṁ dubbalavatthukattā cetanāya paṭisandhiṁ ākaḍḍhituṁ asamatthā,",
  "tika-vin09t2:2_1": "supine upaṭṭhitaṁ nimittañhi dubbalaṁ.",
  "tika-vin09t2:2_2": "Pavatte pana aññehi kusalākusalehi upatthambhitā vipākaṁ deti.",
  "tika-vin09t2:2_3": "Kiñcāpi vipākaṁ deti,",
  "tika-vin09t2:2_4": "atha kho avisaye uppannattā abbohārikāva supinantacetanāti likhitaṁ.",
  "tika-vin09t2:2_5": "Yaṁ panettha “supine upaṭṭhitaṁ nimittañhi dubbala”nti vuttaṁ,",
  "tika-vin09t2:2_6": "taṁ anekantaṁ,",
  "tika-vin09t2:2_7": "na ca ārammaṇadubbalatāya cittappavatti dubbalā atītānāgatārammaṇāya,",
  "tika-vin09t2:2_8": "paññattārammaṇāya vā adubbalattā.",
  "tika-vin09t2:2_9": "Tasmā dubbalavatthukattāti dubbalahadayavatthukattāti no takkoti ācariyo.",
  "tika-vin09t2:2_10": "Avatthukatāya dubbalabhāvo yujjatīti ce? Na,",
  "tika-vin09t2:2_11": "avatthukāya bhāvanāpabhavāya atirekabalavasambhavato.",
  "tika-vin09t2:2_12": "Bhāvanābalasamappitañhi cittaṁ arūpampi samānaṁ atibhārampi karajakāyaṁ gahetvā ekacittakkhaṇeneva brahmalokampi pāpetvā ṭhapeti,",
  "tika-vin09t2:2_13": "tappaṭibhāgaṁ anappitampi kāmāvacaracittaṁ karajakāyaṁ ākāse laṅghanasamatthaṁ karoti.",
  "tika-vin09t2:2_14": "Kiṁ panettha taṁ anumānakaraṇaṁ?",
  "tika-vin09t2:2_15": "Yena cittasseva ānubhāvoti paññāyeyya cittānubhāvena ṭhapanalaṅghanādikiriyāvisesanibbattidassanato.",
  "tika-vin09t2:2_16": "Pakaticittasamuṭṭhānarūpaṁ viya asaṁsaṭṭhattā,",
  "tika-vin09t2:2_17": "nikkhamanattā ca vatthisīsaṁ, kaṭi,",
  "tika-vin09t2:2_18": "kāyoti tidhā sukkassa ṭhānaṁ pakappenti ācariyā.",
  "tika-vin09t2:2_19": "Sappavisaṁ viya taṁ daṭṭhabbaṁ,",
  "tika-vin09t2:2_20": "na ca vise ṭhānaniyamo,",
  "tika-vin09t2:2_21": "kodhavasena passantassa hoti.",
  "tika-vin09t2:2_22": "Evamassa na ṭhānaniyamo,",
  "tika-vin09t2:2_23": "rāgavasena upakkamantassa hotīti no takkoti ācariyo.",
  "tika-vin09t2:3_0": "“Dakasotaṁ anotiṇṇepī”ti idaṁ “otiṇṇamatte”ti iminā virujjhatīti ce,",
  "tika-vin09t2:3_1": "taṁ dassetuṁ “ṭhānato pana cuta”ntiādimāha.",
  "tika-vin09t2:3_2": "Tassattho –",
  "tika-vin09t2:3_3": "nimitte upakkamaṁ katvā sukkaṁ ṭhānā cāvetvā puna vippaṭisāravasena dakasotorohaṇaṁ nivāretuṁ na sakkā,",
  "tika-vin09t2:3_4": "tathāpi adhivāsādhippāyena adhivāsetvā antarā dakasotato uddhaṁ nivāretuṁ asakkuṇeyyatāya “bahi nikkhante vā”ti vuttaṁ,",
  "tika-vin09t2:3_5": "tasmā ṭhānā cutañhi avassaṁ dakasotaṁ otaratīti aṭṭhakathāya adhippāyo.",
  "tika-vin09t2:3_6": "Tasmā ubhayaṁ sametīti gahetabbo.",
  "tika-vin09t2:4_0": "Etthāha –",
  "tika-vin09t2:4_1": "kasmā imasmiṁ sikkhāpade “yo pana bhikkhū”tiādinā kārako na niddiṭṭhoti? Vuccate –",
  "tika-vin09t2:4_2": "adhippāyāpekkhāya bhāvato kārako na niddiṭṭho tassa sāpekkhabhāvadassanatthaṁ. Kathaṁ?",
  "tika-vin09t2:4_3": "Kaṇḍuvanādiadhippāyacetanāvasena cetentassa kaṇḍuvanādiupakkamena upakkamantassa methunarāgavasena ūruādīsu dukkaṭavatthūsu,",
  "tika-vin09t2:4_4": "vaṇādīsu thullaccayavatthūsu ca upakkamantassa sukkavisaṭṭhiyā satipi na saṅghādiseso “anāpatti bhikkhu na mocanādhippāyassā”ti vacanato.",
  "tika-vin09t2:4_5": "Tasmā tadatthadassanatthaṁ idha kārako na niddiṭṭho.",
  "tika-vin09t2:4_6": "Aññathā “yo pana bhikkhu sañcetanikaṁ sukkavisaṭṭhiṁ āpajjeyya,",
  "tika-vin09t2:4_7": "saṅghādiseso”ti niddiṭṭhe kārake “ceteti na upakkamati muccati,",
  "tika-vin09t2:4_8": "anāpattī”ti vuttavacanavirodho.",
  "tika-vin09t2:4_9": "Tathā “sañcetanikāya sukkavisaṭṭhiyā aññatra supinantā saṅghādiseso”ti bhumme niddiṭṭhepi so eva virodho hetvatthaniyamasiddhito.",
  "tika-vin09t2:4_10": "Tasmā tadubhayampi vacanakkamaṁ avatvā “sañcetanikā sukkavisaṭṭhi aññatra supinantā saṅghādiseso”ti vuttaṁ.",
  "tika-vin09t2:4_11": "Tattha nimittatthe bhummavacanābhāvato hetvatthaniyamo na kato hoti.",
  "tika-vin09t2:4_12": "Tasmiṁ akate sañcetanikā sukkavisaṭṭhi aññatra supinantā saṅghādisesoti,",
  "tika-vin09t2:4_13": "upakkame asati anāpattīti ayamattho dīpito hotīti veditabbaṁ.",
  "tika-vin09t2:5_0": "Imasmiṁ sikkhāpade dve āpattisahassāni honti. Kathaṁ?",
  "tika-vin09t2:5_1": "Attano hatthādibhede ajjhattarūpe rāgūpatthambhanavasena aṅgajāte kammaniyappatte ārogyatthāya nīlaṁ mocentassa ekā āpatti,",
  "tika-vin09t2:5_2": "ajjhattarūpe eva rāgūpatthambhe pītakādīnaṁ mocanavasena navāti dasa.",
  "tika-vin09t2:5_3": "Evaṁ “sukhatthāyā”tiādīnaṁ navannaṁ vasenāti rāgūpatthambhe ajjhattarūpavasena sataṁ.",
  "tika-vin09t2:5_4": "Evamevaṁ vaccappassāvavātauccāliṅgapāṇakadaṭṭhūpatthambhesu ca sataṁ sataṁ katvā sabbaṁ pañcasataṁ.",
  "tika-vin09t2:5_5": "Yathā ajjhattarūpe pañcasataṁ,",
  "tika-vin09t2:5_6": "evaṁ bahiddhārūpe vā ajjhattabahiddhārūpe vā ākāse vā kaṭiṁ kampentoti dve sahassāni āpattiyo hontīti.",
  "tika-vin09t2:6_0": "Sukkavissaṭṭhisikkhāpadavaṇṇanā niṭṭhitā.",
  "tika-vin09t2:7_0": "2. Kāyasaṁsaggasikkhāpadavaṇṇanā",
  "tika-vin09t2:8_0": "“Otiṇṇo”ti imināssa sevanādhippāyatā dassitā.",
  "tika-vin09t2:8_1": "Teneva “kāyasaṁsaggarāgasamaṅgissetaṁ adhivacana”nti vuttaṁ.",
  "tika-vin09t2:8_2": "“Vipariṇatena…pe…",
  "tika-vin09t2:8_3": "saddhi”nti imināssa vāyāmo dassito.",
  "tika-vin09t2:8_4": "“Saddhi”nti hi padaṁ saṁyogaṁ dīpeti,",
  "tika-vin09t2:8_5": "so ca saṁyogo samāgamo.",
  "tika-vin09t2:8_6": "Kena cittena?",
  "tika-vin09t2:8_7": "Vipariṇatena cittena,",
  "tika-vin09t2:8_8": "na pattappaṭiggahaṇādhippāyādināti adhippāyo.",
  "tika-vin09t2:8_9": "“Kāyasaṁsaggaṁ samāpajjeyyā”ti imināssa vāyamato phassappaṭivijānanā dassitā hoti.",
  "tika-vin09t2:8_10": "Vāyamitvā phassaṁ paṭivijānanto hi samāpajjati nāma.",
  "tika-vin09t2:8_11": "Evamassa tivaṅgasampatti dassitā hoti.",
  "tika-vin09t2:8_12": "Atha vā otiṇṇo vipariṇatena cittena yakkhādinā satto viya.",
  "tika-vin09t2:8_13": "Upayogatthe vā etaṁ karaṇavacanaṁ,",
  "tika-vin09t2:8_14": "otiṇṇo vipariṇataṁ cittaṁ kūpādiṁ viya satto.",
  "tika-vin09t2:8_15": "Atha vā “rāgato uttiṇṇo bhavissāmī”ti bhikkhubhāvaṁ upagatopi yo pana bhikkhu tato uttiṇṇādhippāyato",
  "tika-vin09t2:8_16": "vipariṇatena cittena hetubhūtena tameva rāgaṁ otiṇṇo.",
  "tika-vin09t2:8_17": "Mātugāmena attano samīpaṁ vā āgatena,",
  "tika-vin09t2:8_18": "attanā upagatena vā.",
  "tika-vin09t2:8_19": "Etena mātugāmassa sārattatā vā hotu,",
  "tika-vin09t2:8_20": "virattatā vā,",
  "tika-vin09t2:8_21": "sā idha appamāṇaṁ.",
  "tika-vin09t2:9_0": "Hatthaggāhaṁ vāti ettha hatthena sabbopi upādinnako kāyo saṅgahito,",
  "tika-vin09t2:9_1": "na bhinnasantāno tappaṭibaddho vatthālaṅkārādi.",
  "tika-vin09t2:9_2": "Veṇiggahaṇena anupādinnako abhinnasantāno kesalomanakhaggadantaggādiko kammapaccayautusamuṭṭhāno gahitoti veditabbaṁ.",
  "tika-vin09t2:9_3": "Tenevāha “antamaso lomena lomaṁ phusantassāpī”ti.",
  "tika-vin09t2:9_4": "Tena aññatarassa vā…pe…",
  "tika-vin09t2:9_5": "parāmasananti ettha anupādinnakānampi sesalomādīnaṁ aṅgabhāvo veditabbo.",
  "tika-vin09t2:9_6": "Evaṁ sante “phassaṁ paṭijānantassa saṅghādiseso”ti iminā virujjhatīti ce? Na,",
  "tika-vin09t2:9_7": "tadatthajānanato.",
  "tika-vin09t2:9_8": "Phuṭṭhabhāvaṁ paṭivijānantopi phassaṁ paṭijānāti nāma,",
  "tika-vin09t2:9_9": "na kāyaviññāṇuppattiyā eva.",
  "tika-vin09t2:9_10": "Anekantikañhettha kāyaviññāṇaṁ.",
  "tika-vin09t2:9_11": "Tasmā eva idha phassappaṭivijānanaṁ aṅgantveva na vuttaṁ.",
  "tika-vin09t2:9_12": "Tasmiñhi vutte ṭhānametaṁ vijjati “na ca me lomaghaṭṭanena kāyaviññāṇaṁ uppannaṁ,",
  "tika-vin09t2:9_13": "tasmiṁ ‘na phassaṁ paṭijānāmī’ti anāpannasaññī siyā”ti.",
  "tika-vin09t2:9_14": "“Veṇī nāma kahāpaṇamālādisampayuttaṁ,",
  "tika-vin09t2:9_15": "tattha ‘veṇiṁ gaṇhissāmī’ti kahāpaṇamālādiṁ eva gaṇhāti, na lomaṁ,",
  "tika-vin09t2:9_16": "natthi saṅghādiseso”ti vadanti.",
  "tika-vin09t2:9_17": "Vīmaṁsitabbaṁ.",
  "tika-vin09t2:10_0": "Kāyasaṁsaggasikkhāpadavaṇṇanā niṭṭhitā.",
  "tika-vin09t2:11_0": "3. Duṭṭhullavācāsikkhāpadavaṇṇanā",
  "tika-vin09t2:12_0": "“Kadā te mātā pasīdissatī”ti āyācanaṁ duṭṭhullavācāya sikhāpattalakkhaṇadassanatthaṁ vuttaṁ,",
  "tika-vin09t2:12_1": "na methunupasaṁhiteyeva duṭṭhullavācāti dassanatthaṁ.",
  "tika-vin09t2:12_2": "“Ubhatobyañjanakāsī”ti vacanaṁ pana purisanimittena asaṅghādisesavatthunā missavacanaṁ,",
  "tika-vin09t2:12_3": "purisaubhatobyañjanakassa ca itthinimittaṁ paṭicchannaṁ,",
  "tika-vin09t2:12_4": "itaraṁ pākaṭaṁ.",
  "tika-vin09t2:12_5": "Yadi tampi janeti,",
  "tika-vin09t2:12_6": "kathaṁ ‘animittāsī’tiādīni padāni na saṅghādisesaṁ janentī”ti eke,",
  "tika-vin09t2:12_7": "taṁ na yuttaṁ purisassāpi nimittādhivacanattā.",
  "tika-vin09t2:12_8": "“Methunupasaṁhitāhi saṅghādiseso”ti mātikāyaṁ lakkhaṇassa vuttattā ca methunupasaṁhitāhi obhāsane paṭivijānantiyā saṅghādiseso,",
  "tika-vin09t2:12_9": "appaṭivijānantiyā thullaccayaṁ,",
  "tika-vin09t2:12_10": "itarehi obhāsane paṭivijānantiyā thullaccayaṁ,",
  "tika-vin09t2:12_11": "appaṭivijānantiyā dukkaṭanti eke,",
  "tika-vin09t2:12_12": "vicāretvā gahetabbaṁ. Etthāha –",
  "tika-vin09t2:12_13": "“sikharaṇī”tiādīhi akkosantassa paṭighacittaṁ uppajjati,",
  "tika-vin09t2:12_14": "kasmā “tivedana”nti avatvā “dvivedana”nti vuttanti?",
  "tika-vin09t2:12_15": "Rāgavasena ayaṁ āpatti,",
  "tika-vin09t2:12_16": "na paṭighavasena.",
  "tika-vin09t2:12_17": "Tasmā rāgavaseneva pavatto akkoso idha adhippeto.",
  "tika-vin09t2:12_18": "Tasmā “dvivedana”nti vacanaṁ suvuttameva.",
  "tika-vin09t2:13_0": "Duṭṭhullavācāsikkhāpadavaṇṇanā niṭṭhitā.",
  "tika-vin09t2:14_0": "4. Attakāmasikkhāpadavaṇṇanā",
  "tika-vin09t2:15_0": "Duṭṭhullobhāsane vuttappakārāyāti duṭṭhullāduṭṭhullajānanasamatthāya.",
  "tika-vin09t2:15_1": "Parassa bhikkhuno attakāmapāricariyāya vaṇṇabhaṇane dukkaṭaṁ,",
  "tika-vin09t2:15_2": "“yo te vihāre vasati,",
  "tika-vin09t2:15_3": "tassa aggadānaṁ methunaṁ dhammaṁ dehī”ti pariyāyavacanepi dukkaṭaṁ,",
  "tika-vin09t2:15_4": "“attakāmapāricariyāya vaṇṇaṁ bhāseyya,",
  "tika-vin09t2:15_5": "yā mādisaṁ sīlavanta”nti ca vuttattāti eke.",
  "tika-vin09t2:15_6": "Pañcasu aṅgesu sabbhāvā saṅghādisesovāti eke,",
  "tika-vin09t2:15_7": "vicāretvā gahetabbaṁ.",
  "tika-vin09t2:15_8": "“Imasmiṁ sikkhāpadadvaye kāyasaṁsagge viya yakkhipetīsupi duṭṭhullattakaāmavacane thullaccayanti vadanti.",
  "tika-vin09t2:15_9": "Aṭṭhakathāsu pana nāgata”nti likhitaṁ.",
  "tika-vin09t2:15_10": "Ubhatobyañjanako pana paṇḍakagatikova.",
  "tika-vin09t2:16_0": "Attakāmasikkhāpadavaṇṇanā niṭṭhitā.",
  "tika-vin09t2:17_0": "5. Sañcarittasikkhāpadavaṇṇanā",
  "tika-vin09t2:18_0": "Alaṁvacanīyāti na vacanīyā,",
  "tika-vin09t2:18_1": "nivāraṇe alaṁ-saddo,",
  "tika-vin09t2:18_2": "na alaṁvacanīyā nālaṁvacanīyā.",
  "tika-vin09t2:18_3": "“Paṭiggaṇhāti vīmaṁsati paccāharati,",
  "tika-vin09t2:18_4": "āpatti saṅghādisesassā”ti vuttattā yassa ekantena saṅghādiseso hoti,",
  "tika-vin09t2:18_5": "tassa paṭiggaṇhanavīmaṁsanapayogā ete dukkaṭathullaccayā natthīti vadantīti likhitaṁ.",
  "tika-vin09t2:18_6": "Kiñcāpi ettha “itthī nāma manussitthī,",
  "tika-vin09t2:18_7": "na yakkhī na petī na tiracchānagatā.",
  "tika-vin09t2:18_8": "Puriso nāma manussapuriso,",
  "tika-vin09t2:18_9": "na yakkho na peto na tiracchānagato”ti pāḷi natthi,",
  "tika-vin09t2:18_10": "tathāpi kāyasaṁsaggādīsu “mātugāmo nāma manussitthī”ti itthivavatthānassa katattā idhāpi manussitthī evāti paññāyati.",
  "tika-vin09t2:18_11": "Methunapubbabhāgasāmaññato itthivavatthānena purisavavatthānaṁ katameva hoti.",
  "tika-vin09t2:18_12": "Tenevāha “yesu sañcarittaṁ samāpajjati,",
  "tika-vin09t2:18_13": "tesaṁ manussajātikatā”ti.",
  "tika-vin09t2:18_14": "Kāyasaṁsaggādīsu ca paṇḍakayakkhipetiyo thullaccayavatthukāva vuttā,",
  "tika-vin09t2:18_15": "tathā idhāpi,",
  "tika-vin09t2:18_16": "paṇḍakasabhāvattā manussaubhatobyañjanako ca thullaccayavatthukova hoti.",
  "tika-vin09t2:18_17": "Sesā manussapurisaamanussapaṇḍakaubhatobyañjanakatiracchānagatapurisādayo dukkaṭavatthukāva micchācāradassanasabhāvatoti veditabbaṁ.",
  "tika-vin09t2:19_0": "Sañcarittasikkhāpadavaṇṇanā niṭṭhitā.",
  "tika-vin09t2:20_0": "6. Kuṭikārasikkhāpadavaṇṇanā",
  "tika-vin09t2:21_0": "Kiṁ bhanteti ettakepi vutte.",
  "tika-vin09t2:21_1": "Pucchito yadatthāya paviṭṭho,",
  "tika-vin09t2:21_2": "taṁ kathetuṁ labhati pucchitapaññattā bhikkhācāravatteti likhitaṁ.",
  "tika-vin09t2:21_3": "Hatthakammaṁ yācito “upakaraṇaṁ,",
  "tika-vin09t2:21_4": "mūlaṁ vā dassatī”ti yācati, vaṭṭati,",
  "tika-vin09t2:21_5": "na vaṭṭatīti?",
  "tika-vin09t2:21_6": "Vaṭṭati senāsane obhāsaparikathādīnaṁ laddhattāti eke.",
  "tika-vin09t2:21_7": "Tihatthā vāti ettha vaḍḍhakihatthena tihatthā.",
  "tika-vin09t2:21_8": "“Pamāṇayutto mañcoti pakatividatthiyā navavidatthippamāṇamañco,",
  "tika-vin09t2:21_9": "so tattha ito ca na sañcarati,",
  "tika-vin09t2:21_10": "tasmā catuhatthavitthārā na hotī”tiādi likhitaṁ.",
  "tika-vin09t2:21_11": "Akuṭiyā pana vatthudesanākiccaṁ natthi ullittāvalittaṁ kātuṁ vuttattā.",
  "tika-vin09t2:21_12": "“Ullittādibhāvo…pe…",
  "tika-vin09t2:21_13": "‘chadanameva sandhāya vutto’ti yuttamidaṁ.",
  "tika-vin09t2:21_14": "Kasmāti ce?",
  "tika-vin09t2:21_15": "Yasmā mattikāmayabhittiṁ uṭṭhāpetvā upari ullittaṁ vā avalittaṁ vā ubhayaṁ vā bhittiyā ghaṭitaṁ karontassa āpatti eva vināpi bhittilepenā”ti likhitaṁ.",
  "tika-vin09t2:21_16": "Evamettha thambhatulāpiṭṭhasaṅghāṭādi niratthakaṁ siyā.",
  "tika-vin09t2:21_17": "Tasmā vicāretvāva gahetabbaṁ.",
  "tika-vin09t2:21_18": "“Uposathāgārampi bhavissati,",
  "tika-vin09t2:21_19": "ahampi vasissāmī”ti vā “bhikkhūhi vā sāmaṇerehi vā ekato vasissāmī”ti vā karontassa vaṭṭati eva. Kasmā?",
  "tika-vin09t2:21_20": "“Attuddesa”nti vuttattāti likhitaṁ.",
  "tika-vin09t2:22_0": "Idaṁ pana sikkhāpadaṁ catutthapārājikaṁ viya nidānāpekkhaṁ.",
  "tika-vin09t2:22_1": "Na hi vaggumudātīriyā bhikkhū sayameva attano asantaṁ uttarimanussadhammaṁ musāvādalakkhaṇaṁ pāpetvā bhāsiṁsu.",
  "tika-vin09t2:22_2": "Aññamaññañhi te uttarimanussadhammavaṇṇaṁ bhāsiṁsu.",
  "tika-vin09t2:22_3": "Na ca tāvatā pārājikavatthu hoti,",
  "tika-vin09t2:22_4": "tattakena pana lesena bhagavā taṁ vatthuṁ nidānaṁ katvā pārājikaṁ paññapesi,",
  "tika-vin09t2:22_5": "tathā idhāpi.",
  "tika-vin09t2:22_6": "Na hi nidāne “adesitavatthukāyo sārambhāyo aparikkamanāyo”ti vuttaṁ.",
  "tika-vin09t2:22_7": "“Appamāṇikāyo”ti pana vuttattā pamāṇamatikkamantassa saṅghādisesova nidānāpekkho.",
  "tika-vin09t2:22_8": "Tattha sārambhe aparikkamane saṅghādisesappasaṅgaṁ viya dissamānaṁ “vibhaṅgo taṁniyamako”ti vuttattā vibhaṅge na nivāreti.",
  "tika-vin09t2:22_9": "Tathā mahallake.",
  "tika-vin09t2:23_0": "Etthāha –",
  "tika-vin09t2:23_1": "kimatthaṁ mātikāyaṁ dukkaṭavatthu vuttaṁ,",
  "tika-vin09t2:23_2": "nanu vibhaṅge eva vattabbaṁ siyāti? Evametaṁ.",
  "tika-vin09t2:23_3": "Kiṁ nu bhikkhū abhinetabbā vatthudesanāya,",
  "tika-vin09t2:23_4": "tehi bhikkhūhi vatthu desetabbaṁ, kīdisaṁ?",
  "tika-vin09t2:23_5": "Anārambhaṁ saparikkamananti.",
  "tika-vin09t2:23_6": "Itarañhi “sārambhe ce bhikkhu vatthusmiṁ aparikkamane”ti evaṁ anuppasaṅgavasena āgatattā vuttaṁ.",
  "tika-vin09t2:23_7": "Yasmā vatthu nāma atthi sārambhaṁ aparikkamanaṁ,",
  "tika-vin09t2:23_8": "atthi anārambhaṁ saparikkamanaṁ,",
  "tika-vin09t2:23_9": "atthi sārambhaṁ saparikkamanaṁ,",
  "tika-vin09t2:23_10": "atthi anārambhaṁ aparikkamananti bahuvidhaṁ,",
  "tika-vin09t2:23_11": "tasmā bahuvidhattā vatthu desetabbaṁ anārambhaṁ saparikkamanaṁ,",
  "tika-vin09t2:23_12": "netaranti vuttaṁ hoti.",
  "tika-vin09t2:23_13": "Kimatthikā panettha vatthudesanāti ce?",
  "tika-vin09t2:23_14": "Garukāpattipaññāpanahetuparivajjanupāyattā.",
  "tika-vin09t2:23_15": "Vatthuadesanā hi garukāpattipaññāpanahetubhūtā.",
  "tika-vin09t2:23_16": "Garukāpattipaññāpanaṁ akataviññattigihipīḷājananaṁ,",
  "tika-vin09t2:23_17": "attadukkhaparadukkhahetubhūto ca sārambhabhāvoti ete vatthudesanāpadesena upāyena parivajjitā honti.",
  "tika-vin09t2:23_18": "Na hi bhikkhū akappiyakuṭikaraṇatthaṁ gihīnaṁ vā pīḷānimittaṁ,",
  "tika-vin09t2:23_19": "sārambhavatthukuṭikaraṇatthaṁ vā vatthuṁ desentīti.",
  "tika-vin09t2:23_20": "Honti cettha –",
  "tika-vin09t2:24_0": "“Dukkaṭassa hi vatthūnaṁ, mātikāya pakāsanā;",
  "tika-vin09t2:25_0": "Garukāpattihetūnaṁ, tesaṁ evaṁ pakāsitā.",
  "tika-vin09t2:26_0": "“Vatthussa desanupāyena, garukāpattihetuyo;",
  "tika-vin09t2:27_0": "Vajjitā honti yaṁ tasmā, sārambhādi jahāpita”nti.",
  "tika-vin09t2:28_0": "Kuṭikārasikkhāpadavaṇṇanā niṭṭhitā.",
  "tika-vin09t2:29_0": "7. Vihārakārasikkhāpadavaṇṇanā",
  "tika-vin09t2:30_0": "Kiriyāmattato samuṭṭhānabhāvato akiriyamevetaṁ.",
  "tika-vin09t2:30_1": "Taṁ desanāakaraṇavasena.",
  "tika-vin09t2:30_2": "Bhikkhū vā anabhineyyāti ettha vā-saddo avadhāraṇatthoti veditabbo.",
  "tika-vin09t2:30_3": "“Āyasmā channo cetiyarukkhaṁ chedāpesī”ti āgatattā idampi nidānāpekkhanti veditabbaṁ.",
  "tika-vin09t2:31_0": "Vihārakārasikkhāpadavaṇṇanā niṭṭhitā.",
  "tika-vin09t2:32_0": "8. Duṭṭhadosasikkhāpadavaṇṇanā",
  "tika-vin09t2:33_0": "“Kasmā mama vandanādīni…pe…",
  "tika-vin09t2:33_1": "‘ghaṭiteyeva sīsaṁ etī’ti vuttattā antimavatthuajjhāpannakaṁ vandituṁ na vaṭṭatī”ti vadanti,",
  "tika-vin09t2:33_2": "taṁ na gahetabbaṁ.",
  "tika-vin09t2:33_3": "Parivārāvasāne upālipañcake “kati nu kho, bhante,",
  "tika-vin09t2:33_4": "avandiyā”tiādinā vuttapāḷiyaṁ avuttattā,",
  "tika-vin09t2:33_5": "“pacchā upasampannena pure upasampanno vandiyo”ti vuttattā ca,",
  "tika-vin09t2:33_6": "tasmā eva imissaṁ kaṅkhāvitaraṇiyaṁ “upasampannoti saṅkhyupagamana”nti vuttaṁ.",
  "tika-vin09t2:33_7": "Suttādhippāyo pana evaṁ gahetabbo –",
  "tika-vin09t2:33_8": "avandanto sāmīcippaṭikkhepasaṅkhātāya codanāya codeti nāmāti dassanatthaṁ vuttanti.",
  "tika-vin09t2:33_9": "Tasmā eva “ettāvatā ca codanā nāma hotī”ti vuttaṁ.",
  "tika-vin09t2:33_10": "Idha adhippetaṁ āpattiāpajjanākāraṁ dassetuṁ “‘kasmā mama vandanādīni na karosī’tiādi vutta”nti likhitaṁ.",
  "tika-vin09t2:34_0": "Katūpasampadanti yassa upasampadā ruhati, taṁ,",
  "tika-vin09t2:34_1": "paṇḍakādayo.",
  "tika-vin09t2:34_2": "Ṭhapanakkhettanti ettha sabbasaṅgāhikaṁ,",
  "tika-vin09t2:34_3": "puggalikañcāti duvidhaṁ pavāraṇāṭhapanaṁ.",
  "tika-vin09t2:34_4": "Tattha sabbasaṅgāhike “suṇātu me, bhante,",
  "tika-vin09t2:34_5": "saṅgho…pe…",
  "tika-vin09t2:34_6": "tevācikaṁ pavāre”ti su-kārato yāva re-kāro.",
  "tika-vin09t2:34_7": "Puggalikaṭhapane pana “saṅghaṁ, bhante,",
  "tika-vin09t2:34_8": "pavāremi…pe…",
  "tika-vin09t2:34_9": "passanto paṭī”ti saṁ-kārato yāva ayaṁ sabbapacchimo ṭi-kāro,",
  "tika-vin09t2:34_10": "etthantare ekapadepi ṭhapentena ṭhapitā hoti.",
  "tika-vin09t2:34_11": "Uposathe pana iminānusārena viseso veditabbo “kareyyā”ti re-kāre anatikkamante.",
  "tika-vin09t2:35_0": "Duṭṭhadosasikkhāpadavaṇṇanā niṭṭhitā.",
  "tika-vin09t2:36_0": "9. Aññabhāgiyasikkhāpadavaṇṇanā",
  "tika-vin09t2:37_0": "Aññabhāgovā assa atthīti yathā suvaṇṇassedaṁ sovaṇṇamityatra suvaṇṇavā anena suvaṇṇo ityuccate.",
  "tika-vin09t2:37_1": "Taṁ paṭimāya sarīraṁ,",
  "tika-vin09t2:37_2": "silāputtakassa sarīranti ca nidassanaṁ.",
  "tika-vin09t2:37_3": "Chagalakassa “dabbo”ti dinnaṁ nāmaṁ “deso”ti vuccati. Kasmā?",
  "tika-vin09t2:37_4": "Theraṁ anuddhaṁsetuṁ therassāpi apadisitabbattā.",
  "tika-vin09t2:37_5": "Aññampi vatthuṁ na theraṁyeva.",
  "tika-vin09t2:37_6": "Lissati silissati vohāramattenevana atthato.",
  "tika-vin09t2:37_7": "Īsakaṁ allīyatīti lesoti adhippāyo.",
  "tika-vin09t2:37_8": "Lisaselachakolaallībhāve.",
  "tika-vin09t2:37_9": "Tena vuttaṁ “īsakaṁ allīyatīti leso”ti.",
  "tika-vin09t2:37_10": "Yasmā desalesā atthato ninnānākaraṇaṁ,",
  "tika-vin09t2:37_11": "tasmā “kiñcidesaṁ lesamattaṁ upādāyā”ti padaṁ uddharitvā “dasa lesā jātileso”tiādi padabhājane vuttaṁ.",
  "tika-vin09t2:38_0": "Aṭṭhuppattivaseneva āvibhūtanti ettha kiñca bhiyyo aniyamattā.",
  "tika-vin09t2:38_1": "Na hi mettiyabhūmajakānaṁ viya aññesaṁ sabbesampi “chagalakamevettha aññabhāgiyaṁ adhikaraṇaṁ hoti,",
  "tika-vin09t2:38_2": "aññaṁ gomahiṁsādikampi hoti,",
  "tika-vin09t2:38_3": "na ca mettiyabhūmajakā viya sabbepi nāmalesamattameva upādiyanti,",
  "tika-vin09t2:38_4": "aññampi jātilesādiṁ upādiyanti,",
  "tika-vin09t2:38_5": "tasmā aniyamattā na vibhattaṁ.",
  "tika-vin09t2:38_6": "Kiñca bhiyyo tathāvutte chagalakasseva aññabhāgiyatā sambhavati,",
  "tika-vin09t2:38_7": "na aññassa,",
  "tika-vin09t2:38_8": "yena sova dassito.",
  "tika-vin09t2:38_9": "Leso ca nāma lesova,",
  "tika-vin09t2:38_10": "na jātiādi,",
  "tika-vin09t2:38_11": "yena sova dassitoti evaṁ micchāgāhappasaṅgatoti veditabbaṁ.",
  "tika-vin09t2:38_12": "Idha ca…pe…",
  "tika-vin09t2:38_13": "saññinopīti imasmiṁ sikkhāpade ca amūlakasikkhāpade cāti attho.",
  "tika-vin09t2:39_0": "Aññabhāgiyasikkhaṁ yo, neva sikkhati yuttito;",
  "tika-vin09t2:40_0": "Gacche vinayaviññūhi, aññabhāgiyataṁva so. ;",
  "tika-vin09t2:41_0": "Aññabhāgiyasikkhāpadavaṇṇanā niṭṭhitā.",
  "tika-vin09t2:42_0": "11. Bhedānuvattakasikkhāpadavaṇṇanā",
  "tika-vin09t2:43_0": "Tiṇṇaṁ uddhaṁ kammārahā…pe…",
  "tika-vin09t2:43_1": "karotīti ettha “ime cattāro”ti vā “imañca imañcā”ti vā vatvā kātuṁ na vaṭṭatīti likhitaṁ.",
  "tika-vin09t2:44_0": "Bhedānuvattakasikkhāpadavaṇṇanā niṭṭhitā.",
  "tika-vin09t2:45_0": "12. Dubbacasikkhāpadavaṇṇanā",
  "tika-vin09t2:46_0": "Dukkhena vattabbo dubbaco. Vuccamāno na sahati.",
  "tika-vin09t2:47_0": "Dubbacasikkhāpadavaṇṇanā niṭṭhitā.",
  "tika-vin09t2:48_0": "Nigamanavaṇṇanā",
  "tika-vin09t2:49_0": "“Nāmamattavasenā”ti pāṭho.",
  "tika-vin09t2:49_1": "“Nāmagottavasenā”ti likhitaṁ.",
  "tika-vin09t2:49_2": "Idaṁ vuttaṁ hoti –",
  "tika-vin09t2:49_3": "“ayaṁ kiriyā bhikkhūnaṁ kātuṁ na vaṭṭatī”ti jānitvā sace chādeti,",
  "tika-vin09t2:49_4": "channāva hotīti attho.",
  "tika-vin09t2:49_5": "Sabhāgamattamevāti averisabhāgamattamevāti adhippāyo.",
  "tika-vin09t2:50_0": "Vatthu ceva gottañcāti ettha vatthūti vītikkamanaṁ asucimuccanaṁ.",
  "tika-vin09t2:50_1": "Gottanti gaṁ tāyatīti gottaṁ,",
  "tika-vin09t2:50_2": "sajātito aññattha gantuṁ adatvā gaṁ buddhiṁ,",
  "tika-vin09t2:50_3": "vacanañca tāyatīti attho.",
  "tika-vin09t2:50_4": "Vatthu ca sajātimeva gacchati.",
  "tika-vin09t2:50_5": "Sajāti nāmettha aññehi visiṭṭhāvisiṭṭhabhūtā kiriyā,",
  "tika-vin09t2:50_6": "na kāyasaṁsaggādi.",
  "tika-vin09t2:50_7": "Nāmañceva āpatti cāti ettha āpattīti vītikkamenāpannāpattiyā nāmaṁ.",
  "tika-vin09t2:51_0": "Punaāgatāgatānaṁ bhikkhūnaṁ ārocentenāti ettha dvinnaṁ ārocentena “āyasmantā dhārentu”tiṇṇaṁ vā atirekānaṁ",
  "tika-vin09t2:51_1": "vā ārocentena “āyasmanto dhārentū”ti evaṁ ārocanavidhānaṁ veditabbaṁ.",
  "tika-vin09t2:51_2": "Vattabhedañca ratticchedañca akatvāti ettha ṭhapetvā navakataraṁ pārivāsikaṁ avasesānaṁ antamaso mūlāyapaṭikassanārahādīnampi abhivādanādisādiyane,",
  "tika-vin09t2:51_3": "paṭipāṭiyā nisīdane, ovadane,",
  "tika-vin09t2:51_4": "kammikānaṁ garahaṇe cātiādīsu vattabhedo hoti.",
  "tika-vin09t2:51_5": "Dassanasavanavisayesu anārocane ca bhikkhūhi ekacchanne vasane ca ajānantasseva vihāre bhikkhūnaṁ āgantvā gamane cātiādīsu ratticchedo hoti.",
  "tika-vin09t2:51_6": "Nānāsaṁvāsakehi vinayakammābhāvato tesaṁ anārocane ratticchedo na hoti.",
  "tika-vin09t2:51_7": "“Dve leḍḍupāte atikkamitvā”ti vacanato anto na vaṭṭati.",
  "tika-vin09t2:51_8": "Nikkhittavatteneva hutvā vicarantena yassa santike pubbe samādiyitvā ārocitaṁ,",
  "tika-vin09t2:51_9": "tassāpi santike pacchā nikkhipanakāle ārocetvāva nikkhipitabbaṁ.",
  "tika-vin09t2:51_10": "Tasmā puna samādānakālepi so ce tato gacchati,",
  "tika-vin09t2:51_11": "taṁ divasaṁ agantvā divā ārocetvāpi yadi evaṁ atītadivasaṁ hoti,",
  "tika-vin09t2:51_12": "“aruṇe uṭṭhite tassa santike ārocetvā vattaṁ nikkhipitvā vihāraṁ gantabbanti tassa santike ārocetvā vattaṁ nikkhipitabba”nti vuttaṁ.",
  "tika-vin09t2:51_13": "Apica “vihāraṁ gantvā yaṁ sabbapaṭhamaṁ bhikkhuṁ passati,",
  "tika-vin09t2:51_14": "tassa ārocetvā nikkhipitabba”nti vuttaṁ.",
  "tika-vin09t2:51_15": "Sace ratticchedo hoti,",
  "tika-vin09t2:51_16": "vihārasīmāpariyāpannānaṁ sabbesaṁ ārocetabbaṁ siyā.",
  "tika-vin09t2:51_17": "“Tassa ārocetvā”ti idaṁ pana pubbe anārocitaṁ sandhāya vattabhedarakkhaṇatthaṁ vuttaṁ.",
  "tika-vin09t2:51_18": "Tasmā eva samantapāsādikāyaṁ evaṁ vuttaṁ “aññaṁ vihārato nikkhantaṁ vā āgantukaṁ vā”ti.",
  "tika-vin09t2:52_0": "Suddhantaparivāse pana sace “māsamattaṁ asuddhomhī”ti aggahesi,",
  "tika-vin09t2:52_1": "parivasanto puna ūnaṁ vā adhikaṁ vā sanniṭṭhānaṁ karoti,",
  "tika-vin09t2:52_2": "tattakampi parivasitabbameva,",
  "tika-vin09t2:52_3": "parivāsadānakiccaṁ natthi.",
  "tika-vin09t2:52_4": "Ayañhi suddhantaparivāso nāma uddhampi ārohati,",
  "tika-vin09t2:52_5": "heṭṭhāpi orohati.",
  "tika-vin09t2:52_6": "Idamassa lakkhaṇaṁ.",
  "tika-vin09t2:53_0": "Samodahitvāti mūlāpattiṭṭhāne ṭhapetvā,",
  "tika-vin09t2:53_1": "pakkhipitvāti attho.",
  "tika-vin09t2:53_2": "Appaṭicchannā ce antarāpatti,",
  "tika-vin09t2:53_3": "mūlāya paṭikassanaṁ akatvā pubbe gahitaparivāseneva parivasitabbaṁ.",
  "tika-vin09t2:53_4": "Yo pana āpattiṁ āpajjitvā vibbhamitvā puna upasampanno hutvāpi paṭicchādeti,",
  "tika-vin09t2:53_5": "yo ca pubbe paṭicchādetvā pacchā na paṭicchādeti,",
  "tika-vin09t2:53_6": "yo ca ubhayattha paṭicchādeti,",
  "tika-vin09t2:53_7": "sabbesaṁ paṭicchannadivasavasena parivāso dātabbo.",
  "tika-vin09t2:53_8": "“Purimasmiṁ āpattikkhandhe vā”ti ca “pacchimasmiṁ āpattikkhandhe vā”ti ca pāḷiyaṁ vuttattā dve bhikkhū visuddhikaṁ āpannā honti,",
  "tika-vin09t2:53_9": "te suddhikadiṭṭhino honti.",
  "tika-vin09t2:53_10": "Eko chādeti,",
  "tika-vin09t2:53_11": "eko na chādeti.",
  "tika-vin09t2:53_12": "Yo chādeti,",
  "tika-vin09t2:53_13": "so dukkaṭaṁ desāpetabbo.",
  "tika-vin09t2:53_14": "“Ubhopi yathādhammaṁ kārāpetabbā”ti vacanato yaṁ kañci āpattiṁ chādetvā dukkaṭaṁ āpajjatīti veditabbo.",
  "tika-vin09t2:54_0": "Tesu gatesu vā agatesu vā purimanayeneva paṭipajjitabbanti ettha ūne gaṇe caraṇaṁ,",
  "tika-vin09t2:54_1": "anuṭṭhahanaṁ ekarattampi gaṇena vippavāsaṁ,",
  "tika-vin09t2:54_2": "sace rattiyā ekakkhaṇena saṅgho vasati,",
  "tika-vin09t2:54_3": "sace so pure aruṇameva kenaci karaṇīyena gatoti etthapi mānattepi evaṁ jāte.",
  "tika-vin09t2:54_4": "“Ayañca yasmā gaṇassa ārocetvā,",
  "tika-vin09t2:54_5": "bhikkhūnañca atthibhāvaṁ sallakkhetvāva vasi,",
  "tika-vin09t2:54_6": "tenassa ūne gaṇe caraṇadoso vā vippavāso vā na hotī”ti samantapāsādikāyaṁ vuttaṁ.",
  "tika-vin09t2:54_7": "Tasmā tena ārocite muhuttampi nisīditvā gatepi vippavāso natthi.",
  "tika-vin09t2:54_8": "Pārivāsikassa,",
  "tika-vin09t2:54_9": "ukkhittakassa ca pakatattena tasmiṁ vasanaṁ udakapātena vāritaṁ,",
  "tika-vin09t2:54_10": "tasmā nānūpacārepi ekacchanne na vaṭṭati.",
  "tika-vin09t2:55_0": "Idāni pāṭhavicāraṇā veditabbā –",
  "tika-vin09t2:55_1": "“nava paṭhamāpattikā cattāro yāvatatiyakā”ti idaṁ sabhāvaniyamavacanaṁ.",
  "tika-vin09t2:55_2": "Tena vuṭṭhānaṁ aniyamanti dasseti.",
  "tika-vin09t2:55_3": "Ekaccāpattivuṭṭhānañhi kammatopi hoti akammatopi,",
  "tika-vin09t2:55_4": "na evaṁ āpajjananti vuttaṁ hoti.",
  "tika-vin09t2:55_5": "Aññataraṁ vā aññataraṁ vāti tesaṁ dvidhā bhinnānampi vuṭṭhānakkamabhedābhāvadīpakavacanaṁ.",
  "tika-vin09t2:55_6": "Yāvatīhaṁ,",
  "tika-vin09t2:55_7": "tāvatīhanti ettha ahaparicchedo aruṇavasena.",
  "tika-vin09t2:55_8": "“Jāna”nti iminā jānanappaṭicchannassa akāmā parivatthabbanti dasseti.",
  "tika-vin09t2:55_9": "Tena bhikkhunā akāmā parivatthabbanti tena bhikkhunā vasatā akāmā parivatthabbaṁ,",
  "tika-vin09t2:55_10": "na parivattitaliṅgenāti dassanatthaṁ vuttaṁ.",
  "tika-vin09t2:55_11": "Parivutthaparivāsenāti ādimhi parivutthaparivāseneva parivāsato uttari itivārena ādito bhikkhunāva chārattaṁ,",
  "tika-vin09t2:55_12": "parivattitaliṅgena uddhampi bhikkhumānattāya paṭipajjitabbaṁ,",
  "tika-vin09t2:55_13": "na parivāse viya tappaccayā aciṇṇamānatto.",
  "tika-vin09t2:55_14": "Ciṇṇamānattova abbhetabbo, na itaro,",
  "tika-vin09t2:55_15": "na parivāse viya mānattārahe,",
  "tika-vin09t2:55_16": "pakkhamānattañca carantiyā bhikkhuniyā liṅgaṁ parivattātikkame sati ciṇṇamānatto bhikkhu hoti,",
  "tika-vin09t2:55_17": "puna bhikkhumānattaṁ gahetvā ciṇṇamānattova bhikkhu abbhetabboti dasseti.",
  "tika-vin09t2:56_0": "Yattha siyāti yassaṁ samānasaṁvāsakasīmāyampi vīsatigaṇo bhikkhusaṅgho atthi.",
  "tika-vin09t2:56_1": "Ekenapi ce ūno vīsatigaṇoti na yujjati, ūno ce.",
  "tika-vin09t2:56_2": "Na hi vīsatigaṇo,",
  "tika-vin09t2:56_3": "saṅgho ce ūno.",
  "tika-vin09t2:56_4": "Tasmā “ekenapi ce ūno saṅgho”ti ettakameva vattabbanti ce? Na,",
  "tika-vin09t2:56_5": "catuvaggapañcavaggadasavaggappasaṅganivāraṇappayojanato.",
  "tika-vin09t2:56_6": "Tasmā vīsativaggo bhikkhusaṅgho ce bhikkhunā ekenapi ūno,",
  "tika-vin09t2:56_7": "naṭṭho daṭṭhabbo.",
  "tika-vin09t2:56_8": "Keci pana vinaye appakataññuno “yathā atirekacatuvaggopi saṅgho catuvaggakaraṇīye kamme ‘catuvaggo’ti vuccati,",
  "tika-vin09t2:56_9": "tathā pañcavaggadasavaggakaraṇīye kamme atirekapañcavaggadasavaggopi ‘pañcavaggadasavaggo’ti vuccati.",
  "tika-vin09t2:56_10": "Tasmā ūnopi catuvaggapañcavaggadasavaggavīsativaggovā”ti maññeyyuṁ,",
  "tika-vin09t2:56_11": "tesaṁ maññanānivāraṇatthaṁ “ekenapi ce ūno”tiādi vuttaṁ.",
  "tika-vin09t2:56_12": "Atha vā vīsati bhikkhusaṅgho ce,",
  "tika-vin09t2:56_13": "ṭhapetvā ekenapi ce ūno appakatatto,",
  "tika-vin09t2:56_14": "taṁ ṭhapetvā ekenapi ceti evamettha attho daṭṭhabbo.",
  "tika-vin09t2:56_15": "Ayaṁ tattha sāmīcīti vacanaṁ yaṁ vuttaṁ sabbattha “tassa āpattiyā parivāsaṁ deti,",
  "tika-vin09t2:56_16": "mūlāya paṭikassati,",
  "tika-vin09t2:56_17": "mānattaṁ deti,",
  "tika-vin09t2:56_18": "abbhetī”ti,",
  "tika-vin09t2:56_19": "tassa āvibhāvakaraṇatthaṁ vuttanti veditabbaṁ.",
  "tika-vin09t2:56_20": "Tena tesu ayaṁ yathāvuttā sāmīci niyatā icchitabbā,",
  "tika-vin09t2:56_21": "na rājasikkhāpadādīsu viya aniyatā.",
  "tika-vin09t2:56_22": "Tattha hi kenaci antarāyena taṁ sāmīcimakarontepi anāpattīti dīpitaṁ hoti.",
  "tika-vin09t2:57_0": "Saṅghādisesavaṇṇanā niṭṭhitā."
}