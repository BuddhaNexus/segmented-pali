{
  "atk-s0302a3:0_0": "4. Anamataggasaṁyuttaṁ",
  "atk-s0302a3:1_0": "1. Paṭhamavaggo",
  "atk-s0302a3:2_0": "1. Tiṇakaṭṭhasuttavaṇṇanā",
  "atk-s0302a3:3_0": "124.",
  "atk-s0302a3:3_1": "Anamataggasaṁyuttassa paṭhame anamataggoti anu amataggo,",
  "atk-s0302a3:3_2": "vassasataṁ vassasahassaṁ ñāṇena anugantvāpi amataggo aviditaggo,",
  "atk-s0302a3:3_3": "nāssa sakkā ito vā etto vā aggaṁ jānituṁ,",
  "atk-s0302a3:3_4": "aparicchinnapubbāparakoṭikoti attho.",
  "atk-s0302a3:3_5": "Saṁsāroti khandhādīnaṁ avicchinnappavattā paṭipāṭi.",
  "atk-s0302a3:3_6": "Pubbā koṭi na paññāyatīti purimamariyādā na dissati.",
  "atk-s0302a3:3_7": "Yadaggena cassa purimā koṭi na paññāyati,",
  "atk-s0302a3:3_8": "pacchimāpi tadaggeneva na paññāyati,",
  "atk-s0302a3:3_9": "vemajjheyeva pana sattā saṁsaranti.",
  "atk-s0302a3:3_10": "Pariyādānaṁ gaccheyyāti idaṁ upamāya khuddakattā vuttaṁ.",
  "atk-s0302a3:3_11": "Bāhirasamayasmiñhi attho paritto hoti, upamā mahatī. ‘‘Hatthī viya ayaṁ goṇo, goṇo viya sūkaro,",
  "atk-s0302a3:3_12": "samuddo viya taḷāka’’nti hi vutte na tesaṁ tādisaṁ pamāṇaṁ hoti.",
  "atk-s0302a3:3_13": "Buddhasamaye pana upamā parittā, attho mahā.",
  "atk-s0302a3:3_14": "Pāḷiyañhi eko jambudīpo gahito,",
  "atk-s0302a3:3_15": "evarūpānaṁ pana jambudīpānaṁ satepi sahassepi satasahassepi tiṇādīni tena upakkamena pariyādānaṁ gaccheyyuṁ,",
  "atk-s0302a3:3_16": "na tveva purisassa mātu mātaroti.",
  "atk-s0302a3:3_17": "Dukkhaṁ paccanubhūtanti tumhehi dukkhaṁ anubhūtaṁ. Tibbanti tasseva vevacanaṁ.",
  "atk-s0302a3:3_18": "Byasananti ñātibyasanādianekavidhaṁ. Kaṭasīti susānaṁ, pathavīyeva vā.",
  "atk-s0302a3:3_19": "Sā hi punappunaṁ marantehi sarīranikkhepena vaḍḍhitā. Alamevāti yuttameva. Paṭhamaṁ.",
  "atk-s0302a3:4_0": "2. Pathavīsuttavaṇṇanā",
  "atk-s0302a3:5_0": "125.",
  "atk-s0302a3:5_1": "Dutiye mahāpathavinti cakkavāḷapariyantaṁ mahāpathaviṁ.",
  "atk-s0302a3:5_2": "Nikkhipeyyāti taṁ pathaviṁ bhinditvā vuttappamāṇaṁ guḷikaṁ karitvā ekamantaṁ ṭhapeyya. Dutiyaṁ.",
  "atk-s0302a3:6_0": "3. Assusuttavaṇṇanā",
  "atk-s0302a3:7_0": "126.",
  "atk-s0302a3:7_1": "Tatiye kandantānanti sasaddaṁ rudamānānaṁ.",
  "atk-s0302a3:7_2": "Passannanti sanditaṁ pavattaṁ.",
  "atk-s0302a3:7_3": "Catūsu mahāsamuddesūti sinerurasmīhi paricchinnesu catūsu mahāsamuddesu.",
  "atk-s0302a3:7_4": "Sinerussa hi pācīnapassaṁ rajatamayaṁ, dakkhiṇapassaṁ maṇimayaṁ, pacchimapassaṁ phalikamayaṁ, uttarapassaṁ suvaṇṇamayaṁ.",
  "atk-s0302a3:7_5": "Pubbadakkhiṇapassehi nikkhantā rajatamaṇirasmiyo ekato hutvā mahāsamuddapiṭṭhena gantvā cakkavāḷapabbataṁ āhacca tiṭṭhanti,",
  "atk-s0302a3:7_6": "dakkhiṇapacchimapassehi nikkhantā maṇiphalikarasmiyo,",
  "atk-s0302a3:7_7": "pacchimuttarapassehi nikkhantā phalikasuvaṇṇarasmiyo,",
  "atk-s0302a3:7_8": "uttarapācīnapassehi nikkhantā suvaṇṇarajatarasmiyo ekato hutvā mahāsamuddapiṭṭhena gantvā cakkavāḷapabbataṁ āhacca tiṭṭhanti.",
  "atk-s0302a3:7_9": "Tāsaṁ rasmīnaṁ antaresu cattāro mahāsamuddā honti.",
  "atk-s0302a3:7_10": "Te sandhāya vuttaṁ ‘‘catūsu mahāsamuddesū’’ti.",
  "atk-s0302a3:7_11": "Ñātibyasanantiādīsu byasananti viasanaṁ, vināsoti attho.",
  "atk-s0302a3:7_12": "Ñātīnaṁ byasanaṁ ñātibyasanaṁ,",
  "atk-s0302a3:7_13": "bhogānaṁ byasanaṁ bhogabyasanaṁ.",
  "atk-s0302a3:7_14": "Rogo pana sayameva ārogyaṁ viyasati vināsetīti byasanaṁ, rogova byasanaṁ rogabyasanaṁ. Tatiyaṁ.",
  "atk-s0302a3:8_0": "4. Khīrasuttavaṇṇanā",
  "atk-s0302a3:9_0": "127.",
  "atk-s0302a3:9_1": "Catutthe mātuthaññanti ekanāmikāya manussamātu khīraṁ.",
  "atk-s0302a3:9_2": "Imesañhi sattānaṁ gaṇḍuppādakipillikādīsu vā macchakacchapādīsu vā pakkhijātesu vā nibbattakāle mātukhīrameva natthi,",
  "atk-s0302a3:9_3": "ajapasumahiṁsādīsu nibbattakāle khīraṁ atthi, tathā manussesu.",
  "atk-s0302a3:9_4": "Tattha ajādikāle ca manussesu cāpi ‘‘devī sumanā tissā’’ti evaṁ nānānāmikānaṁ kucchiyaṁ nibbattakāle aggahetvā tissāti ekanāmikāya eva mātu kucchiyaṁ nibbattakāle pītaṁ thaññaṁ catūsu mahāsamuddesu udakato bahutaranti veditabbaṁ. Catutthaṁ.",
  "atk-s0302a3:10_0": "5. Pabbatasuttavaṇṇanā",
  "atk-s0302a3:11_0": "128. Pañcame sakkā pana,",
  "atk-s0302a3:11_1": "bhanteti so kira bhikkhu cintesi – ‘‘satthā anamataggassa saṁsārassa dīghatamattā ‘na sukaraṁ na sukara’nti kathetiyeva , kathaṁ nacchindati ,",
  "atk-s0302a3:11_2": "sakkā nu kho upamaṁ kārāpetu’’nti. Tasmā evamāha.",
  "atk-s0302a3:11_3": "Kāsikenāti tayo kappāsaṁsū ekato gahetvā kantitasuttamayena atisukhumavatthena.",
  "atk-s0302a3:11_4": "Tena pana parimaṭṭhe kittakaṁ khīyeyyāti. Sāsapamattaṁ. Pañcamaṁ.",
  "atk-s0302a3:12_0": "6. Sāsapasuttavaṇṇanā",
  "atk-s0302a3:13_0": "129.",
  "atk-s0302a3:13_1": "Chaṭṭhe āyasaṁ nagaranti āyasena pākārena parikkhittaṁ nagaraṁ,",
  "atk-s0302a3:13_2": "na pana anto āyasehi ekabhūmikādipāsādehi ākiṇṇanti daṭṭhabbaṁ. Chaṭṭhaṁ.",
  "atk-s0302a3:14_0": "7. Sāvakasuttavaṇṇanā",
  "atk-s0302a3:15_0": "130.",
  "atk-s0302a3:15_1": "Sattame anussareyyunti ekena kappasatasahasse anussarite aparo tassa ṭhitaṭṭhānato aññaṁ satasahassaṁ,",
  "atk-s0302a3:15_2": "aññopi aññanti evaṁ cattāropi cattārisatasahassāni anussareyyuṁ. Sattamaṁ.",
  "atk-s0302a3:16_0": "8-9. Gaṅgāsuttādivaṇṇanā",
  "atk-s0302a3:17_0": "131-132.",
  "atk-s0302a3:17_1": "Aṭṭhame yā etasmiṁ antare vālikāti yā etasmiṁ āyāmato pañcayojanasatike antare vālikā. Navame vattabbaṁ natthi. Aṭṭhamanavamāni.",
  "atk-s0302a3:18_0": "10. Puggalasuttavaṇṇanā",
  "atk-s0302a3:19_0": "133.",
  "atk-s0302a3:19_1": "Dasame aṭṭhikaṅkalotiādīni tīṇipi rāsivevacanāneva.",
  "atk-s0302a3:19_2": "Imesaṁ pana sattānaṁ saaṭṭhikālato anaṭṭhikālova bahutaro.",
  "atk-s0302a3:19_3": "Gaṇḍuppādakādipāṇabhūtānañhi etesaṁ aṭṭhimeva natthi,",
  "atk-s0302a3:19_4": "macchakacchapādibhūtānaṁ pana aṭṭhimeva bahutaraṁ,",
  "atk-s0302a3:19_5": "tasmā anaṭṭhikālañca bahuaṭṭhikālañca aggahetvā samaṭṭhikālova gahetabbo.",
  "atk-s0302a3:19_6": "Uttarogijjhakūṭassāti gijjhakūṭassa uttarapasse ṭhito.",
  "atk-s0302a3:19_7": "Magadhānaṁ giribbajeti magadharaṭṭhassa giribbaje, giriparikkhepe ṭhitoti attho. Sesaṁ sabbattha uttānamevāti. Dasamaṁ.",
  "atk-s0302a3:20_0": "Paṭhamo vaggo.",
  "atk-s0302a3:21_0": "2. Dutiyavaggo",
  "atk-s0302a3:22_0": "1. Duggatasuttavaṇṇanā",
  "atk-s0302a3:23_0": "134.",
  "atk-s0302a3:23_1": "Dutiyavaggassa paṭhame duggatanti daliddaṁ kapaṇaṁ.",
  "atk-s0302a3:23_2": "Durūpetanti dussaṇṭhānehi hatthapādehi upetaṁ. Paṭhamaṁ.",
  "atk-s0302a3:24_0": "2. Sukhitasuttavaṇṇanā",
  "atk-s0302a3:25_0": "135.",
  "atk-s0302a3:25_1": "Dutiye sukhitanti sukhasamappitaṁ mahaddhanaṁ mahābhogaṁ.",
  "atk-s0302a3:25_2": "Susajjitanti alaṅkatapaṭiyattaṁ hatthikkhandhagataṁ mahāparivāraṁ. Dutiyaṁ.",
  "atk-s0302a3:26_0": "3. Tiṁsamattasuttavaṇṇanā",
  "atk-s0302a3:27_0": "136.",
  "atk-s0302a3:27_1": "Tatiye pāveyyakāti pāveyyadesavāsino.",
  "atk-s0302a3:27_2": "Sabbe āraññikātiādīsu dhutaṅgasamādānavasena tesaṁ āraññikādibhāvo veditabbo.",
  "atk-s0302a3:27_3": "Sabbe sasaṁyojanāti sabbe sabandhanā, keci sotāpannā, keci sakadāgāmino, keci anāgāmino.",
  "atk-s0302a3:27_4": "Tesu hi puthujjano vā khīṇāsavo vā natthi.",
  "atk-s0302a3:27_5": "Gunnantiādīsu setakāḷādivaṇṇesu ekekavaṇṇakālova gahetabbo.",
  "atk-s0302a3:27_6": "Pāripanthakāti paripanthe tiṭṭhanakā panthaghātacorā.",
  "atk-s0302a3:27_7": "Pāradārikāti paradāracārittaṁ āpajjanakā. Tatiyaṁ.",
  "atk-s0302a3:28_0": "4-9. Mātusuttādivaṇṇanā",
  "atk-s0302a3:29_0": "137-142.",
  "atk-s0302a3:29_1": "Catutthādīsu liṅganiyamena ceva cakkavāḷaniyamena ca attho veditabbo. Purisānañhi mātugāmakālo,",
  "atk-s0302a3:29_2": "mātugāmānañca purisakāloti evamettha liṅganiyamo.",
  "atk-s0302a3:29_3": "Imamhā cakkavāḷā sattā paracakkavāḷaṁ,",
  "atk-s0302a3:29_4": "paracakkavāḷā ca imaṁ cakkavāḷaṁ saṁsaranti.",
  "atk-s0302a3:29_5": "Tesu imasmiṁ cakkavāḷe mātugāmakāle mātubhūtaññeva dassento yo namātābhūtapubboti āha.",
  "atk-s0302a3:29_6": "Yo napitābhūtapubbotiādīsupi eseva nayo. Catutthādīni.",
  "atk-s0302a3:30_0": "10. Vepullapabbatasuttavaṇṇanā",
  "atk-s0302a3:31_0": "143.",
  "atk-s0302a3:31_1": "Dasame bhūtapubbanti atītakāle ekaṁ apadānaṁ āharitvā dasseti.",
  "atk-s0302a3:31_2": "Samaññā udapādīti paññatti ahosi.",
  "atk-s0302a3:31_3": "Catūhena ārohantīti idaṁ thāmamajjhime sandhāya vuttaṁ. Agganti uttamaṁ. Bhaddayuganti sundarayugalaṁ.",
  "atk-s0302a3:31_4": "Tīhena ārohantīti ettāvatā kira dvinnaṁ buddhānaṁ antare yojanaṁ pathavī ussannā,",
  "atk-s0302a3:31_5": "so pabbato tiyojanubbedho jāto.",
  "atk-s0302a3:32_0": "Appaṁ vā bhiyyoti vassasatato uttariṁ appaṁ dasa vā vīsaṁ vā vassāni.",
  "atk-s0302a3:32_1": "Puna vassasatameva jīvanako nāma natthi,",
  "atk-s0302a3:32_2": "uttamakoṭiyā pana saṭṭhi vā asīti vā vassāni jīvanti.",
  "atk-s0302a3:32_3": "Vassasataṁ pana appatvā pañcavassadasavassādikāle mīyamānāva bahukā.",
  "atk-s0302a3:32_4": "Ettha ca kakusandho bhagavā cattālīsavassasahassāyukakāle,",
  "atk-s0302a3:32_5": "koṇāgamano tiṁsavassasahassāyukakāle nibbattoti idaṁ anupubbena parihīnasadisaṁ kataṁ, na pana evaṁ parihīnaṁ,",
  "atk-s0302a3:32_6": "vaḍḍhitvā vaḍḍhitvā parihīnanti veditabbaṁ. Kathaṁ?",
  "atk-s0302a3:32_7": "Kakusandho tāva bhagavā imasmiṁyeva kappe cattālīsavassasahassāyukakāle nibbatto āyuppamāṇaṁ pañca koṭṭhāse katvā cattāro ṭhatvā pañcame vijjamāneyeva parinibbuto.",
  "atk-s0302a3:32_8": "Taṁ āyu parihāyamānaṁ dasavassakālaṁ patvā puna vaḍḍhamānaṁ asaṅkheyyaṁ hutvā tato parihāyamānaṁ tiṁsavassasahassāyukakāle ṭhitaṁ, tadā koṇāgamano nibbatto.",
  "atk-s0302a3:32_9": "Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkheyyaṁ hutvā parihāyitvā vīsavassasahassakāle ṭhitaṁ,",
  "atk-s0302a3:32_10": "tadā kassapo bhagavā nibbatto.",
  "atk-s0302a3:32_11": "Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkheyyaṁ hutvā parihāyitvā vassasatakālaṁ pattaṁ,",
  "atk-s0302a3:32_12": "atha amhākaṁ sammāsambuddho nibbatto.",
  "atk-s0302a3:32_13": "Evaṁ anupubbena parihāyitvā vaḍḍhitvā vaḍḍhitvā parihīnanti veditabbaṁ.",
  "atk-s0302a3:32_14": "Tattha ca yaṁ āyuparimāṇesu mandesu buddhā nibbattanti,",
  "atk-s0302a3:32_15": "tesampi tadeva āyuparimāṇaṁ hotīti. Dasamaṁ.",
  "atk-s0302a3:33_0": "Dutiyo vaggo.",
  "atk-s0302a3:34_0": "Anamataggasaṁyuttavaṇṇanā niṭṭhitā."
}