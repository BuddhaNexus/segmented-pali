{
  "tika-abh06t21:0_0": "21. Ekavīsatimo paricchedo",
  "tika-abh06t21:1_0": "Paṭipadāñāṇadassanavisuddhiniddeso",
  "tika-abh06t21:2_0": "1298.",
  "tika-abh06t21:3_0": " Aṭṭhañāṇavaseneva , sikhāpakkā vipassanā;",
  "tika-abh06t21:4_0": "Navamaṁ paṭipadāñāṇa-dassananti pavuccati.",
  "tika-abh06t21:5_0": "1299.",
  "tika-abh06t21:6_0": " Aṭṭha ñāṇāni nāmettha, veditabbāni viññunā;",
  "tika-abh06t21:7_0": "Upaklesavinimuttaṁ, ñāṇaṁ suvisadaṁ pana.",
  "tika-abh06t21:8_0": "1300.",
  "tika-abh06t21:9_0": " Udayabbaye ca bhaṅge ca, bhaye ādīnave tathā;",
  "tika-abh06t21:10_0": "Nibbidāpassanāñāṇaṁ, ñāṇaṁ muccitukamyatā.",
  "tika-abh06t21:11_0": "1301.",
  "tika-abh06t21:12_0": " Paṭisaṅkhā ca saṅkhāre, upekkhāñāṇamaṭṭhamaṁ;",
  "tika-abh06t21:13_0": "Imāni aṭṭha ñāṇāni, navamaṁ saccānulomakaṁ.",
  "tika-abh06t21:14_0": "1302.",
  "tika-abh06t21:15_0": " Saccānulomañāṇanti , anulomaṁ pavuccati;",
  "tika-abh06t21:16_0": "Taṁ sampādetukāmena, yogāvacarabhikkhunā.",
  "tika-abh06t21:17_0": "1303.",
  "tika-abh06t21:18_0": " Udayabbayañāṇaṁ taṁ, ādiṁ katvā panaṭṭhasu;",
  "tika-abh06t21:19_0": "Etesu pana ñāṇesu, yogo karaṇiyo pana.",
  "tika-abh06t21:20_0": "1304.",
  "tika-abh06t21:21_0": " Yathānukkamato tassa, tesu ñāṇesu aṭṭhasu;",
  "tika-abh06t21:22_0": "Aniccādivaseneva, yogaṁ katvā ṭhitassa hi.",
  "tika-abh06t21:23_0": "1305.",
  "tika-abh06t21:24_0": " Aniccaṁ dukkhamanattāti, saṅkhāre anupassato;",
  "tika-abh06t21:25_0": "Aṭṭhannaṁ pana ñāṇānaṁ, vasena pana yogino.",
  "tika-abh06t21:26_0": "1306.",
  "tika-abh06t21:27_0": " Vipassanā sikhāpattā, hoti vuṭṭhānagāminī;",
  "tika-abh06t21:28_0": "Saccānulomañāṇanti, ayameva pavuccati.",
  "tika-abh06t21:29_0": "1307.",
  "tika-abh06t21:30_0": " Saṅkhārupekkhāñāṇaṁ taṁ, āsevantassa yogino;",
  "tika-abh06t21:31_0": "Idāni tassa maggo ca, samuppajjissatīti hi.",
  "tika-abh06t21:32_0": "1308.",
  "tika-abh06t21:33_0": " Saṅkhārupekkhā saṅkhāre, aniccā dukkhāti vā tathā;",
  "tika-abh06t21:34_0": "Sammasitvā bhavaṅgaṁ tu, puna votarateva sā.",
  "tika-abh06t21:35_0": "1309.",
  "tika-abh06t21:36_0": " Bhavaṅgānantaraṁ saṅkhāru-pekkhāgatanayena tu;",
  "tika-abh06t21:37_0": "Aniccādivaseneva, saṅkhāre pana gocaraṁ.",
  "tika-abh06t21:38_0": "1310.",
  "tika-abh06t21:39_0": " Kurumānaṁ manodvāre, jāyatāvajjanaṁ tato;",
  "tika-abh06t21:40_0": "Bhavaṅgāvaṭṭanaṁ katvā, jātassānantaraṁ pana.",
  "tika-abh06t21:41_0": "1311.",
  "tika-abh06t21:42_0": " Saṅkhāre gocaraṁ katvā, paṭhamaṁ javanamānasaṁ;",
  "tika-abh06t21:43_0": "Uppajjatīti taṁ cittaṁ, parikammanti vuccati.",
  "tika-abh06t21:44_0": "1312.",
  "tika-abh06t21:45_0": " Tadanantaramevaññaṁ, saṅkhārārammaṇaṁ puna;",
  "tika-abh06t21:46_0": "Dutiyaṁ javanaṁ hoti, upacāranti taṁ mataṁ.",
  "tika-abh06t21:47_0": "1313.",
  "tika-abh06t21:48_0": " Tadanantaraṁ taṁ hoti, tathā saṅkhāragocaraṁ;",
  "tika-abh06t21:49_0": "Tatiyaṁ javanacittaṁ, anulomanti saññitaṁ.",
  "tika-abh06t21:50_0": "1314.",
  "tika-abh06t21:51_0": " Purimānaṁ panaṭṭhannaṁ, ñāṇānaṁ anulomato;",
  "tika-abh06t21:52_0": "Bodhipakkhiyadhammānaṁ, uddhañca anulomato.",
  "tika-abh06t21:53_0": "1315.",
  "tika-abh06t21:54_0": " Teneva taṁ hi saccānulomañāṇaṁ pavuccati;",
  "tika-abh06t21:55_0": "Idaṁ hi pana saccānu-lomañāṇaṁ mahesinā.",
  "tika-abh06t21:56_0": "1316.",
  "tika-abh06t21:57_0": " ‘‘Vuṭṭhānagāminīyā hi, pariyosāna’’nti bhāsitaṁ;",
  "tika-abh06t21:58_0": "Ñeyyaṁ sabbapakārena, pariyosānanti gotrabhu.",
  "tika-abh06t21:59_0": "1317.",
  "tika-abh06t21:60_0": " Itinekehi nāmehi, kittitāyā mahesinā;",
  "tika-abh06t21:61_0": "Vuṭṭhānagāminī santā, parisuddhā vipassanā.",
  "tika-abh06t21:62_0": "1318.",
  "tika-abh06t21:63_0": " Vuṭṭhātukāmo saṁsāradukkhapaṅkā mahabbhayā;",
  "tika-abh06t21:64_0": "Kareyya satataṁ tattha, yogaṁ paṇḍitajātiko.",
  "tika-abh06t21:65_0": "Iti abhidhammāvatāre paṭipadāñāṇadassanavisuddhiniddeso nāma",
  "tika-abh06t21:66_0": "Ekavīsatimo paricchedo."
}