{
  "pli-tv-bu-vb-pc73:0.1_0": "Theravāda Vinaya",
  "pli-tv-bu-vb-pc73:0.2_0": "Mahāvibhaṅga",
  "pli-tv-bu-vb-pc73:0.3_0": "Pācittiyakaṇḍa",
  "pli-tv-bu-vb-pc73:0.4_0": "Sahadhammikavagga",
  "pli-tv-bu-vb-pc73:0.5_0": "73. Mohanasikkhāpada",
  "pli-tv-bu-vb-pc73:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc73:1.2_0": "Tena kho pana samayena chabbaggiyā bhikkhū anācāraṁ ācaritvā “aññāṇakena āpannāti jānantū”ti pātimokkhe uddissamāne evaṁ vadanti—",
  "pli-tv-bu-vb-pc73:1.3_0": "“idāneva kho mayaṁ jānāma,",
  "pli-tv-bu-vb-pc73:1.3_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī”ti.",
  "pli-tv-bu-vb-pc73:1.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc73:1.5_0": "“kathañhi nāma chabbaggiyā bhikkhū pātimokkhe uddissamāne evaṁ vakkhanti—",
  "pli-tv-bu-vb-pc73:1.6_0": "‘idāneva kho mayaṁ jānāma,",
  "pli-tv-bu-vb-pc73:1.6_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’”ti …pe…",
  "pli-tv-bu-vb-pc73:1.7_0": "“saccaṁ kira tumhe, bhikkhave, pātimokkhe uddissamāne evaṁ vadetha—",
  "pli-tv-bu-vb-pc73:1.8_0": "‘idāneva kho mayaṁ jānāma,",
  "pli-tv-bu-vb-pc73:1.8_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’”ti?",
  "pli-tv-bu-vb-pc73:1.9_0": "“Saccaṁ, bhagavā”ti.",
  "pli-tv-bu-vb-pc73:1.10_0": "Vigarahi buddho bhagavā …pe…",
  "pli-tv-bu-vb-pc73:1.11_0": "kathañhi nāma tumhe, moghapurisā, pātimokkhe uddissamāne evaṁ vakkhatha—",
  "pli-tv-bu-vb-pc73:1.12_0": "‘idāneva kho mayaṁ jānāma,",
  "pli-tv-bu-vb-pc73:1.12_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’ti.",
  "pli-tv-bu-vb-pc73:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc73:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc73:1.15.1_0": "“Yo pana bhikkhu anvaddhamāsaṁ pātimokkhe uddissamāne evaṁ vadeyya—",
  "pli-tv-bu-vb-pc73:1.16_0": "‘idāneva kho ahaṁ jānāmi,",
  "pli-tv-bu-vb-pc73:1.16_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’ti.",
  "pli-tv-bu-vb-pc73:1.17_0": "Tañce bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne,",
  "pli-tv-bu-vb-pc73:1.17_1": "ko pana vādo bhiyyo,",
  "pli-tv-bu-vb-pc73:1.17_2": "na ca tassa bhikkhuno aññāṇakena mutti atthi,",
  "pli-tv-bu-vb-pc73:1.17_3": "yañca tattha āpattiṁ āpanno tañca yathādhammo kāretabbo,",
  "pli-tv-bu-vb-pc73:1.17_4": "uttari cassa moho āropetabbo—",
  "pli-tv-bu-vb-pc73:1.18_0": "‘tassa te, āvuso, alābhā,",
  "pli-tv-bu-vb-pc73:1.18_1": "tassa te dulladdhaṁ,",
  "pli-tv-bu-vb-pc73:1.18_2": "yaṁ tvaṁ pātimokkhe uddissamāne na sādhukaṁ aṭṭhiṁ katvā manasi karosī’ti.",
  "pli-tv-bu-vb-pc73:1.19_0": "Idaṁ tasmiṁ mohanake pācittiyan”ti.",
  "pli-tv-bu-vb-pc73:2.1.1_0": "Yo panāti",
  "pli-tv-bu-vb-pc73:2.1.2_0": "yo yādiso …pe…",
  "pli-tv-bu-vb-pc73:2.1.3_0": "bhikkhūti",
  "pli-tv-bu-vb-pc73:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc73:2.1.5_0": "Anvaddhamāsanti",
  "pli-tv-bu-vb-pc73:2.1.6_0": "anuposathikaṁ.",
  "pli-tv-bu-vb-pc73:2.1.7_0": "Pātimokkhe uddissamāneti",
  "pli-tv-bu-vb-pc73:2.1.8_0": "uddisante.",
  "pli-tv-bu-vb-pc73:2.1.9_0": "Evaṁ vadeyyāti",
  "pli-tv-bu-vb-pc73:2.1.10_0": "anācāraṁ ācaritvā—",
  "pli-tv-bu-vb-pc73:2.1.11_0": "“aññāṇakena āpannoti jānantū”ti pātimokkhe uddissamāne evaṁ vadeti—",
  "pli-tv-bu-vb-pc73:2.1.12_0": "“idāneva kho ahaṁ jānāmi,",
  "pli-tv-bu-vb-pc73:2.1.12_1": "ayampi kira dhammo suttāgato suttapariyāpanno anvaddhamāsaṁ uddesaṁ āgacchatī”ti,",
  "pli-tv-bu-vb-pc73:2.1.12_2": "āpatti dukkaṭassa.",
  "pli-tv-bu-vb-pc73:2.1.13_0": "Tañce mohetukāmaṁ bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne,",
  "pli-tv-bu-vb-pc73:2.1.13_1": "ko pana vādo bhiyyo,",
  "pli-tv-bu-vb-pc73:2.1.13_2": "na ca tassa bhikkhuno aññāṇakena mutti atthi,",
  "pli-tv-bu-vb-pc73:2.1.13_3": "yañca tattha āpattiṁ āpanno,",
  "pli-tv-bu-vb-pc73:2.1.13_4": "tañca yathādhammo kāretabbo,",
  "pli-tv-bu-vb-pc73:2.1.13_5": "uttari cassa moho āropetabbo.",
  "pli-tv-bu-vb-pc73:2.1.14_0": "“Evañca pana, bhikkhave, āropetabbo.",
  "pli-tv-bu-vb-pc73:2.1.15_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-pc73:2.1.16_0": "‘Suṇātu me, bhante, saṅgho.",
  "pli-tv-bu-vb-pc73:2.1.17_0": "Ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti.",
  "pli-tv-bu-vb-pc73:2.1.18_0": "Yadi saṅghassa pattakallaṁ, saṅgho itthannāmassa bhikkhuno mohaṁ āropeyya.",
  "pli-tv-bu-vb-pc73:2.1.19_0": "Esā ñatti.",
  "pli-tv-bu-vb-pc73:2.1.20_0": "Suṇātu me, bhante, saṅgho.",
  "pli-tv-bu-vb-pc73:2.1.21_0": "Ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti.",
  "pli-tv-bu-vb-pc73:2.1.22_0": "Saṅgho itthannāmassa bhikkhuno mohaṁ āropeti.",
  "pli-tv-bu-vb-pc73:2.1.23_0": "Yassāyasmato khamati itthannāmassa bhikkhuno mohassa āropanā, so tuṇhassa;",
  "pli-tv-bu-vb-pc73:2.1.24_0": "yassa nakkhamati, so bhāseyya.",
  "pli-tv-bu-vb-pc73:2.1.25_0": "Āropito saṅghena itthannāmassa bhikkhuno moho.",
  "pli-tv-bu-vb-pc73:2.1.26_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-pc73:2.1.27_0": "Anāropite mohe moheti, āpatti dukkaṭassa.",
  "pli-tv-bu-vb-pc73:2.1.28_0": "Āropite mohe moheti, āpatti pācittiyassa.",
  "pli-tv-bu-vb-pc73:2.2.1_0": "Dhammakamme dhammakammasaññī moheti, āpatti pācittiyassa.",
  "pli-tv-bu-vb-pc73:2.2.2_0": "Dhammakamme vematiko moheti, āpatti pācittiyassa.",
  "pli-tv-bu-vb-pc73:2.2.3_0": "Dhammakamme adhammakammasaññī moheti, āpatti pācittiyassa.",
  "pli-tv-bu-vb-pc73:2.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc73:2.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc73:2.2.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc73:2.3.1_0": "Anāpatti—",
  "pli-tv-bu-vb-pc73:2.3.2_0": "na vitthārena sutaṁ hoti,",
  "pli-tv-bu-vb-pc73:2.3.3_0": "ūnakadvattikkhattuṁ vitthārena sutaṁ hoti,",
  "pli-tv-bu-vb-pc73:2.3.4_0": "na mohetukāmassa,",
  "pli-tv-bu-vb-pc73:2.3.5_0": "ummattakassa,",
  "pli-tv-bu-vb-pc73:2.3.6_0": "ādikammikassāti.",
  "pli-tv-bu-vb-pc73:2.3.7_0": "Mohanasikkhāpadaṁ niṭṭhitaṁ tatiyaṁ."
}