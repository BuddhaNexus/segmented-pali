{
  "tika-abh06t34:0": "8. Aṭṭhamo paricchedo",
  "tika-abh06t34:1": "Kasiṇāsubhavibhāgo",
  "tika-abh06t34:2": "880.",
  "tika-abh06t34:3": " Ito paraṃ pavakkhāmi, bhāvanānayamuttamaṃ;",
  "tika-abh06t34:4": "Nāmarūpaṃ pariggayha, paṭipajjitumīhato.",
  "tika-abh06t34:5": "881.",
  "tika-abh06t34:6": " Bhāvanā duvidhā tattha, samatho ca vipassanā;",
  "tika-abh06t34:7": "Samatho duvidho tattha, paritto ca mahaggato.",
  "tika-abh06t34:8": "882.",
  "tika-abh06t34:9": " Upacāramanuppatto, parittoti pavuccati;",
  "tika-abh06t34:10": "Mahaggatappanāpatto, samatho lokiyo mato.",
  "tika-abh06t34:11": "883.",
  "tika-abh06t34:12": " Kasiṇāni dasāsubhā, dasadhānussatī tathā;",
  "tika-abh06t34:13": "Appamaññā ca saññā ca, vavatthāruppakāni ca.",
  "tika-abh06t34:14": "884.",
  "tika-abh06t34:15": " Kammaṭṭhānāni tatthāhu, cattālīsa vicakkhaṇā;",
  "tika-abh06t34:16": "Yatthānuyogaṃ kubbantā, bhāventi samathadvayaṃ.",
  "tika-abh06t34:17": "885.",
  "tika-abh06t34:18": " Taṃ payogavisuddhena, patvānopāyasampadaṃ;",
  "tika-abh06t34:19": "Ajjhāsayaṃ visodhetvā, bhāvetabbanti bhāsitaṃ.",
  "tika-abh06t34:20": "886.",
  "tika-abh06t34:21": " Kathaṃ karonto cārittaṃ, vārittañca vivajjiya;",
  "tika-abh06t34:22": "Pātimokkhaṃ samādāya, saddhāya paripūraye.",
  "tika-abh06t34:23": "887.",
  "tika-abh06t34:24": " Paṭisaṅkhāya sodhetvā, chadvāresu malāsavaṃ;",
  "tika-abh06t34:25": "Chaḷindriyāni medhāvī, satārakkhena gopaye.",
  "tika-abh06t34:26": "888.",
  "tika-abh06t34:27": " Pāpakājīvanissaṅgo, kuhakācāranissaṭo;",
  "tika-abh06t34:28": "Ājīvaṃ parisodheyya, pahitatteṭṭhisuddhiyā.",
  "tika-abh06t34:29": "889.",
  "tika-abh06t34:30": " Idamatthitamārabbha, paṭisaṅkhāya yoniso;",
  "tika-abh06t34:31": "Paññavā sampajaññena, paribhuñjeyya paccaye.",
  "tika-abh06t34:32": "890.",
  "tika-abh06t34:33": " Saṃvaraṃ pātimokkhe ca, sīlamindriyasaṃvaraṃ;",
  "tika-abh06t34:34": "Ājīvapārisuddhiñca, tathā paccayanissitaṃ.",
  "tika-abh06t34:35": "891.",
  "tika-abh06t34:36": " Samādāya catuddheva-madhiṭṭheyya tato paraṃ;",
  "tika-abh06t34:37": "Tasseva parivārāya, dhutaṅgāni yathārahaṃ.",
  "tika-abh06t34:38": "892.",
  "tika-abh06t34:39": " Paṃsukūlikamaṅgaṃ ti-cīvaraṃ cīvarāyugaṃ;",
  "tika-abh06t34:40": "Piṇḍapātikamaṅgañca, sapadānikamuttamaṃ.",
  "tika-abh06t34:41": "893.",
  "tika-abh06t34:42": " Khalupacchābhattikaṅgaṃ, dhutaṅgaṃ pattapiṇḍikaṃ;",
  "tika-abh06t34:43": "Ekāsanikamiccevaṃ, pañcadhā bhojane ṭhitaṃ.",
  "tika-abh06t34:44": "894.",
  "tika-abh06t34:45": " Āraññikaṃ yathāsantha-",
  "tika-abh06t34:46": "Tikaṅgaṃ rukkhamūlikaṃ;",
  "tika-abh06t34:47": "Abbhokāsikasosāni-",
  "tika-abh06t34:48": "Kaṅgā nesajjikaṃ tathā.",
  "tika-abh06t34:49": "895.",
  "tika-abh06t34:50": " Cha senāsanamārabbha, dhutaṅgānīti terasa;",
  "tika-abh06t34:51": "Kappiyepi ca loluppa-samācāravimuttiyā.",
  "tika-abh06t34:52": "896.",
  "tika-abh06t34:53": " Sāmīcipaṭipattīti , katvā sallekhavuttiyā;",
  "tika-abh06t34:54": "Paccayattayamāhacca, paññattāni mahesinā.",
  "tika-abh06t34:55": "897.",
  "tika-abh06t34:56": " Catupārisuddhisīlaṃ, dhutaṅgaparivāritaṃ;",
  "tika-abh06t34:57": "Pūretvāna visuddhevaṃ, payogaparisuddhiyā.",
  "tika-abh06t34:58": "898.",
  "tika-abh06t34:59": " Tato paṇidhisampanno, bhāvanāya visārado;",
  "tika-abh06t34:60": "Upāyaṃ paṭipādeyya, pavivekarato kathaṃ?",
  "tika-abh06t34:61": "899.",
  "tika-abh06t34:62": " Āvāso ca kulaṃ lābho,",
  "tika-abh06t34:63": "Gaṇo kammañca pañcamaṃ;",
  "tika-abh06t34:64": "Addhānaṃ ñāti ābādho,",
  "tika-abh06t34:65": "Gantho iddhīti te dasa.",
  "tika-abh06t34:66": "900.",
  "tika-abh06t34:67": " Chetvāna nipako yogī,",
  "tika-abh06t34:68": "Palibodhe yathārahaṃ;",
  "tika-abh06t34:69": "Nirālayo nirārambho,",
  "tika-abh06t34:70": "Papañcopasame rato.",
  "tika-abh06t34:71": "901.",
  "tika-abh06t34:72": " Piyaṃ garuṃ bhāvaniyaṃ, vattāraṃ vacanakkhamaṃ;",
  "tika-abh06t34:73": "Kattāramatigambhīrakathaṃ ṭhānaniyojakaṃ.",
  "tika-abh06t34:74": "902.",
  "tika-abh06t34:75": " Bahussutaṃ guṇavanta-māgammācariyaṃ budho;",
  "tika-abh06t34:76": "Khamo padakkhiṇaggāhī, niyyātattuju bhadrako.",
  "tika-abh06t34:77": "903.",
  "tika-abh06t34:78": " Ārādhetvāna gaṇheyya, taṃ kammaṭṭhānadāyakaṃ;",
  "tika-abh06t34:79": "Kammaṭṭhānaṃ parikkhitvā, cariyārahamattano.",
  "tika-abh06t34:80": "904.",
  "tika-abh06t34:81": " Rāgo doso ca moho ca,",
  "tika-abh06t34:82": "Cariyā tīhi paṇḍitā;",
  "tika-abh06t34:83": "Saddhābuddhivitakkehi,",
  "tika-abh06t34:84": "Chabbidhā ca vibhāvayuṃ.",
  "tika-abh06t34:85": "905.",
  "tika-abh06t34:86": " Rāgussannassa sappāyā, koṭṭhāsāsubhabhāvanā;",
  "tika-abh06t34:87": "Dosussannassappamaññā, nīlādi ca catubbidhā.",
  "tika-abh06t34:88": "906.",
  "tika-abh06t34:89": " Vitakkaṃ mohussannānaṃ, ānāpānaṃ pakāsitaṃ;",
  "tika-abh06t34:90": "Cha saddhācaritassāhu, buddhānussatiādayo.",
  "tika-abh06t34:91": "907.",
  "tika-abh06t34:92": " Maraṇopasamāsaññāvavatthānāni buddhino;",
  "tika-abh06t34:93": "Sesāni pana sabbesaṃ, tatthāpi kasiṇaṃ budhā.",
  "tika-abh06t34:94": "908.",
  "tika-abh06t34:95": " Vitakkapakatikassa, parittaṃ mohacārino;",
  "tika-abh06t34:96": "Mahantamiti sappāyaṃ, gahetvāna tato paraṃ.",
  "tika-abh06t34:97": "909.",
  "tika-abh06t34:98": " Mahāvāsaṃ navaṃ jiṇṇaṃ, panthasoṇḍikasantikaṃ;",
  "tika-abh06t34:99": "Paṇṇapupphaphalākiṇṇaṃ, bahusammānapatthitaṃ.",
  "tika-abh06t34:100": "910.",
  "tika-abh06t34:101": " Sīmantadārunagara-kkhettapaccantanissitaṃ;",
  "tika-abh06t34:102": "Visabhāgamasappāyaṃ, paṭṭanaṃ mittadullabhaṃ.",
  "tika-abh06t34:103": "911.",
  "tika-abh06t34:104": "Ṭhānāniṭṭhārasetāni, parivajjeyya paṇḍito;",
  "tika-abh06t34:105": "Seveyya bhāvanāyoggaṃ, senāsanamatandito.",
  "tika-abh06t34:106": "912.",
  "tika-abh06t34:107": " Nātidūraṃ nāccāsannaṃ, appasaddamanākulaṃ;",
  "tika-abh06t34:108": "Gamanāgamanasampannaṃ, appaḍaṃsānupaddavaṃ.",
  "tika-abh06t34:109": "913.",
  "tika-abh06t34:110": " Akicchapaccayuppādaṃ , lajjībhikkhugaṇocitaṃ;",
  "tika-abh06t34:111": "Vivekaṭṭhānabahulaṃ, bahussutanisevitaṃ.",
  "tika-abh06t34:112": "914.",
  "tika-abh06t34:113": " Appabhayaṃ nirāsaṅkaṃ, appadosaṃ mahāguṇaṃ;",
  "tika-abh06t34:114": "Vihāramanusevanto, tattha nissaṅgacetasā.",
  "tika-abh06t34:115": "915.",
  "tika-abh06t34:116": " Tato kesanakhaccheda-rajanādimasesato;",
  "tika-abh06t34:117": "Khuddakaṃ palibodhañca, chinditvāna yathārahaṃ.",
  "tika-abh06t34:118": "916.",
  "tika-abh06t34:119": " Āvāsaṃ gocaraṃ bhassaṃ, puggalaṃ bhojanaṃ tathā;",
  "tika-abh06t34:120": "Vajjentotumasappāyaṃ, iriyāpathamattano.",
  "tika-abh06t34:121": "917.",
  "tika-abh06t34:122": " Sevanto satta sappāye, te evāti padhānavā;",
  "tika-abh06t34:123": "Bhāvanūpāyasampanno, vūpakaṭṭho rahogato.",
  "tika-abh06t34:124": "918.",
  "tika-abh06t34:125": " Kāmesvādīnavaṃ disvā, nekkhammaṃ daṭṭhu khemato;",
  "tika-abh06t34:126": "Pariyuṭṭhānanibbindo, sodheyyajjhāsayaṃ kathaṃ.",
  "tika-abh06t34:127": "919.",
  "tika-abh06t34:128": " Appassādā mahādukkhā, kāmā hi kaṭukapphalā;",
  "tika-abh06t34:129": "Dussaṃhārā durārakkhā, bahvādīnavasaṇṭhitā.",
  "tika-abh06t34:130": "920.",
  "tika-abh06t34:131": " Aṭṭhikā khajjamānāva, vighātāya pabhijjitā;",
  "tika-abh06t34:132": "Gayhantattavadhāyete, maṃsapesīva pakkhibhi.",
  "tika-abh06t34:133": "921.",
  "tika-abh06t34:134": " Paṭivāte tiṇukkāva, pariggāhakadāhino;",
  "tika-abh06t34:135": "Aṅgārakāsusaṅkāsā, sabbaṅgaparitāsakā.",
  "tika-abh06t34:136": "922.",
  "tika-abh06t34:137": " Supine paribhuttāva, nālaṃ kassaci tittiyā;",
  "tika-abh06t34:138": "Na tu kassaci accantā, alaṅkārāva yācitā.",
  "tika-abh06t34:139": "923.",
  "tika-abh06t34:140": " Chajjantā phalarukkhāva, paṭipannapabhañjino;",
  "tika-abh06t34:141": "Asisūnūpamā nicca-madhikoṭṭenti pāṇino.",
  "tika-abh06t34:142": "924.",
  "tika-abh06t34:143": " Sattisūlūpamā daḷhaṃ, taṇhāsallānuvedhino;",
  "tika-abh06t34:144": "Ghorānatthavisākiṇṇā, kaṇhasappasirūpamā.",
  "tika-abh06t34:145": "925.",
  "tika-abh06t34:146": " Sabbāsavaparikliṭṭhā , sabbāsaṃklesavatthukā;",
  "tika-abh06t34:147": "Gammā ca capalā nīcā, puthujjanamamāyitā.",
  "tika-abh06t34:148": "926.",
  "tika-abh06t34:149": " Bahusādhāraṇā cete, sapattajanapatthitā;",
  "tika-abh06t34:150": "Mahopaddavupayaṭṭhā, bahvāyāsā bhayāvahā.",
  "tika-abh06t34:151": "927.",
  "tika-abh06t34:152": " Mahārambhasamāraddhā, khippākāravidhaṃsino;",
  "tika-abh06t34:153": "Sokasallaṃ pavesentā, vigacchanti suve suve.",
  "tika-abh06t34:154": "928.",
  "tika-abh06t34:155": " Nālaṃ kassaci tāṇāya, nālamassāsanāya ca;",
  "tika-abh06t34:156": "Avisāsaniyāvassaṃ, kitavā mārakiṃkarā.",
  "tika-abh06t34:157": "929.",
  "tika-abh06t34:158": " Sattānamupaghātāya , madhurākāranimmitā;",
  "tika-abh06t34:159": "Rakkhasī viya santāna-māvisanti manoharā.",
  "tika-abh06t34:160": "930.",
  "tika-abh06t34:161": " Āviṭṭhā yehi dummedhā, byasanāhitasambhavā;",
  "tika-abh06t34:162": "Vipallāsaparābhūtā, byāpajjantā vihaññare.",
  "tika-abh06t34:163": "931.",
  "tika-abh06t34:164": " Cetosaṅkapparacitā, nandirāgopasevanā;",
  "tika-abh06t34:165": "Madhulittāsidhārāva, byāpārenopasevitā.",
  "tika-abh06t34:166": "932.",
  "tika-abh06t34:167": " Manoramasubhākārā, piyarūpopalambhino;",
  "tika-abh06t34:168": "Mittamukhaṃ sapattāva, vañcayanti mahājanaṃ.",
  "tika-abh06t34:169": "933.",
  "tika-abh06t34:170": " Vañcitā yehi dummedhā, sabbasampattidhaṃsitā;",
  "tika-abh06t34:171": "Khemamaggā paribbhaṭṭhā, dhārenti vadhamattano.",
  "tika-abh06t34:172": "934.",
  "tika-abh06t34:173": " Virūparūpākārena, nimmathentā palobhino;",
  "tika-abh06t34:174": "Abhāvitānaṃ bālānaṃ, mānasaṃ nihanantime.",
  "tika-abh06t34:175": "935.",
  "tika-abh06t34:176": " Yattha rāgasallaviddhā, salleneva vane migā;",
  "tika-abh06t34:177": "Tattha tatthānudhāvantā, vipphandanti nirantaraṃ.",
  "tika-abh06t34:178": "936.",
  "tika-abh06t34:179": " Mamaṃkārena vuḍḍhantā, ghoramāsīvisaṃ yathā;",
  "tika-abh06t34:180": "Vissaṭṭhā bhogadhammesu, assādenti aviddasu.",
  "tika-abh06t34:181": "937.",
  "tika-abh06t34:182": " Anayabyasanāyete , vasī kubbanti pāṇino;",
  "tika-abh06t34:183": "Vicittākārasaṇṭhānā, pisācanagaraṃ yathā.",
  "tika-abh06t34:184": "938.",
  "tika-abh06t34:185": " Anatthāvahitā bālā, vāguraṃ nāvabujjhare;",
  "tika-abh06t34:186": "Tattheva paṭivamanti, yathā haññanti mucchitā.",
  "tika-abh06t34:187": "939.",
  "tika-abh06t34:188": " Sīghavāhī mahoghoyaṃ, klesavaṭṭaṃ mahabbhayo;",
  "tika-abh06t34:189": "Sakaṇṭakañca gahanaṃ, paṅkova duratikkamo.",
  "tika-abh06t34:190": "940.",
  "tika-abh06t34:191": " Cetosaṃmohanaṭṭhānaṃ, pamādapaṭisandhitaṃ;",
  "tika-abh06t34:192": "Ohāri sithilaṃ cetaṃ, duppamuñcañca bandhanaṃ.",
  "tika-abh06t34:193": "941.",
  "tika-abh06t34:194": " Jālaṃva vitthataṃ loke,",
  "tika-abh06t34:195": "Mārapāso samoḍḍito;",
  "tika-abh06t34:196": "Pañjaraṃ cārako ceso,",
  "tika-abh06t34:197": "Sattānamanayāvaho.",
  "tika-abh06t34:198": "942.",
  "tika-abh06t34:199": " Yatthānurāgasambaddhā, paliguṇṭhitasāyino;",
  "tika-abh06t34:200": "Makkaṭālepabaddhāva, nitthunanti vighātino.",
  "tika-abh06t34:201": "943.",
  "tika-abh06t34:202": " Baḷisaṃvāmisacchannaṃ, savisaṃ viya bhojanaṃ;",
  "tika-abh06t34:203": "Migaluddanivāpova, vināsāya samoḍḍitā.",
  "tika-abh06t34:204": "944.",
  "tika-abh06t34:205": " Mīnakā vaṅkagiddhāva, ye gilitvā puthujjanā;",
  "tika-abh06t34:206": "Ghoraṃ maccumukhaṃ patvā, socantāpāyabhāgino.",
  "tika-abh06t34:207": "945.",
  "tika-abh06t34:208": " Pāpakkhettamidaṃ ṭhānaṃ, micchālobhanisevanaṃ;",
  "tika-abh06t34:209": "Duccarītaṅkurārohaṃ, apāyaphalapūraṇaṃ.",
  "tika-abh06t34:210": "946.",
  "tika-abh06t34:211": " Ajjhositā panettha ca, lobhamucchāvidāhino;",
  "tika-abh06t34:212": "Kodhūpanāhajalitā, issāmaccheradhūpitā.",
  "tika-abh06t34:213": "947.",
  "tika-abh06t34:214": " Sārambhāyudhasannaddhā, vipphurantā manorathā;",
  "tika-abh06t34:215": "Ābandhicchā mahākacchā, ṭhanti lokavipattiyā.",
  "tika-abh06t34:216": "948.",
  "tika-abh06t34:217": " Avajjaṃ natthi etesa-makattabbaṃ na vijjati;",
  "tika-abh06t34:218": "Sammuṭṭhasaccatā tesu, na patiṭṭhāti sādhutā.",
  "tika-abh06t34:219": "949.",
  "tika-abh06t34:220": " Paropaghātābhiratā, dayādhammaparammukhā;",
  "tika-abh06t34:221": "Sabbasattesvavissāsī, sabbattha parisaṅkitā.",
  "tika-abh06t34:222": "950.",
  "tika-abh06t34:223": " Bhayasantāsabahulā, sabbānatthānusārino;",
  "tika-abh06t34:224": "Sādhentā caturāpāyaṃ, pāpakammapurakkhakā.",
  "tika-abh06t34:225": "951.",
  "tika-abh06t34:226": " Mahāsaṅkaṭupabyuḷhā, palibodhaparipphuṭā;",
  "tika-abh06t34:227": "Haññanti dukkhadhammehi, kāme bālā bhavepare.",
  "tika-abh06t34:228": "952.",
  "tika-abh06t34:229": " Tato maccunirāsaṅkā, khiḍḍārativimohitā;",
  "tika-abh06t34:230": "Kimpakkamiva bhakkhantā, rammakāravirodhino.",
  "tika-abh06t34:231": "953.",
  "tika-abh06t34:232": " Gāmasūkarapotāva, kāmāsucipariplutā;",
  "tika-abh06t34:233": "Camarīkatakammantā, asmiṃ loke palobhitā.",
  "tika-abh06t34:234": "954.",
  "tika-abh06t34:235": " Khajjamānā kilesehi, kimīhiva nirantaraṃ;",
  "tika-abh06t34:236": "Parihāniṃ panaññāya, parivārenti mucchitā.",
  "tika-abh06t34:237": "955.",
  "tika-abh06t34:238": " Tato jarāhi santattaṃ, yobbanañcopamuyhati;",
  "tika-abh06t34:239": "Kāmā ca parihāyanti, jīvitañcoparujjhati.",
  "tika-abh06t34:240": "956.",
  "tika-abh06t34:241": " Paraṃ pamādābhivaṭṭhā, pāpaklesamahodakā;",
  "tika-abh06t34:242": "Tato taṇhānadī pūrā, pāpetāpāyasāgaraṃ.",
  "tika-abh06t34:243": "957.",
  "tika-abh06t34:244": " Idhalokapariccattā, paralokatthadhaṃsitā;",
  "tika-abh06t34:245": "Gaṅgākuṇapakākāva, senti sokaparāyaṇā.",
  "tika-abh06t34:246": "958.",
  "tika-abh06t34:247": " Iccattatthaṃ paratthañca, sattā kāmanibandhanā;",
  "tika-abh06t34:248": "Viddhaṃsetvā vinassanti, idha ceva parattha ca.",
  "tika-abh06t34:249": "959.",
  "tika-abh06t34:250": "Iti sādīnavā kāmā, ghorā sālasilūpamā;",
  "tika-abh06t34:251": "Yattha bālā visīdanti, natthi saṅgo vijānataṃ.",
  "tika-abh06t34:252": "960.",
  "tika-abh06t34:253": " Itthaṃ kāmabhayaṭṭānaṃ, sikkhattayamanuttaraṃ;",
  "tika-abh06t34:254": "Samācikkhi vimokkhāya, nekkhammamiti cakkhumā.",
  "tika-abh06t34:255": "961.",
  "tika-abh06t34:256": " Sabbāsavavighātāya, paṭipatti anuttarā;",
  "tika-abh06t34:257": "Antadvayamanāgamma, majjhimāyaṃ pakāsitā.",
  "tika-abh06t34:258": "962.",
  "tika-abh06t34:259": " Sabbadukkhasamugghātī, visuddhi paramuttamā;",
  "tika-abh06t34:260": "Vijjācaraṇasampatti, sabbasampattisādhikā.",
  "tika-abh06t34:261": "963.",
  "tika-abh06t34:262": " Puññakkhettamidaṃ ṭhānaṃ, tapokammanisevanaṃ;",
  "tika-abh06t34:263": "Saddhāsīlaṅkurārohaṃ, sampattiphalapūraṇaṃ.",
  "tika-abh06t34:264": "964.",
  "tika-abh06t34:265": " Klesacārakamokkhāya , dvārametamanuttaraṃ;",
  "tika-abh06t34:266": "Mahoghuttaraṇaṃ kullaṃ, sotthi pārimapāpakaṃ.",
  "tika-abh06t34:267": "965.",
  "tika-abh06t34:268": " Pāpacoravighātāya, khemamaggo anuttaro;",
  "tika-abh06t34:269": "Akaṇṭako agahano, uju sabbhi pavedito.",
  "tika-abh06t34:270": "966.",
  "tika-abh06t34:271": " Mahābandhanamokkhāya,",
  "tika-abh06t34:272": "Abbhuto jinaghosito;",
  "tika-abh06t34:273": "Palibodhapariccāgo,",
  "tika-abh06t34:274": "Abbhokāso alepano.",
  "tika-abh06t34:275": "967.",
  "tika-abh06t34:276": " Saṅgapaṅkasamuttāro, ganthānaṃ viniveṭhanaṃ;",
  "tika-abh06t34:277": "Taṇhādāsabyanitthāro, seribhāvo sukhāvaho.",
  "tika-abh06t34:278": "968.",
  "tika-abh06t34:279": " Sabbayogavisaṃyogo, sabbasokanirundhano;",
  "tika-abh06t34:280": "Sabbālayavisaṅkhāro, sabbadukkhaviniggamo.",
  "tika-abh06t34:281": "969.",
  "tika-abh06t34:282": " Mārapāsasamucchedī, pattametamanuttaraṃ;",
  "tika-abh06t34:283": "Mohandhakāraviddhaṃsī, vijjālokavirocano.",
  "tika-abh06t34:284": "970.",
  "tika-abh06t34:285": " Abyāpajjamidaṃ ṭhāna-mabhayaṃ nirupaddavaṃ;",
  "tika-abh06t34:286": "Tapokammānamokāso, māracakkhuvimohano.",
  "tika-abh06t34:287": "971.",
  "tika-abh06t34:288": " Sabbasantāpaharaṇamidaṃ sītaṃva candanaṃ;",
  "tika-abh06t34:289": "Nimmalaṃ dhammasalilaṃ, saṃklesamalasodhanaṃ.",
  "tika-abh06t34:290": "972.",
  "tika-abh06t34:291": " Saṃsārasetu suhatā, bodhipakkhiyapatthatā;",
  "tika-abh06t34:292": "Sokasallasamuddhārī, yantaṃ sukatayojitaṃ.",
  "tika-abh06t34:293": "973.",
  "tika-abh06t34:294": " Cittātaṅkasamuddhaṃsī, paribhogasukhosadhaṃ;",
  "tika-abh06t34:295": "Lokāmisānaṃ vamanaṃ, cetodosavirecanaṃ.",
  "tika-abh06t34:296": "974.",
  "tika-abh06t34:297": " Accantatittikāraṇamīrenti dhammabhojanaṃ;",
  "tika-abh06t34:298": "Pipāsaharaṇaṃ pānaṃ, vimuttirasapesalaṃ.",
  "tika-abh06t34:299": "975.",
  "tika-abh06t34:300": " Vaṇṇakittisugandhāya , guṇamālā suganthitā;",
  "tika-abh06t34:301": "Pāpakopīnavasanaṃ, hirottappavicittitaṃ.",
  "tika-abh06t34:302": "976.",
  "tika-abh06t34:303": " Accantaparisuddho ca, saddhammaratanāvali;",
  "tika-abh06t34:304": "Ariyānamalaṅkāro, anupāyi siriṅkaro.",
  "tika-abh06t34:305": "977.",
  "tika-abh06t34:306": " Cintānaṃ dunnimittānamidaṃ santikaraṃ paraṃ;",
  "tika-abh06t34:307": "Vipattipaṭighātāya, parittamidamuttamaṃ.",
  "tika-abh06t34:308": "978.",
  "tika-abh06t34:309": " Antarāyavināsāya, maṅgalaṃ jinadesitaṃ;",
  "tika-abh06t34:310": "Micchāgāhavimokkhāya, sotthi sambuddhabhāsitā.",
  "tika-abh06t34:311": "979.",
  "tika-abh06t34:312": " Anivatti ca paccakkhamāvenikamabhāriyaṃ;",
  "tika-abh06t34:313": "Amatosadhamaccantamajarāmarasādhanaṃ.",
  "tika-abh06t34:314": "980.",
  "tika-abh06t34:315": " Yametaṃ samadhiṭṭhāya, sambodhittayamuttamaṃ;",
  "tika-abh06t34:316": "Papponti sabbasampattiguṇapāramipūritaṃ.",
  "tika-abh06t34:317": "981.",
  "tika-abh06t34:318": " Sabbākāravaropeta-metaṃ nekkhammasammataṃ;",
  "tika-abh06t34:319": "Sīlagambhīraparikkhaṃ, dhutaṅgoditatoraṇaṃ.",
  "tika-abh06t34:320": "982.",
  "tika-abh06t34:321": " Samādhivīthivitthinnaṃ, satipākāragopuraṃ;",
  "tika-abh06t34:322": "Saddhāsamiddhisamphullaṃ, paññāpāsādasobhitaṃ.",
  "tika-abh06t34:323": "983.",
  "tika-abh06t34:324": " Sammājīvadhajaṃ rammaṃ, hirottappapaṭicchadaṃ;",
  "tika-abh06t34:325": "Vimuttāmatasambhogaṃ, veneyyajanasevitaṃ.",
  "tika-abh06t34:326": "984.",
  "tika-abh06t34:327": " Abhejjaṃ pāpaverīhi, puraṃ sugatamāpitaṃ;",
  "tika-abh06t34:328": "Anītimanupasaggaṃ, paṭipannā mahesayo.",
  "tika-abh06t34:329": "985.",
  "tika-abh06t34:330": " Paramassāsasampattā , paripuṇṇamanorathā;",
  "tika-abh06t34:331": "Sabbasaṅgamatikkamma, nikkhantā akuto bhayā.",
  "tika-abh06t34:332": "986.",
  "tika-abh06t34:333": " Sammadatthamabhiññāya, maccudheyyapahāyino;",
  "tika-abh06t34:334": "Sabbadukkhoghanittiṇṇā, pāraṃ gacchanti paṇḍitā.",
  "tika-abh06t34:335": "987.",
  "tika-abh06t34:336": " Iti sabbaṅgasampannaṃ, mahesigaṇasevitaṃ;",
  "tika-abh06t34:337": "Nekkhammaṃ kāmanikkhantaṃ, saddhammapathamuttamaṃ.",
  "tika-abh06t34:338": "988.",
  "tika-abh06t34:339": " Virādhenti parābhūtā, mucchitā yena dujjanā;",
  "tika-abh06t34:340": "Taṃ pāpasamudācāraṃ, pariyuṭṭhānamabravuṃ.",
  "tika-abh06t34:341": "989.",
  "tika-abh06t34:342": " Cetonīvaraṇaṃ cetaṃ, paññācakkhunirodhanaṃ;",
  "tika-abh06t34:343": "Sīlopaghātakaraṇaṃ, cittavikkhepasaṅgamo.",
  "tika-abh06t34:344": "990.",
  "tika-abh06t34:345": " Ayasānaṃ padaṭṭhānaṃ, guṇatejavināsanaṃ;",
  "tika-abh06t34:346": "Sabbasampattidahanaṃ, caturāpāyasādhakaṃ.",
  "tika-abh06t34:347": "991.",
  "tika-abh06t34:348": " Sabbāsavamalopeto, sabbopaklesasañcayo;",
  "tika-abh06t34:349": "Pāpayakkhasamo ceso, dosāsīvisasaṅgamo.",
  "tika-abh06t34:350": "992.",
  "tika-abh06t34:351": " Pamādapathamakkantaṃ, amittagaṇasaṅgamaṃ;",
  "tika-abh06t34:352": "Mahabbhayasamuṭṭhānaṃ, mahābyasanasaṅkaraṃ.",
  "tika-abh06t34:353": "993.",
  "tika-abh06t34:354": " Apāyadukkhamāruḷhaṃ, ahitāvahitaṃ padaṃ;",
  "tika-abh06t34:355": "Sabbānatthakaraṃ ghoraṃ, sabbadukkhavidhāyakaṃ.",
  "tika-abh06t34:356": "994.",
  "tika-abh06t34:357": " Dhiratthu pāpadhammānaṃ, sabbakalyāṇahāyinaṃ;",
  "tika-abh06t34:358": "Laddhāpi khaṇasampatti, dullabhā yehi nāsitā.",
  "tika-abh06t34:359": "995.",
  "tika-abh06t34:360": " Tesaṃ hi samudācāro, dullabhaṃ buddhasāsanaṃ;",
  "tika-abh06t34:361": "Samuddhaṃseti asani, yathā ratanapabbataṃ.",
  "tika-abh06t34:362": "996.",
  "tika-abh06t34:363": " Saddhammadhanacorā te, nekkhammapatibandhakā;",
  "tika-abh06t34:364": "Paṭipattiṃ vilumpantā, palibundhanti pāṇino.",
  "tika-abh06t34:365": "997.",
  "tika-abh06t34:366": " Vissāsivadhakāpete, vissaṭṭhāvassaghātino;",
  "tika-abh06t34:367": "Yehi bālāhatā senti, nissayejinasāsane.",
  "tika-abh06t34:368": "998.",
  "tika-abh06t34:369": " Tepi vāsenti dummedhā, nissaṅkā mohapārutā;",
  "tika-abh06t34:370": "Antomanasi ucchaṅke, ghoramāsīvisaṃ yathā.",
  "tika-abh06t34:371": "999.",
  "tika-abh06t34:372": " Attano ca vināsāya, nissaṭaṃ klesapañjare;",
  "tika-abh06t34:373": "Cinantā nāvabujjhanti, vipattipathayāyino.",
  "tika-abh06t34:374": "1000.",
  "tika-abh06t34:375": " Halāhalaṃva khādantā, āliṅgantāva pāpakaṃ;",
  "tika-abh06t34:376": "Avassamupahaññanti, pāpadhammopalāḷino.",
  "tika-abh06t34:377": "1001.",
  "tika-abh06t34:378": " Pāpacintā paribyuḷhā, vitakkamathitā janā;",
  "tika-abh06t34:379": "Lokadvayāpi dhaṃsenti, atthadvayavināsino.",
  "tika-abh06t34:380": "1002.",
  "tika-abh06t34:381": " Kodhūpanāhi vigacchā, issāmaccheradūsitā;",
  "tika-abh06t34:382": "Makkhī palāsī sārambhī, appatissā agāravā.",
  "tika-abh06t34:383": "1003.",
  "tika-abh06t34:384": " Mānātimānabahulā, mudhāmukharacaṇḍikā;",
  "tika-abh06t34:385": "Uddhatā ca pamattā ca, dabbitā ketugāhino.",
  "tika-abh06t34:386": "1004.",
  "tika-abh06t34:387": " Cetokhilakhilabhūtā, vinibandhānuveṭhitā;",
  "tika-abh06t34:388": "Mahogho viya sassāni, vināsenti tapoguṇaṃ.",
  "tika-abh06t34:389": "1005.",
  "tika-abh06t34:390": " Visayassādavikkhittā, vikiṇṇā pākatindriyā;",
  "tika-abh06t34:391": "Muṭṭhassatī kusītā ca, jīvanti moghajīvitaṃ.",
  "tika-abh06t34:392": "1006.",
  "tika-abh06t34:393": " Mahagghasā bāhulikā, duppaññā kāyadaḷhikā;",
  "tika-abh06t34:394": "Ganthanīvaraṇābaddhā, icchālobhavasīkatā.",
  "tika-abh06t34:395": "1007.",
  "tika-abh06t34:396": " Malaggahitasantānā, tiracchānakathāratā;",
  "tika-abh06t34:397": "Vinayopasamāpetā, visamācāragocarā.",
  "tika-abh06t34:398": "1008.",
  "tika-abh06t34:399": " Dubbharatā ca dupposā, sukumārasukhālayā;",
  "tika-abh06t34:400": "Asantuṭṭhā mahicchā ca, loluppācāralakkhitā.",
  "tika-abh06t34:401": "1009.",
  "tika-abh06t34:402": " Duggandheneva sunakhā, āmagandhena mucchitā;",
  "tika-abh06t34:403": "Tattha tatthābhidhāvantā, na patiṭṭhanti sāsane.",
  "tika-abh06t34:404": "1010.",
  "tika-abh06t34:405": " Nillajjā vītasārajjā, lokadhammesu mucchitā;",
  "tika-abh06t34:406": "Pāpicchā kuhanacchannā, micchājīvapalobhitā.",
  "tika-abh06t34:407": "1011.",
  "tika-abh06t34:408": " Saṭhā pagabbhā māyāvī, antopūti avassutā;",
  "tika-abh06t34:409": "Saṅkassarasamācārā, kasambu sithilā jaḷā.",
  "tika-abh06t34:410": "1012.",
  "tika-abh06t34:411": " Siṅgāracapalācittā, pūtikāyānurāgino;",
  "tika-abh06t34:412": "Sīdantā palimāpannā, na viruḷhanti sāsane.",
  "tika-abh06t34:413": "1013.",
  "tika-abh06t34:414": " Pāpapuggalasaṃsaṭṭhā, pāpadiṭṭhiparāgatā;",
  "tika-abh06t34:415": "Asaddhā dhammanicchinnā, duṭṭhā dubbacaniṭṭhurā.",
  "tika-abh06t34:416": "1014.",
  "tika-abh06t34:417": " Sāmaññaṃ paridhaṃsentā, dūsentā jinasāsanaṃ;",
  "tika-abh06t34:418": "Atikkamma jinovādaṃ, bālā duggatibhāgino.",
  "tika-abh06t34:419": "1015.",
  "tika-abh06t34:420": " Kāmagiddhā durācārā, dussīlā mohapārutā;",
  "tika-abh06t34:421": "Khajjantā kaddamībhūtā, jinasāsanakaṇṭakā.",
  "tika-abh06t34:422": "1016.",
  "tika-abh06t34:423": " Hitāhitamajānantā, anurodhavirodhino;",
  "tika-abh06t34:424": "Cetopahatasantānā, vipallāsapalambhitā.",
  "tika-abh06t34:425": "1017.",
  "tika-abh06t34:426": " Vipannākulakammantā, pāpakārī parājitā;",
  "tika-abh06t34:427": "Socanti dīghamaddhānaṃ, apāyamhi samappitā.",
  "tika-abh06t34:428": "1018.",
  "tika-abh06t34:429": " Itthaṃ hitasamucchedī, kumaggoyaṃ rajāpatho;",
  "tika-abh06t34:430": "Pāpadhammappavattīti, viditvā puna paṇḍito.",
  "tika-abh06t34:431": "1019.",
  "tika-abh06t34:432": " Pariyuṭṭhānasaṃklesaṃ, vippharantaṃ visārado;",
  "tika-abh06t34:433": "Paṭisaṅkhāya rundheyya, manteneva mahāvisaṃ.",
  "tika-abh06t34:434": "1020.",
  "tika-abh06t34:435": " Khippamādittacelova, pāpapāvakamuṭṭhitaṃ;",
  "tika-abh06t34:436": "Bhāvanājalasekena, nibbāpeyya nirantaraṃ.",
  "tika-abh06t34:437": "1021.",
  "tika-abh06t34:438": " Appamādena medhāvī, nageneva mahānadiṃ;",
  "tika-abh06t34:439": "Pāpoghaṃ paṭibandhanto, pidaheyya khaṇe khaṇe.",
  "tika-abh06t34:440": "1022.",
  "tika-abh06t34:441": " Sabhayaṃ viya kantāraṃ, ghoramāsīvisaṃ yathā;",
  "tika-abh06t34:442": "Papātamiva gambhīraṃ, miḷhaṃ viya ca paṇḍito.",
  "tika-abh06t34:443": "1023.",
  "tika-abh06t34:444": " Pahāya pariyuṭṭhānaṃ, nekkhammamadhimuccati;",
  "tika-abh06t34:445": "Kalyāṇamitto vajjesu, bhayadassāvi subbato.",
  "tika-abh06t34:446": "1024.",
  "tika-abh06t34:447": " Kāmarāgavisaṃyutto, bhogadhananirālayo;",
  "tika-abh06t34:448": "Icchālobhavinimutto, amamo apariggaho.",
  "tika-abh06t34:449": "1025.",
  "tika-abh06t34:450": " Sorato sakhilo saṇho, mettāyanto dayāparo;",
  "tika-abh06t34:451": "Anāhaṭamano dhīro, santacitto khamāparo.",
  "tika-abh06t34:452": "1026.",
  "tika-abh06t34:453": " Hitesī sabbapāṇīnaṃ,",
  "tika-abh06t34:454": "Issāmaccheramuccito;",
  "tika-abh06t34:455": "Kodhopanāhabyāpāda",
  "tika-abh06t34:456": "Virodhopasame rato.",
  "tika-abh06t34:457": "1027.",
  "tika-abh06t34:458": " Anolīnamano yogī, niccāraddhaparakkamo;",
  "tika-abh06t34:459": "Susamāhitasaṅkappo, vippasanno anāvilo.",
  "tika-abh06t34:460": "1028.",
  "tika-abh06t34:461": " Okappento vimuccanto, paññavā paṭipattiyaṃ;",
  "tika-abh06t34:462": "Pihayanto mamāyanto, sammāsambuddhasāsanaṃ.",
  "tika-abh06t34:463": "1029.",
  "tika-abh06t34:464": " Iti nīvaraṇāpeto, ñāṇālokajutindharo;",
  "tika-abh06t34:465": "Pūjeti sammāsambuddhaṃ, saddhammapaṭipattiyā.",
  "tika-abh06t34:466": "1030.",
  "tika-abh06t34:467": " Hirottappaguṇopeto,",
  "tika-abh06t34:468": "Kalyāṇācāragocaro;",
  "tika-abh06t34:469": "Makkhappalāsarahito,",
  "tika-abh06t34:470": "Sappatisso sagāravo.",
  "tika-abh06t34:471": "1031.",
  "tika-abh06t34:472": " Ajjavācāracāritto, māyāsāṭheyyanissaṭo;",
  "tika-abh06t34:473": "Thambhasārambhanissaṅgo, maddavācārapesalo.",
  "tika-abh06t34:474": "1032.",
  "tika-abh06t34:475": " Mānātimānavimukho , saddhammagarusādaro;",
  "tika-abh06t34:476": "Parappamādanimmaddī, saṃvegabahulo sadā.",
  "tika-abh06t34:477": "1033.",
  "tika-abh06t34:478": " Vodātacittasaṅkappo , pāpicchāmalavajjito;",
  "tika-abh06t34:479": "Micchādiṭṭhimatikkanto, saddhammesu patiṭṭhito.",
  "tika-abh06t34:480": "1034.",
  "tika-abh06t34:481": " Cetokhilasamucchedī, vinibandhaviveṭhako;",
  "tika-abh06t34:482": "Mānasaṃ sampahaṃseti, saṃkilesavimuttiyā.",
  "tika-abh06t34:483": "1035.",
  "tika-abh06t34:484": " Pavivitto asaṃsaṭṭho, santo appicchatārato;",
  "tika-abh06t34:485": "Ariyāvaṃsālaṅkāro, supposo subharo sukhī.",
  "tika-abh06t34:486": "1036.",
  "tika-abh06t34:487": " Sallekhavutti dhutavā, pāpāpacayatapparo;",
  "tika-abh06t34:488": "Pāsādikasamācāro, pasādabahulo muni.",
  "tika-abh06t34:489": "1037.",
  "tika-abh06t34:490": " Anuddhato acapalo,",
  "tika-abh06t34:491": "Danto gutto yatindriyo;",
  "tika-abh06t34:492": "Cetosamādhigaruko,",
  "tika-abh06t34:493": "Sampajāno satīyuto.",
  "tika-abh06t34:494": "1038.",
  "tika-abh06t34:495": " Ussāhajāto saddhamme, chandajāto nirantaraṃ;",
  "tika-abh06t34:496": "Sātaccakārī svākāro, paṭipattiparāyaṇo.",
  "tika-abh06t34:497": "1039.",
  "tika-abh06t34:498": " Cetokāḷakāpagato, bhāvanārasamuttamaṃ;",
  "tika-abh06t34:499": "Raṅgaṃ niddhotavatthaṃva, sādhukaṃ paṭigaṇhati.",
  "tika-abh06t34:500": "1040.",
  "tika-abh06t34:501": " Iti sampāditākāro, parisuddhamanoratho;",
  "tika-abh06t34:502": "Nirādīnavasañcāro, sotthipatto niraṅgaṇo.",
  "tika-abh06t34:503": "1041.",
  "tika-abh06t34:504": " Pāpagāhavinimutto, rāhumuttova candimā;",
  "tika-abh06t34:505": "Guṇaraṃsiparikkhitto, sobheti jinasāsanaṃ.",
  "tika-abh06t34:506": "1042.",
  "tika-abh06t34:507": " Iccālobhamadosañca, mohābhāvamathāparaṃ;",
  "tika-abh06t34:508": "Nekkhammaṃ pavivekañca, tathā nissaraṇaṃ budho.",
  "tika-abh06t34:509": "1043.",
  "tika-abh06t34:510": " Samārabbha visodhento, ajjhāsayamasesato;",
  "tika-abh06t34:511": "Dhīro sampaṭipādeti, bhāvanāsukhamuttamaṃ.",
  "tika-abh06t34:512": "1044.",
  "tika-abh06t34:513": " Tato paṇītādhimutti, palibodhavinissaṭo;",
  "tika-abh06t34:514": "Paripanthavinimutto, vigatāvaraṇālayo.",
  "tika-abh06t34:515": "1045.",
  "tika-abh06t34:516": " Bhāvanāninnasantāno, kallacitto visārado;",
  "tika-abh06t34:517": "Kasiṇādikamārabbha, bhāveyya samathaṃ kathaṃ.",
  "tika-abh06t34:518": "1046.",
  "tika-abh06t34:519": " Pathavīkasiṇaṃ tāva, vidatthicaturaṅgulaṃ;",
  "tika-abh06t34:520": "Katvānāruṇavaṇṇāya, mattikāya sumaṇḍalaṃ.",
  "tika-abh06t34:521": "1047.",
  "tika-abh06t34:522": " Yugamatte ṭhapetvāna, ṭhāne sukhanisinnako;",
  "tika-abh06t34:523": "Pathavīti samaññāya, katvābhogaṃ tu bhāvaye.",
  "tika-abh06t34:524": "1048.",
  "tika-abh06t34:525": " Akatepi khalādimhi, akiccheneva maṇḍale;",
  "tika-abh06t34:526": "Nimittaṃ jāyaticcāhu, pubbayogavato pana.",
  "tika-abh06t34:527": "1049.",
  "tika-abh06t34:528": " Āpomaṇḍalamuggaṇhe, bhājanādigate jale;",
  "tika-abh06t34:529": "Tejamhi tejokasiṇaṃ, paṭacchiddādisaṃgate.",
  "tika-abh06t34:530": "1050.",
  "tika-abh06t34:531": " Sassaggādimhi kammante, vāyokasiṇamaṇḍalaṃ;",
  "tika-abh06t34:532": "Paṭibhāgasamācāro, phuṭṭhaṭṭhāneva jāyati.",
  "tika-abh06t34:533": "1051.",
  "tika-abh06t34:534": " Nīlādikasiṇaṃ vatthe, pupphe vā vaṇṇadhātuyaṃ;",
  "tika-abh06t34:535": "Ākāsamaṇḍalaṃ bhitti-chiddādimhi upaṭṭhitaṃ.",
  "tika-abh06t34:536": "1052.",
  "tika-abh06t34:537": " Chiddappaviṭṭhamālokaṃ, uggaṇheyya patiṭṭhitaṃ;",
  "tika-abh06t34:538": "Sūriyālokādibhedaṃ, bhūmiyaṃ vātha bhittiyaṃ.",
  "tika-abh06t34:539": "1053.",
  "tika-abh06t34:540": " Dasadhā kasiṇesvevaṃ, yattha katthaci yogino;",
  "tika-abh06t34:541": "Parikammaṃ karontassa, uggaho nāma jāyati.",
  "tika-abh06t34:542": "1054.",
  "tika-abh06t34:543": " Cittassupaṭṭhite tasmiṃ, passantasseva cakkhunā;",
  "tika-abh06t34:544": "Uggahamhi nimittamhi, paṭipādeyya bhāvanaṃ.",
  "tika-abh06t34:545": "1055.",
  "tika-abh06t34:546": " Vikkhepaṃ vinivārento, paripanthe virājayaṃ;",
  "tika-abh06t34:547": "Nimittābhimukheneva, mānasaṃ paṭipādaye.",
  "tika-abh06t34:548": "1056.",
  "tika-abh06t34:549": " Āsevantassa tassevaṃ, cittaṃ hoti samāhitaṃ;",
  "tika-abh06t34:550": "Saṃklesā sannisīdanti, paṭibhāgo ca jāyati.",
  "tika-abh06t34:551": "1057.",
  "tika-abh06t34:552": " Tattha paṇṇattisaṅkhāte, nimitte bhāvanāmaye;",
  "tika-abh06t34:553": "Tatheva paṭibhāgamhi, tato yuñjeyya bhāvanaṃ.",
  "tika-abh06t34:554": "1058.",
  "tika-abh06t34:555": " Tatthādhimutto satimā, nimittavidhikovido;",
  "tika-abh06t34:556": "Indriyāni samānento, sappāyamupalakkhayaṃ.",
  "tika-abh06t34:557": "1059.",
  "tika-abh06t34:558": " Niggayha uddhataṃ cittaṃ, paggayha līnamānasaṃ;",
  "tika-abh06t34:559": "Ūhataṃ sampahaṃsento, upekkhanto samāhitaṃ.",
  "tika-abh06t34:560": "1060.",
  "tika-abh06t34:561": " Reṇumhi uppaladale, sutte nāvāya nāḷiyā;",
  "tika-abh06t34:562": "Yathā madhukarādīnaṃ, pavatti samma vaṇṇitā.",
  "tika-abh06t34:563": "1061.",
  "tika-abh06t34:564": " Cittapavattiākāraṃ, sādhukaṃ lakkhayaṃ budho;",
  "tika-abh06t34:565": "Tathā samenākārena, pahitatto parakkame.",
  "tika-abh06t34:566": "1062.",
  "tika-abh06t34:567": " Samappavattamākāraṃ, sallakkhetvā nirantaraṃ;",
  "tika-abh06t34:568": "Padahantassa tassevaṃ, appanā nāma jāyati.",
  "tika-abh06t34:569": "1063.",
  "tika-abh06t34:570": " Paṭibhāganimittaṃ tu, vaḍḍheyya kasiṇaṃ puna;",
  "tika-abh06t34:571": "Upacārabhūmiyaṃ vā, appanāyaṃ va katthaci.",
  "tika-abh06t34:572": "1064.",
  "tika-abh06t34:573": " Ekaṅguladvaṅgulādi-vaseneva yathākkamaṃ;",
  "tika-abh06t34:574": "Pharanto manasāyeva, nipuṇo yāvadicchakaṃ.",
  "tika-abh06t34:575": "1065.",
  "tika-abh06t34:576": " Tatthevaṃ paṭhamajjhānaṃ, patvāna paguṇaṃ tato;",
  "tika-abh06t34:577": "Katvā ciṇṇavasībhūtā, tamhā vuṭṭhāya paṇḍito.",
  "tika-abh06t34:578": "1066.",
  "tika-abh06t34:579": " Vitakkādikathūlaṅgaṃ, pahānāya yathākkamaṃ;",
  "tika-abh06t34:580": "Tatheva paṭipajjanto, pappoti dutiyādayo.",
  "tika-abh06t34:581": "1067.",
  "tika-abh06t34:582": " Dasadhā kasiṇānevaṃ, bhāvetvā pana yogino;",
  "tika-abh06t34:583": "Catukkapañcakajjhānaṃ, katvā vikkhepanissaṭā.",
  "tika-abh06t34:584": "1068.",
  "tika-abh06t34:585": " Supakkhālitupaklesā , santacittā samāhitā;",
  "tika-abh06t34:586": "Pavivekarasassādaṃ, anubhonti yathāsukhaṃ.",
  "tika-abh06t34:587": "1069.",
  "tika-abh06t34:588": " Asubhaṃ pana bhāvento, nimittaṃ yattha katthaci;",
  "tika-abh06t34:589": "Uddhumātādibhedamhi, uggaṇheyyāsubhe kathaṃ?",
  "tika-abh06t34:590": "1070.",
  "tika-abh06t34:591": " Ekāhādimatikkantaṃ, uddhumātakamīritaṃ;",
  "tika-abh06t34:592": "Vigatacchavi bībhacchaṃ, nīlākāraṃ vinīlakaṃ.",
  "tika-abh06t34:593": "1071.",
  "tika-abh06t34:594": " Vikiṇṇapubbakudhitaṃ, paribhinnaṃ vipubbakaṃ;",
  "tika-abh06t34:595": "Viccheditaṅgapaccaṅgaṃ, vicchiddakaṃ kaḷevaraṃ.",
  "tika-abh06t34:596": "1072.",
  "tika-abh06t34:597": " Vividhākārapāṇehi, khajjamānaṃ vikhāditaṃ;",
  "tika-abh06t34:598": "Vināsitaṅgapaccaṅgaṃ, vikkhittanti pavuccati.",
  "tika-abh06t34:599": "1073.",
  "tika-abh06t34:600": " Pādādibhaṅgavikkhittaṃ, hatavikkhittakaṃ mataṃ;",
  "tika-abh06t34:601": "Lohitaṃ lohitākiṇṇaṃ, puḷavaṃ kimisaṅkulaṃ.",
  "tika-abh06t34:602": "1074.",
  "tika-abh06t34:603": " Aṭṭhisaṅkhalikāmattaṃ, aṭṭhikanti ca sabbathā;",
  "tika-abh06t34:604": "Saṇṭhānākārabhedena, dasadhāsubhadesanā.",
  "tika-abh06t34:605": "1075.",
  "tika-abh06t34:606": " Tatthevaṃ dasadhā bhede, nijjīvakuṇapāsubhe;",
  "tika-abh06t34:607": "Ujjhite bhūmibhāgasmiṃ, matakāye kaḷevare.",
  "tika-abh06t34:608": "1076.",
  "tika-abh06t34:609": " Labbhamānakamākāraṃ, oloketvā salakkhaṇaṃ;",
  "tika-abh06t34:610": "Uggahetvāna cittena, taṃtaṃnāmena bhāvaye.",
  "tika-abh06t34:611": "1077.",
  "tika-abh06t34:612": " Paṭikūlañca jegucchaṃ, duggandhañca virūpakaṃ;",
  "tika-abh06t34:613": "Harāyitamajaññañca, hīḷitaṃ vikkhitāsivaṃ.",
  "tika-abh06t34:614": "1078.",
  "tika-abh06t34:615": " Iccevamasubhākāre,",
  "tika-abh06t34:616": "Katvābhogaṃ tu yogino;",
  "tika-abh06t34:617": "Bhāventassupacāro ca,",
  "tika-abh06t34:618": "Paṭibhāgo ca jāyati.",
  "tika-abh06t34:619": "1079.",
  "tika-abh06t34:620": " Paṭibhāganimittaṃ tu, upacārena sevato;",
  "tika-abh06t34:621": "Appeti paṭhamajjhāna-metthevaṃ samathe nayo.",
  "tika-abh06t34:622": "1080.",
  "tika-abh06t34:623": " Vinā saddhammaṃ panidaṃ, sarīraṃ bālananditaṃ;",
  "tika-abh06t34:624": "Vipattipariyosānaṃ, avassaṃ bhedagāmikaṃ.",
  "tika-abh06t34:625": "1081.",
  "tika-abh06t34:626": " Yathā idaṃ tathā etaṃ, yathā etaṃ tathā idaṃ;",
  "tika-abh06t34:627": "Jīvamānañca nijjīvameva dhammaparāyaṇaṃ.",
  "tika-abh06t34:628": "1082.",
  "tika-abh06t34:629": " Sabhāvo sopi dehassa,",
  "tika-abh06t34:630": "Sabbassāpi ca sabbathā;",
  "tika-abh06t34:631": "Vicitabbā dhirenāpi,",
  "tika-abh06t34:632": "Esāyaṃ niyatā gati.",
  "tika-abh06t34:633": "1083.",
  "tika-abh06t34:634": " Aniccaṃ khayadhammañca, dukkhameva bhayāvahaṃ;",
  "tika-abh06t34:635": "Anattā ca parābhūtā, vibbhijjati khaṇe khaṇe.",
  "tika-abh06t34:636": "1084.",
  "tika-abh06t34:637": " Vināsamānassākāraṃ, tatthevaṃ pana passato;",
  "tika-abh06t34:638": "Vipassanābhāvanāti, tamīrenti tathāgatā.",
  "tika-abh06t34:639": "1085.",
  "tika-abh06t34:640": " Bhāvanaṃ duvidhampetaṃ, bhāventi puna paṇḍitā;",
  "tika-abh06t34:641": "Jīvamānepi kāyamhi, taṃtadākārasambhave.",
  "tika-abh06t34:642": "1086.",
  "tika-abh06t34:643": " Jīvamānopi kāyoyaṃ,",
  "tika-abh06t34:644": "Kuṇapova sabhāvato;",
  "tika-abh06t34:645": "Tamalaṅkārapaṭicchanno,",
  "tika-abh06t34:646": "Bālānaṃ na pakāsati.",
  "tika-abh06t34:647": "1087.",
  "tika-abh06t34:648": " Bahi maṭṭhamupaṭṭhāti, anto kuṇapapūritaṃ;",
  "tika-abh06t34:649": "Uggharantaṃ paggharantaṃ, navadvāramalassavaṃ.",
  "tika-abh06t34:650": "1088.",
  "tika-abh06t34:651": " Sarīraṃ niccaduggandhaṃ, nānākimisamākulaṃ;",
  "tika-abh06t34:652": "Tacamaṃsapaṭicchannaṃ, aṭṭhipañjarasaṇṭhitaṃ.",
  "tika-abh06t34:653": "1089.",
  "tika-abh06t34:654": " Vaccakūpamidaṃ nāma, dvattiṃsāsucipūritaṃ;",
  "tika-abh06t34:655": "Narānukkārabhūmīva, nekavassagaṇocitā.",
  "tika-abh06t34:656": "1090.",
  "tika-abh06t34:657": " Susānagamanosānaṃ, bahusādhāraṇāsubhaṃ;",
  "tika-abh06t34:658": "Gaṇḍabhūtaṃ sallabhūtaṃ, bahudukkhanibandhanaṃ.",
  "tika-abh06t34:659": "1091.",
  "tika-abh06t34:660": " Nānābyādhisamākiṇṇaṃ , nānopaddavasaṃkulaṃ;",
  "tika-abh06t34:661": "Nānānatthasamodhānaṃ, nānāsaṃklesavatthukaṃ.",
  "tika-abh06t34:662": "1092.",
  "tika-abh06t34:663": " Positampi ciraṃ kālaṃ, mamaṃkāramamāyitaṃ;",
  "tika-abh06t34:664": "Lahudujjanamittova, pīḷitaṃ sampadussati.",
  "tika-abh06t34:665": "1093.",
  "tika-abh06t34:666": " Parihāyati nissāraṃ, jaratāpi taṃ yobbanaṃ;",
  "tika-abh06t34:667": "Maccubhajjitamaccanta-masesaṃ paribhijjati.",
  "tika-abh06t34:668": "1094.",
  "tika-abh06t34:669": " Tathāpi jālasantāno, bahusambhārasaṅkhato;",
  "tika-abh06t34:670": "Vatthālaṅkārasañchanno, mālāgandhādisobhito.",
  "tika-abh06t34:671": "1095.",
  "tika-abh06t34:672": " Saviññattivikārehi, vicittākāramaṇḍito;",
  "tika-abh06t34:673": "Kāyo līḷavilāsehi, palambheti mahājanaṃ.",
  "tika-abh06t34:674": "1096.",
  "tika-abh06t34:675": " Vañcitā yena dummedhā, kāmaklesamalīmayā;",
  "tika-abh06t34:676": "Pūrenti caturāpāyaṃ, māradheyyānusārino.",
  "tika-abh06t34:677": "1097.",
  "tika-abh06t34:678": " Evamādīnavaṃ ñatvā, pūtikāye vicakkhaṇā;",
  "tika-abh06t34:679": "Asubhādikamākāra-mārabbha chandupaṭṭhahuṃ.",
  "tika-abh06t34:680": "1098.",
  "tika-abh06t34:681": " Yasmiṃ patanti kuṇape viparītasaññā,",
  "tika-abh06t34:682": "Saṃklesapāpavasagā visamaṃ carantā;",
  "tika-abh06t34:683": "Taṃ passathetamasubhampi vināsadhammaṃ,",
  "tika-abh06t34:684": "Iccevamāha sugato dasadhā vibhāgaṃ.",
  "tika-abh06t34:685": "1099.",
  "tika-abh06t34:686": " Satthārā kasiṇañca yaṃ dasavidhaṃ vikkhepavikkhambhanaṃ,",
  "tika-abh06t34:687": "Kāmaklesavināsanaṃ dasavidhaṃ yañcāsubhaṃ bhāsitaṃ;",
  "tika-abh06t34:688": "Dibbabrahmasukhāvahaṃ samapadaṃ vijjodayaṃ yoginā,",
  "tika-abh06t34:689": "Kammaṭṭhānamalaṃ tamuttamaguṇenāsevitaṃ sevituṃ.",
  "tika-abh06t34:690": "Iti nāmarūpaparicchede kasiṇāsubhavibhāgo nāma",
  "tika-abh06t34:691": "Aṭṭhamo paricchedo."
}