{
  "tika-abh08t19:0": "20. Vīsatimo paricchedo",
  "tika-abh08t19:1": "Maggāmaggañāṇadassanavisuddhiniddesavaṇṇanā",
  "tika-abh08t19:2": "1264.Paccuppannassa dhammassāti paccuppannassa nāmarūpadhammassa.",
  "tika-abh08t19:3": "1266-8.Uppajjato uppajjantassa nāmarūpadhammassa rāsito nicayato āgamanañca natthi. Disāgamananti disāya gamanaṃ . Niruddhassāpi nāmarūpadhammassa ekasmiṃ ṭhāne nicayoti ca natthi.",
  "tika-abh08t19:4": "1270-1. Avijjāsamudayā rūpasamudayo, avijjānirodhā rūpanirodho. Taṇhāsamudayā rūpasamudayo, taṇhānirodhā rūpanirodho. Kammasamudayā rūpasamudayo, kammanirodhā rūpanirodho. Āhāranirodhā rūpanirodho. Dhammeti saṅkhāradhamme.",
  "tika-abh08t19:5": "1280.Sampattapaṭivedhassāti sampattalokuttarasaṅkhātamaggaphalassa sotāpannādipuggalassa. Vippaṭipannassāti paṭipattiyaṃ appaṭipannassa, viruddhavasena paṭipannassa vā.",
  "tika-abh08t19:6": "1286.Kāyacittānīti kāyāti vedanāsaññāsaṅkhārā. Cittanti viññāṇaṃ.",
  "tika-abh08t19:7": "1290.Yato yato paccayādito. Yaṃ amataṃ nibbānaṃ vijānataṃ vijānantānaṃ pītipāmojjaṃ, tehi labhitabbaṃ amataṃ, amataṃ viya pītipāmojjaṃ vā.",
  "tika-abh08t19:8": "1293.Appatteti attani maggaphalasmiṃ appatte. Pattasaññīti maggaphale ahaṃ patto asmi iti saññito hoti.",
  "tika-abh08t19:9": "1297.Sāravedinoti sārajānanasīlā. Tanti taṃ maggāmaggañāṇadassanaṃ. Idaṃ ñāṇaṃ maggāmaggañāṇadassananti maggāmaggañāṇadassanaṃ nāma.",
  "tika-abh08t19:10": "Iti abhidhammāvatāraṭīkāya",
  "tika-abh08t19:11": "Maggāmaggañāṇadassanavisuddhiniddesavaṇṇanā niṭṭhitā.",
  "tika-abh08t19:12": "Vīsatimo paricchedo."
}