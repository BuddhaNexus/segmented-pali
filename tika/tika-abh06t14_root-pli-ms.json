{
  "tika-abh06t14:0": "14. Cuddasamo paricchedo",
  "tika-abh06t14:1": "Rūpāvacarasamādhibhāvanāniddeso",
  "tika-abh06t14:2": "789.",
  "tika-abh06t14:3": " Bhāvanānayamahaṃ hitānayaṃ,",
  "tika-abh06t14:4": "Mānayañca sugataṃ sukhānayaṃ;",
  "tika-abh06t14:5": "Byākaromi paramaṃ ito paraṃ,",
  "tika-abh06t14:6": "Taṃ suṇātha madhuratthavaṇṇanaṃ.",
  "tika-abh06t14:7": "790.",
  "tika-abh06t14:8": " Uttaraṃ tu manussānaṃ, dhammato ñāṇadassanaṃ;",
  "tika-abh06t14:9": "Pattukāmena kātabbaṃ, ādito sīlasodhanaṃ.",
  "tika-abh06t14:10": "791.",
  "tika-abh06t14:11": " Saṅkassarasamācāre, dussīle sīlavajjite;",
  "tika-abh06t14:12": "Natthi jhānaṃ kuto maggo, tasmā sīlaṃ visodhaye.",
  "tika-abh06t14:13": "792.",
  "tika-abh06t14:14": " Sīlaṃ cārittavārittavasena duvidhaṃ mataṃ;",
  "tika-abh06t14:15": "Taṃ panācchiddamakkhaṇḍamakammāsamaninditaṃ.",
  "tika-abh06t14:16": "793.",
  "tika-abh06t14:17": " Kattabbaṃ atthakāmena, vivekasukhamicchatā;",
  "tika-abh06t14:18": "Sīlañca nāma bhikkhūnaṃ, alaṅkāro anuttaro.",
  "tika-abh06t14:19": "794.",
  "tika-abh06t14:20": " Ratanaṃ saraṇaṃ khemaṃ, tāṇaṃ leṇaṃ parāyaṇaṃ;",
  "tika-abh06t14:21": "Cintāmaṇi paṇīto ca, sīlaṃ yānamanuttaraṃ.",
  "tika-abh06t14:22": "795.",
  "tika-abh06t14:23": " Sītalaṃ salilaṃ sīlaṃ, kilesamaladhovanaṃ;",
  "tika-abh06t14:24": "Guṇānaṃ mūlabhūtañca, dosānaṃ balaghāti ca.",
  "tika-abh06t14:25": "796.",
  "tika-abh06t14:26": " Tidivārohaṇañcetaṃ, sopānaṃ paramuttamaṃ;",
  "tika-abh06t14:27": "Maggo khemo ca nibbānanagarassa pavesane.",
  "tika-abh06t14:28": "797.",
  "tika-abh06t14:29": " Tasmā suparisuddhaṃ taṃ, sīlaṃ duvidhalakkhaṇaṃ;",
  "tika-abh06t14:30": "Kattabbaṃ atthakāmena, piyasīlena bhikkhunā.",
  "tika-abh06t14:31": "798.",
  "tika-abh06t14:32": " Kātabbo pana sīlasmiṃ, parisuddhe ṭhitenidha;",
  "tika-abh06t14:33": "Palibodhassupacchedo, palibodhā dasāhu ca.",
  "tika-abh06t14:34": "799.",
  "tika-abh06t14:35": " ‘‘Āvāso ca kulaṃ lābho,",
  "tika-abh06t14:36": "Gaṇo kammañca pañcamaṃ;",
  "tika-abh06t14:37": "Addhānaṃ ñāti ābādho,",
  "tika-abh06t14:38": "Gantho iddhīti te dasā’’ti.",
  "tika-abh06t14:39": "800.",
  "tika-abh06t14:40": " Palibodhassupacchedaṃ, katvā dasavidhassapi;",
  "tika-abh06t14:41": "Upasaṅkamitabbo so, kammaṭṭhānassa dāyako.",
  "tika-abh06t14:42": "801.",
  "tika-abh06t14:43": " Piyo garu bhāvanīyo, vattā ca vacanakkhamo;",
  "tika-abh06t14:44": "Gambhīrañca kathaṃ kattā, no caṭṭhāne niyojako.",
  "tika-abh06t14:45": "802.",
  "tika-abh06t14:46": " Evamādiguṇopetamupagantvā hitesinaṃ;",
  "tika-abh06t14:47": "Kalyāṇamittaṃ kālena, kammaṭṭhānassa dāyakaṃ.",
  "tika-abh06t14:48": "803.",
  "tika-abh06t14:49": " Kammaṭṭhānaṃ gahetabbaṃ, vattaṃ katvā panassa tu;",
  "tika-abh06t14:50": "Tenāpi caritaṃ ñatvā, dātabbaṃ tassa bhikkhuno.",
  "tika-abh06t14:51": "804.",
  "tika-abh06t14:52": " Caritaṃ panidaṃ rāgadosamohavasena ca;",
  "tika-abh06t14:53": "Saddhābuddhivitakkānaṃ, vasena chabbidhaṃ mataṃ.",
  "tika-abh06t14:54": "805.",
  "tika-abh06t14:55": " Vomissakanayā tesaṃ, catusaṭṭhi bhavanti te;",
  "tika-abh06t14:56": "Tehi attho na catthīti, na mayā idha dassitā.",
  "tika-abh06t14:57": "806.",
  "tika-abh06t14:58": " Asubhā ca dasevettha, tathā kāyagatāsati;",
  "tika-abh06t14:59": "Ekādasa ime rāga-caritassānukūlatā.",
  "tika-abh06t14:60": "807.",
  "tika-abh06t14:61": " Catasso appamaññāyo, savaṇṇakasiṇā ime;",
  "tika-abh06t14:62": "Aṭṭheva ca sadā dosa-caritassānukūlatā.",
  "tika-abh06t14:63": "808.",
  "tika-abh06t14:64": " Taṃ mohacaritassettha, vitakkacaritassa ca;",
  "tika-abh06t14:65": "Anukūlanti niddiṭṭhaṃ, ānāpānaṃ panekakaṃ.",
  "tika-abh06t14:66": "809.",
  "tika-abh06t14:67": " Purimānussatichakkaṃ, saddhācaritadehino;",
  "tika-abh06t14:68": "Maraṇūpasamāyuttā, satimāhāranissitā.",
  "tika-abh06t14:69": "810.",
  "tika-abh06t14:70": " Saññā dhātuvavatthānaṃ, buddhippakatijantuno;",
  "tika-abh06t14:71": "Ime pana ca cattāro, anukūlāti dīpitā.",
  "tika-abh06t14:72": "811.",
  "tika-abh06t14:73": " Cattāropi ca āruppā, sesāni kasiṇāni ca;",
  "tika-abh06t14:74": "Anukūlā ime sabba-caritānanti vaṇṇitā.",
  "tika-abh06t14:75": "812.",
  "tika-abh06t14:76": " Idaṃ sabbaṃ panekanta-vipaccanīkabhāvato;",
  "tika-abh06t14:77": "Atisappāyato vutta-miti ñeyyaṃ vibhāvinā.",
  "tika-abh06t14:78": "813.",
  "tika-abh06t14:79": " Kammaṭṭhānāni sabbāni, cattālīsāti niddise;",
  "tika-abh06t14:80": "Kasiṇāni dasa ceva, asubhānussatī dasa.",
  "tika-abh06t14:81": "814.",
  "tika-abh06t14:82": " Catasso appamaññāyo, cattāro ca arūpino;",
  "tika-abh06t14:83": "Catudhātuvavatthānaṃ, saññā cāhāratā iti.",
  "tika-abh06t14:84": "815.",
  "tika-abh06t14:85": " Kammaṭṭhānesu etesu, upacāravahā kati;",
  "tika-abh06t14:86": "Ānāpānasatiṃ kāya-gataṃ hitvā panaṭṭhapi.",
  "tika-abh06t14:87": "816.",
  "tika-abh06t14:88": " Sesānussatiyo saññā, vavatthānanti terasa;",
  "tika-abh06t14:89": "Upacāravahā vuttā, sesā te appanāvahā.",
  "tika-abh06t14:90": "817.",
  "tika-abh06t14:91": " Appanāyāvahesvettha, kasiṇāni dasāpi ca;",
  "tika-abh06t14:92": "Ānāpānasatī ceva, catukkajjhānikā ime.",
  "tika-abh06t14:93": "818.",
  "tika-abh06t14:94": " Asubhāni dasa cettha, tathā kāyagatāsati;",
  "tika-abh06t14:95": "Ekādasa ime dhammā, paṭhamajjhānikā siyuṃ.",
  "tika-abh06t14:96": "819.",
  "tika-abh06t14:97": " Ādibrahmavihārāti , tikajjhānavahā tayo;",
  "tika-abh06t14:98": "Catutthāpi ca āruppā, catutthajjhānikā matā.",
  "tika-abh06t14:99": "820.",
  "tika-abh06t14:100": " Vasenārammaṇaṅgānaṃ, duvidho samatikkamo;",
  "tika-abh06t14:101": "Gocarātikkamārūpe, rūpe jhānaṅgatikkamo.",
  "tika-abh06t14:102": "821.",
  "tika-abh06t14:103": " Daseva kasiṇānettha, vaḍḍhetabbāni honti hi;",
  "tika-abh06t14:104": "Na ca vaḍḍhaniyā sesā, bhavanti asubhādayo.",
  "tika-abh06t14:105": "822.",
  "tika-abh06t14:106": " Daseva kasiṇānettha, asubhāni dasāpi ca;",
  "tika-abh06t14:107": "Ānāpānasatī ceva, tathā kāyagatāsati.",
  "tika-abh06t14:108": "823.",
  "tika-abh06t14:109": " Paṭibhāganimittāni , honti ārammaṇāni hi;",
  "tika-abh06t14:110": "Sesāneva paṭibhāga-nimittārammaṇā siyuṃ.",
  "tika-abh06t14:111": "824.",
  "tika-abh06t14:112": " Asubhāni dasāhāra-saññā kāyagatāsati;",
  "tika-abh06t14:113": "Devesu nappavattanti, dvādasetāni sabbadā.",
  "tika-abh06t14:114": "825.",
  "tika-abh06t14:115": " Tāni dvādasa cetāni, ānāpānasatīpi ca;",
  "tika-abh06t14:116": "Teraseva panetāni, brahmaloke na vijjare.",
  "tika-abh06t14:117": "826.",
  "tika-abh06t14:118": " Ṭhapetvā caturārūpe, natthi kiñci arūpisu;",
  "tika-abh06t14:119": "Manussaloke sabbāni, pavattanti na saṃsayo.",
  "tika-abh06t14:120": "827.",
  "tika-abh06t14:121": " Catutthaṃ kasiṇaṃ hitvā, kasiṇā asubhāni ca;",
  "tika-abh06t14:122": "Diṭṭheneva gahetabbā, ime ekūnavīsati.",
  "tika-abh06t14:123": "828.",
  "tika-abh06t14:124": " Satiyampi ca kāyamhi, diṭṭhena tacapañcakaṃ;",
  "tika-abh06t14:125": "Sesamettha suteneva, gahetabbanti dīpitaṃ.",
  "tika-abh06t14:126": "829.",
  "tika-abh06t14:127": " Ānāpānasatī ettha, phuṭṭhena paridīpitā;",
  "tika-abh06t14:128": "Vāyokasiṇamevettha, diṭṭhaphuṭṭhena gayhati.",
  "tika-abh06t14:129": "830.",
  "tika-abh06t14:130": " Suteneva gahetabbā, sesā aṭṭhārasāpi ca;",
  "tika-abh06t14:131": "Upekkhā appamaññā ca, arūpā ceva pañcime.",
  "tika-abh06t14:132": "831.",
  "tika-abh06t14:133": " Āditova gahetabbā, na hontīti pakāsitā;",
  "tika-abh06t14:134": "Pañcatiṃsāvasesāni, gahetabbāni ādito.",
  "tika-abh06t14:135": "832.",
  "tika-abh06t14:136": " Kammaṭṭhānesu hetesu, ākāsakasiṇaṃ vinā;",
  "tika-abh06t14:137": "Kasiṇā nava honte ca, arūpānaṃ tu paccayā.",
  "tika-abh06t14:138": "833.",
  "tika-abh06t14:139": " Dasāpi kasiṇā honti, abhiññānaṃ tu paccayā;",
  "tika-abh06t14:140": "Tayo brahmavihārāpi, catukkassa bhavanti tu.",
  "tika-abh06t14:141": "834.",
  "tika-abh06t14:142": " Heṭṭhimaṃ heṭṭhimāruppaṃ, uparūparimassa hi;",
  "tika-abh06t14:143": "Tathā catutthamāruppaṃ, nirodhassāti dīpitaṃ.",
  "tika-abh06t14:144": "835.",
  "tika-abh06t14:145": " Sabbāni ca panetāni, cattālīsavidhāni tu;",
  "tika-abh06t14:146": "Vipassanābhavasampatti-sukhānaṃ paccayā siyuṃ.",
  "tika-abh06t14:147": "836.",
  "tika-abh06t14:148": " Kammaṭṭhānaṃ gahetvāna, ācariyassa santike;",
  "tika-abh06t14:149": "Vasantassa kathetabbaṃ, āgatassāgatakkhaṇe.",
  "tika-abh06t14:150": "837.",
  "tika-abh06t14:151": " Uggahetvā panaññatra, gantukāmassa bhikkhuno;",
  "tika-abh06t14:152": "Nātisaṅkhepavitthāraṃ, kathetabbaṃ tu tenapi.",
  "tika-abh06t14:153": "838.",
  "tika-abh06t14:154": " Kammaṭṭhānaṃ gahetvāna, sammaṭṭhānaṃ manobhuno;",
  "tika-abh06t14:155": "Aṭṭhārasahi dosehi, niccaṃ pana vivajjite.",
  "tika-abh06t14:156": "839.",
  "tika-abh06t14:157": " Anurūpe vihārasmiṃ, vihātabbaṃ tu gāmato;",
  "tika-abh06t14:158": "Nātidūre naccāsanne, sive pañcaṅgasaṃyute.",
  "tika-abh06t14:159": "840.",
  "tika-abh06t14:160": " Khuddako palibodhopi, chinditabbo panatthi ce;",
  "tika-abh06t14:161": "Dīghā kesā nakhā lomā, chinditabbā vibhāvinā.",
  "tika-abh06t14:162": "841.",
  "tika-abh06t14:163": " Cīvaraṃ rajitabbaṃ taṃ, kiliṭṭhaṃ tu sace siyā;",
  "tika-abh06t14:164": "Sace patte malaṃ hoti, pacitabbova suṭṭhu so.",
  "tika-abh06t14:165": "842.",
  "tika-abh06t14:166": " Acchinnapalibodhena , pacchā tena ca bhikkhunā;",
  "tika-abh06t14:167": "Pavivitte panokāse, vasantena yathāsukhaṃ.",
  "tika-abh06t14:168": "843.",
  "tika-abh06t14:169": " Vajjetvā mattikaṃ nīlaṃ, pītaṃ setañca lohitaṃ;",
  "tika-abh06t14:170": "Saṇhāyāruṇavaṇṇāya, mattikāya manoramaṃ.",
  "tika-abh06t14:171": "844.",
  "tika-abh06t14:172": " Kattabbaṃ kasiṇajjhānaṃ, pattukāmena dhīmatā;",
  "tika-abh06t14:173": "Senāsane vivittasmiṃ, bahiddhā vāpi tādise.",
  "tika-abh06t14:174": "845.",
  "tika-abh06t14:175": " Paṭicchanne panaṭṭhāne, pabbhāre vā guhantare;",
  "tika-abh06t14:176": "Saṃhārimaṃ vā kātabbaṃ, taṃ tatraṭṭhakameva vā.",
  "tika-abh06t14:177": "846.",
  "tika-abh06t14:178": " Saṃhārimaṃ karontena, daṇḍakesu catūsvapi;",
  "tika-abh06t14:179": "Cammaṃ vā kaṭasāraṃ vā, dussapattampi vā tathā.",
  "tika-abh06t14:180": "847.",
  "tika-abh06t14:181": " Bandhitvā tathā kātabbaṃ, mattikāya pamāṇato;",
  "tika-abh06t14:182": "Bhūmiyaṃ pattharitvā ca, oloketabbameva taṃ.",
  "tika-abh06t14:183": "848.",
  "tika-abh06t14:184": " Tatraṭṭhaṃ bhūmiyaṃ vaṭṭaṃ, ākoṭitvāna khāṇuke;",
  "tika-abh06t14:185": "Vallīhi taṃ vinandhitvā, kātabbaṃ kaṇṇikaṃ samaṃ.",
  "tika-abh06t14:186": "849.",
  "tika-abh06t14:187": " Vitthārato pamāṇena, vidatthicaturaṅgulaṃ;",
  "tika-abh06t14:188": "Vaṭṭaṃ vattati taṃ kātuṃ, vivaṭṭaṃ pana micchatā.",
  "tika-abh06t14:189": "850.",
  "tika-abh06t14:190": " Bherītalasamaṃ sādhu, katvā kasiṇamaṇḍalaṃ;",
  "tika-abh06t14:191": "Sammajjitvāna taṃ ṭhānaṃ, nhatvā āgamma paṇḍito.",
  "tika-abh06t14:192": "851.",
  "tika-abh06t14:193": " Hatthapāsapamāṇasmiṃ, tamhā kasiṇamaṇḍalā;",
  "tika-abh06t14:194": "Padese tu supaññatte, āsanasmiṃ suatthate.",
  "tika-abh06t14:195": "852.",
  "tika-abh06t14:196": " Ucce tattha nisīditvā, vidatthicaturaṅgule;",
  "tika-abh06t14:197": "Ujukāyaṃ paṇidhāya, katvā parimukhaṃ satiṃ.",
  "tika-abh06t14:198": "853.",
  "tika-abh06t14:199": " Kāmesvādīnavaṃ disvā, nekkhammaṃ daṭṭhu khemato;",
  "tika-abh06t14:200": "Paramaṃ pītipāmojjaṃ, janetvā ratanattaye.",
  "tika-abh06t14:201": "854.",
  "tika-abh06t14:202": " ‘‘Bhāgī assamahaṃ addhā, imāya paṭipattiyā;",
  "tika-abh06t14:203": "Pavivekasukhassā’’ti, katvā ussāhamuttamaṃ.",
  "tika-abh06t14:204": "855.",
  "tika-abh06t14:205": " Ākārena sameneva, ummīlitvāna locanaṃ;",
  "tika-abh06t14:206": "Nimittaṃ gaṇhatā sādhu, bhāvetabbaṃ punappunaṃ.",
  "tika-abh06t14:207": "856.",
  "tika-abh06t14:208": " Na vaṇṇo pekkhitabbo so, daṭṭhabbaṃ na ca lakkhaṇaṃ;",
  "tika-abh06t14:209": "Vaṇṇaṃ pana amuñcitvā, ussadassa vasena hi.",
  "tika-abh06t14:210": "857.",
  "tika-abh06t14:211": " Cittaṃ paṇṇattidhammasmiṃ, ṭhapetvekaggamānaso;",
  "tika-abh06t14:212": "‘‘Pathavī pathavi’’ccevaṃ, vatvā bhāveyya paṇḍito.",
  "tika-abh06t14:213": "858.",
  "tika-abh06t14:214": " Pathavī medanī bhūmi, vasudhā ca vasundharā;",
  "tika-abh06t14:215": "Evaṃ pathavināmesu, ekaṃ vattumpi vaṭṭati.",
  "tika-abh06t14:216": "859.",
  "tika-abh06t14:217": " Ummīlitvā nimīlitvā, āvajjeyya punappunaṃ;",
  "tika-abh06t14:218": "Yāvuggahanimittaṃ tu, nuppajjati ca tāva so.",
  "tika-abh06t14:219": "860.",
  "tika-abh06t14:220": " Evaṃ bhāvayato tassa, puna ekaggacetaso;",
  "tika-abh06t14:221": "Yadā pana nimīletvā, āvajjantassa yogino.",
  "tika-abh06t14:222": "861.",
  "tika-abh06t14:223": " Yathā ummīlitekāle, tathāpāthaṃ tu yāti ce;",
  "tika-abh06t14:224": "Taduggahanimittaṃ ta-muppannanti pavuccati.",
  "tika-abh06t14:225": "862.",
  "tika-abh06t14:226": " Nimitte pana sañjāte, tato pabhuti yoginā;",
  "tika-abh06t14:227": "Nisīditabbaṃ no cevaṃ, tasmiṃ ṭhāne vijānatā.",
  "tika-abh06t14:228": "863.",
  "tika-abh06t14:229": " Attano vasanaṭṭhānaṃ, pavisitvāna dhīmatā;",
  "tika-abh06t14:230": "Tena tattha nisinnena, bhāvetabbaṃ yathāsukhaṃ.",
  "tika-abh06t14:231": "864.",
  "tika-abh06t14:232": " Papañcaparihāratthaṃ, pādānaṃ pana dhovane;",
  "tika-abh06t14:233": "Tassekatalikā dve ca, icchitabbā upāhanā.",
  "tika-abh06t14:234": "865.",
  "tika-abh06t14:235": " Samādhitaruṇo tassa, asappāyena kenaci;",
  "tika-abh06t14:236": "Sace nassati taṃ ṭhānaṃ, gantvāvādāya taṃ pana.",
  "tika-abh06t14:237": "866.",
  "tika-abh06t14:238": " Pīṭhe sukhanisinnena, bhāvetabbaṃ punappunaṃ;",
  "tika-abh06t14:239": "Samannāharitabbañca, kare takkāhatampi ca.",
  "tika-abh06t14:240": "867.",
  "tika-abh06t14:241": " Nimittaṃ pana taṃ hitvā, cittaṃ dhāvati ce bahi;",
  "tika-abh06t14:242": "Nivāretvā nimittasmiṃ, ṭhapetabbaṃ tu mānasaṃ.",
  "tika-abh06t14:243": "868.",
  "tika-abh06t14:244": " Yattha yattha nisīditvā, tamicchati tapodhano;",
  "tika-abh06t14:245": "Tattha tattha divārattiṃ, tassupaṭṭhāti cetaso.",
  "tika-abh06t14:246": "869.",
  "tika-abh06t14:247": " Evaṃ tassa karontassa, anupubbena yogino;",
  "tika-abh06t14:248": "Vikkhambhanti ca sabbāni, pañca nīvaraṇānipi.",
  "tika-abh06t14:249": "870.",
  "tika-abh06t14:250": " Samādhiyati cittampi, upacārasamādhinā;",
  "tika-abh06t14:251": "Paṭibhāganimittampi, uppajjati ca yogino.",
  "tika-abh06t14:252": "871.",
  "tika-abh06t14:253": " Ko panāyaṃ viseso hi, imassa purimassa vā;",
  "tika-abh06t14:254": "Thavikā nīhatādāsa-maṇḍalaṃ viya majjitaṃ.",
  "tika-abh06t14:255": "872.",
  "tika-abh06t14:256": " Meghato viya nikkhantaṃ, sampuṇṇacandamaṇḍalaṃ;",
  "tika-abh06t14:257": "Paṭibhāganimittaṃ taṃ, balākā viya toyade.",
  "tika-abh06t14:258": "873.",
  "tika-abh06t14:259": " Taduggahanimittaṃ taṃ, padāletvāva niggataṃ;",
  "tika-abh06t14:260": "Tatodhikataraṃ suddhaṃ, hutvāpaṭṭhāti tassa taṃ.",
  "tika-abh06t14:261": "874.",
  "tika-abh06t14:262": " Tanusaṇṭhānavantañca, vaṇṇavantaṃ na ceva taṃ;",
  "tika-abh06t14:263": "Upaṭṭhākāramattaṃ taṃ, paññajaṃ bhāvanāmayaṃ.",
  "tika-abh06t14:264": "875.",
  "tika-abh06t14:265": " Paṭibhāge samuppanne, nimitte bhāvanāmaye;",
  "tika-abh06t14:266": "Honti vikkhambhitāneva, pañca nīvaraṇānipi.",
  "tika-abh06t14:267": "876.",
  "tika-abh06t14:268": " Kilesā sannisinnāva, yuttayogassa bhikkhuno;",
  "tika-abh06t14:269": "Cittaṃ samāhitaṃyeva, upacārasamādhinā.",
  "tika-abh06t14:270": "877.",
  "tika-abh06t14:271": " Ākārehi pana dvīhi, samādhiyati mānasaṃ;",
  "tika-abh06t14:272": "Upacārakkhaṇe tassa, paṭilābhe samādhino.",
  "tika-abh06t14:273": "878.",
  "tika-abh06t14:274": " Nīvāraṇappahānena , upacārakkhaṇe tathā;",
  "tika-abh06t14:275": "Aṅgānaṃ pātubhāvena, paṭilābhakkhaṇe pana.",
  "tika-abh06t14:276": "879.",
  "tika-abh06t14:277": " Dvinnaṃ pana samādhīnaṃ, kiṃ nānākaraṇaṃ pana;",
  "tika-abh06t14:278": "Aṅgāni thāmajātāni, upacārakkhaṇena ca.",
  "tika-abh06t14:279": "880.",
  "tika-abh06t14:280": " Appanāya panaṅgāni, thāmajātāni jāyare;",
  "tika-abh06t14:281": "Tasmā taṃ appanācittaṃ, divasampi pavattati.",
  "tika-abh06t14:282": "881.",
  "tika-abh06t14:283": " Pallaṅkena ca teneva, vaḍḍhetvā taṃ nimittakaṃ;",
  "tika-abh06t14:284": "Appanaṃ adhigantuṃ so, sakkoti yadi sundaraṃ.",
  "tika-abh06t14:285": "882.",
  "tika-abh06t14:286": " No ce sakkoti so tena,",
  "tika-abh06t14:287": "Taṃ nimittaṃ tu yoginā;",
  "tika-abh06t14:288": "Cakkavattiya gabbhova,",
  "tika-abh06t14:289": "Ratanaṃ viya dullabhaṃ.",
  "tika-abh06t14:290": "883.",
  "tika-abh06t14:291": " Satataṃ appamattena, rakkhitabbaṃ satīmatā;",
  "tika-abh06t14:292": "Nimittaṃ rakkhato laddhaṃ, parihāni na vijjati.",
  "tika-abh06t14:293": "884.",
  "tika-abh06t14:294": " Ārakkhaṇe asantamhi, laddhaṃ laddhaṃ vinassati;",
  "tika-abh06t14:295": "Rakkhitabbaṃ hi tasmā taṃ, tatrāyaṃ rakkhaṇāvidhi.",
  "tika-abh06t14:296": "885.",
  "tika-abh06t14:297": " Āvāso gocaro bhassaṃ, puggalo bhojanaṃ utu;",
  "tika-abh06t14:298": "Iriyāpathoti sattete, asappāye vivajjaye.",
  "tika-abh06t14:299": "886.",
  "tika-abh06t14:300": " Sappāye satta seveyya, evañhi paṭipajjato;",
  "tika-abh06t14:301": "Na cireneva kālena, hoti bhikkhussa appanā.",
  "tika-abh06t14:302": "887.",
  "tika-abh06t14:303": " Yassappanā na hoteva, evampi paṭipajjato;",
  "tika-abh06t14:304": "Appanāya ca kosallaṃ, sammā sampādaye budho.",
  "tika-abh06t14:305": "888.",
  "tika-abh06t14:306": " Appanāya hi kosalla-midaṃ dasavidhaṃ idha;",
  "tika-abh06t14:307": "Ganthavitthārabhītena, mayā vissajjitanti ca.",
  "tika-abh06t14:308": "889.",
  "tika-abh06t14:309": " Evañhi sampādayato, appanākosallaṃ pana;",
  "tika-abh06t14:310": "Paṭiladdhe nimittasmiṃ, appanā sampavattati.",
  "tika-abh06t14:311": "890.",
  "tika-abh06t14:312": " Evampi paṭipannassa, sace sā nappavattati;",
  "tika-abh06t14:313": "Tathāpi na jahe yogaṃ, vāyametheva paṇḍito.",
  "tika-abh06t14:314": "891.",
  "tika-abh06t14:315": " Cittappavattiākāraṃ , tasmā sallakkhayaṃ budho;",
  "tika-abh06t14:316": "Samataṃ vīriyasseva, yojayetha punappunaṃ.",
  "tika-abh06t14:317": "892.",
  "tika-abh06t14:318": " Īsakampi layaṃ yantaṃ, paggaṇhetheva mānasaṃ;",
  "tika-abh06t14:319": "Accāraddhaṃ nisedhetvā, samameva pavattaye.",
  "tika-abh06t14:320": "893.",
  "tika-abh06t14:321": " Līnatuddhatabhāvehi, mocayitvāna mānasaṃ;",
  "tika-abh06t14:322": "Paṭibhāganimittābhi-mukhaṃ taṃ paṭipādaye.",
  "tika-abh06t14:323": "894.",
  "tika-abh06t14:324": " Evaṃ nimittābhimukhaṃ, paṭipādayato pana;",
  "tika-abh06t14:325": "Idānevappanā tassa, sā samijjhissatīti ca.",
  "tika-abh06t14:326": "895.",
  "tika-abh06t14:327": " Bhavaṅgaṃ pana pacchijja, pathavīkasiṇaṃ tathā;",
  "tika-abh06t14:328": "Tadevārammaṇaṃ katvā, manodvāramhi yogino.",
  "tika-abh06t14:329": "896.",
  "tika-abh06t14:330": " Jāyatevajjanaṃ cittaṃ, tatrevārammaṇe tato;",
  "tika-abh06t14:331": "Javanāni ca jāyante, tassa cattāri pañca vā.",
  "tika-abh06t14:332": "897.",
  "tika-abh06t14:333": " Avasāne panekaṃ tu, rūpāvacarikaṃ bhave;",
  "tika-abh06t14:334": "Takkādayo panaññehi, bhavanti balavattarā.",
  "tika-abh06t14:335": "898.",
  "tika-abh06t14:336": " Appanācetaso tāni, parikammopacārato;",
  "tika-abh06t14:337": "Vuccanti parikammāni, upacārāni cātipi.",
  "tika-abh06t14:338": "899.",
  "tika-abh06t14:339": " Appanāyānulomattā , anulomāni eva ca;",
  "tika-abh06t14:340": "Yaṃ taṃ sabbantimaṃ ettha, gotrabhūti pavuccati.",
  "tika-abh06t14:341": "900.",
  "tika-abh06t14:342": " Gahitāgahaṇenettha, parikammappanādikaṃ;",
  "tika-abh06t14:343": "Dutiyaṃ upacāraṃ taṃ, tatiyaṃ anulomakaṃ.",
  "tika-abh06t14:344": "901.",
  "tika-abh06t14:345": " Catutthaṃ gotrabhu diṭṭhaṃ, pañcamaṃ appanāmano;",
  "tika-abh06t14:346": "Paṭhamaṃ upacāraṃ vā, dutiyaṃ anulomakaṃ.",
  "tika-abh06t14:347": "902.",
  "tika-abh06t14:348": " Tatiyaṃ gotrabhu diṭṭhaṃ, catutthaṃ appanāmano;",
  "tika-abh06t14:349": "Catutthaṃ pañcamaṃ vāti, appeti na tato paraṃ.",
  "tika-abh06t14:350": "903.",
  "tika-abh06t14:351": " Chaṭṭhe vā sattame vāpi, appanā neva jāyati;",
  "tika-abh06t14:352": "Āsannattā bhavaṅgassa, javanaṃ pati tāvade.",
  "tika-abh06t14:353": "904.",
  "tika-abh06t14:354": " Purimehāsevanaṃ laddhā, chaṭṭhaṃ vā sattamampi vā;",
  "tika-abh06t14:355": "Appetīti panetthāha, godatto ābhidhammiko.",
  "tika-abh06t14:356": "905.",
  "tika-abh06t14:357": " Dhāvanto hi yathā koci,",
  "tika-abh06t14:358": "Naro chinnataṭāmukho;",
  "tika-abh06t14:359": "Ṭhātukāmo pariyante,",
  "tika-abh06t14:360": "Ṭhātuṃ sakkoti neva so.",
  "tika-abh06t14:361": "906.",
  "tika-abh06t14:362": " Evameva panacchaṭṭhe, sattame vāpi mānaso;",
  "tika-abh06t14:363": "Na sakkotīti appetuṃ, veditabbaṃ vibhāvinā.",
  "tika-abh06t14:364": "907.",
  "tika-abh06t14:365": " Ekacittakkhaṇāyeva, hotāyaṃ appanā pana;",
  "tika-abh06t14:366": "Tato bhavaṅgapātova, hotīti paridīpitaṃ.",
  "tika-abh06t14:367": "908.",
  "tika-abh06t14:368": " Tato bhavaṅgaṃ chinditvā, paccavekkhaṇahetukaṃ;",
  "tika-abh06t14:369": "Āvajjanaṃ tato jhāna-paccavekkhaṇamānasaṃ.",
  "tika-abh06t14:370": "909.",
  "tika-abh06t14:371": " Kāmacchando ca byāpādo, thinamiddhañca uddhato;",
  "tika-abh06t14:372": "Kukkuccaṃ vicikicchā ca, pahīnā pañcime pana.",
  "tika-abh06t14:373": "910.",
  "tika-abh06t14:374": " Vitakkena vicārena, pītiyā ca sukhena ca;",
  "tika-abh06t14:375": "Ekaggatāya saṃyuttaṃ, jhānaṃ pañcaṅgikaṃ idaṃ.",
  "tika-abh06t14:376": "911.",
  "tika-abh06t14:377": " Nānāvisayaluddhassa , kāmacchandavasā pana;",
  "tika-abh06t14:378": "Ito cito bhamantassa, vane makkaṭako viya.",
  "tika-abh06t14:379": "912.",
  "tika-abh06t14:380": " Ekasmiṃ visayeyeva, samādhāneva cetaso;",
  "tika-abh06t14:381": "‘‘Samādhi kāmacchandassa, paṭipakkho’’ti vuccati.",
  "tika-abh06t14:382": "913.",
  "tika-abh06t14:383": " Pāmojjabhāvato ceva, sītalattā sabhāvato;",
  "tika-abh06t14:384": "‘‘Byāpādassa tato pīti, paṭipakkhā’’ti bhāsitā.",
  "tika-abh06t14:385": "914.",
  "tika-abh06t14:386": " Savipphārikabhāvena, nekkhammādipavattito;",
  "tika-abh06t14:387": "‘‘Vitakko thinamiddhassa, paṭipakkho’’ti vaṇṇito.",
  "tika-abh06t14:388": "915.",
  "tika-abh06t14:389": " Avūpasantabhāvassa, sayañcevātisantato;",
  "tika-abh06t14:390": "‘‘Sukhaṃ uddhaccakukkucca-dvayassa paṭipakkhakaṃ’’.",
  "tika-abh06t14:391": "916.",
  "tika-abh06t14:392": " Matiyā anurūpattā, ‘‘anumajjanalakkhaṇo;",
  "tika-abh06t14:393": "Vicāro vicikicchāya, paṭipakkho’’ti dīpito.",
  "tika-abh06t14:394": "917.",
  "tika-abh06t14:395": " Pañcaṅgavippayuttaṃ taṃ, jhānaṃ pañcaṅgasaṃyutaṃ;",
  "tika-abh06t14:396": "Sivaṃ tividhakalyāṇaṃ, dasalakkhaṇasaṃyutaṃ.",
  "tika-abh06t14:397": "918.",
  "tika-abh06t14:398": " Evañcādhigataṃ hoti, paṭhamaṃ tena yoginā;",
  "tika-abh06t14:399": "Suciraṭṭhitikāmena, tassa jhānassa sabbaso.",
  "tika-abh06t14:400": "919.",
  "tika-abh06t14:401": " Taṃ samāpajjitabbaṃ tu, visodhetvāna pāpake;",
  "tika-abh06t14:402": "Taṃ samāpajjato tassa, suciraṭṭhitikaṃ bhave.",
  "tika-abh06t14:403": "920.",
  "tika-abh06t14:404": " Cittabhāvanavepullaṃ, patthayantena bhikkhunā;",
  "tika-abh06t14:405": "Paṭibhāganimittaṃ taṃ, vaḍḍhetabbaṃ yathākkamaṃ.",
  "tika-abh06t14:406": "921.",
  "tika-abh06t14:407": " Vaḍḍhanābhūmiyo dve ca, upacārañca appanā;",
  "tika-abh06t14:408": "Upacārampi vā patvā, vaḍḍhetuṃ tañca vattati.",
  "tika-abh06t14:409": "922.",
  "tika-abh06t14:410": " Appanaṃ pana patvā vā, tatrāyaṃ vaḍḍhanakkamo;",
  "tika-abh06t14:411": "Kasitabbaṃ yathāṭhānaṃ, paricchindati kassako.",
  "tika-abh06t14:412": "923.",
  "tika-abh06t14:413": " Yoginā evamevampi, aṅguladvaṅgulādinā;",
  "tika-abh06t14:414": "Paricchijja paricchijja, vaḍḍhetabbaṃ yathicchakaṃ.",
  "tika-abh06t14:415": "924.",
  "tika-abh06t14:416": " Pattepi paṭhame jhāne, ākārehipi pañcahi;",
  "tika-abh06t14:417": "Suciṇṇavasinā tena, bhavitabbaṃ tapassinā.",
  "tika-abh06t14:418": "925.",
  "tika-abh06t14:419": " Āvajjanaṃ samāpatti, adhiṭṭhānesu tīsu ca;",
  "tika-abh06t14:420": "Vuṭṭhānapaccavekkhāsu, vasitā pañca bhāsitā.",
  "tika-abh06t14:421": "926.",
  "tika-abh06t14:422": " Āvajjitvā adhiṭṭhitvā, samāpajja punappunaṃ;",
  "tika-abh06t14:423": "Vuṭṭhitvā paccavekkhitvā, vasitā pañca sādhaye.",
  "tika-abh06t14:424": "927.",
  "tika-abh06t14:425": " Paṭhame avasipatte, dutiyaṃ yo panicchati;",
  "tika-abh06t14:426": "Ubhato bhaṭṭhobhave yogī, paṭhamā dutiyāpi ca.",
  "tika-abh06t14:427": "928.",
  "tika-abh06t14:428": " Kāmassahagatā saññā, manakkārā caranti ce;",
  "tika-abh06t14:429": "Pamādayogino jhānaṃ, hoti taṃ hānabhāgiyaṃ.",
  "tika-abh06t14:430": "929.",
  "tika-abh06t14:431": " Sati santiṭṭhate tasmiṃ, santā tadanudhammatā;",
  "tika-abh06t14:432": "Mandassa yogino jhānaṃ, hoti taṃ ṭhitibhāgiyaṃ.",
  "tika-abh06t14:433": "930.",
  "tika-abh06t14:434": " Atakkasahitā saññā, manakkārā caranti ce;",
  "tika-abh06t14:435": "Appamattassa taṃ jhānaṃ, visesabhāgiyaṃ siyā.",
  "tika-abh06t14:436": "931.",
  "tika-abh06t14:437": " Nibbidāsaṃyutā saññā, manakkārā caranti ce;",
  "tika-abh06t14:438": "Nibbedhabhāgiyaṃ jhānaṃ, hotīti paridīpitaṃ.",
  "tika-abh06t14:439": "932.",
  "tika-abh06t14:440": " Tasmā pañcasu etesu, suciṇṇavasinā pana;",
  "tika-abh06t14:441": "Paṭhamā paguṇato jhānā, vuṭṭhāya vidhinā tato.",
  "tika-abh06t14:442": "933.",
  "tika-abh06t14:443": " Yasmā ayaṃ samāpatti, āsannākusalārikā;",
  "tika-abh06t14:444": "Thūlattā takkacārānaṃ, tatoyaṃ aṅgadubbalā.",
  "tika-abh06t14:445": "934.",
  "tika-abh06t14:446": " Iti ādīnavaṃ disvā, paṭhame pana yoginā;",
  "tika-abh06t14:447": "Dutiyaṃ santato jhānaṃ, cintayitvāna dhīmatā.",
  "tika-abh06t14:448": "935.",
  "tika-abh06t14:449": " Nikantiṃ pariyādāya, jhānasmiṃ paṭhame puna;",
  "tika-abh06t14:450": "Dutiyādhigamatthāya, kātabbo bhāvanakkamo.",
  "tika-abh06t14:451": "936.",
  "tika-abh06t14:452": " Athassa paṭhamajjhānā, vuṭṭhāya vidhinā yadā;",
  "tika-abh06t14:453": "Satassa sampajānassa, jhānaṅgaṃ paccavekkhato.",
  "tika-abh06t14:454": "937.",
  "tika-abh06t14:455": " Thūlato takkacārā hi, upatiṭṭhanti yogino;",
  "tika-abh06t14:456": "Sesamaṅgattayaṃ tassa, santamevopatiṭṭhati.",
  "tika-abh06t14:457": "938.",
  "tika-abh06t14:458": " Thūlaṅgānaṃ pahānāya, tadā tassa ca yogino;",
  "tika-abh06t14:459": "Santaṅgapaṭilābhāya, nimittaṃ tu tadeva ca.",
  "tika-abh06t14:460": "939.",
  "tika-abh06t14:461": " ‘‘Pathavī pathavi’’ccevaṃ, karoto manasā puna;",
  "tika-abh06t14:462": "Idāni dutiyajjhāna-muppajjissati taṃ iti.",
  "tika-abh06t14:463": "940.",
  "tika-abh06t14:464": " Bhavaṅgaṃ pana pacchijja, pathavīkasiṇaṃ pana;",
  "tika-abh06t14:465": "Tadevārammaṇaṃ katvā, manodvāramhi yogino.",
  "tika-abh06t14:466": "941.",
  "tika-abh06t14:467": " Jāyatāvajjanaṃ cittaṃ, tasmiṃ ārammaṇe tato;",
  "tika-abh06t14:468": "Javanāni hi jāyante, tassa cattāri pañca vā.",
  "tika-abh06t14:469": "942.",
  "tika-abh06t14:470": " Avasāne panekampi, tesaṃ javanacetasaṃ;",
  "tika-abh06t14:471": "Rūpāvacarikaṃ hoti, dutiyajjhānamānasaṃ.",
  "tika-abh06t14:472": "943.",
  "tika-abh06t14:473": " Sampasādanamajjhattaṃ, pītiyā ca sukhena ca;",
  "tika-abh06t14:474": "Ekaggatāya saṃyuttaṃ, jhānaṃ hoti tivaṅgikaṃ.",
  "tika-abh06t14:475": "944.",
  "tika-abh06t14:476": " Heṭṭhā vuttanayeneva, sesaṃ samupalakkhaye;",
  "tika-abh06t14:477": "Evaṃ duvaṅgahīnaṃ tu, tīhi aṅgehi saṃyutaṃ.",
  "tika-abh06t14:478": "945.",
  "tika-abh06t14:479": " Jhānaṃ tividhakalyāṇaṃ, dasalakkhaṇasaṃyutaṃ;",
  "tika-abh06t14:480": "Dutiyādhigataṃ hoti, bhikkhunā bhāvanāmayaṃ.",
  "tika-abh06t14:481": "946.",
  "tika-abh06t14:482": " Dutiyādhigate jhāne, ākārehi ca pañcahi;",
  "tika-abh06t14:483": "Suciṇṇavasinā hutvā, dutiyepi satīmatā.",
  "tika-abh06t14:484": "947.",
  "tika-abh06t14:485": " Tasmā paguṇato jhānā, vuṭṭhāya dutiyā puna;",
  "tika-abh06t14:486": "Āsannatakkacārāri, samāpatti ayaṃ iti.",
  "tika-abh06t14:487": "948.",
  "tika-abh06t14:488": " Pītiyā piyato tassa, cetaso uppilāpanaṃ;",
  "tika-abh06t14:489": "Pītiyā pana thūlattā, tatoyaṃ aṅgadubbalā.",
  "tika-abh06t14:490": "949.",
  "tika-abh06t14:491": " Tattha ādīnavaṃ disvā, tatiye santato pana;",
  "tika-abh06t14:492": "Nikantiṃ pariyādāya, jhānasmiṃ dutiye puna.",
  "tika-abh06t14:493": "950.",
  "tika-abh06t14:494": " Tatiyādhigamatthāya, kātabbo bhāvanakkamo;",
  "tika-abh06t14:495": "Athassa dutiyajjhānā, vuṭṭhāya ca yadā pana.",
  "tika-abh06t14:496": "951.",
  "tika-abh06t14:497": " Satassa sampajānassa, jhānaṅgaṃ paccavekkhato;",
  "tika-abh06t14:498": "Thūlato pītupaṭṭhāti, sukhādi santato pana.",
  "tika-abh06t14:499": "952.",
  "tika-abh06t14:500": " Thūlaṅgānaṃ pahānāya, tadā tassa ca yogino;",
  "tika-abh06t14:501": "Santaṅgapaṭilābhāya, nimittaṃ tu tadeva ca.",
  "tika-abh06t14:502": "953.",
  "tika-abh06t14:503": " ‘‘Pathavī pathavi’’ccevaṃ, karoto manasā puna;",
  "tika-abh06t14:504": "Idāni tatiyaṃ jhāna-muppajjissati taṃ iti.",
  "tika-abh06t14:505": "954.",
  "tika-abh06t14:506": " Bhavaṅgaṃ manupacchijja, pathavīkasiṇaṃ pana;",
  "tika-abh06t14:507": "Tadevārammaṇaṃ katvā, manodvāramhi yogino.",
  "tika-abh06t14:508": "955.",
  "tika-abh06t14:509": " Jāyatāvajjanaṃ cittaṃ, tasmiṃ ārammaṇe tato;",
  "tika-abh06t14:510": "Javanāni ca jāyante, tassa cattāri pañca vā.",
  "tika-abh06t14:511": "956.",
  "tika-abh06t14:512": " Avasāne panekaṃ tu, tesaṃ javanacetasaṃ;",
  "tika-abh06t14:513": "Rūpāvacarikaṃ hoti, tatiyajjhānamānasaṃ.",
  "tika-abh06t14:514": "957.",
  "tika-abh06t14:515": " Satiyā sampajaññena, sampannaṃ tu sukhena ca;",
  "tika-abh06t14:516": "Ekaggatāya saṃyuttaṃ, duvaṅgaṃ tatiyaṃ mataṃ.",
  "tika-abh06t14:517": "958.",
  "tika-abh06t14:518": " Heṭṭhā vuttanayeneva, sesaṃ samupalakkhaye;",
  "tika-abh06t14:519": "Evamekaṅgahīnaṃ tu, dvīhi aṅgehi saṃyutaṃ.",
  "tika-abh06t14:520": "959.",
  "tika-abh06t14:521": " Jhānaṃ tividhakalyāṇaṃ, dasalakkhaṇasaṃyutaṃ;",
  "tika-abh06t14:522": "Tatiyādhigataṃ hoti, bhikkhunā bhāvanāmayaṃ.",
  "tika-abh06t14:523": "960.",
  "tika-abh06t14:524": " Tatiyādhigate jhāne, ākārehi ca pañcahi;",
  "tika-abh06t14:525": "Suciṇṇavasinā hutvā, tasmiṃ pana satīmatā.",
  "tika-abh06t14:526": "961.",
  "tika-abh06t14:527": " Tasmā paguṇato jhānā, vuṭṭhāya tatiyā puna;",
  "tika-abh06t14:528": "Āsannapītidosā hi, samāpatti ayanti ca.",
  "tika-abh06t14:529": "962.",
  "tika-abh06t14:530": " Yadevacettha ābhogo, sukhamicceva cetaso;",
  "tika-abh06t14:531": "Evaṃ sukhassa thūlattā, hotāyaṃ aṅgadubbalā.",
  "tika-abh06t14:532": "963.",
  "tika-abh06t14:533": " Iti ādīnavaṃ disvā, jhānasmiṃ tatiye puna;",
  "tika-abh06t14:534": "Catutthaṃ santato disvā, cetasā pana yoginā.",
  "tika-abh06t14:535": "964.",
  "tika-abh06t14:536": " Nikantiṃ pariyādāya, jhānasmiṃ tatiye puna;",
  "tika-abh06t14:537": "Catutthādhigamatthāya, kātabbo bhāvanakkamo.",
  "tika-abh06t14:538": "965.",
  "tika-abh06t14:539": " Athassa tatiyajjhānā, vuṭṭhāya hi yadā pana;",
  "tika-abh06t14:540": "Satassa sampajānassa, jhānaṅgaṃ paccavekkhato.",
  "tika-abh06t14:541": "966.",
  "tika-abh06t14:542": " Thūlato tassupaṭṭhāti, sukhaṃ taṃ mānasaṃ tato;",
  "tika-abh06t14:543": "Upekkhā santato tassa, cittassekaggatāpi ca.",
  "tika-abh06t14:544": "967.",
  "tika-abh06t14:545": " Thūlaṅgassa pahānāya, santaṅgassūpaladdhiyā;",
  "tika-abh06t14:546": "Tadeva ca nimittañhi, ‘‘pathavī pathavī’’ti ca.",
  "tika-abh06t14:547": "968.",
  "tika-abh06t14:548": " Karoto manasā eva, punappunañca yogino;",
  "tika-abh06t14:549": "Catutthaṃ panidaṃ jhānaṃ, uppajjissati taṃ iti.",
  "tika-abh06t14:550": "969.",
  "tika-abh06t14:551": " Bhavaṅgaṃ panupacchijja, pathavīkasiṇaṃ tathā;",
  "tika-abh06t14:552": "Tadevārammaṇaṃ katvā, manodvāramhi yogino.",
  "tika-abh06t14:553": "970.",
  "tika-abh06t14:554": " Jāyatāvajjanaṃ cittaṃ, tasmiṃ ārammaṇe tato;",
  "tika-abh06t14:555": "Javanāni ca jāyante, tassa cattāri pañca vā.",
  "tika-abh06t14:556": "971.",
  "tika-abh06t14:557": " Avasāne panekaṃ tu, tesaṃ javanacetasaṃ;",
  "tika-abh06t14:558": "Rūpāvacarikaṃ hoti, catutthajjhānamānasaṃ.",
  "tika-abh06t14:559": "972.",
  "tika-abh06t14:560": " Ekaṅgavippahīnaṃ tu, dvīhi aṅgehi yogato;",
  "tika-abh06t14:561": "Catutthaṃ panidaṃ jhānaṃ, duvaṅganti pavuccati.",
  "tika-abh06t14:562": "973.",
  "tika-abh06t14:563": " Evaṃ tividhakalyāṇaṃ, dasalakkhaṇasaṃyutaṃ;",
  "tika-abh06t14:564": "Catutthādhigataṃ hoti, bhikkhunā bhāvanāmayaṃ.",
  "tika-abh06t14:565": "974.",
  "tika-abh06t14:566": " Yasmā sukhamupekkhāya, na hotāsevanaṃ pana;",
  "tika-abh06t14:567": "Upekkhāsahagatāneva, javanāni javanti ca.",
  "tika-abh06t14:568": "975.",
  "tika-abh06t14:569": " Upekkhāsahagataṃ tasmā, catutthaṃ samudīritaṃ;",
  "tika-abh06t14:570": "Ayamettha viseso hi, sesaṃ vuttanayaṃ pana.",
  "tika-abh06t14:571": "976.",
  "tika-abh06t14:572": " Yaṃ catukkanaye jhānaṃ, dutiyaṃ taṃ dvidhā pana;",
  "tika-abh06t14:573": "Katvāna pañcakanaye, dutiyaṃ tatiyaṃ kataṃ.",
  "tika-abh06t14:574": "977.",
  "tika-abh06t14:575": " Tatiyaṃ taṃ catutthañca, catutthaṃ pañcamaṃ idha;",
  "tika-abh06t14:576": "Paṭhamaṃ paṭhamaṃyeva, ayamettha visesatā.",
  "tika-abh06t14:577": "978.",
  "tika-abh06t14:578": " Evamettāvatā vuttā, nātisaṅkhepato mayā;",
  "tika-abh06t14:579": "Nātivitthārato cāyaṃ, rūpāvacarabhāvanā.",
  "tika-abh06t14:580": "979.",
  "tika-abh06t14:581": " Sumadhuravarataravacano, kaṃ nu janaṃ neva rañjayati;",
  "tika-abh06t14:582": "Atinisitavisadabuddhi-pasādajana vedanīyoyaṃ.",
  "tika-abh06t14:583": "Iti abhidhammāvatāre rūpāvacarasamādhibhāvanāniddeso",
  "tika-abh06t14:584": "Nāma cuddasamo paricchedo."
}