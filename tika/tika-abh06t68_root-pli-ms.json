{
  "tika-abh06t68:0": "Sattavīsatimo paricchedo",
  "tika-abh06t68:1": "5. Paññattivibhāgo",
  "tika-abh06t68:2": "27. Pabhedakathā",
  "tika-abh06t68:3": "1062.",
  "tika-abh06t68:4": " Cittaṃ cetasikaṃ rūpaṃ, nibbānampi ca bhājitaṃ;",
  "tika-abh06t68:5": "Tasmā dāni yathāyogaṃ, paññattipi pavuccati.",
  "tika-abh06t68:6": "1063.",
  "tika-abh06t68:7": " Sā cāyaṃ atthapaññatti-nāmapaññattibhedato;",
  "tika-abh06t68:8": "Duvidhā hoti paññatti, atthapaññatti tattha ca.",
  "tika-abh06t68:9": "1064.",
  "tika-abh06t68:10": " Sattasambhārasaṇṭhāna-saṅghāṭapariṇāmato;",
  "tika-abh06t68:11": "Vikappupaṭṭhānākāravohārābhinivesato.",
  "tika-abh06t68:12": "1065.",
  "tika-abh06t68:13": " Tathā pavattasaṅketasiddhā atthā pakappitā;",
  "tika-abh06t68:14": "Paññāpīyanti nāmāti, paññattīti pakittitā.",
  "tika-abh06t68:15": "1066.",
  "tika-abh06t68:16": " Atthā hi paramatthatthā, paññattatthāti ca dvidhā;",
  "tika-abh06t68:17": "Tattha ca paramatthatthā, saccikaṭṭhā salakkhaṇā.",
  "tika-abh06t68:18": "1067.",
  "tika-abh06t68:19": " Paññattatthā saccikaṭṭhasalakkhaṇasabhāvato;",
  "tika-abh06t68:20": "Aññathā gahitā taṃtamupādāya pakappitā.",
  "tika-abh06t68:21": "1068.",
  "tika-abh06t68:22": " Tasmā upādāpaññatti, atthapaññattināmakā;",
  "tika-abh06t68:23": "Paññapetabbanāmāva, paññattatthāva sabbathā.",
  "tika-abh06t68:24": "1069.",
  "tika-abh06t68:25": " Paramatthā yathāvuttā, cittacetasikādayo;",
  "tika-abh06t68:26": "Paññattā itthipurisamañcapīṭhapaṭādayo.",
  "tika-abh06t68:27": "1070.",
  "tika-abh06t68:28": " Yena vuccati taṃ nāmaṃ, paññapetīti vuccati;",
  "tika-abh06t68:29": "Paññattīti ca sā nāmapaññattīti tato matā.",
  "tika-abh06t68:30": "1071.",
  "tika-abh06t68:31": " Saṅkhā samaññā paññatti, vohāroti ca bhājitā;",
  "tika-abh06t68:32": "Catudhā paññapetabbapaññattīti hi vaṇṇitā.",
  "tika-abh06t68:33": "1072.",
  "tika-abh06t68:34": " Tato nāmaṃ nāmakammaṃ, nāmadheyyaṃ athāparaṃ;",
  "tika-abh06t68:35": "Nirutti byañjanamabhilāpoti pana bhājitā.",
  "tika-abh06t68:36": "1073.",
  "tika-abh06t68:37": " Nāmapaññatti nāmāti, paññatti duvidhā katā;",
  "tika-abh06t68:38": "Sabbeva dhammā paññattipathāti pana bhājitā.",
  "tika-abh06t68:39": "1074.",
  "tika-abh06t68:40": " Paramatthapaññattatthā, duvidhā honti tattha ca;",
  "tika-abh06t68:41": "Paññattipathāva honti, paramatthā salakkhaṇā.",
  "tika-abh06t68:42": "1075.",
  "tika-abh06t68:43": " Paññattatthā paññatti ca, paññapetabbamattato;",
  "tika-abh06t68:44": "Paññattipathā ca nāmapaññattipathabhāvato.",
  "tika-abh06t68:45": "1076.",
  "tika-abh06t68:46": " Nāmampi paññāpetabbameva kiñcāpi kenaci;",
  "tika-abh06t68:47": "Nāmamevampetaṃ tattha, paññatticceva vaṇṇitaṃ.",
  "tika-abh06t68:48": "1077.",
  "tika-abh06t68:49": " Paññapetabbadhammā ca, tesaṃ paññāpitāpi ca;",
  "tika-abh06t68:50": "Icchitabbāpi paññattipathā paññattinānatā.",
  "tika-abh06t68:51": "1078.",
  "tika-abh06t68:52": " Iti vuttānusārena, vuttaṃ aṭṭhakathānaye;",
  "tika-abh06t68:53": "Nayaṃ gahetvā etthāpi, paññatti duvidhā katā.",
  "tika-abh06t68:54": "1079.",
  "tika-abh06t68:55": " Tasmimpi paramatthā ca, saccikaṭṭhasalakkhaṇā;",
  "tika-abh06t68:56": "Atthā paññattimattā ca, atthapaññattināmakā.",
  "tika-abh06t68:57": "1080.",
  "tika-abh06t68:58": " Tesaṃ paññāpikā ceva, nāmapaññattināmikā;",
  "tika-abh06t68:59": "Iccevaṃ vaṇṇanāmagge, ñeyyattā tividhā katā.",
  "tika-abh06t68:60": "1081.",
  "tika-abh06t68:61": " Paramatthasaccaṃ nāma, paramatthāva tattha ca;",
  "tika-abh06t68:62": "Saccikaṭṭhasabhāvattā, avisaṃvādakā hi te.",
  "tika-abh06t68:63": "1082.",
  "tika-abh06t68:64": " Sammutisaccaṃ paññattidvayaṃ vohāravuttiyā;",
  "tika-abh06t68:65": "Lokasamaññādhippāyāvisaṃvādakabhāvato.",
  "tika-abh06t68:66": "1083.",
  "tika-abh06t68:67": " Iti saccadvayampetaṃ, akkhāsi purisuttamo;",
  "tika-abh06t68:68": "Tenāpi nāmasaṃviññū, vohareyyubhayampi vā.",
  "tika-abh06t68:69": "Iti paññattivibhāge pabhedakathā niṭṭhitā.",
  "tika-abh06t68:70": "Sattavīsatimo paricchedo."
}