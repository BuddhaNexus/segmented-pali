{
  "tika-abh06t35:0": "9. Navamo paricchedo",
  "tika-abh06t35:1": "Dasānussativibhāgo",
  "tika-abh06t35:2": "1100.",
  "tika-abh06t35:3": " Saddhāpabbajito yogī, bhāventonussatiṃ pana;",
  "tika-abh06t35:4": "Dasānussatibhedesu, bhāveyyaññataraṃ kathaṃ.",
  "tika-abh06t35:5": "1101.",
  "tika-abh06t35:6": " Arahaṃ sugato loke, bhagavā lokapāragū;",
  "tika-abh06t35:7": "Vijjācaraṇasampanno, vimuttiparināyako.",
  "tika-abh06t35:8": "1102.",
  "tika-abh06t35:9": " Jeṭṭho sammābhisambuddho, seṭṭho purisasārathī;",
  "tika-abh06t35:10": "Satthā devamanussānaṃ, buddho appaṭipuggalo.",
  "tika-abh06t35:11": "1103.",
  "tika-abh06t35:12": " Sabbalokahito bandhu, samattaratanālayo;",
  "tika-abh06t35:13": "Sattānamanukampāya, jāto nātho sivaṃkaro.",
  "tika-abh06t35:14": "1104.",
  "tika-abh06t35:15": " Cakkhumā titthakusalo, dhammassāmī tathāgato;",
  "tika-abh06t35:16": "Maccudheyyavimokkhāya, paṭipādayi pāṇino.",
  "tika-abh06t35:17": "1105.",
  "tika-abh06t35:18": " Satthavāho mahāyoggo, maggāmaggayudhandharo;",
  "tika-abh06t35:19": "Sirisatthamadhiggayha, vicarittha mahāpathaṃ,",
  "tika-abh06t35:20": "1106.",
  "tika-abh06t35:21": " Anomo asamo dhīro,",
  "tika-abh06t35:22": "Lokahītaparakkamo;",
  "tika-abh06t35:23": "Sabbākāravaropeto ,",
  "tika-abh06t35:24": "Accherabbhutapuggalo.",
  "tika-abh06t35:25": "1107.",
  "tika-abh06t35:26": " Atthabhūto dhammabhūto,",
  "tika-abh06t35:27": "Brahmabhūto mahāyaso;",
  "tika-abh06t35:28": "Ñāṇālokaparicchinna-",
  "tika-abh06t35:29": "Ñeyyāsesapariggaho.",
  "tika-abh06t35:30": "1108.",
  "tika-abh06t35:31": " Ānubhāvavasippatto, āsabhaṇḍānaniccalo;",
  "tika-abh06t35:32": "Mahantamariyādoyamanantagatigocaro.",
  "tika-abh06t35:33": "1109.",
  "tika-abh06t35:34": " Sabbā bhiññābalappatto, vesārajjavisārado;",
  "tika-abh06t35:35": "Sabbasampattiniṭṭhāno, guṇapāramipūrako.",
  "tika-abh06t35:36": "1110.",
  "tika-abh06t35:37": " Appameyyo mahānāgo, mahāvīro mahāmuni;",
  "tika-abh06t35:38": "Mahesī mahitācāro, mahāmaho mahiddhiko.",
  "tika-abh06t35:39": "1111.",
  "tika-abh06t35:40": " Sabbatthasiddhisañcāro, mahesīgaṇapūjito;",
  "tika-abh06t35:41": "Rājādhirājamahito, devabrahmābhivandito.",
  "tika-abh06t35:42": "1112.",
  "tika-abh06t35:43": " Abhibhūya tayo loke, ādiccova nabhantare;",
  "tika-abh06t35:44": "Virocati mahātejo, andhakāre pabhaṅkaro.",
  "tika-abh06t35:45": "1113.",
  "tika-abh06t35:46": " Byāmappabhāparikkhitto, ketumālāhalaṅkato;",
  "tika-abh06t35:47": "Dvattiṃsalakkhaṇāsītianubyañjanasobhito.",
  "tika-abh06t35:48": "1114.",
  "tika-abh06t35:49": " Chabbaṇṇaraṃsilalito, ratanagghiyasannibho;",
  "tika-abh06t35:50": "Samiddhirūpasobhaggo, dassaneyyaṃva piṇḍitaṃ.",
  "tika-abh06t35:51": "1115.",
  "tika-abh06t35:52": " Phullaṃ padumasaṇḍaṃva, kapparukkhovalaṅkato;",
  "tika-abh06t35:53": "Nabhaṃva tārakākiṇṇaṃ, uttamo paṭidissati.",
  "tika-abh06t35:54": "1116.",
  "tika-abh06t35:55": " Satthukappamahāvīraputtehi parivārito;",
  "tika-abh06t35:56": "Sabbalokamahiddhāya, dhammarājā sayaṃvasī.",
  "tika-abh06t35:57": "1117.",
  "tika-abh06t35:58": " Niddhotamalacandova , nakkhattaparivārito;",
  "tika-abh06t35:59": "Khattasaṅghaparibyuḷho, cakkavattīva sobhati.",
  "tika-abh06t35:60": "1118.",
  "tika-abh06t35:61": " Iccānantaguṇākiṇṇamasesamalanissaṭaṃ;",
  "tika-abh06t35:62": "Sabbasampattidātāraṃ, vipattivinibandhakaṃ.",
  "tika-abh06t35:63": "1119.",
  "tika-abh06t35:64": " Dayāparamahorattaṃ, bhagavantamanussaraṃ;",
  "tika-abh06t35:65": "Bhāveti paññavā yogī, buddhānussatibhāvanaṃ.",
  "tika-abh06t35:66": "1120.",
  "tika-abh06t35:67": " Svākhāto tena saddhammo, sambuddhena satīmatā;",
  "tika-abh06t35:68": "Paccattapaṭivedhena, passitabbo yathārahaṃ.",
  "tika-abh06t35:69": "1121.",
  "tika-abh06t35:70": " Taṇhādaliddanāsāya, manorathasamiddhiyā;",
  "tika-abh06t35:71": "Kālantaramanāgamma, paccakkhaphaladāyako.",
  "tika-abh06t35:72": "1122.",
  "tika-abh06t35:73": " Upanissayavantānaṃ, ‘‘ehi passā’’ti dassiyo;",
  "tika-abh06t35:74": "Paccattameva viññūhi, veditabbo sabhāvato.",
  "tika-abh06t35:75": "1123.",
  "tika-abh06t35:76": " Sabbāsavasamugghātī , suddho sovatthiko sivo;",
  "tika-abh06t35:77": "Pihitāpāyakummaggo, maggo nibbānapattiyā.",
  "tika-abh06t35:78": "1124.",
  "tika-abh06t35:79": " Klesasaṃkaṭaduggamhā, dukkhakkhandhamahabbhayā;",
  "tika-abh06t35:80": "Khemantabhūmiṃ niyyāti, accantamanupaddavaṃ.",
  "tika-abh06t35:81": "1125.",
  "tika-abh06t35:82": " Puññatitthamidaṃ nāma, maṅgalañca sivaṅkaraṃ;",
  "tika-abh06t35:83": "Hitodayasukhādhāna-mamatāhāramuttamaṃ.",
  "tika-abh06t35:84": "1126.",
  "tika-abh06t35:85": " Avijjāpaṭaluddhāravijjānettosadhaṃ varaṃ;",
  "tika-abh06t35:86": "Paññādhāramidaṃ satthaṃ, klesagaṇḍappabhedakaṃ.",
  "tika-abh06t35:87": "1127.",
  "tika-abh06t35:88": " Caturoghanimuggānaṃ, setubandho samuggato;",
  "tika-abh06t35:89": "Bhavacārakaruddhānaṃ, mahādvāro apāruto.",
  "tika-abh06t35:90": "1128.",
  "tika-abh06t35:91": " Sokopāyāsaviddhānaṃ, paridevasamaṅginaṃ;",
  "tika-abh06t35:92": "Sallanīharaṇopāyo, accantasukhamīrito.",
  "tika-abh06t35:93": "1129.",
  "tika-abh06t35:94": " Byasanopaddavāpeto , saṃklesamalanissaṭo;",
  "tika-abh06t35:95": "Ujusammattaniyato, paṭipattivisuddhiyā.",
  "tika-abh06t35:96": "1130.",
  "tika-abh06t35:97": " Suddhasīlaparikkhāro, samādhimayapañjaro;",
  "tika-abh06t35:98": "Sammāsaṅkappacakkaṅgo, sammāvāyāmavāhano.",
  "tika-abh06t35:99": "1131.",
  "tika-abh06t35:100": " Satisārathisaṃyutto, sammādiṭṭhipurejavo;",
  "tika-abh06t35:101": "Esa dhammaratho yāti, yogakkhemassa pattiyā.",
  "tika-abh06t35:102": "1132.",
  "tika-abh06t35:103": " Vipattipaṭibāhāya, sabbasampattisiddhiyā;",
  "tika-abh06t35:104": "Sabbakhandhavimokkhāya, dhammaṃ desesi cakkhumā.",
  "tika-abh06t35:105": "1133.",
  "tika-abh06t35:106": " Hitesī sabbapāṇīnaṃ, dayāpanno mahāmuni;",
  "tika-abh06t35:107": "Dhammālokaṃ pakāsesi, cakkhumantānamuttamo.",
  "tika-abh06t35:108": "1134.",
  "tika-abh06t35:109": " Yaṃ dhammaṃ sammadaññāya, khemamaggappatiṭṭhitā;",
  "tika-abh06t35:110": "Pāpakāpagatā dhīrā, passaddhidarathāsayā.",
  "tika-abh06t35:111": "1135.",
  "tika-abh06t35:112": " Bhavayogā vinimuttā, pahīnabhayabheravā;",
  "tika-abh06t35:113": "Accantasukhamedhenti, sotthipattā mahesayo.",
  "tika-abh06t35:114": "1136.",
  "tika-abh06t35:115": " Tamevamuttamaṃ dhammaṃ, cintento pana paṇḍito;",
  "tika-abh06t35:116": "Bhāvetīti pakāsenti, dhammānussatibhāvanaṃ.",
  "tika-abh06t35:117": "1137.",
  "tika-abh06t35:118": " Cattāro ca paṭipannā, cattāro ca phale ṭhitā;",
  "tika-abh06t35:119": "Esa saṅgho ujubhūto, paññāsīlasamāhito.",
  "tika-abh06t35:120": "1138.",
  "tika-abh06t35:121": " Palāpāpagato suddho, paṭipattipatiṭṭhito;",
  "tika-abh06t35:122": "Pariggahitasaddhammo, samiddhiguṇasobhito.",
  "tika-abh06t35:123": "1139.",
  "tika-abh06t35:124": " Pahīnāpāyagamano, pāpaklesavinissaṭo;",
  "tika-abh06t35:125": "Paripanthasamucchedī, bhavacārakabhedako.",
  "tika-abh06t35:126": "1140.",
  "tika-abh06t35:127": " Uttamadamathappatto, suvinīto mahesinā;",
  "tika-abh06t35:128": "Vijjāvimuttivodāto, ājānīyapathe ṭhito.",
  "tika-abh06t35:129": "1141.",
  "tika-abh06t35:130": " Sugatorasi sambhūto, sucidhammasirindharo;",
  "tika-abh06t35:131": "Paṭipāditasampatto, dhammasāsanasevito.",
  "tika-abh06t35:132": "1142.",
  "tika-abh06t35:133": " Bhayabheravanissaṅgo, jinatejānupālito;",
  "tika-abh06t35:134": "Moneyyapathasañcāro, sugatovādabhājano.",
  "tika-abh06t35:135": "1143.",
  "tika-abh06t35:136": " Appamādaparittāṇo, sīlālaṅkārabhūsito;",
  "tika-abh06t35:137": "Cetosamādhisannaddho, paññāyudhasamujjalo.",
  "tika-abh06t35:138": "1144.",
  "tika-abh06t35:139": " Ujumaggamadhiṭṭhāya, mārakāyappadālano;",
  "tika-abh06t35:140": "Aparājitasaṅgāmo, lalitodātavikkamo.",
  "tika-abh06t35:141": "1145.",
  "tika-abh06t35:142": " Maccudheyyamatikkanto, bodhidhammappatiṭṭhito;",
  "tika-abh06t35:143": "Chaḷābhiññābalappatto, samārādhitasāsano.",
  "tika-abh06t35:144": "1146.",
  "tika-abh06t35:145": " Anubodhimanuppatto, pabhinnapaṭisambhido;",
  "tika-abh06t35:146": "Sāmaññapāramippatto, toseti jinamānasaṃ.",
  "tika-abh06t35:147": "1147.",
  "tika-abh06t35:148": " Nekākāravarūpeto, nānāsampattiphullito;",
  "tika-abh06t35:149": "Vipattipathanittiṇṇo, abhibuddhiparāyaṇo.",
  "tika-abh06t35:150": "1148.",
  "tika-abh06t35:151": " Āhuneyyo pāhuneyyo,",
  "tika-abh06t35:152": "Dakkhiṇeyyo sudullabho;",
  "tika-abh06t35:153": "Sadevakassa lokassa,",
  "tika-abh06t35:154": "Puññakkhettamanuttaraṃ.",
  "tika-abh06t35:155": "1149.",
  "tika-abh06t35:156": " Yattha suddhimhi niddose, saddhābījaṃ patiṭṭhitaṃ;",
  "tika-abh06t35:157": "Accantaṃ paripāceti, sampattiphalamuttamaṃ.",
  "tika-abh06t35:158": "1150.",
  "tika-abh06t35:159": " Yaṃ phalaṃ paribhuñjantā, vimuttirasasevanaṃ;",
  "tika-abh06t35:160": "Accantasukhitā dhīrā, bhavanti ajarāmarā.",
  "tika-abh06t35:161": "1151.",
  "tika-abh06t35:162": " Taṃ phalaṃ patthayantena, saṅghānussatibhāvanā;",
  "tika-abh06t35:163": "Bhāvetabbā paniccevamiti bhāsanti paṇḍitā.",
  "tika-abh06t35:164": "1152.",
  "tika-abh06t35:165": " Pañcasīlaṃ dasasīlaṃ, pātimokkhamuposathaṃ;",
  "tika-abh06t35:166": "Cātupārisuddhisīlaṃ, dhutaṅgaparivāritaṃ.",
  "tika-abh06t35:167": "1153.",
  "tika-abh06t35:168": " Evametesu yaṃ kiñci, samādāya rahogato;",
  "tika-abh06t35:169": "Tamānisaṃsaṃ guṇato, phalato ca vicintaye.",
  "tika-abh06t35:170": "1154.",
  "tika-abh06t35:171": " Ādi cetaṃ patiṭṭhā ca, mukhaṃ pamukhamuttamaṃ;",
  "tika-abh06t35:172": "Mūlaṃ kusaladhammānaṃ, pabhavaṃ paṭipattiyā.",
  "tika-abh06t35:173": "1155.",
  "tika-abh06t35:174": " Sāsanotaraṇadvāraṃ, titthaṃ saddhammavāpiyā;",
  "tika-abh06t35:175": "Pārisuddhipadaṭṭhānaṃ, maggo khemantapāpako.",
  "tika-abh06t35:176": "1156.",
  "tika-abh06t35:177": " Sādhu sikkhāsamādānaṃ, bāhusaccavibhūsanaṃ;",
  "tika-abh06t35:178": "Ariyācāracāritta-mavaṇṇamalavajjanaṃ.",
  "tika-abh06t35:179": "1157.",
  "tika-abh06t35:180": " Kulaputtaalaṅkāro, pāpajallapavāhanaṃ;",
  "tika-abh06t35:181": "Anapāyi sugandhañca, mahāpurisasevitaṃ.",
  "tika-abh06t35:182": "1158.",
  "tika-abh06t35:183": " Pacchānutāpaharaṇaṃ, pītipāmojjavaḍḍhanaṃ;",
  "tika-abh06t35:184": "Nekkhammabhāvanopetaṃ, pabbajjāvesasobhanaṃ.",
  "tika-abh06t35:185": "1159.",
  "tika-abh06t35:186": " Sopānaṃ saggalokassa, daḷhāpāyavidhānakaṃ;",
  "tika-abh06t35:187": "Anupaddavasampatti, samatthaguṇasūdanī.",
  "tika-abh06t35:188": "1160.",
  "tika-abh06t35:189": " Klesapañjaravicchedi , vipattipathavāraṇaṃ;",
  "tika-abh06t35:190": "Sotthikammasamuṭṭhānaṃ, asādhāraṇamaṅgalaṃ.",
  "tika-abh06t35:191": "1161.",
  "tika-abh06t35:192": " ‘‘Suladdhā vata me laddhā, saddhā sugatasāsane;",
  "tika-abh06t35:193": "Sīlaṃ me yassa kalyāṇaṃ, parisuddhamakhaṇḍitaṃ.",
  "tika-abh06t35:194": "1162.",
  "tika-abh06t35:195": " ‘‘Dullabho vata me laddho,",
  "tika-abh06t35:196": "Mahālābho anappako;",
  "tika-abh06t35:197": "Yohamakkhalitācāro,",
  "tika-abh06t35:198": "Upaghātavivajjito.",
  "tika-abh06t35:199": "1163.",
  "tika-abh06t35:200": " ‘‘Dhammaṅkuritasantāno , mūlajātosmi sāsane;",
  "tika-abh06t35:201": "Ujumaggaṃ samāruḷho, pihitā sabhayā disā.",
  "tika-abh06t35:202": "1164.",
  "tika-abh06t35:203": " ‘‘Avañcā vata me jāti, āraddhā khaṇasampadā;",
  "tika-abh06t35:204": "Patiṭṭhitomhi saddhamme, saphalaṃ mama jīvitaṃ’’.",
  "tika-abh06t35:205": "1165.",
  "tika-abh06t35:206": " Itthaṃ nānappakārena, cintento guṇamattano;",
  "tika-abh06t35:207": "Sīlakkhandhassa bhāveti, sīlānussatibhāvanaṃ.",
  "tika-abh06t35:208": "1166.",
  "tika-abh06t35:209": " Saddhāya sīlavantesu, datvā dānaṃ yathārahaṃ;",
  "tika-abh06t35:210": "Niddhotamalamacchero, vivitto tamanussare.",
  "tika-abh06t35:211": "1167.",
  "tika-abh06t35:212": " Dānaṃ nidhānamanugaṃ, asādhāraṇamuttamaṃ;",
  "tika-abh06t35:213": "Avināsasukhādhānaṃ, accantaṃ sabbakāmadaṃ.",
  "tika-abh06t35:214": "1168.",
  "tika-abh06t35:215": " Kopadāhopasamanaṃ, maccheramalasodhanaṃ;",
  "tika-abh06t35:216": "Pamādaniddāvuṭṭhānaṃ, lobhapāsavimocanaṃ.",
  "tika-abh06t35:217": "1169.",
  "tika-abh06t35:218": " Cetovikāradamanaṃ, micchāmagganivāraṇaṃ;",
  "tika-abh06t35:219": "Vittilābhasukhassādo, vibhavodayamaṅgalaṃ.",
  "tika-abh06t35:220": "1170.",
  "tika-abh06t35:221": " Saddhādiguṇavodānaṃ, ajjhāsayavikāsanaṃ;",
  "tika-abh06t35:222": "Satācāraparikkhāro, tanucetovibhūsanaṃ.",
  "tika-abh06t35:223": "1171.",
  "tika-abh06t35:224": " Appamaññāpadaṭṭhānaṃ, appameyyena vaṇṇitaṃ;",
  "tika-abh06t35:225": "Mahāpurisacārittaṃ, sapadānaṃ mahesinā.",
  "tika-abh06t35:226": "1172.",
  "tika-abh06t35:227": " Dhammādhigatabhogānaṃ , sārādānamanuttaraṃ;",
  "tika-abh06t35:228": "Mahattādhigamūpāyaṃ, lokasantatikāraṇaṃ.",
  "tika-abh06t35:229": "1173.",
  "tika-abh06t35:230": " Atthakārī ca sammāhaṃ, pariccāgasamāyuto;",
  "tika-abh06t35:231": "Attano ca paresañca, hitāya paṭipannakā.",
  "tika-abh06t35:232": "1174.",
  "tika-abh06t35:233": " Ujumaddavacittosmi, kālussiyavinissaṭo;",
  "tika-abh06t35:234": "Pāpasaṃklesavimukho, pāṇabhūtānukampako.",
  "tika-abh06t35:235": "1175.",
  "tika-abh06t35:236": " Sīlavantapatiṭṭhosmi , kapaṇānaṃ parāyaṇo;",
  "tika-abh06t35:237": "Buddhasāsanupaṭṭhāko, ñātimittopajīviko.",
  "tika-abh06t35:238": "1176.",
  "tika-abh06t35:239": " Dānavossaggasammukho,",
  "tika-abh06t35:240": "Saṃvibhāgarato sukhī;",
  "tika-abh06t35:241": "Kapparukkhova phalito,",
  "tika-abh06t35:242": "Jāto lokābhivaḍḍhiyā.",
  "tika-abh06t35:243": "1177.",
  "tika-abh06t35:244": " Pihitāpāyamaggosmi, maggadvāramapārutaṃ;",
  "tika-abh06t35:245": "Sampattā sabbasampatti, daliddassa manāpikaṃ.",
  "tika-abh06t35:246": "1178.",
  "tika-abh06t35:247": " ‘‘Saṃsāraddhānapātheyyaṃ, sabbadukkhavinodanaṃ;",
  "tika-abh06t35:248": "Subandhaṃ mama sabbattha, gahito ca kaṭaggaho’’.",
  "tika-abh06t35:249": "1179.",
  "tika-abh06t35:250": " Evaṃ dānaguṇaṃ nānappakārena vicintayaṃ;",
  "tika-abh06t35:251": "Bhāveti dāyakoyogī, cāgānussatibhāvanaṃ.",
  "tika-abh06t35:252": "1180.",
  "tika-abh06t35:253": " Saddhaṃ sīlaṃ sutaṃ cāgaṃ, paññaṃ paṇḍitajātiko;",
  "tika-abh06t35:254": "Sampādayitvā saddhamme, devatāyo anussare.",
  "tika-abh06t35:255": "1181.",
  "tika-abh06t35:256": " Cātumahārājikā ca, tāvatiṃsā ca yāmakā;",
  "tika-abh06t35:257": "Tusitā ceva nimmānaratino vasavattino.",
  "tika-abh06t35:258": "1182.",
  "tika-abh06t35:259": " Taduttariñca ye devā, dibbakāyamadhiṭṭhitā;",
  "tika-abh06t35:260": "Tepi saddhādidhammesu, cirakālaṃ patiṭṭhitā.",
  "tika-abh06t35:261": "1183.",
  "tika-abh06t35:262": " Susamāhitasaṅkappā, dānasīladhurandharā;",
  "tika-abh06t35:263": "Dhammamaggamadhiṭṭhāya, hirottappapurakkhatā.",
  "tika-abh06t35:264": "1184.",
  "tika-abh06t35:265": " Taṃ lokamupapannāse, sassirīkaṃ parāyaṇaṃ;",
  "tika-abh06t35:266": "Iddhimanto jutimanto, vaṇṇavanto yasassino.",
  "tika-abh06t35:267": "1185.",
  "tika-abh06t35:268": " Dibbasampattisampattā, nānābhogasamappitā;",
  "tika-abh06t35:269": "Pālento dīghamaddhānaṃ, anubhonti mahāsukhaṃ.",
  "tika-abh06t35:270": "1186.",
  "tika-abh06t35:271": " Te sabbepi ca mayhampi, vijjanti anupāyino;",
  "tika-abh06t35:272": "Saddhādikusalā dhammā, devadhammāti vissutā.",
  "tika-abh06t35:273": "1187.",
  "tika-abh06t35:274": " Saddhammaguṇasampatti-dātā maṅgalanāyikā;",
  "tika-abh06t35:275": "Dullabhāpi ca me laddhā, saddhā sugatasāsane.",
  "tika-abh06t35:276": "1188.",
  "tika-abh06t35:277": " Vajjopavādarahito, pāpakammaparammukho;",
  "tika-abh06t35:278": "Parisuddhasamācāro, pasannāmalacetano.",
  "tika-abh06t35:279": "1189.",
  "tika-abh06t35:280": " Niccamohitasotosmi,",
  "tika-abh06t35:281": "Tathāgatasubhāsite;",
  "tika-abh06t35:282": "Sutabhājanabhūto ca,",
  "tika-abh06t35:283": "Satimā susamāhito.",
  "tika-abh06t35:284": "1190.",
  "tika-abh06t35:285": " Maccheramalanittiṇṇo, lobhakkhandhavimuccito;",
  "tika-abh06t35:286": "Opānabhūto lokasmiṃ, vissaṭṭhasukhayācano.",
  "tika-abh06t35:287": "1191.",
  "tika-abh06t35:288": " Vatthuttayamahatte ca, hitāhitavinicchaye;",
  "tika-abh06t35:289": "Paññā vatthusabhāve ca, tikhiṇā mama vattati.",
  "tika-abh06t35:290": "1192.",
  "tika-abh06t35:291": " Samārādhitasaddhammo, katapuññamahussavo;",
  "tika-abh06t35:292": "Devadhammasamiddhosmi, kalyāṇacaritākaro.",
  "tika-abh06t35:293": "1193.",
  "tika-abh06t35:294": " Devatāhi samānohaṃ, guṇālaṅkārabhūsito;",
  "tika-abh06t35:295": "Hatthapattā ca deviddhi, nipphannā dibbasampadā.",
  "tika-abh06t35:296": "1194.",
  "tika-abh06t35:297": " Devasāmaññamiccevaṃ, cintento guṇamattano;",
  "tika-abh06t35:298": "Bhāveti guṇasampanno, devatānussatiṃ paraṃ.",
  "tika-abh06t35:299": "1195.",
  "tika-abh06t35:300": " Jātidhammā jarābyādhisokopāyāsabhañjite;",
  "tika-abh06t35:301": "Anicce dukkhenatte ca, nibbinnopadhisambhave.",
  "tika-abh06t35:302": "1196.",
  "tika-abh06t35:303": " Virāgo ca nirodho ca, cāgo mutti anālayo;",
  "tika-abh06t35:304": "Yoyamādānanissaggo, nibbānamiti vuccati.",
  "tika-abh06t35:305": "1197.",
  "tika-abh06t35:306": " Upasantamidaṃ ṭhānamiti cinteti paṇḍito;",
  "tika-abh06t35:307": "Anupādānasaṃkliṭṭhamasaṅkhāramanāsavaṃ.",
  "tika-abh06t35:308": "1198.",
  "tika-abh06t35:309": " Appamāṇaṃ paṇītañca, sivaṃ paramamaccutaṃ;",
  "tika-abh06t35:310": "Anantaguṇamaccanta-mavikāramanāmayaṃ.",
  "tika-abh06t35:311": "1199.",
  "tika-abh06t35:312": " Khemaṃ taṃ pārimatīra-mahāyanakaraṃ paraṃ;",
  "tika-abh06t35:313": "Tāṇaṃ leṇañca dīpañca, patiṭṭhānaṃ parāyaṇaṃ.",
  "tika-abh06t35:314": "1200.",
  "tika-abh06t35:315": " Vaṭṭānubandhavicchedo, bhavataṇhāvisosanaṃ;",
  "tika-abh06t35:316": "Sabbūpadhisamugghāto, dukkhanibbāpanaṃ sukhaṃ.",
  "tika-abh06t35:317": "1201.",
  "tika-abh06t35:318": " Sabbapāpavināsoyaṃ, sabbaklesavisodhanaṃ;",
  "tika-abh06t35:319": "Sokopāyāsasantāpabhayabheravamocanaṃ.",
  "tika-abh06t35:320": "1202.",
  "tika-abh06t35:321": " Palibodhasamucchedo, papañcaviniveṭhanaṃ;",
  "tika-abh06t35:322": "Sabbasaṅkhārasamatho, sabbalokavinissaṭo.",
  "tika-abh06t35:323": "1203.",
  "tika-abh06t35:324": " Pārisuddhikarā dhātu, bhavanissaraṇaṃ padaṃ;",
  "tika-abh06t35:325": "Uttamāriyasampatti, anomamamataṃ padaṃ.",
  "tika-abh06t35:326": "1204.",
  "tika-abh06t35:327": " Sabbathā bhaddamatulaṃ, nibbānamiti passato;",
  "tika-abh06t35:328": "Upasamānussatīti, bhāvanāyaṃ pavuccati.",
  "tika-abh06t35:329": "1205.",
  "tika-abh06t35:330": " Sattānussatimiccevaṃ, bhāvento pana paṇḍito;",
  "tika-abh06t35:331": "Pāmojjabahulo hoti, pasanno buddhasāsane.",
  "tika-abh06t35:332": "1206.",
  "tika-abh06t35:333": " Paṭipassaddhadaratha-mupacārasamādhinā;",
  "tika-abh06t35:334": "Samādhiyati cittañca, parisuddhamanāmayaṃ.",
  "tika-abh06t35:335": "1207.",
  "tika-abh06t35:336": " Bhāvanāmayametañca, katvā puññamanappakaṃ;",
  "tika-abh06t35:337": "Vāsanāgatisampatti-bhogabhāgīti vuccati.",
  "tika-abh06t35:338": "1208.",
  "tika-abh06t35:339": " Upanissayasampanno, patvā nibbedhamuttamaṃ;",
  "tika-abh06t35:340": "Diṭṭheva dhamme dukkhaggiṃ, nibbāpeti anāsavo.",
  "tika-abh06t35:341": "1209.",
  "tika-abh06t35:342": " Lokappavatti cintetvā, maraṇānussatiṃ pana;",
  "tika-abh06t35:343": "Bhāveyya sakamaccantaṃ, cintento maraṇaṃ kathaṃ.",
  "tika-abh06t35:344": "1210.",
  "tika-abh06t35:345": " Animittamanaññātaṃ, maccānamidha jīvitaṃ;",
  "tika-abh06t35:346": "Kasirañca parittañca, tañca dukkhena saṃyutaṃ.",
  "tika-abh06t35:347": "1211.",
  "tika-abh06t35:348": " Appodakamhi maccheva, bandhamāne rudammukhe;",
  "tika-abh06t35:349": "Maccu gacchati ādāya, pekkhamāne mahājane.",
  "tika-abh06t35:350": "1212.",
  "tika-abh06t35:351": " Purakkhatvāva maraṇaṃ, jāyanti paṭisandhiyaṃ;",
  "tika-abh06t35:352": "Jātā puna marissanti, evaṃdhammā hi pāṇino.",
  "tika-abh06t35:353": "1213.",
  "tika-abh06t35:354": " Yamekarattiṃ paṭhamaṃ, gabbhe vasati mānavo;",
  "tika-abh06t35:355": "Abbhuṭṭhitova so yāti, sa gacchaṃ na nivattati.",
  "tika-abh06t35:356": "1214.",
  "tika-abh06t35:357": " Sattā maranti gabbhepi, jāyamānā ca dārakā;",
  "tika-abh06t35:358": "Kumārā yobbanappattā, balappattā mahattarā.",
  "tika-abh06t35:359": "1215.",
  "tika-abh06t35:360": " Athāvassaṃ maranteva, jiṇṇā daṇḍaparāyaṇā;",
  "tika-abh06t35:361": "Sūrā puññabalatthāmā, nānābyādhinipīḷitā.",
  "tika-abh06t35:362": "1216.",
  "tika-abh06t35:363": " Ajja suveti maraṇaṃ, pariyesati pāṇino;",
  "tika-abh06t35:364": "Senā yuddhapayātāva, sabbe maccubhayākulā.",
  "tika-abh06t35:365": "1217.",
  "tika-abh06t35:366": " Sattāratanalaṅkārā, caturiddhisamuggatā;",
  "tika-abh06t35:367": "Cakkavattī mahātejā, rājamaṇḍalasobhino.",
  "tika-abh06t35:368": "1218.",
  "tika-abh06t35:369": " Kappuṭṭhānamahāvātā, pātitāva mahāsilā;",
  "tika-abh06t35:370": "Patanti maccuvikkhittā, paro cetāna mānavā.",
  "tika-abh06t35:371": "1219.",
  "tika-abh06t35:372": " Yepi dīghāyukā devā, vaṇṇavantā mahiddhikā;",
  "tika-abh06t35:373": "Ānubhāvabalappattā, mahābhogasukhedhino.",
  "tika-abh06t35:374": "1220.",
  "tika-abh06t35:375": " Tepi maccusamuddhattā, bhavanti bhayasaṃkulā;",
  "tika-abh06t35:376": "Verambhakkhittapakkhīva, mādisesu kathāva kā.",
  "tika-abh06t35:377": "1221.",
  "tika-abh06t35:378": " Accantarāyabahulo , maraṇāhitasambhavo;",
  "tika-abh06t35:379": "Niccaṃ cakkasamāruḷho, lokoyaṃ parivattati.",
  "tika-abh06t35:380": "1222.",
  "tika-abh06t35:381": " Etthantare maraṇassa, vemajjhe mama vattato;",
  "tika-abh06t35:382": "Assāsepi avissaṭṭhe, jīvikā ce kathāva kā.",
  "tika-abh06t35:383": "1223.",
  "tika-abh06t35:384": " Accheraṃ vata lokasmiṃ, khaṇamattampi jīvitaṃ;",
  "tika-abh06t35:385": "Nissitopaddavaṭṭhāne, mahābyasanapīḷite.",
  "tika-abh06t35:386": "1224.",
  "tika-abh06t35:387": " Addhuvaṃ jīvitaṃ nicca-maccantaṃ maraṇaṃ mama;",
  "tika-abh06t35:388": "Sabhāvo maraṇanteva, viseso pana jīvitaṃ.",
  "tika-abh06t35:389": "1225.",
  "tika-abh06t35:390": " Atthamārabbha gacchanto, ādiccova nabhantare;",
  "tika-abh06t35:391": "Maraṇāyābhidhāvanto, vihāyāmi suve suve.",
  "tika-abh06t35:392": "1226.",
  "tika-abh06t35:393": " Vajjhappatto mahācoro,",
  "tika-abh06t35:394": "Niyyātāghātanaṃ yathā;",
  "tika-abh06t35:395": "Maraṇāya payātohaṃ,",
  "tika-abh06t35:396": "Tathevamanivattiyo.",
  "tika-abh06t35:397": "1227.",
  "tika-abh06t35:398": " Ambujova vaṅkaghasto, tāṇaleṇavivajjito;",
  "tika-abh06t35:399": "Niccaṃ maccuvasaṃ yanto, vissaṭṭho kimahaṃ care.",
  "tika-abh06t35:400": "1228.",
  "tika-abh06t35:401": " Ko me hāso kimānando,",
  "tika-abh06t35:402": "Kimahaṃ mohapāruto;",
  "tika-abh06t35:403": "Madappamādavikkhitto,",
  "tika-abh06t35:404": "Vicarāmi niraṅkuso?",
  "tika-abh06t35:405": "1229.",
  "tika-abh06t35:406": " Handāhamārabhissāmi, sammāsambuddhasāsane;",
  "tika-abh06t35:407": "Ātāpī pahitatto ca, hirottappasamāhito.",
  "tika-abh06t35:408": "1230.",
  "tika-abh06t35:409": " Paṭipattiparo hutvā, pāpadhammaniraṅkato;",
  "tika-abh06t35:410": "Nibbāpayāmi accantaṃ, sabbadukkhahutāvahaṃ.",
  "tika-abh06t35:411": "1231.",
  "tika-abh06t35:412": " Itthaṃ panattano yogī, maraṇaṃ paṭicintayaṃ;",
  "tika-abh06t35:413": "Maraṇānussatiṃ nāma, bhāvetīti pavuccati.",
  "tika-abh06t35:414": "1232.",
  "tika-abh06t35:415": " Tadetaṃ pana bhāvetvā, upacārasamāhito;",
  "tika-abh06t35:416": "Nibbedabahulo hoti, appamādadhurandharo.",
  "tika-abh06t35:417": "1233.",
  "tika-abh06t35:418": " Micchādhammaṃ virājetvā, nandirāganirālayo;",
  "tika-abh06t35:419": "Sabbāsavaparikkhīṇo, pappoti amataṃ padaṃ.",
  "tika-abh06t35:420": "1234.",
  "tika-abh06t35:421": " Gahetvā pana medhāvī, dvattiṃsākārabhāvanaṃ;",
  "tika-abh06t35:422": "Kareyya tāva pacchā ve, anupubbamabhiṇhaso.",
  "tika-abh06t35:423": "1235.",
  "tika-abh06t35:424": " Kesā lomā nakhā dantā, taco maṃsaṃ nahāru ca;",
  "tika-abh06t35:425": "Aṭṭhi ca miñja vakkaṃ ca, hadayaṃ yakanaṃ tathā.",
  "tika-abh06t35:426": "1236.",
  "tika-abh06t35:427": " Kilomaṃ pihaka papphāsaṃ, antaṃ guṇamudariyaṃ;",
  "tika-abh06t35:428": "Matthaluṅgaṃ karīsañca, pittaṃ semhamathāparaṃ.",
  "tika-abh06t35:429": "1237.",
  "tika-abh06t35:430": " Pubbo ca lohitaṃ sedo,",
  "tika-abh06t35:431": "Medo assu vasātha vā;",
  "tika-abh06t35:432": "Kheḷo siṅghāṇikā ceva,",
  "tika-abh06t35:433": "Lasikā muttamiccapi.",
  "tika-abh06t35:434": "1238.",
  "tika-abh06t35:435": " Ghanabandhasubhākāra-vipallāsānusārinaṃ;",
  "tika-abh06t35:436": "Yathābhūtāvabodhāya, vibhattāva mahesinā.",
  "tika-abh06t35:437": "1239.",
  "tika-abh06t35:438": " Kāye bāttiṃsa koṭṭhāsā,",
  "tika-abh06t35:439": "Kuṇapāva samussitā;",
  "tika-abh06t35:440": "Sāragayhūpagāpetā,",
  "tika-abh06t35:441": "Dhikkatā dhīrahīḷitā.",
  "tika-abh06t35:442": "1240.",
  "tika-abh06t35:443": " Asubhāva paṭikkūlā, jegucchā sucivajjitā;",
  "tika-abh06t35:444": "Ninditā cakkhumantehi, andhabālopalāḷitā.",
  "tika-abh06t35:445": "1241.",
  "tika-abh06t35:446": " Vicittachavisañchannā , tacabhattasamohitā;",
  "tika-abh06t35:447": "Parissavaparikliṭṭhā, kuthitā pūtigandhitā.",
  "tika-abh06t35:448": "1242.",
  "tika-abh06t35:449": " Dhoviyantāpi satataṃ, ajahantā malassavaṃ;",
  "tika-abh06t35:450": "Sugandhānuvilittāpi, duggandhapariṇāmino.",
  "tika-abh06t35:451": "1243.",
  "tika-abh06t35:452": " Ahaṃkāramamattena, vissaṭṭhasukhasaṅgahā;",
  "tika-abh06t35:453": "Saṅghāṭaghanasambaddhā, sammohenti mahājanaṃ.",
  "tika-abh06t35:454": "1244.",
  "tika-abh06t35:455": " Chandarāgasamūpetā, yattha muḷhā puthujjanā;",
  "tika-abh06t35:456": "Sevanti visamaṃ ghoraṃ, caturāpāyabhāgino.",
  "tika-abh06t35:457": "1245.",
  "tika-abh06t35:458": " Tattha cittaṃ virājetuṃ, paṭipanno yathākkamaṃ;",
  "tika-abh06t35:459": "Cetovibhāvanatthāya, koṭṭhāsesu vicakkhaṇo.",
  "tika-abh06t35:460": "1246.",
  "tika-abh06t35:461": " Vacasā manasā ceva, yathāvuttānusārato;",
  "tika-abh06t35:462": "Anulomapaṭilomaṃ, sajjhāyitvā tato paraṃ.",
  "tika-abh06t35:463": "1247.",
  "tika-abh06t35:464": " Vaṇṇasaṇṭhānadisato, vavatthapeyya paṇḍito;",
  "tika-abh06t35:465": "Tatokāsaparicchedā, paccekaṃ tu yathākkamaṃ.",
  "tika-abh06t35:466": "1248.",
  "tika-abh06t35:467": " Vaṇṇasaṇṭhānagandhā ca,",
  "tika-abh06t35:468": "Āsayokāsato tato;",
  "tika-abh06t35:469": "Vibhāveyyāsubhākāra-",
  "tika-abh06t35:470": "Mekekasmiṃ tu pañcadhā.",
  "tika-abh06t35:471": "1249.",
  "tika-abh06t35:472": " Dasadhābhogamiccevaṃ, katvā bhāvayato pana;",
  "tika-abh06t35:473": "Santibhūtā pakāsenti, rathacakkārasādisā.",
  "tika-abh06t35:474": "1250.",
  "tika-abh06t35:475": " Hitvā appaguṇe tattha, gaṇhaṃ suppaguṇaṃ budho;",
  "tika-abh06t35:476": "Appanaṃ paṭibhāgañca, pappotekekavatthusu.",
  "tika-abh06t35:477": "1251.",
  "tika-abh06t35:478": " Asubhākāramārabbha, bhāvanā ce pavattati;",
  "tika-abh06t35:479": "Kammaṭṭhānaṃ paṭikkūlaṃ, paṭhamajjhānikaṃ siyā.",
  "tika-abh06t35:480": "1252.",
  "tika-abh06t35:481": " Nīlādivaṇṇamārabbha, paṭibhāgo yadā tadā;",
  "tika-abh06t35:482": "Nīlādikasiṇaṃ hutvā, pañcakajjhānikaṃ bhave.",
  "tika-abh06t35:483": "1253.",
  "tika-abh06t35:484": " Lakkhaṇākāramārabbha , cintanā ce pavattati;",
  "tika-abh06t35:485": "Vipassanākammaṭṭhāna-miti bhāsanti paṇḍitā.",
  "tika-abh06t35:486": "1254.",
  "tika-abh06t35:487": " Tidhā pabhedamiccevaṃ, bhāvento puna buddhimā;",
  "tika-abh06t35:488": "Kāyagatāsatiṃ nāma, bhāvetīti pavuccati.",
  "tika-abh06t35:489": "1255.",
  "tika-abh06t35:490": " Soyamajjhattaṃ nibbinno, bahiddhā ca nirālayo;",
  "tika-abh06t35:491": "Ubbegabahulo yogī, pamādamativattati.",
  "tika-abh06t35:492": "1256.",
  "tika-abh06t35:493": " Kāmabandhavinimutto, pāpā medhāvi nissaṭo;",
  "tika-abh06t35:494": "Sacchikatvāna sāmaññaṃ, amataṃ paribhuñjati.",
  "tika-abh06t35:495": "1257.",
  "tika-abh06t35:496": "Ānāpānassatiṃ nāma, sammāsambuddhavaṇṇitaṃ;",
  "tika-abh06t35:497": "Kammaṭṭhānādhirājānaṃ, bhāvento pana paṇḍito.",
  "tika-abh06t35:498": "1258.",
  "tika-abh06t35:499": " Appanañcopacārañca, samathañca vipassanaṃ;",
  "tika-abh06t35:500": "Lokuttaraṃ lokiyañca, sukhenevādhigacchati.",
  "tika-abh06t35:501": "1259.",
  "tika-abh06t35:502": " Sukhumā nipuṇā tikkhā, paripakkā bale ṭhitā;",
  "tika-abh06t35:503": "Bodhipakkhiyadhammā ca, vodāyanti visesato.",
  "tika-abh06t35:504": "1260.",
  "tika-abh06t35:505": " Kammaṭṭhāne tathā hettha, gaṇanā anubandhanā;",
  "tika-abh06t35:506": "Phusanā ṭhapanā ceva, sallakkhaṇavivaṭṭanā.",
  "tika-abh06t35:507": "1261.",
  "tika-abh06t35:508": " Pārisuddhi tato pacchā, tesañca paṭipassanā;",
  "tika-abh06t35:509": "Iccevamaṭṭhadhā bhedā, mātikāyaṃ pakāsitā.",
  "tika-abh06t35:510": "1262.",
  "tika-abh06t35:511": " Vibhattā satipaṭṭhāna-vasā soḷasadhā tato;",
  "tika-abh06t35:512": "Ānāpānappabhedena, bhinnā dvattiṃsadhā puna.",
  "tika-abh06t35:513": "1263.",
  "tika-abh06t35:514": " Tameva pariyādāya, samathañca vipassanaṃ;",
  "tika-abh06t35:515": "Mahattavepullagataṃ, bhāveyya satimā kathaṃ.",
  "tika-abh06t35:516": "1264.",
  "tika-abh06t35:517": " Ānāpānaṃ pariggayha, pavivitto rahogato;",
  "tika-abh06t35:518": "Gaṇeyya paṭhamaṃ tāva, nisinno sukhamāsane.",
  "tika-abh06t35:519": "1265.",
  "tika-abh06t35:520": " Pañcannaṃ na ṭhapetabbaṃ, heṭṭhā na dasatopari;",
  "tika-abh06t35:521": "Netabbamanupubbena, gaṇetabbamakhaṇḍitaṃ.",
  "tika-abh06t35:522": "1266.",
  "tika-abh06t35:523": " Anto bahi ca vikkhepa-makatvāna punappunaṃ;",
  "tika-abh06t35:524": "Phuṭṭhaṭṭhānamhi satimā, anubandheyya mānasaṃ.",
  "tika-abh06t35:525": "1267.",
  "tika-abh06t35:526": " Nāsikaggottaroṭṭhe ca, katvābhogaṃ tatoparaṃ;",
  "tika-abh06t35:527": "Satatassāsasamphassaṃ, āvajjantassa yogino.",
  "tika-abh06t35:528": "1268.",
  "tika-abh06t35:529": " Puthulaṃ vātha dīghaṃ vā, maṇḍalaṃ vātha vitthataṃ;",
  "tika-abh06t35:530": "Tārakādisamākāraṃ, nimittaṃ tattha jāyati.",
  "tika-abh06t35:531": "1269.",
  "tika-abh06t35:532": " Cittaṃ samāhitaṃ hoti, upacārasamādhinā;",
  "tika-abh06t35:533": "Upaklesā pahiyyanti, paṭibhāge samuṭṭhite.",
  "tika-abh06t35:534": "1270.",
  "tika-abh06t35:535": " Nimitte ṭhapayaṃ cittaṃ, tato pāpeti appanaṃ;",
  "tika-abh06t35:536": "Pañcajjhānavasenāyaṃ, samathe bhāvanānayo.",
  "tika-abh06t35:537": "1271.",
  "tika-abh06t35:538": " Ārabhitvābhinivesa-mānāpāne punāparo;",
  "tika-abh06t35:539": "Ajjhattañca bahiddhā ca, tato tadanusārato.",
  "tika-abh06t35:540": "1272.",
  "tika-abh06t35:541": " Bhūmidhamme yathābhūtaṃ, vipassitvā visārado;",
  "tika-abh06t35:542": "Appetānuttarajjhāna-mayaṃ suddhivipassanā.",
  "tika-abh06t35:543": "1273.",
  "tika-abh06t35:544": " Ānāpānasamāpattiṃ, katvā pādakamuttaraṃ;",
  "tika-abh06t35:545": "Bhāventassa vasenāhu, nayaṃ soḷasadhā kathaṃ.",
  "tika-abh06t35:546": "1274.",
  "tika-abh06t35:547": " Dīghamassāsapassāsā, rassaṃ vātha tathā dvayaṃ;",
  "tika-abh06t35:548": "Satimā matisampanno, paṭhamaṃ parigaṇhati.",
  "tika-abh06t35:549": "1275.",
  "tika-abh06t35:550": " Ādimajjhāvasānaṃ tu, karonto viditaṃ tathā;",
  "tika-abh06t35:551": "Samāhito sabbakāya-paṭisaṃvedi sikkhati.",
  "tika-abh06t35:552": "1276.",
  "tika-abh06t35:553": " Tato te eva saṅkhāre, passambhentoparūpari;",
  "tika-abh06t35:554": "Vutto passambhayaṃ kāyasaṅkhāraṃ sikkhatīti ca.",
  "tika-abh06t35:555": "1277.",
  "tika-abh06t35:556": " Ānāpānasaticcevaṃ , kāyasaṅkhāranissitā;",
  "tika-abh06t35:557": "Kāyānupassanā nāma, catudhāpi ca bhāsitā.",
  "tika-abh06t35:558": "1278.",
  "tika-abh06t35:559": " Sampayuttena ñāṇena, pītimālambaṇena ca;",
  "tika-abh06t35:560": "Vipassanāya samathe, kubbanto pākaṭaṃ sukhaṃ.",
  "tika-abh06t35:561": "1279.",
  "tika-abh06t35:562": " Vedanāsaññāsaṅkhāte, cittasaṅkhārake tathā;",
  "tika-abh06t35:563": "Pītādipaṭisaṃvedī, sikkhatīti pavuccati.",
  "tika-abh06t35:564": "1280.",
  "tika-abh06t35:565": " Thūle te eva saṅkhāre, sametuṃ paribhāvayaṃ;",
  "tika-abh06t35:566": "Vutto ‘‘passambhayaṃ cittaṃ, saṅkhāraṃ sikkhatī’’ti ca.",
  "tika-abh06t35:567": "1281.",
  "tika-abh06t35:568": " Tassā taṃtaṃmukhenettha, sampajjanavisesato;",
  "tika-abh06t35:569": "Vedanānupassanāya, catudhā samudīritā.",
  "tika-abh06t35:570": "1282.",
  "tika-abh06t35:571": " Appento paccavekkhanto, bujjhanto ca pakāsitaṃ;",
  "tika-abh06t35:572": "Karonto mānasaṃ citta-paṭisaṃvedi sikkhati.",
  "tika-abh06t35:573": "1283.",
  "tika-abh06t35:574": " Tamevābhippamodento, sappītikasamādhinā;",
  "tika-abh06t35:575": "‘‘Abhippamodayaṃ cittaṃ, sikkhatī’’ti pavuccati.",
  "tika-abh06t35:576": "1284.",
  "tika-abh06t35:577": " Appanāyopacārena, tamevātha samādahaṃ;",
  "tika-abh06t35:578": "Yogī ‘‘samādahaṃ cittaṃ, sikkhatī’’ti pakāsito.",
  "tika-abh06t35:579": "1285.",
  "tika-abh06t35:580": " Paccanīkehi vikkhambha-samucchedehi mocayaṃ;",
  "tika-abh06t35:581": "Tathā ‘‘vimocayaṃ cittaṃ, sikkhatī’’tipi bhāsito.",
  "tika-abh06t35:582": "1286.",
  "tika-abh06t35:583": " Ānāpānaṃ pabhedāya, kammaṭṭhānaṃ yathārahaṃ;",
  "tika-abh06t35:584": "Cittānupassanā nāma, pavattāyaṃ catubbidhā.",
  "tika-abh06t35:585": "1287.",
  "tika-abh06t35:586": " Vipassanāyaniccānu-gatattā hi visesato;",
  "tika-abh06t35:587": "Vipassanto aniccānu-passī sikkhati paṇḍito.",
  "tika-abh06t35:588": "1288.",
  "tika-abh06t35:589": " Tato virāgānupassī, nibbinditvā virājayaṃ;",
  "tika-abh06t35:590": "Tathā nirodhānupassī, bhūmidhamme nirodhayaṃ.",
  "tika-abh06t35:591": "1289.",
  "tika-abh06t35:592": " Pakkhandanapariccāgapaṭinissaggato pana;",
  "tika-abh06t35:593": "Paṭinissaggānupassī, sikkhatīti pavuccati.",
  "tika-abh06t35:594": "1290.",
  "tika-abh06t35:595": " Ānāpānamukheneva , bhūmidhammavipassanā;",
  "tika-abh06t35:596": "Dhammānupassanā nāma, bhāsitevaṃ catubbidhā.",
  "tika-abh06t35:597": "1291.",
  "tika-abh06t35:598": " Iti soḷasadhākāraṃ, sikkhattayapatiṭṭhitaṃ;",
  "tika-abh06t35:599": "Catubbidhampi pūreti, satipaṭṭhānabhāvanaṃ.",
  "tika-abh06t35:600": "1292.",
  "tika-abh06t35:601": " Pariggayha satiñceva-mussāhanto vipassanaṃ;",
  "tika-abh06t35:602": "Dvattiṃsākārabhedehi, satokārīti vuccati.",
  "tika-abh06t35:603": "1293.",
  "tika-abh06t35:604": " Itthañca gaṇanādīhi, bhāvetvā samathaṃ tato;",
  "tika-abh06t35:605": "Vipassanādhivacanaṃ, katvā sallakkhaṇaṃ puna.",
  "tika-abh06t35:606": "1294.",
  "tika-abh06t35:607": " Patvā vivaṭṭanāmaggaṃ, pārisuddhiphale ṭhito;",
  "tika-abh06t35:608": "Paccavekkhaṇasaṅkhātaṃ, pappoti satipassanaṃ.",
  "tika-abh06t35:609": "1295.",
  "tika-abh06t35:610": " Ānāpānasaticcevamasesaṃ paripūritā;",
  "tika-abh06t35:611": "Sākāraṃ sappabhedañca, bhāvitāti pavuccati.",
  "tika-abh06t35:612": "1296.",
  "tika-abh06t35:613": " Ānāpānasamādhimetamatulaṃ buddhāpadānuttamaṃ,",
  "tika-abh06t35:614": "Pāpaklesarajoharaṃ sukhamukhaṃ dukkhagginibbāpanaṃ;",
  "tika-abh06t35:615": "Bhāvetvā satisampajaññavipulā vikkhepaviddhaṃsakā,",
  "tika-abh06t35:616": "Pappontuttaramuttamāmatapadaṃ bodhittayabyāpakaṃ.",
  "tika-abh06t35:617": "1297.",
  "tika-abh06t35:618": " Buddhaṃ dhammañca saṅghaṃ puthunanamahitaṃ suddhasīlaṃ sudānaṃ,",
  "tika-abh06t35:619": "Dhammaṭṭhā devatāyopasamatha maraṇaṃ kāyamānañcapānaṃ;",
  "tika-abh06t35:620": "Paññattārabbhayāyaṃ satisamavahitā bodhimaggodayāya,",
  "tika-abh06t35:621": "Sāyaṃ saddhammanettī sahitasivaguṇā sevitabbādarena.",
  "tika-abh06t35:622": "Iti nāmarūpaparicchede dasānussativibhāgo nāma",
  "tika-abh06t35:623": "Navamo paricchedo."
}