{
  "tika-abh06t16:0": "16. Soḷasamo paricchedo",
  "tika-abh06t16:1": "Abhiññāniddeso",
  "tika-abh06t16:2": "1043.",
  "tika-abh06t16:3": " Ito paraṃ karissāmi, paññāsuddhikaraṃ paraṃ;",
  "tika-abh06t16:4": "Pañcannampi abhiññānaṃ, mukhamattanidassanaṃ.",
  "tika-abh06t16:5": "1044.",
  "tika-abh06t16:6": " Rūpārūpasamāpattī,",
  "tika-abh06t16:7": "Nibbattetvā panaṭṭhapi;",
  "tika-abh06t16:8": "Lokikāpi abhiññāyo,",
  "tika-abh06t16:9": "Bhāvetabbā vibhāvinā.",
  "tika-abh06t16:10": "1045.",
  "tika-abh06t16:11": " Catutthajjhānamattepi, suciṇṇavasinā satā;",
  "tika-abh06t16:12": "Anuyogamabhiññāsu, kātuṃ vattati yogino.",
  "tika-abh06t16:13": "1046.",
  "tika-abh06t16:14": " Abhiññā nāma bhikkhūnaṃ, sābhiññānaṃ anuttaro;",
  "tika-abh06t16:15": "Alaṅkāro hi tāṇanti, satthanti ca pavuccati.",
  "tika-abh06t16:16": "1047.",
  "tika-abh06t16:17": " Nibbattitāsvabhiññāsu, yogāvacarabhikkhunā;",
  "tika-abh06t16:18": "Samādhibhāvanā hissa, tadā niṭṭhaṅgatā siyā.",
  "tika-abh06t16:19": "1048.",
  "tika-abh06t16:20": " Dibbāni cakkhusotāni, iddhicittavijānanaṃ;",
  "tika-abh06t16:21": "Pubbenivāsañāṇanti, pañcābhiññā imā siyuṃ.",
  "tika-abh06t16:22": "1049.",
  "tika-abh06t16:23": " Kasiṇānulomatādīhi, catuddasanayehi ca;",
  "tika-abh06t16:24": "Dametabbamabhiññāyo, pattukāmena mānasaṃ.",
  "tika-abh06t16:25": "1050.",
  "tika-abh06t16:26": " Dante samāhite suddhe, pariyodāte anaṅgaṇe;",
  "tika-abh06t16:27": "Nupaklese mudubhūte, kammanīye ṭhitācale.",
  "tika-abh06t16:28": "1051.",
  "tika-abh06t16:29": " Iti aṭṭhaṅgasampanne, citte iddhividhāya ca;",
  "tika-abh06t16:30": "Abhinīharati ce cittaṃ, sijjhatiddhivikubbanaṃ.",
  "tika-abh06t16:31": "1052.",
  "tika-abh06t16:32": " Abhiññāpādakajjhānaṃ, samāpajja tato pana;",
  "tika-abh06t16:33": "Vuṭṭhāya hi sataṃ vāpi, sahassaṃ vā yadicchati.",
  "tika-abh06t16:34": "1053.",
  "tika-abh06t16:35": " ‘‘Sataṃ homi sataṃ homī’’-ccevaṃ katvāna mānasaṃ;",
  "tika-abh06t16:36": "Abhiññāpādakajjhānaṃ, samāpajja tato pana.",
  "tika-abh06t16:37": "1054.",
  "tika-abh06t16:38": " Vuṭṭhāya punadhiṭṭhāti,",
  "tika-abh06t16:39": "Sahādhiṭṭhānacetasā;",
  "tika-abh06t16:40": "Sataṃ hoti hi so yogī,",
  "tika-abh06t16:41": "Sahassādīsvayaṃ nayo.",
  "tika-abh06t16:42": "1055.",
  "tika-abh06t16:43": " Pādakajjhānacittaṃ tu, nimittārammaṇaṃ siyā;",
  "tika-abh06t16:44": "Parikammamanānettha, satārammaṇikāni tu.",
  "tika-abh06t16:45": "1056.",
  "tika-abh06t16:46": " Tadādhiṭṭhānacittampi , satārammaṇameva taṃ;",
  "tika-abh06t16:47": "Pubbe vuttappanācittaṃ, viya gotrabhunantaraṃ.",
  "tika-abh06t16:48": "1057.",
  "tika-abh06t16:49": " Tamekaṃ jāyate tattha, catutthajjhānikaṃ mano;",
  "tika-abh06t16:50": "Parikammavisesova, sesaṃ pubbasamaṃ idha.",
  "tika-abh06t16:51": "Iddhividhañāṇaṃ.",
  "tika-abh06t16:52": "1058.",
  "tika-abh06t16:53": " Dibbasotamidaṃ tattha, bhāvetabbaṃ kathaṃ siyā;",
  "tika-abh06t16:54": "Abhiññāpādakajjhānaṃ, samāpajja tato puna.",
  "tika-abh06t16:55": "1059.",
  "tika-abh06t16:56": " Vuṭṭhāya parikammena, kāmāvacaracetasā;",
  "tika-abh06t16:57": "Saddo āvajjitabbova, mahanto sukhumopi ca.",
  "tika-abh06t16:58": "1060.",
  "tika-abh06t16:59": " Tassevaṃ pana saddassa, nimittaṃ manasi kubbato;",
  "tika-abh06t16:60": "Dibbasotamidānissa, uppajjissati taṃ iti.",
  "tika-abh06t16:61": "1061.",
  "tika-abh06t16:62": " Saddesvaññataraṃ saddaṃ, katvā ārammaṇaṃ tato;",
  "tika-abh06t16:63": "Uppajjitvā niruddhe tu, manodvārāvajjane puna.",
  "tika-abh06t16:64": "1062.",
  "tika-abh06t16:65": " Javanāni hi jāyante, tassa cattāri pañca vā;",
  "tika-abh06t16:66": "Purimānettha cittesu, tīṇi cattāri vā pana.",
  "tika-abh06t16:67": "1063.",
  "tika-abh06t16:68": " Parikammopacārānu-lomagotrabhunāmakā;",
  "tika-abh06t16:69": "Catutthaṃ pañcamaṃ vāpi, appanācittamīritaṃ.",
  "tika-abh06t16:70": "1064.",
  "tika-abh06t16:71": " Sahajātaṃ tu yaṃ ñāṇaṃ, appanāmānasena hi;",
  "tika-abh06t16:72": "Taṃ ñāṇaṃ dibbasotanti, vadanti sutakovidā.",
  "tika-abh06t16:73": "1065.",
  "tika-abh06t16:74": " Thāmajātaṃ karontena, taṃ ñāṇaṃ tena yoginā;",
  "tika-abh06t16:75": "‘‘Etthantaragataṃ saddaṃ, suṇāmī’’ti ca cetasā.",
  "tika-abh06t16:76": "1066.",
  "tika-abh06t16:77": " Aṅgulaṃ dvaṅgulaṃ bhiyyo,",
  "tika-abh06t16:78": "Vidatthi ratanaṃ tathā;",
  "tika-abh06t16:79": "Gāmo deso tato yāva,",
  "tika-abh06t16:80": "Cakkavāḷā tato paraṃ.",
  "tika-abh06t16:81": "1067.",
  "tika-abh06t16:82": " Iccevaṃ tu paricchijja, vaḍḍhetabbaṃ yathākkamaṃ;",
  "tika-abh06t16:83": "Eso adhigatābhiñño, pādakārammaṇena tu.",
  "tika-abh06t16:84": "1068.",
  "tika-abh06t16:85": " Phuṭṭhokāsagate sadde, sabbe pana suṇāti so;",
  "tika-abh06t16:86": "Suṇanto pāṭiyekkampi, sallakkhetuṃ pahoti so.",
  "tika-abh06t16:87": "Dibbasotañāṇaṃ.",
  "tika-abh06t16:88": "1069.",
  "tika-abh06t16:89": " Kathaṃ panuppādetabbaṃ, cetopariyamānasaṃ;",
  "tika-abh06t16:90": "Dibbacakkhuvaseneva, idaṃ ñāṇaṃ panijjhati.",
  "tika-abh06t16:91": "1070.",
  "tika-abh06t16:92": " Ālokaṃ pana vaḍḍhetvā, tasmā dibbena cakkhunā;",
  "tika-abh06t16:93": "Hadayaṃ pana nissāya, vattamānaṃ tu lohitaṃ.",
  "tika-abh06t16:94": "1071.",
  "tika-abh06t16:95": " Disvā parassa viññeyyaṃ,",
  "tika-abh06t16:96": "Hoti cittaṃ tu bhikkhunā;",
  "tika-abh06t16:97": "Somanassayute citte,",
  "tika-abh06t16:98": "Lohitaṃ lohitaṃ siyā.",
  "tika-abh06t16:99": "1072.",
  "tika-abh06t16:100": " Domanassayute citte, vattamāne tu kāḷakaṃ;",
  "tika-abh06t16:101": "Upekkhāsahite citte, tilatelūpamaṃ siyā.",
  "tika-abh06t16:102": "1073.",
  "tika-abh06t16:103": " Tasmā parassa sattassa, disvā hadayalohitaṃ;",
  "tika-abh06t16:104": "Cetopariyañāṇaṃ taṃ, kātabbaṃ thāmataṃ gataṃ.",
  "tika-abh06t16:105": "1074.",
  "tika-abh06t16:106": " Evaṃ thāmagate tasmiṃ, yathānukkamato pana;",
  "tika-abh06t16:107": "Cittameva vijānāti, vinā lohitadassanaṃ.",
  "tika-abh06t16:108": "1075.",
  "tika-abh06t16:109": " Kāmāvacaracittañca, rūpārūpesu mānasaṃ;",
  "tika-abh06t16:110": "Sabbameva vijānāti, sarāgādippabhedakaṃ.",
  "tika-abh06t16:111": "Cetopariyañāṇaṃ.",
  "tika-abh06t16:112": "1076.",
  "tika-abh06t16:113": " Pubbenivāsañāṇena, kattabbā tadanussati;",
  "tika-abh06t16:114": "Taṃ sampādetukāmena, ādikammikabhikkhunā;",
  "tika-abh06t16:115": "Jhānāni pana cattāri, samāpajjānupubbato.",
  "tika-abh06t16:116": "1077.",
  "tika-abh06t16:117": " Abhiññāpādakajjhānā, vuṭṭhāya hi tato puna;",
  "tika-abh06t16:118": "Bhikkhunā vajjitabbāva, nisajjā sabbapacchimā.",
  "tika-abh06t16:119": "1078.",
  "tika-abh06t16:120": " Tato pabhuti sabbampi, paṭilomakkamā pana;",
  "tika-abh06t16:121": "Sabbamāvajjitabbaṃ taṃ, divase rattiyaṃ kataṃ.",
  "tika-abh06t16:122": "1079.",
  "tika-abh06t16:123": " Paṭilomakkameneva, dutiye tatiyepi ca;",
  "tika-abh06t16:124": "Divase pakkhamāsesu, tathā saṃvaccharesupi.",
  "tika-abh06t16:125": "1080.",
  "tika-abh06t16:126": " Yāva asmiṃ bhave sandhi, tāva tena ca bhikkhunā;",
  "tika-abh06t16:127": "Katamāvajjitabbaṃ taṃ, purimasmiṃ bhavepi ca.",
  "tika-abh06t16:128": "1081.",
  "tika-abh06t16:129": " Cutikkhaṇepi nibbattaṃ, nāmarūpañca sādhukaṃ;",
  "tika-abh06t16:130": "Evamāvajjite tasmiṃ, nāmarūpe yadā pana.",
  "tika-abh06t16:131": "1082.",
  "tika-abh06t16:132": " Tadevārammaṇaṃ katvā, nāmarūpaṃ cutikkhaṇe;",
  "tika-abh06t16:133": "Manodvāre manakkāro, uppajjati tadā pana.",
  "tika-abh06t16:134": "1083.",
  "tika-abh06t16:135": " Āvajjane niruddhasmiṃ, tadevārammaṇaṃ pana;",
  "tika-abh06t16:136": "Katvā javanacittāni, honti cattāri pañca vā;",
  "tika-abh06t16:137": "Pubbe vuttanayeneva, sesaṃ ñeyyaṃ vibhāvinā.",
  "tika-abh06t16:138": "1084.",
  "tika-abh06t16:139": " Parikammādināmāni, purimāni bhavanti tu;",
  "tika-abh06t16:140": "Pacchimaṃ appanācittaṃ, rūpāvacarikaṃ bhave.",
  "tika-abh06t16:141": "1085.",
  "tika-abh06t16:142": " Tena cittena yaṃ ñāṇaṃ, saṃyuttaṃ tena yā pana;",
  "tika-abh06t16:143": "Saṃyuttā sati sā pubbe-nivāsānussatīritā.",
  "tika-abh06t16:144": "Pubbenivāsānussatiñāṇaṃ.",
  "tika-abh06t16:145": "1086.",
  "tika-abh06t16:146": " Rūpaṃ passitukāmena, bhikkhunā dibbacakkhunā;",
  "tika-abh06t16:147": "Kasiṇārammaṇaṃ jhānaṃ, abhiññāpādakaṃ pana.",
  "tika-abh06t16:148": "1087.",
  "tika-abh06t16:149": " Abhinīhārakkhamaṃ katvā, tejokasiṇameva vā;",
  "tika-abh06t16:150": "Odātakasiṇaṃ vāpi, ālokakasiṇampi vā.",
  "tika-abh06t16:151": "1088.",
  "tika-abh06t16:152": " Imesu katapuññehi, kasiṇesu ca tīsupi;",
  "tika-abh06t16:153": "Ālokakasiṇaṃ ettha, seṭṭhanti paridīpitaṃ.",
  "tika-abh06t16:154": "1089.",
  "tika-abh06t16:155": " Tasmā tamitaraṃ vāpi, uppādetvā yathākkamaṃ;",
  "tika-abh06t16:156": "Upacārabhūmiyaṃyeva, ṭhatvā taṃ pana paṇḍito.",
  "tika-abh06t16:157": "1090.",
  "tika-abh06t16:158": " Vaḍḍhetvāna ṭhapetabbaṃ, na uppādeyya appanaṃ;",
  "tika-abh06t16:159": "Uppādeti sace hoti, pādakajjhānanissitaṃ.",
  "tika-abh06t16:160": "1091.",
  "tika-abh06t16:161": " Jhānassa vaḍḍhitassanto-gataṃ rūpaṃ tu yoginā;",
  "tika-abh06t16:162": "Passitabbaṃ bhave rūpaṃ, passato pana tassa taṃ.",
  "tika-abh06t16:163": "1092.",
  "tika-abh06t16:164": " Parikammassa vāro hi, atikkamati tāvade;",
  "tika-abh06t16:165": "Ālokopi tato tassa, khippamantaradhāyati.",
  "tika-abh06t16:166": "1093.",
  "tika-abh06t16:167": " Tasmiṃ antarahite rūpa-gatampi ca na dissati;",
  "tika-abh06t16:168": "Tenātha pādakajjhānaṃ, pavisitvā tato puna.",
  "tika-abh06t16:169": "1094.",
  "tika-abh06t16:170": " Vuṭṭhāya pana āloko, pharitabbova bhikkhunā;",
  "tika-abh06t16:171": "Evaṃ anukkameneva, āloko thāmavā siyā.",
  "tika-abh06t16:172": "1095.",
  "tika-abh06t16:173": " ‘‘Āloko ettha hotū’’ti,",
  "tika-abh06t16:174": "Yattakaṃ ṭhānameva so;",
  "tika-abh06t16:175": "Paricchindati tattheva,",
  "tika-abh06t16:176": "Āloko pana tiṭṭhati.",
  "tika-abh06t16:177": "1096.",
  "tika-abh06t16:178": " Divasampi nisīditvā, passato hoti dassanaṃ;",
  "tika-abh06t16:179": "Tiṇukkāya gato maggaṃ, purisettha nidassanaṃ.",
  "tika-abh06t16:180": "1097.",
  "tika-abh06t16:181": " Uppādanakkamopissa, tatrāyaṃ dibbacakkhuno;",
  "tika-abh06t16:182": "Vuttappakārarūpaṃ taṃ, katvā ārammaṇaṃ pana.",
  "tika-abh06t16:183": "1098.",
  "tika-abh06t16:184": " Manodvāre manakkāre, jāte yāni tadeva ca;",
  "tika-abh06t16:185": "Rūpaṃ ārammaṇaṃ katvā, jāyanti javanāni hi.",
  "tika-abh06t16:186": "1099.",
  "tika-abh06t16:187": " Kāmāvacaracittāni , tāni cattāri pañca vā;",
  "tika-abh06t16:188": "Heṭṭhā vuttanayeneva, sesaṃ ñeyyaṃ vibhāvinā.",
  "tika-abh06t16:189": "1100.",
  "tika-abh06t16:190": " Atthasādhakacittaṃ taṃ, catutthajjhānikaṃ mataṃ;",
  "tika-abh06t16:191": "Taṃcittasaṃyutaṃ ñāṇaṃ, dibbacakkhunti vuccati.",
  "tika-abh06t16:192": "1101.",
  "tika-abh06t16:193": " Anāgataṃsañāṇassa , yathākammupagassa ca;",
  "tika-abh06t16:194": "Parikammaṃ visuṃ natthi, ijjhanti dibbacakkhunā.",
  "tika-abh06t16:195": "1102.",
  "tika-abh06t16:196": " Cutūpapātañāṇampi, dibbacakkhunti vā pana;",
  "tika-abh06t16:197": "Atthato ekamevedaṃ, byañjane pana nānatā.",
  "tika-abh06t16:198": "Dibbacakkhuñāṇaṃ.",
  "tika-abh06t16:199": "1103.",
  "tika-abh06t16:200": " Yodha suṇāti karoti ca citte,",
  "tika-abh06t16:201": "Ganthamimaṃ paramaṃ pana bhikkhu;",
  "tika-abh06t16:202": "So abhidhammamahaṇṇavapāraṃ,",
  "tika-abh06t16:203": "Yāti anena tarena taritvā.",
  "tika-abh06t16:204": "Iti abhidhammāvatāre abhiññāniddeso nāma",
  "tika-abh06t16:205": "Soḷasamo paricchedo."
}