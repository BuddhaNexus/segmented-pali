{
  "tika-vin10t6:0": "Mahāvibhaṅgasaṅgahakathā",
  "tika-vin10t6:1": "4.",
  "tika-vin10t6:2": " Methunaṃ paṭisevanto, kati āpattiyo phuse;",
  "tika-vin10t6:3": "Methunaṃ paṭisevanto, tisso āpattiyo phuse.",
  "tika-vin10t6:4": "5.",
  "tika-vin10t6:5": " Bhave pārājikaṃ khette, yebhuyyakkhāyite pana;",
  "tika-vin10t6:6": "Thullaccayaṃ mukhe vaṭṭa-kate vuttaṃ tu dukkaṭaṃ.",
  "tika-vin10t6:7": "6.",
  "tika-vin10t6:8": " Adinnaṃ ādiyanto yo;",
  "tika-vin10t6:9": "Kati āpattiyo phuse;",
  "tika-vin10t6:10": "Adinnaṃ ādiyanto so;",
  "tika-vin10t6:11": "Tisso āpattiyo phuse.",
  "tika-vin10t6:12": "7.",
  "tika-vin10t6:13": " Pañcamāsagghane vāpi, adhike vā parājayo;",
  "tika-vin10t6:14": "Māse vā dukkaṭaṃ ūne, majjhe thullaccayaṃ tato.",
  "tika-vin10t6:15": "8.",
  "tika-vin10t6:16": " Manussajātiṃ mārento;",
  "tika-vin10t6:17": "Kati āpattiyo phuse;",
  "tika-vin10t6:18": "Manussajātiṃ mārento;",
  "tika-vin10t6:19": "Tisso āpattiyo phuse.",
  "tika-vin10t6:20": "9.",
  "tika-vin10t6:21": " Manussamuddissopātaṃ, khaṇane dukkaṭaṃ siyā;",
  "tika-vin10t6:22": "Dukkhe thullaccayaṃ jāte, mate pārājikaṃ siyā.",
  "tika-vin10t6:23": "10.",
  "tika-vin10t6:24": " Asantaṃ uttariṃ dhammaṃ, vadamattūpanāyikaṃ;",
  "tika-vin10t6:25": "Kati āpajjatāpattī? Tisso āpattiyo phuse.",
  "tika-vin10t6:26": "11.",
  "tika-vin10t6:27": " Asantaṃ uttariṃ dhammaṃ, bhaṇantassa parājayo;",
  "tika-vin10t6:28": "Thullaccayaṃ pariyāye, ñāte, no ce tu dukkaṭaṃ.",
  "tika-vin10t6:29": "Pārājikakathā.",
  "tika-vin10t6:30": "12.",
  "tika-vin10t6:31": " Bhaṇa sukkaṃ vimocento;",
  "tika-vin10t6:32": "Kati āpattiyo phuse;",
  "tika-vin10t6:33": "Suṇa sukkaṃ vimocento;",
  "tika-vin10t6:34": "Tisso āpattiyo phuse.",
  "tika-vin10t6:35": "13.",
  "tika-vin10t6:36": " Garukaṃ yadi ceteti, upakkamati muccati;",
  "tika-vin10t6:37": "Dvaṅge thullaccayaṃ vuttaṃ, payoge dukkaṭaṃ siyā.",
  "tika-vin10t6:38": "14.",
  "tika-vin10t6:39": " Ito paṭṭhāya muñcitvā, pañhāpucchanamattakaṃ;",
  "tika-vin10t6:40": "Vissajjanavaseneva, hoti atthavinicchayo.",
  "tika-vin10t6:41": "15.",
  "tika-vin10t6:42": " Itthiyā kāyasaṃsagge, tisso āpattiyo phuse;",
  "tika-vin10t6:43": "Āmasantassa kāyena, kāyaṃ tu garukaṃ siyā.",
  "tika-vin10t6:44": "16.",
  "tika-vin10t6:45": " Kāyena kāyabaddhaṃ tu, phusaṃ thullaccayaṃ phuse;",
  "tika-vin10t6:46": "Paṭibaddhena kāyena, paṭibaddhe tu dukkaṭaṃ.",
  "tika-vin10t6:47": "17.",
  "tika-vin10t6:48": " Itthiṃ duṭṭhullavācāhi, tisso obhāsato siyuṃ;",
  "tika-vin10t6:49": "Vaṇṇāvaṇṇaṃ vadaṃ dvinnaṃ, maggānaṃ garukaṃ phuse.",
  "tika-vin10t6:50": "18.",
  "tika-vin10t6:51": " Vaṇṇādibhaññe ādissa, ubbhajāṇumadhakkhakaṃ;",
  "tika-vin10t6:52": "Hoti thullaccayaṃ, kāya-paṭibaddhe tu dukkaṭaṃ.",
  "tika-vin10t6:53": "19.",
  "tika-vin10t6:54": " Attakāmacariyāya, vadato vaṇṇamitthiyā;",
  "tika-vin10t6:55": "Santike garukaṃ hoti, sace jānāti sā pana.",
  "tika-vin10t6:56": "20.",
  "tika-vin10t6:57": " Santike paṇḍakassāpi, tassa thullaccayaṃ siyā;",
  "tika-vin10t6:58": "Tiracchānagatassāpi, santike dukkaṭaṃ mataṃ.",
  "tika-vin10t6:59": "21.",
  "tika-vin10t6:60": " Paṭiggaṇhanavīmaṃsā, paccāharaṇakattike;",
  "tika-vin10t6:61": "Sañcarittaṃ samāpanne, garukaṃ niddise budho.",
  "tika-vin10t6:62": "22.",
  "tika-vin10t6:63": " Tassa dvaṅgasamāyoge, hoti thullaccayaṃ tathā;",
  "tika-vin10t6:64": "Aṅge sati panekasmiṃ, hoti āpatti dukkaṭaṃ.",
  "tika-vin10t6:65": "23.",
  "tika-vin10t6:66": " Saṃyācikāya ca kuṭiṃ;",
  "tika-vin10t6:67": "Vihārañca mahallakaṃ;",
  "tika-vin10t6:68": "Kārāpeti sace bhikkhu;",
  "tika-vin10t6:69": "Tisso āpattiyo phuse.",
  "tika-vin10t6:70": "24.",
  "tika-vin10t6:71": " Payoge dukkaṭaṃ vuttaṃ, ekapiṇḍe anāgate;",
  "tika-vin10t6:72": "Hoti thullaccayaṃ, tasmiṃ, piṇḍe garukamāgate.",
  "tika-vin10t6:73": "25.",
  "tika-vin10t6:74": " Pārājikena dhammena, bhikkhuṃ amūlakenidha;",
  "tika-vin10t6:75": "Anuddhaṃseti yo tassa, tisso āpattiyo siyuṃ.",
  "tika-vin10t6:76": "26.",
  "tika-vin10t6:77": " Okāsaṃ na ca kāretvā, hutvā cāvanacetano;",
  "tika-vin10t6:78": "Sace codeti saṅghādi-sesena saha dukkaṭaṃ.",
  "tika-vin10t6:79": "27.",
  "tika-vin10t6:80": " Okāsaṃ pana kāretvā, hutvā akkosacetano;",
  "tika-vin10t6:81": "Codeti omasavāde, pācittiṃ paridīpaye.",
  "tika-vin10t6:82": "28.",
  "tika-vin10t6:83": " Anantarasamānova , navame aññabhāgiye;",
  "tika-vin10t6:84": "Sabbo āpattibhedo hi, natthi kāci visesatā.",
  "tika-vin10t6:85": "29.",
  "tika-vin10t6:86": " Saṅghassa bhedako bhikkhu, yāvatatiyakaṃ pana;",
  "tika-vin10t6:87": "Samanubhāsanāyeva, gāhaṃ na paṭinissajaṃ.",
  "tika-vin10t6:88": "30.",
  "tika-vin10t6:89": " Ñattiyā dukkaṭaṃ, dvīhi, kammavācāhi thullataṃ;",
  "tika-vin10t6:90": "Kammavācāya osāne, āpatti garukaṃ siyā.",
  "tika-vin10t6:91": "31.",
  "tika-vin10t6:92": " Bhedānuvattake ceva, dubbace kuladūsake;",
  "tika-vin10t6:93": "Saṅghabhedakatulyova, hoti āpattinicchayo.",
  "tika-vin10t6:94": "Saṅghādisesakathā.",
  "tika-vin10t6:95": "32.",
  "tika-vin10t6:96": " Atikkamanto atirekacīvaraṃ;",
  "tika-vin10t6:97": "Dasāhamāpajjati ekameva;",
  "tika-vin10t6:98": "Nissaggipācittiyamekarattiṃ;",
  "tika-vin10t6:99": "Ticīvarenāpi vinā vasanto.",
  "tika-vin10t6:100": "33.",
  "tika-vin10t6:101": " Māsaṃ atikkamanto hi, gahetvā kālacīvaraṃ;",
  "tika-vin10t6:102": "Ekaṃ āpajjatāpattiṃ, nissaggiyamudīritaṃ.",
  "tika-vin10t6:103": "34.",
  "tika-vin10t6:104": " Aññātikāya yaṃ kiñci;",
  "tika-vin10t6:105": "Purāṇacīvaraṃ pana;",
  "tika-vin10t6:106": "Dhovāpeti sace tassa;",
  "tika-vin10t6:107": "Honti āpattiyo duve.",
  "tika-vin10t6:108": "35.",
  "tika-vin10t6:109": " Dhovāpeti payogasmiṃ, dukkaṭaṃ samudāhaṭaṃ;",
  "tika-vin10t6:110": "Nissaggiyāva pācitti, hoti dhovāpite pana.",
  "tika-vin10t6:111": "36.",
  "tika-vin10t6:112": " Aññātikāya hatthamhā, cīvaraṃ paṭigaṇhato;",
  "tika-vin10t6:113": "Gahaṇe dukkaṭaṃ vuttaṃ, pācitti gahite siyā.",
  "tika-vin10t6:114": "37.",
  "tika-vin10t6:115": " Aññātakaṃ gahapatiṃ, gahapatānimeva vā;",
  "tika-vin10t6:116": "Cīvaraṃ viññāpento dve, bhikkhu āpattiyo phuse.",
  "tika-vin10t6:117": "38.",
  "tika-vin10t6:118": " Viññāpeti payogasmiṃ, dukkaṭaṃ parikittitaṃ;",
  "tika-vin10t6:119": "Viññāpite ca nissaggi, pācitti pariyāputā.",
  "tika-vin10t6:120": "39.",
  "tika-vin10t6:121": " Bhikkhu cīvaramaññātiṃ, viññāpento taduttariṃ;",
  "tika-vin10t6:122": "Payoge dukkaṭaṃ, viññā-pite nissaggiyaṃ phuse.",
  "tika-vin10t6:123": "40.",
  "tika-vin10t6:124": " Aññātakaṃ kañci upāsakaṃ vā;",
  "tika-vin10t6:125": "Upāsikaṃ vā upasaṅkamitvā;",
  "tika-vin10t6:126": "Pubbeva hutvā pana appavārito;",
  "tika-vin10t6:127": "Vatthe vikappaṃ paṭipajjamāno.",
  "tika-vin10t6:128": "41.",
  "tika-vin10t6:129": " Duve āpajjatāpattī, payoge dukkaṭaṃ siyā;",
  "tika-vin10t6:130": "Vikappaṃ pana āpanne, nissaggiyamudīritaṃ.",
  "tika-vin10t6:131": "42.",
  "tika-vin10t6:132": " Aññātiṃ upasaṅkamma, pubbeyevappavārito;",
  "tika-vin10t6:133": "Vikappaṃ cīvare bhikkhu, āpajjanto duve phuse.",
  "tika-vin10t6:134": "43.",
  "tika-vin10t6:135": " Tathātirekatikkhattuṃ, codanāya ca bhikkhu ce;",
  "tika-vin10t6:136": "Gantvātirekachakkhattuṃ, ṭhānenapi ca cīvaraṃ.",
  "tika-vin10t6:137": "44.",
  "tika-vin10t6:138": " Nipphādeti sace tassa, honti āpattiyo duve;",
  "tika-vin10t6:139": "Payoge dukkaṭaṃ, tassa, lābhe nissaggiyaṃ siyā.",
  "tika-vin10t6:140": "Kathinavaggo paṭhamo.",
  "tika-vin10t6:141": "45.",
  "tika-vin10t6:142": " Dosā kosiyavaggassa, dvedveādīsu pañcasu;",
  "tika-vin10t6:143": "Payoge dukkaṭaṃ vuttaṃ, lābhe nissaggiyaṃ siyā.",
  "tika-vin10t6:144": "46.",
  "tika-vin10t6:145": " Gahetveḷakalomāni, tiyojanamatikkamaṃ;",
  "tika-vin10t6:146": "Dukkaṭaṃ paṭhame pāde, nissaggiṃ dutiye phuse.",
  "tika-vin10t6:147": "47.",
  "tika-vin10t6:148": " Bhikkhu bhikkhuniyaññāya, dhovāpeteḷalomakaṃ;",
  "tika-vin10t6:149": "Payoge dukkaṭaṃ, tassa, dhote nissaggiyaṃ siyā.",
  "tika-vin10t6:150": "48.",
  "tika-vin10t6:151": " Rūpiyaṃ paṭigaṇhanto, dve panāpattiyo phuse;",
  "tika-vin10t6:152": "Payoge dukkaṭaṃ vuttaṃ, nissaggi gahite siyā.",
  "tika-vin10t6:153": "49.",
  "tika-vin10t6:154": " Nānākāraṃ samāpajjaṃ, saṃvohārañca rūpiye;",
  "tika-vin10t6:155": "Samāpanne ca nissaggiṃ, payoge dukkaṭaṃ phuse.",
  "tika-vin10t6:156": "50.",
  "tika-vin10t6:157": " Nānappakārakaṃ bhikkhu, āpajje kayavikkayaṃ;",
  "tika-vin10t6:158": "Payoge dukkaṭaṃ, tasmiṃ, kate nissaggiyaṃ phuse.",
  "tika-vin10t6:159": "Kosiyavaggo dutiyo.",
  "tika-vin10t6:160": "51.",
  "tika-vin10t6:161": " Pattaṃ atikkamentassa, dasāhamatirekakaṃ;",
  "tika-vin10t6:162": "Tassa nissaggiyāpatti, hoti ekāva bhikkhuno.",
  "tika-vin10t6:163": "52.",
  "tika-vin10t6:164": " Apañcabandhane patte, vijjamānepi bhikkhuno;",
  "tika-vin10t6:165": "Aññaṃ pana navaṃ pattaṃ, cetāpeti sace pana.",
  "tika-vin10t6:166": "53.",
  "tika-vin10t6:167": " Dve panāpattiyo bhikkhu, āpajjati, na saṃsayo;",
  "tika-vin10t6:168": "Payoge dukkaṭaṃ, tassa, lābhe nissaggiyaṃ phuse.",
  "tika-vin10t6:169": "54.",
  "tika-vin10t6:170": " Paṭiggahetvā bhesajjaṃ, sattāhaṃ yo atikkame;",
  "tika-vin10t6:171": "Ekaṃ nissaggiyāpattiṃ, āpajjati hi so pana.",
  "tika-vin10t6:172": "55.",
  "tika-vin10t6:173": " Akāle pariyesanto, vassasāṭikacīvaraṃ;",
  "tika-vin10t6:174": "Payoge dukkaṭaṃ, tassa, lābhe nissaggiyaṃ phuse.",
  "tika-vin10t6:175": "56.",
  "tika-vin10t6:176": " Bhikkhuno cīvaraṃ datvā, acchindanto duve phuse;",
  "tika-vin10t6:177": "Payoge dukkaṭaṃ vuttaṃ, haṭe nissaggiyaṃ siyā.",
  "tika-vin10t6:178": "57.",
  "tika-vin10t6:179": " Viññāpetvā sayaṃ suttaṃ, tantavāyehi cīvaraṃ;",
  "tika-vin10t6:180": "Vāyāpeti sace bhikkhu, dve panāpattiyo phuse.",
  "tika-vin10t6:181": "58.",
  "tika-vin10t6:182": " Yo panaññātakasseva, tantavāye samecca ce;",
  "tika-vin10t6:183": "Vikappaṃ cīvare bhikkhu, āpajjaṃ appavārito.",
  "tika-vin10t6:184": "59.",
  "tika-vin10t6:185": " Dve panāpattiyo so hi, āpajjati, na saṃsayo;",
  "tika-vin10t6:186": "Payoge dukkaṭaṃ, tassa, lābhe nissaggiyaṃ siyā.",
  "tika-vin10t6:187": "60.",
  "tika-vin10t6:188": " Paṭiggahetvā acceka-saññitaṃ pana cīvaraṃ;",
  "tika-vin10t6:189": "Kālaṃ atikkamento taṃ, ekaṃ nissaggiyaṃ phuse.",
  "tika-vin10t6:190": "61.",
  "tika-vin10t6:191": " Tiṇṇamaññataraṃ vatthaṃ, nidahitvā gharedhikaṃ;",
  "tika-vin10t6:192": "Chārattato vinā tena, vasaṃ nissaggiyaṃ phuse.",
  "tika-vin10t6:193": "62.",
  "tika-vin10t6:194": " Jānaṃ pariṇataṃ lābhaṃ, saṅghikaṃ attano pana;",
  "tika-vin10t6:195": "Pariṇāmeti ce bhikkhu, dve panāpattiyo phuse.",
  "tika-vin10t6:196": "63.",
  "tika-vin10t6:197": " Payoge dukkaṭaṃ hoti, nissaggi pariṇāmite;",
  "tika-vin10t6:198": "Sabbattha appanāvāra-parihāni katā mayā.",
  "tika-vin10t6:199": "Pattavaggo tatiyo.",
  "tika-vin10t6:200": "Tiṃsanissaggiyakathā.",
  "tika-vin10t6:201": "64.",
  "tika-vin10t6:202": " Vadantassa musāvādaṃ, pañca āpattiyo siyuṃ;",
  "tika-vin10t6:203": "Manussuttaridhamme tu, abhūtasmiṃ parājayo.",
  "tika-vin10t6:204": "65.",
  "tika-vin10t6:205": " Codanāya garuṃ bhikkhuṃ, amūlantimavatthunā;",
  "tika-vin10t6:206": "Pariyāyavacane ñāte, thullaccayamudīritaṃ.",
  "tika-vin10t6:207": "66.",
  "tika-vin10t6:208": " No ce paṭivijānāti, dukkaṭaṃ samudāhaṭaṃ;",
  "tika-vin10t6:209": "Sampajānamusāvāde, pācitti paridīpitā.",
  "tika-vin10t6:210": "67.",
  "tika-vin10t6:211": " Āpattiyo duve vuttā, bhikkhussomasato pana;",
  "tika-vin10t6:212": "Pācitti upasampannaṃ, dukkaṭaṃ itaraṃ siyā.",
  "tika-vin10t6:213": "68.",
  "tika-vin10t6:214": " Pesuññaharaṇe dvepi, honti, pācittiyaṃ pana;",
  "tika-vin10t6:215": "Upasampannapesuññe, sese āpatti dukkaṭaṃ.",
  "tika-vin10t6:216": "69.",
  "tika-vin10t6:217": " Padasonupasampannaṃ , dhammaṃ vāceti ce duve;",
  "tika-vin10t6:218": "Payoge dukkaṭaṃ, pāde, pāde pācittiyaṃ siyā.",
  "tika-vin10t6:219": "70.",
  "tika-vin10t6:220": " Tirattānupasampanna-sahaseyyāya uttariṃ;",
  "tika-vin10t6:221": "Payoge dukkaṭaṃ vuttaṃ, panne pācittiyaṃ siyā.",
  "tika-vin10t6:222": "71.",
  "tika-vin10t6:223": " Kappeti mātugāmena, sahaseyyaṃ sace pana;",
  "tika-vin10t6:224": "Dve so āpajjatāpattī, rattiyaṃ dukkaṭādayo.",
  "tika-vin10t6:225": "72.",
  "tika-vin10t6:226": " Uddhaṃ chappañcavācāhi, dhammaṃ deseti itthiyā;",
  "tika-vin10t6:227": "Payoge dukkaṭaṃ, pāde, pāde pācittiyaṃ siyā.",
  "tika-vin10t6:228": "73.",
  "tika-vin10t6:229": " Bhūtaṃ anupasampanne, manussuttaridhammakaṃ;",
  "tika-vin10t6:230": "Āroceti sace tassa, honti dve dukkaṭādayo.",
  "tika-vin10t6:231": "74.",
  "tika-vin10t6:232": " Vadaṃ anupasampanne, duṭṭhullāpattimaññato;",
  "tika-vin10t6:233": "Payoge dukkaṭaṃ tassa, pācittārocite siyā.",
  "tika-vin10t6:234": "75.",
  "tika-vin10t6:235": " Pathaviṃ khaṇato tassa, payoge dukkaṭaṃ mataṃ;",
  "tika-vin10t6:236": "Pahāre ca pahāre ca, pācitti pariyāputā.",
  "tika-vin10t6:237": "Musāvādavaggo paṭhamo.",
  "tika-vin10t6:238": "76.",
  "tika-vin10t6:239": " Bhūtagāmaṃ tu pātento, dve panāpattiyo phuse;",
  "tika-vin10t6:240": "Payoge dukkaṭaṃ, tassa, pāte pācitti dīpitā.",
  "tika-vin10t6:241": "77.",
  "tika-vin10t6:242": " Aññenaññaṃ vadantassa, dve siyuṃ aññavādake;",
  "tika-vin10t6:243": "Aropite dukkaṭaṃ tu, hoti pācitti ropite.",
  "tika-vin10t6:244": "78.",
  "tika-vin10t6:245": " Ujjhāpento paraṃ bhikkhuṃ, dve panāpattiyo phuse;",
  "tika-vin10t6:246": "Payoge dukkaṭaṃ, ujjhā-pite pācittiyaṃ siyā.",
  "tika-vin10t6:247": "79.",
  "tika-vin10t6:248": " Ajjhokāse tu mañcādiṃ, santharitvāna saṅghikaṃ;",
  "tika-vin10t6:249": "Pakkamanto anāpucchā, āpattiṃ duvidhaṃ phuse.",
  "tika-vin10t6:250": "80.",
  "tika-vin10t6:251": " Leḍḍupāte atikkante, pādena paṭhamena tu;",
  "tika-vin10t6:252": "Dukkaṭaṃ, dutiyenāpi, pācitti paridīpaye.",
  "tika-vin10t6:253": "81.",
  "tika-vin10t6:254": " Vihāre saṅghike seyyaṃ, santharitvā anuddharaṃ;",
  "tika-vin10t6:255": "Anāpucchā pakkamanto, duvidhāpattiyo phuse.",
  "tika-vin10t6:256": "82.",
  "tika-vin10t6:257": " Parikkhepe atikkante, pādena paṭhamena tu;",
  "tika-vin10t6:258": "Dukkaṭaṃ pana uddiṭṭhaṃ, pācitti dutiyena tu.",
  "tika-vin10t6:259": "83.",
  "tika-vin10t6:260": " Vihāre saṅghike jānaṃ, pubbūpagatabhikkhukaṃ;",
  "tika-vin10t6:261": "Seyyaṃ kappayato honti, payoge dukkaṭādayo.",
  "tika-vin10t6:262": "84.",
  "tika-vin10t6:263": " Saṅghikā kupito bhikkhuṃ, nikkaḍḍhati vihārato;",
  "tika-vin10t6:264": "Payoge dukkaṭaṃ vuttaṃ, sesaṃ nikkaḍḍhite siyā.",
  "tika-vin10t6:265": "85.",
  "tika-vin10t6:266": " Vihāre saṅghike bhikkhu, vehāsakuṭiyūpari;",
  "tika-vin10t6:267": "Āhaccapādake sīdaṃ, phuse dve dukkaṭādayo.",
  "tika-vin10t6:268": "86.",
  "tika-vin10t6:269": " Adhiṭṭhitvā dvattipariyāye, uttarimpi adhiṭṭhato;",
  "tika-vin10t6:270": "Payoge dukkaṭaṃ hoti, pācitti panadhiṭṭhite.",
  "tika-vin10t6:271": "87.",
  "tika-vin10t6:272": " Jānaṃ sappāṇakaṃ toyaṃ, tiṇaṃ vā siñcato pana;",
  "tika-vin10t6:273": "Payoge dukkaṭaṃ hoti, sitte pācittiyaṃ siyā.",
  "tika-vin10t6:274": "Bhūtagāmavaggo dutiyo.",
  "tika-vin10t6:275": "88.",
  "tika-vin10t6:276": " Phuse bhikkhuniyo bhikkhu, ovadanto asammato;",
  "tika-vin10t6:277": "Payoge dukkaṭaṃ, tassa, pācittovadite siyā.",
  "tika-vin10t6:278": "89.",
  "tika-vin10t6:279": " Dutiye tatiye ceva, catutthepi ca sabbaso;",
  "tika-vin10t6:280": "Paṭhamena samānāva, āpattīnaṃ vibhāgatā.",
  "tika-vin10t6:281": "90.",
  "tika-vin10t6:282": " Cīvaraṃ bhikkhu aññāti-kāya dento duve phuse;",
  "tika-vin10t6:283": "Payoge dukkaṭaṃ vuttaṃ, dinne pācittiyaṃ siyā.",
  "tika-vin10t6:284": "91.",
  "tika-vin10t6:285": " Aññātikabhikkhuniyā , bhikkhu sibbeyya cīvaraṃ;",
  "tika-vin10t6:286": "Payoge dukkaṭaṃ tassa, pācitti pana sibbite.",
  "tika-vin10t6:287": "92.",
  "tika-vin10t6:288": " Addhānaññatra samayā, bhikkhu bhikkhuniyā saha;",
  "tika-vin10t6:289": "Saṃvidhāya tu gacchanto, phuse dve dukkaṭādayo.",
  "tika-vin10t6:290": "93.",
  "tika-vin10t6:291": " Nāvekaṃ abhirūhanto, bhikkhu bhikkhuniyā saha;",
  "tika-vin10t6:292": "Saṃvidhāya phuse dvepi, payoge dukkaṭādayo.",
  "tika-vin10t6:293": "94.",
  "tika-vin10t6:294": " Jānaṃ bhikkhuniyā piṇḍa-pātaṃ tu paripācitaṃ;",
  "tika-vin10t6:295": "Bhuñjanto duvidhāpatti-māpajjati, na saṃsayo.",
  "tika-vin10t6:296": "95.",
  "tika-vin10t6:297": " ‘‘Bhuñjissāmī’’ti ce bhattaṃ, paṭiggaṇhāti dukkaṭaṃ;",
  "tika-vin10t6:298": "Ajjhohārapayogesu, pācitti paridīpitā.",
  "tika-vin10t6:299": "96.",
  "tika-vin10t6:300": " Bhikkhu bhikkhuniyā saddhiṃ, nisajjaṃ tu raho pana;",
  "tika-vin10t6:301": "Kappento hi phuse dvepi, payoge dukkaṭādayo.",
  "tika-vin10t6:302": "Ovādavaggo tatiyo.",
  "tika-vin10t6:303": "97.",
  "tika-vin10t6:304": " Taduttariṃ āvasatha-piṇḍaṃ tu paribhuñjato;",
  "tika-vin10t6:305": "Anantarassa vaggassa, navamena samo nayo.",
  "tika-vin10t6:306": "98.",
  "tika-vin10t6:307": " Dutiye tatiye cāpi, viseso natthi kocipi;",
  "tika-vin10t6:308": "Anantarasamānāva, āpattīnaṃ vibhāgatā.",
  "tika-vin10t6:309": "99.",
  "tika-vin10t6:310": " Dvattipatte gahetvāna, gaṇhato hi taduttariṃ;",
  "tika-vin10t6:311": "Payoge dukkaṭaṃ vuttaṃ, pācitti gahite siyā.",
  "tika-vin10t6:312": "100.",
  "tika-vin10t6:313": " Pañcame paṭhameneva, samo āpattinicchayo;",
  "tika-vin10t6:314": "Chaṭṭhe anatirittena, bhuttāviṃ tu pavāritaṃ.",
  "tika-vin10t6:315": "101.",
  "tika-vin10t6:316": " Abhihaṭṭhuṃ pavārento, dve panāpattiyo phuse;",
  "tika-vin10t6:317": "Vacanena ca tasseva, ‘‘bhuñjissāmī’’ti gaṇhati.",
  "tika-vin10t6:318": "102.",
  "tika-vin10t6:319": " Gahaṇe dukkaṭaṃ tassa, piṭake samudāhaṭaṃ;",
  "tika-vin10t6:320": "Bhojanassa panosāne, pācitti pariyāputā.",
  "tika-vin10t6:321": "103.",
  "tika-vin10t6:322": " Sattame aṭṭhame ceva, navame dasamepi ca;",
  "tika-vin10t6:323": "Paṭhamena samānāva, āpattīnaṃ vibhāgatā.",
  "tika-vin10t6:324": "Bhojanavaggo catuttho.",
  "tika-vin10t6:325": "104.",
  "tika-vin10t6:326": " Acelakādino dento, sahatthā bhojanādikaṃ;",
  "tika-vin10t6:327": "Payoge dukkaṭaṃ patto, dinne pācittiyaṃ phuse.",
  "tika-vin10t6:328": "105.",
  "tika-vin10t6:329": " Dāpetvā vā adāpetvā, uyyojento duve phuse;",
  "tika-vin10t6:330": "Payoge dukkaṭaṃ, tasmiṃ, pācittuyyojite siyā.",
  "tika-vin10t6:331": "106.",
  "tika-vin10t6:332": " Nisajjaṃ bhikkhu kappento, kule pana sabhojane;",
  "tika-vin10t6:333": "Āpattiyo phuse dvepi, payoge dukkaṭādayo.",
  "tika-vin10t6:334": "107.",
  "tika-vin10t6:335": " Catutthe pañcame vāpi, viseso natthi kocipi;",
  "tika-vin10t6:336": "Tatiyena samānāva, āpattigaṇanā siyā.",
  "tika-vin10t6:337": "108.",
  "tika-vin10t6:338": " Santaṃ bhikkhuṃ anāpucchā, sabhatto ca nimantito;",
  "tika-vin10t6:339": "Kulesu pana cārittaṃ, āpajjanto duve phuse.",
  "tika-vin10t6:340": "109.",
  "tika-vin10t6:341": " Paṭhamena ca pādena, ummārātikkame pana;",
  "tika-vin10t6:342": "Dukkaṭaṃ piṭake vuttaṃ, pācitti dutiyena tu.",
  "tika-vin10t6:343": "110.",
  "tika-vin10t6:344": " Taduttariṃ tu bhesajjaṃ, viññāpento duve phuse;",
  "tika-vin10t6:345": "Payoge dukkaṭaṃ, viññā-pite pācittiyaṃ siyā.",
  "tika-vin10t6:346": "111.",
  "tika-vin10t6:347": " Uyyuttaṃ dassanatthāya, gacchanto dve phuse balaṃ;",
  "tika-vin10t6:348": "Gacchato dukkaṭaṃ vuttaṃ, hoti pācitti passato.",
  "tika-vin10t6:349": "112.",
  "tika-vin10t6:350": " Atirekatirattaṃ tu, senāya vasato duve;",
  "tika-vin10t6:351": "Payoge dukkaṭaṃ vuttaṃ, pācitti vasite siyā.",
  "tika-vin10t6:352": "113.",
  "tika-vin10t6:353": " Uyyodhikaṃ tu gacchanto, dve panāpattiyo phuse;",
  "tika-vin10t6:354": "Gacchanto dukkaṭaṃ vuttaṃ, hoti pācitti passato.",
  "tika-vin10t6:355": "Acelakavaggo pañcamo.",
  "tika-vin10t6:356": "114.",
  "tika-vin10t6:357": " Suraṃ vā pana mereyyaṃ, pivanto dve phuse muni;",
  "tika-vin10t6:358": "Gaṇhato dukkaṭaṃ pātuṃ, pīte pācittiyaṃ siyā.",
  "tika-vin10t6:359": "115.",
  "tika-vin10t6:360": " Bhikkhaṅgulipatodena, hāsento dve phuse have;",
  "tika-vin10t6:361": "Payoge dukkaṭaṃ tassa, pācitti hasite siyā.",
  "tika-vin10t6:362": "116.",
  "tika-vin10t6:363": " Kīḷanto udake bhikkhu, dve panāpattiyo phuse;",
  "tika-vin10t6:364": "Dukkaṭaṃ gopphakā heṭṭhā, pācittuparigopphake.",
  "tika-vin10t6:365": "117.",
  "tika-vin10t6:366": " Yo panādariyaṃ bhikkhu, karonto dve phuse have;",
  "tika-vin10t6:367": "Payoge dukkaṭaṃ vuttaṃ, kate pācittiyaṃ siyā.",
  "tika-vin10t6:368": "118.",
  "tika-vin10t6:369": " Bhiṃsāpento have bhikkhu, dve panāpattiyo phuse;",
  "tika-vin10t6:370": "Payoge dukkaṭaṃ, bhiṃsā-pite pācittiyaṃ siyā.",
  "tika-vin10t6:371": "119.",
  "tika-vin10t6:372": " Jotiṃ samādahitvāna, visibbento duve phuse;",
  "tika-vin10t6:373": "Payoge dukkaṭaṃ vuttaṃ, pācittiyaṃ visīvite.",
  "tika-vin10t6:374": "120.",
  "tika-vin10t6:375": " Oraso addhamāsassa, nhāyanto dve phuse have;",
  "tika-vin10t6:376": "Payoge dukkaṭaṃ, nhāna-ssosāne itaraṃ siyā.",
  "tika-vin10t6:377": "121.",
  "tika-vin10t6:378": " Dubbaṇṇakaraṇānaṃ tu, tiṇṇamekamanādiya;",
  "tika-vin10t6:379": "Cīvaraṃ paribhuñjanto, dve phuse dukkaṭādayo.",
  "tika-vin10t6:380": "122.",
  "tika-vin10t6:381": " Cīvaraṃ bhikkhuādīnaṃ, vikappetvā anuddharaṃ;",
  "tika-vin10t6:382": "Dve phuse paribhuñjanto, payoge dukkaṭādayo.",
  "tika-vin10t6:383": "123.",
  "tika-vin10t6:384": " Bhikkhussāpanidhento dve, phuse pattādikaṃ pana;",
  "tika-vin10t6:385": "Payoge dukkaṭaṃ, tasmiṃ, sesāpanihite siyā.",
  "tika-vin10t6:386": "Surāpānavaggo chaṭṭho.",
  "tika-vin10t6:387": "124.",
  "tika-vin10t6:388": " Sañcicca jīvitā pāṇaṃ, voropento tapodhano;",
  "tika-vin10t6:389": "Āpattiyo catassova, āpajjati, na saṃsayo.",
  "tika-vin10t6:390": "125.",
  "tika-vin10t6:391": " Anodissakamopātaṃ, khaṇato hoti dukkaṭaṃ;",
  "tika-vin10t6:392": "Manusso marati tasmiṃ, patitvā ce parājayo.",
  "tika-vin10t6:393": "126.",
  "tika-vin10t6:394": " Yakkho vāpi tiracchāna-gato manussaviggaho;",
  "tika-vin10t6:395": "Patitvā maratī peto, tassa thullaccayaṃ siyā.",
  "tika-vin10t6:396": "127.",
  "tika-vin10t6:397": " Tiracchānagate tasmiṃ, nipatitvā mate pana;",
  "tika-vin10t6:398": "Tassa pācittiyāpatti, paññattā paṭubuddhinā.",
  "tika-vin10t6:399": "128.",
  "tika-vin10t6:400": " Jānaṃ sappāṇakaṃ toyaṃ, paribhuñjaṃ duve phuse;",
  "tika-vin10t6:401": "Payoge dukkaṭaṃ tassa, bhutte pācittiyaṃ siyā.",
  "tika-vin10t6:402": "129.",
  "tika-vin10t6:403": " Nihatādhikaraṇaṃ jānaṃ, ukkoṭento duve phuse;",
  "tika-vin10t6:404": "Payoge dukkaṭaṃ vuttaṃ, pācittukkoṭite siyā.",
  "tika-vin10t6:405": "130.",
  "tika-vin10t6:406": " Jānaṃ bhikkhussa duṭṭhullaṃ, chādento pana vajjakaṃ;",
  "tika-vin10t6:407": "Ekamāpajjatāpattiṃ, pācittimiti dīpitaṃ.",
  "tika-vin10t6:408": "131.",
  "tika-vin10t6:409": " Ūnavīsativassaṃ tu, karonto upasampadaṃ;",
  "tika-vin10t6:410": "Payoge dukkaṭaṃ patto, sesā sampādite siyā.",
  "tika-vin10t6:411": "132.",
  "tika-vin10t6:412": " Jānaṃ tu theyyasatthena, saṃvidhāya saheva ca;",
  "tika-vin10t6:413": "Tatheva mātugāmena, maggaṃ tu paṭipajjato.",
  "tika-vin10t6:414": "133.",
  "tika-vin10t6:415": " Dve panāpattiyo honti, payoge dukkaṭaṃ mataṃ;",
  "tika-vin10t6:416": "Paṭipanne panuddiṭṭhaṃ, pācittiyamanantaraṃ.",
  "tika-vin10t6:417": "134.",
  "tika-vin10t6:418": " Accajaṃ pāpikaṃ diṭṭhiṃ, ñattiyā dukkaṭaṃ phuse;",
  "tika-vin10t6:419": "Kammavācāya osāne, hoti pācitti bhikkhuno.",
  "tika-vin10t6:420": "135.",
  "tika-vin10t6:421": " Tathākaṭānudhammena, saṃbhuñjanto duve phuse;",
  "tika-vin10t6:422": "Payoge dukkaṭaṃ tassa, bhutte pācittiyaṃ siyā.",
  "tika-vin10t6:423": "136.",
  "tika-vin10t6:424": " Nāsitaṃ samaṇuddesaṃpalāpento duve phuse;",
  "tika-vin10t6:425": "Payoge dukkaṭaṃ vuttaṃ, pācitti upalāpite.",
  "tika-vin10t6:426": "Sappāṇakavaggo sattamo.",
  "tika-vin10t6:427": "137.",
  "tika-vin10t6:428": " Vuccamānassa bhikkhussa, bhikkhūhi sahadhammikaṃ;",
  "tika-vin10t6:429": "‘‘Na sakkhissāmi’’iccevaṃ, bhaṇato dukkaṭādayo.",
  "tika-vin10t6:430": "138.",
  "tika-vin10t6:431": " Vinayaṃ tu vivaṇṇento, dve panāpattiyo phuse;",
  "tika-vin10t6:432": "Payoge dukkaṭaṃ tassa, pācitteva vivaṇṇite.",
  "tika-vin10t6:433": "139.",
  "tika-vin10t6:434": " Mohento dve phuse, mohe, dukkaṭaṃ tu aropite;",
  "tika-vin10t6:435": "Ropite pana mohasmiṃ, pācittiyamudīritaṃ.",
  "tika-vin10t6:436": "140.",
  "tika-vin10t6:437": " Pahāraṃ kupito dento, bhikkhussa dve phuse have;",
  "tika-vin10t6:438": "Payoge dukkaṭaṃ vuttaṃ, pācitti pahaṭe siyā.",
  "tika-vin10t6:439": "141.",
  "tika-vin10t6:440": " Bhikkhussa kupito bhikkhu, uggiraṃ talasattikaṃ;",
  "tika-vin10t6:441": "Dve phuse dukkaṭaṃ yoge, pācittuggirite siyā.",
  "tika-vin10t6:442": "142.",
  "tika-vin10t6:443": " Bhikkhu saṅghādisesena, amūleneva codayaṃ;",
  "tika-vin10t6:444": "Dve phuse dukkaṭaṃ yoge, pācittuddhaṃsite siyā.",
  "tika-vin10t6:445": "143.",
  "tika-vin10t6:446": " Bhikkhu sañcicca kukkuccaṃ, janayanto hi bhikkhuno;",
  "tika-vin10t6:447": "Dve phuse dukkaṭaṃ yoge, pācittuppādite siyā.",
  "tika-vin10t6:448": "144.",
  "tika-vin10t6:449": " Tiṭṭhantupassutiṃ bhikkhu, dve panāpattiyo phuse;",
  "tika-vin10t6:450": "Gacchato dukkaṭaṃ sotuṃ, pācitti suṇato siyā.",
  "tika-vin10t6:451": "145.",
  "tika-vin10t6:452": " Dhammikānaṃ tu kammānaṃ, chandaṃ datvā tato puna;",
  "tika-vin10t6:453": "Khīyanadhammamāpajjaṃ, dve phuse dukkaṭādayo.",
  "tika-vin10t6:454": "146.",
  "tika-vin10t6:455": " Saṅghe vinicchaye niṭṭhaṃ, agate chandamattano;",
  "tika-vin10t6:456": "Adatvā gacchato tassa, dve panāpattiyo siyuṃ.",
  "tika-vin10t6:457": "147.",
  "tika-vin10t6:458": " Hatthapāsaṃ tu saṅghassa, jahato hoti dukkaṭaṃ;",
  "tika-vin10t6:459": "Jahite hatthapāsasmiṃ, hoti pācitti bhikkhuno.",
  "tika-vin10t6:460": "148.",
  "tika-vin10t6:461": " Samaggena ca saṅghena, datvāna saha cīvaraṃ;",
  "tika-vin10t6:462": "Khīyanto dve phuse pacchā, payoge dukkaṭādayo.",
  "tika-vin10t6:463": "149.",
  "tika-vin10t6:464": " Lābhaṃ pariṇataṃ jānaṃ, saṅghikaṃ puggalassa hi;",
  "tika-vin10t6:465": "Dve phuse pariṇāmento, payoge dukkaṭādayo.",
  "tika-vin10t6:466": "Sahadhammikavaggo aṭṭhamo.",
  "tika-vin10t6:467": "150.",
  "tika-vin10t6:468": " Pubbe avidito hutvā, rañño antepuraṃ pana;",
  "tika-vin10t6:469": "Pavisantassa bhikkhuno, dve panāpattiyo siyuṃ.",
  "tika-vin10t6:470": "151.",
  "tika-vin10t6:471": " Paṭhamena ca pādena, ummārātikkame pana;",
  "tika-vin10t6:472": "Dukkaṭaṃ pana uddiṭṭhaṃ, pācitti dutiyena tu.",
  "tika-vin10t6:473": "152.",
  "tika-vin10t6:474": " Ratanaṃ pana gaṇhanto, dve panāpattiyo phuse;",
  "tika-vin10t6:475": "Payoge dukkaṭaṃ tassa, pācitti gahite siyā.",
  "tika-vin10t6:476": "153.",
  "tika-vin10t6:477": " Santaṃ bhikkhuṃ anāpucchā, vikāle gāmakaṃ pana;",
  "tika-vin10t6:478": "Samaṇo pavisaṃ dose, āpajjati duve pana.",
  "tika-vin10t6:479": "154.",
  "tika-vin10t6:480": " Paṭhamena ca pādena, parikkhepaṃ atikkame;",
  "tika-vin10t6:481": "Dukkaṭaṃ tassa niddiṭṭhaṃ, pācitti dutiyena tu.",
  "tika-vin10t6:482": "155.",
  "tika-vin10t6:483": " Aṭṭhidantavisāṇābhi-nibbattaṃ sūciyā gharaṃ;",
  "tika-vin10t6:484": "Kārāpento phuse dvepi, payoge dukkaṭādayo.",
  "tika-vin10t6:485": "156.",
  "tika-vin10t6:486": " Pamāṇātītamañcādiṃ , kārāpento duve phuse;",
  "tika-vin10t6:487": "Payoge dukkaṭaṃ vuttaṃ, sesā kārāpite siyā.",
  "tika-vin10t6:488": "157.",
  "tika-vin10t6:489": " Tūlonaddhaṃ tu mañcādiṃ, kārāpento duve phuse;",
  "tika-vin10t6:490": "Payoge dukkaṭaṃ, tasmiṃ, sesā kārāpite siyā.",
  "tika-vin10t6:491": "158.",
  "tika-vin10t6:492": " Sattame aṭṭhame ceva, navame dasamepi ca;",
  "tika-vin10t6:493": "Anantarasamoyeva, āpattīnaṃ vinicchayo.",
  "tika-vin10t6:494": "Ratanavaggo navamo.",
  "tika-vin10t6:495": "Pācittiyakathā.",
  "tika-vin10t6:496": "159.",
  "tika-vin10t6:497": " Catūsu duvidhāpatti, pāṭidesaniyesupi;",
  "tika-vin10t6:498": "Avisesena niddiṭṭhā, buddhenādiccabandhunā.",
  "tika-vin10t6:499": "160.",
  "tika-vin10t6:500": " ‘‘Bhuñjissāmī’’ti bhikkhussa, dukkaṭaṃ paṭigaṇhato;",
  "tika-vin10t6:501": "Ajjhohāresu sabbattha, pāṭidesaniyaṃ siyā.",
  "tika-vin10t6:502": "Pāṭidesanīyakathā.",
  "tika-vin10t6:503": "161.",
  "tika-vin10t6:504": " Sekhiyesu ca dhammesu, ekāvāpatti dīpitā;",
  "tika-vin10t6:505": "Anādaravaseneva, dukkaṭaṃ samudāhaṭaṃ.",
  "tika-vin10t6:506": "Sekhiyakathā.",
  "tika-vin10t6:507": "162.",
  "tika-vin10t6:508": " Paññattā methunaṃ dhammaṃ, paṭisevanapaccayā;",
  "tika-vin10t6:509": "Kati āpattiyo honti? Catassova bhavanti hi.",
  "tika-vin10t6:510": "163.",
  "tika-vin10t6:511": " Methunaṃ paṭisevanto, allokāsappavesane;",
  "tika-vin10t6:512": "Mate akkhāyite vāpi, bhikkhu pārājikaṃ phuse.",
  "tika-vin10t6:513": "164.",
  "tika-vin10t6:514": " Thullaccayaṃ tu yebhuyya-kkhāyite, dukkaṭaṃ tathā;",
  "tika-vin10t6:515": "Mukhe vaṭṭakate vuttaṃ, pācitti jatumaṭṭhake.",
  "tika-vin10t6:516": "165.",
  "tika-vin10t6:517": " Paññattā kāyasaṃsaggaṃ, samāpajjanapaccayā;",
  "tika-vin10t6:518": "Kati āpattiyo honti? Pañca āpattiyo siyuṃ.",
  "tika-vin10t6:519": "166.",
  "tika-vin10t6:520": " Avassutassa posassa, tathā bhikkhuniyāpi ca;",
  "tika-vin10t6:521": "Pārājikamadhakkhādi-gahaṇaṃ sādiyantiyā.",
  "tika-vin10t6:522": "167.",
  "tika-vin10t6:523": " Kāyena phusato kāyaṃ, bhikkhussa garukaṃ siyā;",
  "tika-vin10t6:524": "Kāyena kāyabaddhaṃ tu, phusaṃ thullaccayaṃ siyā.",
  "tika-vin10t6:525": "168.",
  "tika-vin10t6:526": " Paṭibaddhena kāyena, paṭibaddhaṃ tu dukkaṭaṃ;",
  "tika-vin10t6:527": "Pācittiyaṃ panuddiṭṭhaṃ, tassaṅgulipatodake.",
  "tika-vin10t6:528": "169.",
  "tika-vin10t6:529": " Sesesu sekhiyantesu, āpattīnaṃ vinicchayo;",
  "tika-vin10t6:530": "Heṭṭhā vuttanayeneva, veditabbo vibhāvinā.",
  "tika-vin10t6:531": "Mahāvibhaṅgasaṅgaho niṭṭhito."
}