{
  "tika-abh06t22:0": "22. Bāvīsatimo paricchedo",
  "tika-abh06t22:1": "Ñāṇadassanavisuddhiniddeso",
  "tika-abh06t22:2": "1319.",
  "tika-abh06t22:3": " Ito paraṃ tu bhikkhussa, hoti gotrabhumānasaṃ;",
  "tika-abh06t22:4": "Āvajjaniyaṭhānattā, maggacittassa taṃ pana.",
  "tika-abh06t22:5": "1320.",
  "tika-abh06t22:6": " Na cappaṭipadāñāṇa-dassanaṃ vā tatheva ca;",
  "tika-abh06t22:7": "Ñāṇadassanasuddhiṃ vā, bhajate na kudācanaṃ.",
  "tika-abh06t22:8": "1321.",
  "tika-abh06t22:9": " Ubhinnamantarā etaṃ, abbohārikameva taṃ;",
  "tika-abh06t22:10": "Vipassanāya sotasmiṃ, patitattā vipassanā.",
  "tika-abh06t22:11": "1322.",
  "tika-abh06t22:12": " Pothujjanikagottaṃ vā, abhibhuyya pavattito;",
  "tika-abh06t22:13": "Gottaṃ vuccati nibbānaṃ, tato bhavati gotrabhu.",
  "tika-abh06t22:14": "1323.",
  "tika-abh06t22:15": " Ñāṇaṃ catūsu maggesu, ñāṇadassanasuddhikaṃ;",
  "tika-abh06t22:16": "Tattha taṃ paṭhamaṃ maggaṃ, sampādetuṃ panicchatā.",
  "tika-abh06t22:17": "1324.",
  "tika-abh06t22:18": " Aññaṃ kiñcipi kātabbaṃ, bhikkhunā tena natthi taṃ;",
  "tika-abh06t22:19": "Yañhi tena ca kātabbaṃ, siyā taṃ katameva tu.",
  "tika-abh06t22:20": "1325.",
  "tika-abh06t22:21": " Anulomāvasānañhi, sūraṃ tikkhaṃ vipassanaṃ;",
  "tika-abh06t22:22": "Uppādentena taṃ sabbaṃ, katameva ca yoginā.",
  "tika-abh06t22:23": "1326.",
  "tika-abh06t22:24": " Tassānulomañāṇassa, ante tu animittakaṃ;",
  "tika-abh06t22:25": "Visaṅkhāraṃ nirodhañca, nibbānaṃ amataṃ padaṃ.",
  "tika-abh06t22:26": "1327.",
  "tika-abh06t22:27": " Gocaraṃ kurumānaṃ taṃ, nibbānārammaṇe pana;",
  "tika-abh06t22:28": "Paṭhamāvajjanañceva, paṭhamābhogatāpi ca.",
  "tika-abh06t22:29": "1328.",
  "tika-abh06t22:30": " Maggassānantarādīhi, paccayehi panacchahi;",
  "tika-abh06t22:31": "Tassa paccayabhāvañca, sādhayantaṃ tato pana.",
  "tika-abh06t22:32": "1329.",
  "tika-abh06t22:33": " Vipassanāya muddhañhi, sikhāpattāya tāya taṃ;",
  "tika-abh06t22:34": "Uppajjati anāvattaṃ-rammaṇaṃ tassa gotrabhu.",
  "tika-abh06t22:35": "1330.",
  "tika-abh06t22:36": " Ekenāvajjaneneva, ekissāyeva vīthiyā;",
  "tika-abh06t22:37": "Nānārammaṇatā cānu-lomagotrabhucetasaṃ.",
  "tika-abh06t22:38": "1331.",
  "tika-abh06t22:39": " Ṭhatvā āvajjanaṭṭhāne, tamanāvajjanampi ca;",
  "tika-abh06t22:40": "Maggassa pana taṃ saññaṃ, datvā viya nirujjhati.",
  "tika-abh06t22:41": "1332.",
  "tika-abh06t22:42": " Maggopi tena taṃ dinnaṃ, amuñcitvāva sañhitaṃ;",
  "tika-abh06t22:43": "Taṃ ñāṇamanubandhanto, jāyate tadanantaraṃ.",
  "tika-abh06t22:44": "1333.",
  "tika-abh06t22:45": " Kadācipi anibbiddhapubbaṃ maggo panesa hi;",
  "tika-abh06t22:46": "Lobhaṃ dosañca mohañca, viddhaṃsantova jāyati.",
  "tika-abh06t22:47": "1334.",
  "tika-abh06t22:48": " Na kevalamayaṃ maggo, dosanāsanameva ca;",
  "tika-abh06t22:49": "Karoti atha khopāyadvārānipi pidheti ca.",
  "tika-abh06t22:50": "1335.",
  "tika-abh06t22:51": " Anāmataggasaṃsāravaṭṭadukkhamahodadhiṃ;",
  "tika-abh06t22:52": "Apāramatighorañca, soseti ca asesato.",
  "tika-abh06t22:53": "1336.",
  "tika-abh06t22:54": " Micchāmaggaṃ panaṭṭhaṅgaṃ, jāyamāno ca ujjhati;",
  "tika-abh06t22:55": "Sabbaverabhayānettha, niccaṃ vūpasameti ca.",
  "tika-abh06t22:56": "1337.",
  "tika-abh06t22:57": " Buddhassorasaputtattaṃ, upaneti nayaṃ pana;",
  "tika-abh06t22:58": "Ānisaṃse anekepi, pavattayati yogino.",
  "tika-abh06t22:59": "1338.",
  "tika-abh06t22:60": " Dāyakenānisaṃsānaṃ, anekesamanena ca;",
  "tika-abh06t22:61": "Ādimaggena saṃyuttaṃ, ñāṇanti ñāṇadassanaṃ.",
  "tika-abh06t22:62": "Paṭhamamaggañāṇaṃ.",
  "tika-abh06t22:63": "1339.",
  "tika-abh06t22:64": " Tassevānantaraṃ tassa, vipākā dvepi tīṇi vā;",
  "tika-abh06t22:65": "Phalacittāni jāyante, na jāyante tato paraṃ.",
  "tika-abh06t22:66": "1340.",
  "tika-abh06t22:67": " Keci ekañca dve tīṇi, cattārīti vadanti tu;",
  "tika-abh06t22:68": "Na panetaṃ gahetabbaṃ, ajānitvā vadanti te.",
  "tika-abh06t22:69": "1341.",
  "tika-abh06t22:70": " Ekassāsevanaṃ natthi, tasmā dve anulomakā;",
  "tika-abh06t22:71": "Tehi āsevanaṃ laddhā, tatiyaṃ hoti gotrabhu.",
  "tika-abh06t22:72": "1342.",
  "tika-abh06t22:73": " Catutthaṃ maggacittaṃ tu,",
  "tika-abh06t22:74": "Tasmā tīṇi phalāni hi;",
  "tika-abh06t22:75": "Anulomā tayo honti,",
  "tika-abh06t22:76": "Catutthaṃ hoti gotrabhu.",
  "tika-abh06t22:77": "1343.",
  "tika-abh06t22:78": " Pañcamaṃ maggacittañca, phalāni dve tato pana;",
  "tika-abh06t22:79": "Sattacittaparamāva, ekāvajjanavīthi hi.",
  "tika-abh06t22:80": "1344.",
  "tika-abh06t22:81": " Ettāvatā paneso hi, sotāpannoti vuccati;",
  "tika-abh06t22:82": "Phalassa pariyosāne, bhavaṅgottaraṇaṃ siyā.",
  "tika-abh06t22:83": "1345.",
  "tika-abh06t22:84": " Tato bhavaṅgaṃ chinditvā, maggapekkhanahetukaṃ;",
  "tika-abh06t22:85": "Uppajjati manodvāre, āvajjanamano pana.",
  "tika-abh06t22:86": "1346.",
  "tika-abh06t22:87": " Tasmiṃ niruddhe maggassa, paccavekkhaṇasaññitā;",
  "tika-abh06t22:88": "Javanāni hi jāyante, satteva paṭipāṭiyā.",
  "tika-abh06t22:89": "1347.",
  "tika-abh06t22:90": " Eseva ca nayo ñeyyo, phalādīnampi pekkhane;",
  "tika-abh06t22:91": "Paccavekkhaṇañāṇāni, bhavantekūnavīsati.",
  "tika-abh06t22:92": "1348.",
  "tika-abh06t22:93": " Maggo phalaṃ pahīnā ca, kilesā avasiṭṭhakā;",
  "tika-abh06t22:94": "Nibbānañceti pañcete, paccavekkhaṇabhūmiyo.",
  "tika-abh06t22:95": "1349.",
  "tika-abh06t22:96": " Evaṃ so paccavekkhitvā, sotāpannopapattiyā;",
  "tika-abh06t22:97": "Yogamārabhate dhīro, dutiyāya ca bhūmiyā.",
  "tika-abh06t22:98": "1350.",
  "tika-abh06t22:99": " Khandhapañcakasaṅkhātaṃ, taṃ saṅkhāragataṃ puna;",
  "tika-abh06t22:100": "Aniccaṃ dukkhamanattāti, ñāṇena parimajjati.",
  "tika-abh06t22:101": "1351.",
  "tika-abh06t22:102": " Tato vipassanāvīthi-mogāhati ca tāvade;",
  "tika-abh06t22:103": "Tassevaṃ paṭipannassa, heṭṭhā vuttanayena tu.",
  "tika-abh06t22:104": "1352.",
  "tika-abh06t22:105": " Tato saṅkhārupekkhāya, avasāne tatheva ca;",
  "tika-abh06t22:106": "Ekāvajjanavārasmiṃ, gotrabhussa anantaraṃ.",
  "tika-abh06t22:107": "1353.",
  "tika-abh06t22:108": " Byāpādakāmarāgānaṃ, tanubhāvaṃ tu sādhayaṃ;",
  "tika-abh06t22:109": "Sakadāgāmimaggoyaṃ, jāyate dutiyo pana.",
  "tika-abh06t22:110": "Dutiyamaggañāṇaṃ.",
  "tika-abh06t22:111": "1354.",
  "tika-abh06t22:112": " Imassāpi ca ñāṇassa, heṭṭhā vuttanayenidha;",
  "tika-abh06t22:113": "Phalacittāni ñeyyāni, viññunā dvepi tīṇi vā.",
  "tika-abh06t22:114": "1355.",
  "tika-abh06t22:115": " Ettāvatā paneso hi, sakadāgāmi nāmayaṃ;",
  "tika-abh06t22:116": "Sakideva imaṃ lokaṃ, āgantvāntakaro bhave.",
  "tika-abh06t22:117": "1356.",
  "tika-abh06t22:118": " Heṭṭhā vuttanayeneva, pañcadhā paccavekkhaṇaṃ;",
  "tika-abh06t22:119": "Evaṃ so paccavekkhitvā, sakadāgāmipattiyā.",
  "tika-abh06t22:120": "1357.",
  "tika-abh06t22:121": " Yogamārabhate dhīro, tatiyāya ca bhūmiyā;",
  "tika-abh06t22:122": "Byāpādakāmarāgānaṃ, pahānāya ca paṇḍito.",
  "tika-abh06t22:123": "1358.",
  "tika-abh06t22:124": " Khandhapañcakasaṅkhātaṃ, taṃ saṅkhāragataṃ pana;",
  "tika-abh06t22:125": "Aniccaṃ dukkhamanattāti, ñāṇena parimajjati.",
  "tika-abh06t22:126": "1359.",
  "tika-abh06t22:127": " Tato vipassanāvīthi-mogāhati ca tāvade;",
  "tika-abh06t22:128": "Tassevaṃ paṭipannassa, heṭṭhā vuttanayena tu.",
  "tika-abh06t22:129": "1360.",
  "tika-abh06t22:130": " Tato saṅkhārupekkhāya, avasāne tatheva ca;",
  "tika-abh06t22:131": "Ekāvajjanavīthimhi, gotrabhussa anantaraṃ.",
  "tika-abh06t22:132": "1361.",
  "tika-abh06t22:133": " Byāpādakāmarāgānaṃ, mūlaghātaṃ tu sādhayaṃ;",
  "tika-abh06t22:134": "Tassānāgāmimaggoyaṃ, jāyate tatiyo pana.",
  "tika-abh06t22:135": "Tatiyamaggañāṇaṃ.",
  "tika-abh06t22:136": "1362.",
  "tika-abh06t22:137": " Imassāpi ca ñāṇassa, heṭṭhā vuttanayenidha;",
  "tika-abh06t22:138": "Pavatti phalacittānaṃ, veditabbā vibhāvinā.",
  "tika-abh06t22:139": "1363.",
  "tika-abh06t22:140": " Ettāvatā panesopi, hotināgāmi nāmayaṃ;",
  "tika-abh06t22:141": "Tattheva parinibbāyī, anāvattisabhāvato.",
  "tika-abh06t22:142": "1364.",
  "tika-abh06t22:143": " Heṭṭhā vuttanayeneva, pañcadhā paccavekkhaṇaṃ;",
  "tika-abh06t22:144": "Evaṃ so paccavekkhitvā, anāgāmiriyasāvako.",
  "tika-abh06t22:145": "1365.",
  "tika-abh06t22:146": " Yogamārabhate dhīro, catutthāya ca bhūmiyā;",
  "tika-abh06t22:147": "Pattiyārūparāgādi-pahānāya ca paṇḍito.",
  "tika-abh06t22:148": "1366.",
  "tika-abh06t22:149": " Tatheva saṅkhāragataṃ, aniccādivasena so;",
  "tika-abh06t22:150": "Parivattati ñāṇena, tatheva parimajjati.",
  "tika-abh06t22:151": "1367.",
  "tika-abh06t22:152": " Tato vipassanāvīthi-mogāhati ca tāvade;",
  "tika-abh06t22:153": "Tassevaṃ paṭipannassa, heṭṭhā vuttanayena tu.",
  "tika-abh06t22:154": "1368.",
  "tika-abh06t22:155": " Tato saṅkhārupekkhāya, avasāne tatheva ca;",
  "tika-abh06t22:156": "Ekāvajjanavārasmiṃ, gotrabhussa anantaraṃ.",
  "tika-abh06t22:157": "1369.",
  "tika-abh06t22:158": " Tassārahattamaggoyaṃ,",
  "tika-abh06t22:159": "Jāyate tu tato paraṃ;",
  "tika-abh06t22:160": "Rūparāgādidosānaṃ,",
  "tika-abh06t22:161": "Viddhaṃsāya karo pana.",
  "tika-abh06t22:162": "Catutthamaggañāṇaṃ.",
  "tika-abh06t22:163": "1370.",
  "tika-abh06t22:164": " Imassāpi ca ñāṇassa, heṭṭhā vuttanayenidha;",
  "tika-abh06t22:165": "Pavatti phalacittānaṃ, veditabbā vibhāvinā.",
  "tika-abh06t22:166": "1371.",
  "tika-abh06t22:167": " Ettāvatā paneso hi,",
  "tika-abh06t22:168": "Arahā nāma aṭṭhamo;",
  "tika-abh06t22:169": "Ariyo puggalo hoti,",
  "tika-abh06t22:170": "Mahākhīṇāsavo ayaṃ.",
  "tika-abh06t22:171": "1372.",
  "tika-abh06t22:172": " Anuppattasadattho ca,",
  "tika-abh06t22:173": "Khīṇasaṃyojano muni;",
  "tika-abh06t22:174": "Sadevakassa lokassa,",
  "tika-abh06t22:175": "Dakkhiṇeyyo anuttaro.",
  "tika-abh06t22:176": "1373.",
  "tika-abh06t22:177": " Ettāvatā catassopi, ñāṇadassanasuddhiyo;",
  "tika-abh06t22:178": "Hitatthāya ca bhikkhūnaṃ, saṅkhepeneva dassitā.",
  "tika-abh06t22:179": "1374.",
  "tika-abh06t22:180": " Saddhena sammā pana bhāvanīyā,",
  "tika-abh06t22:181": "Ariyāya paññāya ca bhāvanāya;",
  "tika-abh06t22:182": "Visuddhikāmena tapodhanena,",
  "tika-abh06t22:183": "Bhavakkhayaṃ patthayatā budhena.",
  "tika-abh06t22:184": "Iti abhidhammāvatāre ñāṇadassanavisuddhiniddeso nāma",
  "tika-abh06t22:185": "Bāvīsatimo paricchedo."
}