{
  "tika-abh06t43:0": "Dutiyo paricchedo",
  "tika-abh06t43:1": "2. Pakiṇṇakakathā",
  "tika-abh06t43:2": "46.",
  "tika-abh06t43:3": " Kusalānekavīseva , dvādasākusalāni ca;",
  "tika-abh06t43:4": "Chattiṃsati vipākāni, kriyācittāni vīsati.",
  "tika-abh06t43:5": "47.",
  "tika-abh06t43:6": " Kāmesu catupaññāsa, rūpesu dasa pañca ca;",
  "tika-abh06t43:7": "Dvādasāruppacittāni, aṭṭhānuttaramānasā.",
  "tika-abh06t43:8": "48.",
  "tika-abh06t43:9": " Kāme tevīsa pākāni, puññāpuññāni vīsati;",
  "tika-abh06t43:10": "Ekādasa kriyā ceti, catupaññāsa sabbathā.",
  "tika-abh06t43:11": "49.",
  "tika-abh06t43:12": " Puññapākakriyābhedā, tayo rūpesu pañcakā;",
  "tika-abh06t43:13": "Āruppeti catukkāni, sattavīsa mahaggatā.",
  "tika-abh06t43:14": "50.",
  "tika-abh06t43:15": " Catumaggaphalānaṃ tu, vasenaṭṭhapi jhānato;",
  "tika-abh06t43:16": "Dasobhayampi missetvā, tālīsānuttarā siyuṃ.",
  "tika-abh06t43:17": "51.",
  "tika-abh06t43:18": " Puññapākakriyāpāpā, santi kāme mahaggate;",
  "tika-abh06t43:19": "Pāpaṃ natthi kriyāpāpā, na vijjanti anuttare.",
  "tika-abh06t43:20": "52.",
  "tika-abh06t43:21": " Pāpāhetukamuttāni, anavajjāni sabbathā;",
  "tika-abh06t43:22": "Ekūnasaṭṭhi cittāni, puññapākakriyāvasā.",
  "tika-abh06t43:23": "53.",
  "tika-abh06t43:24": " Kammacittāni tettiṃsa, puññāpuññāni sabbathā;",
  "tika-abh06t43:25": "Chattiṃsa tesaṃ pākāni, kriyā vīsa na cobhayaṃ.",
  "tika-abh06t43:26": "54.",
  "tika-abh06t43:27": " Cakkhuviññāṇadhātādi, pañcaviññāṇanāmakā;",
  "tika-abh06t43:28": "Pañcadvārāvajjanañca, duvidhaṃ sampaṭicchanaṃ.",
  "tika-abh06t43:29": "55.",
  "tika-abh06t43:30": " Manodhātuttayaṃ nāma, chasattati tato pare;",
  "tika-abh06t43:31": "Manoviññāṇadhātūti, sattadhā dhātubhedato.",
  "tika-abh06t43:32": "56.",
  "tika-abh06t43:33": " Manoviññāṇadhātuñca , manodhātuttayaṃ tathā;",
  "tika-abh06t43:34": "Katvā manoviññāṇanti, cha viññāṇā pakittitā.",
  "tika-abh06t43:35": "57.",
  "tika-abh06t43:36": " Āvajjanaṃ dassanañca, savanaṃ ghāyanaṃ tathā;",
  "tika-abh06t43:37": "Sāyanaṃ phusanañceva, sampaṭicchanatīraṇaṃ.",
  "tika-abh06t43:38": "58.",
  "tika-abh06t43:39": " Voṭṭhabbanañca javanaṃ, tadārammaṇanāmakaṃ;",
  "tika-abh06t43:40": "Bhavaṅgaṃ cuti sandhīti, cittaṃ cuddasadhā ṭhitaṃ.",
  "tika-abh06t43:41": "59.",
  "tika-abh06t43:42": " Āvajjanādayo dve dve, yugā satta yathākkamaṃ;",
  "tika-abh06t43:43": "Tīṇi tīraṇacittāni, ekaṃ voṭṭhabbanaṃ mataṃ.",
  "tika-abh06t43:44": "60.",
  "tika-abh06t43:45": " Kusalākusalā sabbe, phalā cāvajjanaṃ vinā;",
  "tika-abh06t43:46": "Kriyā ca pañcapaññāsa, javananti pavuccare.",
  "tika-abh06t43:47": "61.",
  "tika-abh06t43:48": " Santīraṇamahāpākā, tadārammaṇanāmakā;",
  "tika-abh06t43:49": "Ekādasa pavattanti, javanārammaṇe yato.",
  "tika-abh06t43:50": "62.",
  "tika-abh06t43:51": " Mahaggatamahāpākā, upekkhātīraṇadvayaṃ;",
  "tika-abh06t43:52": "Cutisandhibhavaṅgāni, cittānekūnavīsati.",
  "tika-abh06t43:53": "63.",
  "tika-abh06t43:54": " Javanāvajjanādīni, voṭṭhabbasukhatīraṇā;",
  "tika-abh06t43:55": "Mahaggatamahāpākā, upekkhātīraṇāti ca.",
  "tika-abh06t43:56": "64.",
  "tika-abh06t43:57": " Aṭṭhasaṭṭhi tathā dve ca, navaṭṭha dve yathākkamaṃ;",
  "tika-abh06t43:58": "Ekadviticatuppañcakiccaṭṭhānāni niddise.",
  "tika-abh06t43:59": "65.",
  "tika-abh06t43:60": " Rūpapākā mahāpākā, manodhātu ca tīraṇaṃ;",
  "tika-abh06t43:61": "Rūpaṃ janenti ekūnavīsati netaradvayaṃ.",
  "tika-abh06t43:62": "66.",
  "tika-abh06t43:63": " Abhiññāvajjitā sabbe, appanājavanā pana;",
  "tika-abh06t43:64": "Rūpaṃ janenti chabbīsa, paṇāmentiriyāpathaṃ.",
  "tika-abh06t43:65": "67.",
  "tika-abh06t43:66": " Abhiññādvayavoṭṭhabbaparittajavanā pana;",
  "tika-abh06t43:67": "Dvattiṃsa rūpaviññattiiriyāpathasādhakā.",
  "tika-abh06t43:68": "68.",
  "tika-abh06t43:69": " Pañcaviññāṇamāruppa-vipākā sabbasandhiyo;",
  "tika-abh06t43:70": "Cuti khīṇāsavasseti, soḷasete na kiñcipi.",
  "tika-abh06t43:71": "69.",
  "tika-abh06t43:72": " Rūpaṃ janenti cittāni, sattasattati sabbathā;",
  "tika-abh06t43:73": "Aṭṭhapaññāsa cittāni, paṇāmentiriyāpathaṃ.",
  "tika-abh06t43:74": "70.",
  "tika-abh06t43:75": " Dvattiṃsa catuviññattiṃ, samuṭṭhāpenti mānasā;",
  "tika-abh06t43:76": "Na janenti tassampekaṃ, yathāvuttāni soḷasa.",
  "tika-abh06t43:77": "71.",
  "tika-abh06t43:78": " Somanassasahagatā, parittajavanā pana;",
  "tika-abh06t43:79": "Hasanampi janentīti, catukiccāni terasa.",
  "tika-abh06t43:80": "72.",
  "tika-abh06t43:81": " Sabbampi pañcavokāre, kiccametaṃ pakāsitaṃ;",
  "tika-abh06t43:82": "Āruppe pana sabbampi, rūpāyattaṃ na vijjati.",
  "tika-abh06t43:83": "73.",
  "tika-abh06t43:84": " Asaññīnaṃ tu sabbāni, cittāneva na labbhare;",
  "tika-abh06t43:85": "Rūpakkhandhova tesaṃ tu, attabhāvoti vuccati.",
  "tika-abh06t43:86": "74.",
  "tika-abh06t43:87": " Pāṇātipātatheyyādivasenopacitaṃ pana;",
  "tika-abh06t43:88": "Uddhaccarahitāpuññaṃ, caturāpāyabhūmiyaṃ.",
  "tika-abh06t43:89": "75.",
  "tika-abh06t43:90": " Datvā sandhiṃ pavatte tu, pañcavokārabhūmiyaṃ;",
  "tika-abh06t43:91": "Uddhaccasahitañcāpi, satta pākāni paccati.",
  "tika-abh06t43:92": "76.",
  "tika-abh06t43:93": " Dānasīlādibhedena, pavattaṃ kusalaṃ pana;",
  "tika-abh06t43:94": "Kāme mānasamukkaṭṭhaṃ, catukkaṃ tu tihetukaṃ.",
  "tika-abh06t43:95": "77.",
  "tika-abh06t43:96": " Datvā tihetukaṃ sandhiṃ, kāme sugatiyaṃ pana;",
  "tika-abh06t43:97": "Soḷasa puññapākāni, pavatte tu vipaccati.",
  "tika-abh06t43:98": "78.",
  "tika-abh06t43:99": " Tihetukomakaṃ puññaṃ, ukkaṭṭhañca dvihetukaṃ;",
  "tika-abh06t43:100": "Datvā dvihetukaṃ sandhiṃ, kāme sugatiyaṃ tathā.",
  "tika-abh06t43:101": "79.",
  "tika-abh06t43:102": " Pavatte pana ñāṇena, sampayuttaṃ vivajjiya;",
  "tika-abh06t43:103": "Dvādasa puññapākāni, vipaccati yathārahaṃ.",
  "tika-abh06t43:104": "80.",
  "tika-abh06t43:105": " Dvihetukomakaṃ puññaṃ, paṭisandhimahetukaṃ;",
  "tika-abh06t43:106": "Deti mānusake ceva, vinipātāsure tathā.",
  "tika-abh06t43:107": "81.",
  "tika-abh06t43:108": " Aṭṭhāhetukapākāni, pavatte tu vipaccare;",
  "tika-abh06t43:109": "Cattāripi catukkāni, pañcavokārabhūmiyaṃ.",
  "tika-abh06t43:110": "82.",
  "tika-abh06t43:111": " Bhāvanāmayapuññaṃ tu, mahaggatamanuttaraṃ;",
  "tika-abh06t43:112": "Yathābhūminiyāmena, deti pākaṃ yathāsakaṃ.",
  "tika-abh06t43:113": "83.",
  "tika-abh06t43:114": " Kaṭattārūpapākāni, pañcavokārabhūmiyaṃ;",
  "tika-abh06t43:115": "Āruppānuttare pākaṃ, tathā rūpamasaññisu.",
  "tika-abh06t43:116": "84.",
  "tika-abh06t43:117": " Puññāpuññāni kammāni, tettiṃsāpi ca yabbathā;",
  "tika-abh06t43:118": "Sañjanenti yathāyogaṃ, paṭisandhipavattiyaṃ.",
  "tika-abh06t43:119": "Iti cittavibhāge pakiṇṇakakathā niṭṭhitā.",
  "tika-abh06t43:120": "Dutiyo paricchedo."
}