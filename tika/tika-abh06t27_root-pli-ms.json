{
  "tika-abh06t27:0": "1. Paṭhamo paricchedo",
  "tika-abh06t27:1": "Nāmattayavibhāgo",
  "tika-abh06t27:2": "3.",
  "tika-abh06t27:3": " Tattha cittaṃ cetasikaṃ, nibbānanti mataṃ tidhā;",
  "tika-abh06t27:4": "Nāmaṃ rūpaṃ tu duvidhaṃ, bhūtopādāyabhedato.",
  "tika-abh06t27:5": "4.",
  "tika-abh06t27:6": " Kāmabhūmādibhedena, tattha cittaṃ catubbidhaṃ;",
  "tika-abh06t27:7": "Cetoyuttā dvipaññāsa, dhammā cetasikā matā.",
  "tika-abh06t27:8": "5.",
  "tika-abh06t27:9": " Cakkhusotaghānajivhā-kāyaviññāṇadhātuyo;",
  "tika-abh06t27:10": "Sampaṭicchanacittañca, tathā santīraṇadvayaṃ.",
  "tika-abh06t27:11": "6.",
  "tika-abh06t27:12": " Somanassasahagataṃ, upekkhāsahitanti ca;",
  "tika-abh06t27:13": "Iccāhetukacittāni, puññapākāni aṭṭhadhā.",
  "tika-abh06t27:14": "7.",
  "tika-abh06t27:15": " Somanassayutaṃ tattha, hitvā santīraṇaṃ tathā;",
  "tika-abh06t27:16": "Sattākusalapākāni, tānevāti viniddise.",
  "tika-abh06t27:17": "8.",
  "tika-abh06t27:18": " Pañcadvāramanodvārāvajjanaṃ hasananti ca;",
  "tika-abh06t27:19": "Kriyacittamudīritaṃ, tividhampi ahetukaṃ.",
  "tika-abh06t27:20": "9.",
  "tika-abh06t27:21": " Evaṃ aṭṭhārasavidhaṃ, mānasaṃ hotihetukaṃ;",
  "tika-abh06t27:22": "Mūlabhedenākusalaṃ, cittaṃ tu tividhaṃ mataṃ.",
  "tika-abh06t27:23": "10.",
  "tika-abh06t27:24": " Somanassasahagataṃ, upekkhāsahitaṃ tathā;",
  "tika-abh06t27:25": "Diṭṭhigatasampayuttaṃ, vippayuttanti bheditaṃ.",
  "tika-abh06t27:26": "11.",
  "tika-abh06t27:27": " Asaṅkhāraṃ sasaṅkhāramiti bhinnaṃ panaṭṭhadhā;",
  "tika-abh06t27:28": "Lobhamūlaṃ pakāsenti, tatthākusalamānasaṃ.",
  "tika-abh06t27:29": "12.",
  "tika-abh06t27:30": " Domanassasahagataṃ, paṭighena samāyutaṃ;",
  "tika-abh06t27:31": "Dosamūlamasaṅkhāraṃ, sasaṅkhārantipi dvidhā.",
  "tika-abh06t27:32": "13.",
  "tika-abh06t27:33": " Vicikicchāsahagataṃ , uddhaccasahitanti ca;",
  "tika-abh06t27:34": "Mohamūlañca duvidhaṃ, upekkhāya samāyutaṃ.",
  "tika-abh06t27:35": "14.",
  "tika-abh06t27:36": " Dvādasākusalānevaṃ, cittānīti vibhāvaye;",
  "tika-abh06t27:37": "Hitvāhetukapāpāni, sobhanāni tato paraṃ.",
  "tika-abh06t27:38": "15.",
  "tika-abh06t27:39": " Somanassasahagataṃ, upekkhāsahitaṃ tathā;",
  "tika-abh06t27:40": "Dvidhā ñāṇena saṃyuttaṃ, vippayuttanti bheditaṃ.",
  "tika-abh06t27:41": "16.",
  "tika-abh06t27:42": " Asaṅkhāraṃ sasaṅkhāramiti bhinnaṃ panaṭṭhadhā;",
  "tika-abh06t27:43": "Sahetukāmāvacara-puññapākakriyā bhave.",
  "tika-abh06t27:44": "17.",
  "tika-abh06t27:45": " Kāme tevīsa pākāni, puññāpuññāni vīsati;",
  "tika-abh06t27:46": "Ekādasa kriyā ceti, catupaññāsa sabbathā.",
  "tika-abh06t27:47": "18.",
  "tika-abh06t27:48": " Takkacārapītisukhekaggatāsahitaṃ pana;",
  "tika-abh06t27:49": "Paṭhamajjhānakusalaṃ, vipākañca kriyā tathā.",
  "tika-abh06t27:50": "19.",
  "tika-abh06t27:51": " Dutiyaṃ takkato hīnaṃ, tatiyaṃ tu vicārato;",
  "tika-abh06t27:52": "Catutthaṃ pītito hīnaṃ, upekkhekaggatāyutaṃ.",
  "tika-abh06t27:53": "20.",
  "tika-abh06t27:54": " Pañcamaṃ pañcadasadhā, rūpāvacaramīritaṃ;",
  "tika-abh06t27:55": "Pañcamajjhānamevekamarūpāvacaraṃ pana.",
  "tika-abh06t27:56": "21.",
  "tika-abh06t27:57": " Ākāsānañcāyatanaṃ, puññapākakriyā tathā;",
  "tika-abh06t27:58": "Viññāṇañcāyatanañca, ākiñcaññāyatanakaṃ;",
  "tika-abh06t27:59": "Nevasaññānāsaññāyatanaṃ dvādasadhā bhave.",
  "tika-abh06t27:60": "22.",
  "tika-abh06t27:61": " Sotāpattimaggacittaṃ, phalacittaṃ tathāparaṃ;",
  "tika-abh06t27:62": "Sakadāgāmānāgāmi, arahattanti aṭṭhadhā.",
  "tika-abh06t27:63": "23.",
  "tika-abh06t27:64": " Jhānaṅgayogabhedena, katvekekaṃ tu pañcadhā;",
  "tika-abh06t27:65": "Vitthārānuttaraṃ cittaṃ, cattālīsavidhaṃ bhave.",
  "tika-abh06t27:66": "24.",
  "tika-abh06t27:67": " Rūpāvacaracittāni , gayhantānuttarāni ca;",
  "tika-abh06t27:68": "Paṭhamādijjhānabhede, āruppañcāpi pañcame.",
  "tika-abh06t27:69": "25.",
  "tika-abh06t27:70": " Dvādasākusalānevaṃ, kusalānekavīsati;",
  "tika-abh06t27:71": "Chattiṃseva vipākāni, kriyacittāni vīsati.",
  "tika-abh06t27:72": "26.",
  "tika-abh06t27:73": " Ekavīsasataṃ vātha, ekūnanavutīvidhaṃ;",
  "tika-abh06t27:74": "Cittaṃ taṃsampayogena, bhinnā cetasikā tathā.",
  "tika-abh06t27:75": "27.",
  "tika-abh06t27:76": " Phasso ca vedanā saññā, cetanekaggatā tathā;",
  "tika-abh06t27:77": "Jīvitaṃ manasīkāro, sabbasādhāraṇā matā.",
  "tika-abh06t27:78": "28.",
  "tika-abh06t27:79": " Takkacārādhimokkhā ca, vīriyaṃ chandapītiyo;",
  "tika-abh06t27:80": "Pakiṇṇakā cha akkhātā, terasaññasamānatā.",
  "tika-abh06t27:81": "29.",
  "tika-abh06t27:82": " Pakiṇṇakā na viññāṇe, vitakko dutiyādisu;",
  "tika-abh06t27:83": "Vicāro tatiyādimhi, adhimokkho tu kaṅkhite.",
  "tika-abh06t27:84": "30.",
  "tika-abh06t27:85": " Santīraṇamanodhātuttikesu vīriyaṃ tathā;",
  "tika-abh06t27:86": "Catutthasukhite pīti, chandohetumhi momuhe.",
  "tika-abh06t27:87": "31.",
  "tika-abh06t27:88": " Chasaṭṭhi pañcapaññāsa, ekādasa ca soḷasa;",
  "tika-abh06t27:89": "Sattati vīsati ceva, tāni cittāni dīpaye.",
  "tika-abh06t27:90": "32.",
  "tika-abh06t27:91": " Mohāhirikānottappa-muddhaccaṃ sabbapāpajaṃ;",
  "tika-abh06t27:92": "Issāmaccherakukkuccadosā tu paṭighe tathā.",
  "tika-abh06t27:93": "33.",
  "tika-abh06t27:94": " Lobho lobhe tu diṭṭhi ca, diṭṭhiyutte viyuttake;",
  "tika-abh06t27:95": "Māno ca thinamiddhaṃ tu, sasaṅkhāresu pañcasu.",
  "tika-abh06t27:96": "34.",
  "tika-abh06t27:97": " Kaṅkhite vicikicchāti, cuddasākusalānime;",
  "tika-abh06t27:98": "Dvādasākusalesveva, niyamena vavatthitā.",
  "tika-abh06t27:99": "35.",
  "tika-abh06t27:100": " Saddhā sati hirottappaṃ, alobhādosamajjhatā;",
  "tika-abh06t27:101": "Kāyacittānaṃ passaddhi, lahutā mudutā tathā.",
  "tika-abh06t27:102": "36.",
  "tika-abh06t27:103": " Kammaññatā ca pāguññaujutāti yugā cha ca;",
  "tika-abh06t27:104": "Ekūnavīsati dhammā, aññamaññāviyogino;",
  "tika-abh06t27:105": "Ekūnasaṭṭhicittesu, sobhanesu pavattitā.",
  "tika-abh06t27:106": "37.",
  "tika-abh06t27:107": " Sammāvācā ca kammantājīvāti viratī imā;",
  "tika-abh06t27:108": "Lokuttare sadā sabbā, saha kāmasubhe visuṃ.",
  "tika-abh06t27:109": "38.",
  "tika-abh06t27:110": " Karuṇāmuditā nānā, rūpe pañcamavajjite;",
  "tika-abh06t27:111": "Kadāci kāme kusale, kriyacitte sahetuke.",
  "tika-abh06t27:112": "39.",
  "tika-abh06t27:113": " Tihetukesu cittesu, paññā sabbattha labbhati;",
  "tika-abh06t27:114": "Ete saddhādayo dhammā, pañcavīsati sobhanā.",
  "tika-abh06t27:115": "40.",
  "tika-abh06t27:116": " Issāmaccherakukkuccaviratīkaruṇādayo;",
  "tika-abh06t27:117": "Nānā kadāci māno ca, thinamiddhaṃ tathā saha.",
  "tika-abh06t27:118": "41.",
  "tika-abh06t27:119": " Satta sabbattha jāyanti, cha tu dhammā yathārahaṃ;",
  "tika-abh06t27:120": "Cuddasākusalesveva, sobhanesveva sobhanā.",
  "tika-abh06t27:121": "42.",
  "tika-abh06t27:122": " Dvepaññāsa paniccevaṃ, dhamme saṅgayha mānase;",
  "tika-abh06t27:123": "Labbhamāne vibhāveyya, paccekampi vicakkhaṇo.",
  "tika-abh06t27:124": "43.",
  "tika-abh06t27:125": " Sobhanaññasamānā ca, paṭhame viratī vinā;",
  "tika-abh06t27:126": "Dutiyādīsu takkañca, vicāraṃ tatiyādisu.",
  "tika-abh06t27:127": "44.",
  "tika-abh06t27:128": " Catutthādīsu pītiñca, karuṇādiñca pañcame;",
  "tika-abh06t27:129": "Hitvā neva viyojeyya, saṅkhipitvāna pañcadhā.",
  "tika-abh06t27:130": "45.",
  "tika-abh06t27:131": " Pañcatiṃsa catuttiṃsa, tettiṃsa ca yathākkamaṃ;",
  "tika-abh06t27:132": "Dvattiṃsa tiṃsa evātha, jāyantīti mahaggate.",
  "tika-abh06t27:133": "46.",
  "tika-abh06t27:134": " Gahetvā viratī sabbā, hitvāna karuṇādayo;",
  "tika-abh06t27:135": "Paṭhame dutiyādimhi, vitakkādiṃ vinā tathā.",
  "tika-abh06t27:136": "47.",
  "tika-abh06t27:137": " Pañcadhāva gaṇeyyevaṃ, chattiṃsā ca yathākkamaṃ;",
  "tika-abh06t27:138": "Pañcatiṃsa catuttiṃsa, tettiṃsadvayamuttare.",
  "tika-abh06t27:139": "48.",
  "tika-abh06t27:140": " Sobhanaññasamānā ca, kāmesu kusale kriye;",
  "tika-abh06t27:141": "Hitvā viratiyo pāke, viratīkaruṇādayo.",
  "tika-abh06t27:142": "49.",
  "tika-abh06t27:143": " Ñāṇayutte somanasse, viyutte ñāṇavajjitā;",
  "tika-abh06t27:144": "Upekkhake pītihīnā, vippayutte dvayaṃ vinā.",
  "tika-abh06t27:145": "50.",
  "tika-abh06t27:146": " Catudhā tividhesvevaṃ, vigaṇeyya dvayaṃ dvayaṃ;",
  "tika-abh06t27:147": "Na santupekkhāsahite, karuṇādīti kecana.",
  "tika-abh06t27:148": "51.",
  "tika-abh06t27:149": " Aṭṭhatiṃsa sattatiṃsadvayaṃ chattiṃsakaṃ subhe;",
  "tika-abh06t27:150": "Pañcatiṃsa catuttiṃsadvayaṃ tettiṃsakaṃ kriye.",
  "tika-abh06t27:151": "52.",
  "tika-abh06t27:152": " Tettiṃsa pāke dvattiṃsadvayekatiṃsakaṃ bhave;",
  "tika-abh06t27:153": "Sahetukāmāvacarapuññapākakriyāmane.",
  "tika-abh06t27:154": "53.",
  "tika-abh06t27:155": " Mohādayo samānā ca, paṭhame lobhadiṭṭhiyā;",
  "tika-abh06t27:156": "Tatiye lobhamānena, jāyantekūnavīsati.",
  "tika-abh06t27:157": "54.",
  "tika-abh06t27:158": " Aṭṭhārasa pītihīnā, pañcame sattame tathā;",
  "tika-abh06t27:159": "Navame dosakukkuccamaccharissāhi vīsati.",
  "tika-abh06t27:160": "55.",
  "tika-abh06t27:161": " Paṭhamādīsu vuttāva, dutiyādīsu jāyare;",
  "tika-abh06t27:162": "Thinamiddhenekavīsa, vīsa dvevīsatikkamā.",
  "tika-abh06t27:163": "56.",
  "tika-abh06t27:164": " Chandapītiṃ vinuddhacce, kaṅkhite nicchayaṃ vinā;",
  "tika-abh06t27:165": "Pañcadaseva kaṅkhāya, asubhesu vibhāvaye.",
  "tika-abh06t27:166": "57.",
  "tika-abh06t27:167": " Site samānā nicchandā, dvādasekādaseva tu;",
  "tika-abh06t27:168": "Pītiṃ hitvāna voṭṭhabbe, vīriyaṃ sukhatīraṇe.",
  "tika-abh06t27:169": "58.",
  "tika-abh06t27:170": " Dvayaṃ hitvā manodhātu, upekkhātīraṇe dasa;",
  "tika-abh06t27:171": "Satta sādhāraṇā eva, pañcaviññāṇasambhavā.",
  "tika-abh06t27:172": "59.",
  "tika-abh06t27:173": " Iti cetasi sambhūtā,",
  "tika-abh06t27:174": "Dvepaññāsa yathārahaṃ;",
  "tika-abh06t27:175": "Ñeyyā cetasikā dhammā,",
  "tika-abh06t27:176": "Cetobhedappabhedino.",
  "tika-abh06t27:177": "60.",
  "tika-abh06t27:178": " Suññatañcānimittañca, tathāpaṇihitanti ca;",
  "tika-abh06t27:179": "Tividhākāramīrenti, nibbānamamataṃ budhā.",
  "tika-abh06t27:180": "61.",
  "tika-abh06t27:181": " Yaṃ ārabbha pavattantaṃ, tatthānuttaramānasaṃ;",
  "tika-abh06t27:182": "Suññatādivimokkhoti, nāmamālambato labhe.",
  "tika-abh06t27:183": "62.",
  "tika-abh06t27:184": " Sopādisesanibbānadhātu ceva tathāparā;",
  "tika-abh06t27:185": "Anupādisesā cāti, duvidhā pariyāyato.",
  "tika-abh06t27:186": "63.",
  "tika-abh06t27:187": " Tadetaṃ vānanikkhantamaccantaṃ santilakkhaṇaṃ;",
  "tika-abh06t27:188": "Assāsakaraṇarasaṃ, khemabhāvena gayhati.",
  "tika-abh06t27:189": "64.",
  "tika-abh06t27:190": " Taṃ nāmetīti nibbānaṃ, namantīti tatopare;",
  "tika-abh06t27:191": "Tepaññāsāti nāmāni, catupaññāsa sabbathā.",
  "tika-abh06t27:192": "65.",
  "tika-abh06t27:193": " Cittacetasikayojanānayaṃ,",
  "tika-abh06t27:194": "Cittamuttamamidaṃ pakāsitaṃ;",
  "tika-abh06t27:195": "Sādhu cetasi nidhāya paṇḍitā,",
  "tika-abh06t27:196": "Sādhu sāsanadharā bhavanti te.",
  "tika-abh06t27:197": "66.",
  "tika-abh06t27:198": " Buddhappavattamavagāhitabodhiñāṇa-",
  "tika-abh06t27:199": "Miccābhidhammamavagāhitasabbadhammaṃ ;",
  "tika-abh06t27:200": "Ogayha nāmagatarāsimasesayitvā,",
  "tika-abh06t27:201": "Saṅgayha sabbamidha yojitamādarena.",
  "tika-abh06t27:202": "Iti nāmarūpaparicchede nāmattayavibhāgo nāma",
  "tika-abh06t27:203": "Paṭhamo paricchedo."
}