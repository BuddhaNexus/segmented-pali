{
  "tika-abh06t7:0": "7. Sattamo paricchedo",
  "tika-abh06t7:1": "Vipākacittappavattiniddeso",
  "tika-abh06t7:2": "376.",
  "tika-abh06t7:3": " Anantañāṇena niraṅgaṇena,",
  "tika-abh06t7:4": "Guṇesinā kāruṇikena tena;",
  "tika-abh06t7:5": "Vutte vipāke matipāṭavatthaṃ,",
  "tika-abh06t7:6": "Vipākacittappabhavaṃ suṇātha.",
  "tika-abh06t7:7": "377.",
  "tika-abh06t7:8": " Ekūnatiṃsa kammāni, pākā dvattiṃsa dassitā;",
  "tika-abh06t7:9": "Tīsu dvāresu kammāni, vipākā chasu dissare.",
  "tika-abh06t7:10": "378.",
  "tika-abh06t7:11": " Kusalaṃ kāmalokasmiṃ, pavatte paṭisandhiyaṃ;",
  "tika-abh06t7:12": "Taṃ taṃ paccayamāgamma, dadāti vividhaṃ phalaṃ.",
  "tika-abh06t7:13": "379.",
  "tika-abh06t7:14": " Ekāya cetanāyekā, paṭisandhi pakāsitā;",
  "tika-abh06t7:15": "Nānākammehi nānā ca, bhavanti paṭisandhiyo.",
  "tika-abh06t7:16": "380.",
  "tika-abh06t7:17": " Tihetukaṃ tu yaṃ kammaṃ, kāmāvacarasaññitaṃ;",
  "tika-abh06t7:18": "Tihetukaṃ duhetuñca, vipākaṃ detyahetukaṃ.",
  "tika-abh06t7:19": "381.",
  "tika-abh06t7:20": " Duhetukaṃ tu yaṃ kammaṃ, taṃ na deti tihetukaṃ;",
  "tika-abh06t7:21": "Duhetukamahetuñca, vipākaṃ deti attano.",
  "tika-abh06t7:22": "382.",
  "tika-abh06t7:23": " Tihetukena kammena,",
  "tika-abh06t7:24": "Paṭisandhi tihetukā;",
  "tika-abh06t7:25": "Duhetukāpi hoteva,",
  "tika-abh06t7:26": "Na ca hoti ahetukā.",
  "tika-abh06t7:27": "383.",
  "tika-abh06t7:28": " Duhetukena kammena,",
  "tika-abh06t7:29": "Paṭisandhi duhetukā;",
  "tika-abh06t7:30": "Ahetukāpi hoteva,",
  "tika-abh06t7:31": "Na ca hoti tihetukā.",
  "tika-abh06t7:32": "384.",
  "tika-abh06t7:33": " Asaṅkhāramasaṅkhāraṃ , sasaṅkhārampi deti hi;",
  "tika-abh06t7:34": "Sasaṅkhāramasaṅkhāraṃ, sasaṅkhāraṃ phalaṃ tathā.",
  "tika-abh06t7:35": "385.",
  "tika-abh06t7:36": " Ekāya cetanāyettha, kusalassa ca soḷasa;",
  "tika-abh06t7:37": "Vidhā vipākacittāni, bhavantīti pakāsaye.",
  "tika-abh06t7:38": "386.",
  "tika-abh06t7:39": " Ārammaṇena hoteva, vedanāparivattanaṃ;",
  "tika-abh06t7:40": "Tadārammaṇacittampi, javanena niyāmitaṃ.",
  "tika-abh06t7:41": "387.",
  "tika-abh06t7:42": " Kāmāvacaracittena, kusalenādinā pana;",
  "tika-abh06t7:43": "Tulyena pākacittena, gahitā paṭisandhi ce.",
  "tika-abh06t7:44": "388.",
  "tika-abh06t7:45": " Balavārammaṇe iṭṭhe, cakkhussāpāthamāgate;",
  "tika-abh06t7:46": "Manodhātu bhavaṅgasmiṃ, tāya āvaṭṭite pana.",
  "tika-abh06t7:47": "389.",
  "tika-abh06t7:48": " Vīthicittesu jātesu, cakkhuviññāṇakādisu;",
  "tika-abh06t7:49": "Jāyate javanaṃ hutvā, paṭhamaṃ kāmamānasaṃ.",
  "tika-abh06t7:50": "390.",
  "tika-abh06t7:51": " Sattakkhattuṃ javitvāna, paṭhame kusale gate;",
  "tika-abh06t7:52": "Tadevārammaṇaṃ katvā, teneva sadisaṃ puna.",
  "tika-abh06t7:53": "391.",
  "tika-abh06t7:54": " Vipākaṃ jāyate cittaṃ, tadārammaṇasaññitaṃ;",
  "tika-abh06t7:55": "Sandhiyā tulyato mūla-bhavaṅganti pavuccate.",
  "tika-abh06t7:56": "392.",
  "tika-abh06t7:57": " Tañca santīraṇaṃ ettha, dassanaṃ sampaṭicchanaṃ;",
  "tika-abh06t7:58": "Gaṇanūpagacittāni, cattāreva bhavanti hi.",
  "tika-abh06t7:59": "393.",
  "tika-abh06t7:60": " Yadā hi dutiyaṃ cittaṃ, kusalaṃ javanaṃ tadā;",
  "tika-abh06t7:61": "Tena tulyavipākampi, tadārammaṇakaṃ siyā.",
  "tika-abh06t7:62": "394.",
  "tika-abh06t7:63": " Sandhiyā asamānattā, dve nāmānissa labbhare;",
  "tika-abh06t7:64": "‘‘Āgantukabhavaṅga’’nti, ‘‘tadārammaṇaka’’nti ca.",
  "tika-abh06t7:65": "395.",
  "tika-abh06t7:66": " Yadā hi tatiyaṃ puññaṃ, javanaṃ hoti tena ca;",
  "tika-abh06t7:67": "Sadisaṃ tatiyaṃ pākaṃ, tadārammaṇakaṃ siyā.",
  "tika-abh06t7:68": "396.",
  "tika-abh06t7:69": " ‘‘Āgantukabhavaṅga’’nti, idampi ca pavuccati;",
  "tika-abh06t7:70": "Iminā pana saddhiṃ cha, purimāni ca pañcapi.",
  "tika-abh06t7:71": "397.",
  "tika-abh06t7:72": " Yadā catutthaṃ kusalaṃ, javanaṃ hoti tena ca;",
  "tika-abh06t7:73": "Tulyaṃ catutthaṃ pākaṃ tu, tadārammaṇataṃ vaje.",
  "tika-abh06t7:74": "398.",
  "tika-abh06t7:75": " Āgantukabhavaṅgaṃ tu, tadārammaṇanāmakaṃ;",
  "tika-abh06t7:76": "Purimāni cha pākāni, iminā honti satta tu.",
  "tika-abh06t7:77": "399.",
  "tika-abh06t7:78": " Tasmiṃ dvāre yadā iṭṭha-majjhattārammaṇaṃ pana;",
  "tika-abh06t7:79": "Āgacchati tadāpāthaṃ, tadā vuttanayenidha.",
  "tika-abh06t7:80": "400.",
  "tika-abh06t7:81": " Ārammaṇavaseneva, vedanā parivattati;",
  "tika-abh06t7:82": "Upekkhāsahitaṃ tasmā, hoti santīraṇaṃ mano.",
  "tika-abh06t7:83": "401.",
  "tika-abh06t7:84": " Upekkhāsahitesveva, javanesu catūsupi;",
  "tika-abh06t7:85": "Tehi tulyāni cattāri, pākacittāni jāyare.",
  "tika-abh06t7:86": "402.",
  "tika-abh06t7:87": " Vedanāyāsamānattā, accantaṃ purimehi tu;",
  "tika-abh06t7:88": "Honti piṭṭhibhavaṅgāni, cattārīti ca nāmato.",
  "tika-abh06t7:89": "403.",
  "tika-abh06t7:90": " Pañcimāni vipākāni, purimehi ca sattahi;",
  "tika-abh06t7:91": "Saddhiṃ dvādasa pākāni, bhavantīti viniddise.",
  "tika-abh06t7:92": "404.",
  "tika-abh06t7:93": " Cakkhudvāre tathā evaṃ, sotādīsvapi niddise;",
  "tika-abh06t7:94": "Dvādasa dvādasa pākā, samasaṭṭhi bhavantime.",
  "tika-abh06t7:95": "405.",
  "tika-abh06t7:96": " Ekāya cetanāyeva, kamme āyūhite pana;",
  "tika-abh06t7:97": "Samasaṭṭhi vipākāni, uppajjanti na saṃsayo.",
  "tika-abh06t7:98": "406.",
  "tika-abh06t7:99": " Gahitāgahaṇenettha , cakkhudvāresu dvādasa;",
  "tika-abh06t7:100": "Sotaviññāṇakādīni, cattārīti ca soḷasa.",
  "tika-abh06t7:101": "407.",
  "tika-abh06t7:102": " Evameva sasaṅkhāra-tihetukusalenapi;",
  "tika-abh06t7:103": "Asaṅkhārasasaṅkhāru-pekkhāsahagatehipi.",
  "tika-abh06t7:104": "408.",
  "tika-abh06t7:105": " Kamme āyūhite tesaṃ, vipākehi ca tīhipi;",
  "tika-abh06t7:106": "Eseva ca nayo tehi, dinnāya paṭisandhiyā.",
  "tika-abh06t7:107": "409.",
  "tika-abh06t7:108": " Paṭhamaṃ iṭṭhamajjhatta-gocarassa vasenidha;",
  "tika-abh06t7:109": "Pavattiṃ pana dassetvā, upekkhāsahitadvaye.",
  "tika-abh06t7:110": "410.",
  "tika-abh06t7:111": " Dassetabbā tappacchā tu, iṭṭhasmiṃ gocare idha;",
  "tika-abh06t7:112": "Ekekasmiṃ pana dvāre, dvādasa dvādaseva tu.",
  "tika-abh06t7:113": "411.",
  "tika-abh06t7:114": " Gahitāgahaṇenettha, pākacittāni soḷasa;",
  "tika-abh06t7:115": "Pubbe vuttanayeneva, ñeyyaṃ sabbamasesato.",
  "tika-abh06t7:116": "412.",
  "tika-abh06t7:117": " Tihetukena kammena, paṭisandhi tihetukā;",
  "tika-abh06t7:118": "Bhavatīti ayaṃ vāro, vutto ettāvatā mayā.",
  "tika-abh06t7:119": "413.",
  "tika-abh06t7:120": " Sandhimekaṃ tu kammekaṃ, janeti na tato paraṃ;",
  "tika-abh06t7:121": "Anekāni vipākāni, sañjaneti pavattiyaṃ.",
  "tika-abh06t7:122": "414.",
  "tika-abh06t7:123": " Ekasmā hi yathā bījā, jāyate ekamaṅkuraṃ;",
  "tika-abh06t7:124": "Subahūni phalānissa, honti hetupavattito.",
  "tika-abh06t7:125": "415.",
  "tika-abh06t7:126": " Duhetukena kammena, paṭisandhi duhetukā;",
  "tika-abh06t7:127": "Hotīti hi ayaṃ vāro, anupubbena āgato.",
  "tika-abh06t7:128": "416.",
  "tika-abh06t7:129": " Duhetukena kammena, somanassayutenidha;",
  "tika-abh06t7:130": "Asaṅkhārikacittena, kamme āyūhite pana.",
  "tika-abh06t7:131": "417.",
  "tika-abh06t7:132": " Tena tulyena pākena, gahitā paṭisandhi ce;",
  "tika-abh06t7:133": "Iṭṭhe ārammaṇe cakkhu-dvāre āpāthamāgate.",
  "tika-abh06t7:134": "418.",
  "tika-abh06t7:135": " Somanassayute ñāṇa-hīne kusalamānase;",
  "tika-abh06t7:136": "Sattakkhattuṃ javitvāna, gate tasmiṃ duhetuke.",
  "tika-abh06t7:137": "419.",
  "tika-abh06t7:138": " Tadevārammaṇaṃ katvā, jāyate tadanantaraṃ;",
  "tika-abh06t7:139": "Taṃsarikkhakamekaṃ tu, asaṅkhārikamānasaṃ.",
  "tika-abh06t7:140": "420.",
  "tika-abh06t7:141": " Taṃ hi mūlabhavaṅganti, tadārammaṇamiccapi;",
  "tika-abh06t7:142": "Ubhayampi ca tasseva, nāmanti paridīpitaṃ.",
  "tika-abh06t7:143": "421.",
  "tika-abh06t7:144": " Duhetukasasaṅkhāre, javitepi ca taṃsamaṃ;",
  "tika-abh06t7:145": "Hotāgantukasaṅkhātaṃ, tadārammaṇamānasaṃ.",
  "tika-abh06t7:146": "422.",
  "tika-abh06t7:147": " Tatheva ca duhetūnaṃ, iṭṭhamajjhattagocare;",
  "tika-abh06t7:148": "Dvinnaṃ upekkhāyuttānaṃ, javanānamanantaraṃ.",
  "tika-abh06t7:149": "423.",
  "tika-abh06t7:150": " Dve tādisāni jāyante, tadārammaṇamānasā;",
  "tika-abh06t7:151": "Tesaṃ ‘‘piṭṭhibhavaṅga’’nti, nāmaṃ ‘‘āgantuka’’nti ca.",
  "tika-abh06t7:152": "424.",
  "tika-abh06t7:153": " Santīraṇadvayañceva, dassanaṃ sampaṭicchanaṃ;",
  "tika-abh06t7:154": "Imāni ca bhavaṅgāni, cakkhudvāre panaṭṭha hi.",
  "tika-abh06t7:155": "425.",
  "tika-abh06t7:156": " Evamaṭṭhaṭṭha katvāna, dvāresupi ca pañcasu;",
  "tika-abh06t7:157": "Cattālīsa vipākāni, bhavantīti pavattiyaṃ.",
  "tika-abh06t7:158": "426.",
  "tika-abh06t7:159": " Gahitāgahaṇenettha, cakkhudvāre panaṭṭha ca;",
  "tika-abh06t7:160": "Sotaghānādinā saddhiṃ, dvādaseva bhavanti hi.",
  "tika-abh06t7:161": "427.",
  "tika-abh06t7:162": " Ekāya cetanāyevaṃ, kamme āyūhite pana;",
  "tika-abh06t7:163": "Dvādaseva vipākāni, bhavantīti pakāsitaṃ.",
  "tika-abh06t7:164": "428.",
  "tika-abh06t7:165": " Duhetukattayenāpi , sesena sadisena tu;",
  "tika-abh06t7:166": "Pākenādinnasandhiyā, ayameva nayo mato.",
  "tika-abh06t7:167": "429.",
  "tika-abh06t7:168": " Duhetukena kammena, paṭisandhi duhetukā;",
  "tika-abh06t7:169": "Hotītipi ayaṃ vāro, vutto ettāvatā mayā.",
  "tika-abh06t7:170": "430.",
  "tika-abh06t7:171": " Duhetukena kammena, paṭisandhi ahetukā;",
  "tika-abh06t7:172": "Hotīti ca ayaṃ vāro, anupubbena āgato.",
  "tika-abh06t7:173": "431.",
  "tika-abh06t7:174": " Duhetukesu cittesu, kusalesu catūsupi;",
  "tika-abh06t7:175": "Tesu aññatareneva, kamme āyūhite pana.",
  "tika-abh06t7:176": "432.",
  "tika-abh06t7:177": " Tasseva pākabhūtāya, ādinnapaṭisandhino;",
  "tika-abh06t7:178": "Upekkhāsahitāhetu, manoviññāṇadhātuyā.",
  "tika-abh06t7:179": "433.",
  "tika-abh06t7:180": " Paṭisandhi na vattabbā, sā kammasadisāti hi;",
  "tika-abh06t7:181": "Kammaṃ duhetukaṃ hoti, paṭisandhi ahetukā.",
  "tika-abh06t7:182": "434.",
  "tika-abh06t7:183": " Tassa buddhimupetassa, iṭṭhamajjhattagocare;",
  "tika-abh06t7:184": "Āpāthamāgate cakkhu-dvāre puna ca dehino.",
  "tika-abh06t7:185": "435.",
  "tika-abh06t7:186": " Duhetūnaṃ catunnampi, puññānaṃ yassa kassaci;",
  "tika-abh06t7:187": "Javanassāvasānasmiṃ, ahetukamidaṃ mano.",
  "tika-abh06t7:188": "436.",
  "tika-abh06t7:189": " Tadārammaṇabhāvena, jāyate natthi saṃsayo;",
  "tika-abh06t7:190": "Taṃ tu mūlabhavaṅgañca, tadārammaṇameva ca.",
  "tika-abh06t7:191": "437.",
  "tika-abh06t7:192": " Vīthicittesu jātesu, cakkhuviññāṇakādisu;",
  "tika-abh06t7:193": "Upekkhāsahitaṃyeva, hoti santīraṇampi ca.",
  "tika-abh06t7:194": "438.",
  "tika-abh06t7:195": " Tesu ekaṃ ṭhapetvāna, gahitāgahaṇenidha;",
  "tika-abh06t7:196": "Gaṇanūpagacittāni, tīṇiyeva bhavanti hi.",
  "tika-abh06t7:197": "439.",
  "tika-abh06t7:198": " Iṭṭhe ārammaṇe cakkhu-dvāre āpāthamāgate;",
  "tika-abh06t7:199": "Tadā santīraṇañceva, tadārammaṇamānasaṃ.",
  "tika-abh06t7:200": "440.",
  "tika-abh06t7:201": " Somanassayutaṃyeva, gahetvā tesu ekakaṃ;",
  "tika-abh06t7:202": "Purimāni ca tīṇīti, cattārova bhavanti hi.",
  "tika-abh06t7:203": "441.",
  "tika-abh06t7:204": " Evaṃ cattāri cittāni, dvāresupi ca pañcasu;",
  "tika-abh06t7:205": "Honti vīsati cittāni, vipākāni pavattiyaṃ.",
  "tika-abh06t7:206": "442.",
  "tika-abh06t7:207": " Cakkhudvāre tu cattāri, gahitāgahaṇenidha;",
  "tika-abh06t7:208": "Sotaghānādinā saddhiṃ, hotevāhetukaṭṭhakaṃ.",
  "tika-abh06t7:209": "443.",
  "tika-abh06t7:210": " Ahetupaṭisandhissa , na tadārammaṇaṃ bhave;",
  "tika-abh06t7:211": "Duhetukaṃ tihetuṃ vā, duhetupaṭisandhino.",
  "tika-abh06t7:212": "444.",
  "tika-abh06t7:213": " Jātā sugatiyaṃ yena, pākena paṭisandhi tu;",
  "tika-abh06t7:214": "Tena tulyampi hīnaṃ vā, tadārammaṇakaṃ bhave.",
  "tika-abh06t7:215": "445.",
  "tika-abh06t7:216": " Manussalokaṃ sandhāya, vuttañcāhetukaṭṭhakaṃ;",
  "tika-abh06t7:217": "Catūsupi apāyesu, pavatte pana labbhati.",
  "tika-abh06t7:218": "446.",
  "tika-abh06t7:219": " Thero nerayikānaṃ tu, dhammaṃ deseti vassati;",
  "tika-abh06t7:220": "Gandhaṃ vāyuñca māpeti, yadā tesaṃ tadā pana.",
  "tika-abh06t7:221": "447.",
  "tika-abh06t7:222": " Theraṃ disvā ca sutvā ca, dhammaṃ gandhañca ghāyataṃ;",
  "tika-abh06t7:223": "Pivatañca jalaṃ vāyuṃ, phusataṃ mudumeva ca.",
  "tika-abh06t7:224": "448.",
  "tika-abh06t7:225": " Cakkhuviññāṇakādīni, puññajāneva pañcapi;",
  "tika-abh06t7:226": "Santīraṇadvayaṃ ekā, manodhātūti aṭṭhakaṃ.",
  "tika-abh06t7:227": "449.",
  "tika-abh06t7:228": " Ayaṃ tāva kathā iṭṭha-iṭṭhamajjhattagocare;",
  "tika-abh06t7:229": "Kāmāvacarapuññānaṃ, javanānaṃ vasenidha.",
  "tika-abh06t7:230": "450.",
  "tika-abh06t7:231": " Niyamatthaṃ tu yaṃ vuttaṃ, tadārammaṇacetaso;",
  "tika-abh06t7:232": "Kusalaṃ pana sandhāya, taṃ vuttanti hi dīpitaṃ.",
  "tika-abh06t7:233": "451.",
  "tika-abh06t7:234": " Idhākusalacittesu, somanassayutesupi;",
  "tika-abh06t7:235": "Iṭṭhe ārammaṇe tesu, javitesu catūsupi.",
  "tika-abh06t7:236": "452.",
  "tika-abh06t7:237": " Somanassayutāhetu-manoviññāṇadhātu hi;",
  "tika-abh06t7:238": "Tadārammaṇabhāvena, jāyate tadanantaraṃ.",
  "tika-abh06t7:239": "453.",
  "tika-abh06t7:240": " Chasvākusalacittesu, upekkhāya yutesu hi;",
  "tika-abh06t7:241": "Gocare iṭṭhamajjhatte, javitesu anantaraṃ.",
  "tika-abh06t7:242": "454.",
  "tika-abh06t7:243": " Upekkhāsahitāhetu-manoviññāṇadhātu hi;",
  "tika-abh06t7:244": "Tadārammaṇabhāvena, jāyate pana puññajā.",
  "tika-abh06t7:245": "455.",
  "tika-abh06t7:246": " Iṭṭhārammaṇayogasmiṃ , kaṅkhato uddhatassa vā;",
  "tika-abh06t7:247": "Somanassayutaṃ hoti, tadārammaṇamānasaṃ.",
  "tika-abh06t7:248": "456.",
  "tika-abh06t7:249": " Somanassayute citte, javane javite pana;",
  "tika-abh06t7:250": "Gavesitabbā pañceva, tadārammaṇamānasā.",
  "tika-abh06t7:251": "457.",
  "tika-abh06t7:252": " Upekkhāsahite citte, javane javite pana;",
  "tika-abh06t7:253": "Chaḷeva gavesitabbā, tadārammaṇamānasā.",
  "tika-abh06t7:254": "458.",
  "tika-abh06t7:255": " Tihetusomanassena, ādinnapaṭisandhino;",
  "tika-abh06t7:256": "Jhānato parihīnassa, taṃ jhānaṃ paccavekkhato.",
  "tika-abh06t7:257": "459.",
  "tika-abh06t7:258": " Domanassayutaṃ cittaṃ, hoti vippaṭisārino;",
  "tika-abh06t7:259": "Tassa kiṃ jāyate brūhi, tadārammaṇamānasaṃ.",
  "tika-abh06t7:260": "460.",
  "tika-abh06t7:261": "Paṭṭhāne paṭisiddhā hi, domanassaanantaraṃ;",
  "tika-abh06t7:262": "Somanassassa uppatti, domanassassa cassa vā.",
  "tika-abh06t7:263": "461.",
  "tika-abh06t7:264": " Mahaggataṃ panārabbha, javane javitepi ca;",
  "tika-abh06t7:265": "Tattheva paṭisiddhaṃ tu, tadārammaṇamānasaṃ.",
  "tika-abh06t7:266": "462.",
  "tika-abh06t7:267": " Tasmā bhavaṅgapātova, tadārammaṇameva vā;",
  "tika-abh06t7:268": "Na hoti kiṃ nu kātabbaṃ, vada tvaṃ ābhidhammika.",
  "tika-abh06t7:269": "463.",
  "tika-abh06t7:270": " Upekkhāsahitāhetu-manoviññāṇadhātu tu;",
  "tika-abh06t7:271": "Puññāpuññavipākā hi, tadārammaṇikā siyā.",
  "tika-abh06t7:272": "464.",
  "tika-abh06t7:273": " Āvajjanaṃ kimassāti, natthi taṃ jāyate kathaṃ;",
  "tika-abh06t7:274": "Bhavaṅgāvajjanānaṃ kiṃ, maggassānantarassa ca.",
  "tika-abh06t7:275": "465.",
  "tika-abh06t7:276": " Phalassapi nirodhā ca, vuṭṭhahantassa bhikkhuno;",
  "tika-abh06t7:277": "Phalacittassa vā evaṃ, natthi āvajjanaṃ kira.",
  "tika-abh06t7:278": "466.",
  "tika-abh06t7:279": " Vinā āvajjanenāpi, hoti jāyatu mānasaṃ;",
  "tika-abh06t7:280": "Kimassārammaṇaṃ brūhi, yadi jānāsi paṇḍita.",
  "tika-abh06t7:281": "467.",
  "tika-abh06t7:282": " Vinā ārammaṇeneva, na hi jāyati mānasaṃ;",
  "tika-abh06t7:283": "Rūpādīsu parittesu, yaṃ kiñcārabbha jāyate.",
  "tika-abh06t7:284": "468.",
  "tika-abh06t7:285": " Utubījaniyāmo ca, kammadhammaniyāmatā;",
  "tika-abh06t7:286": "Cittassa ca niyāmoti, ñeyyā pañca niyāmatā.",
  "tika-abh06t7:287": "469.",
  "tika-abh06t7:288": " Tattha ekappahārena, phalapupphādidhāraṇaṃ;",
  "tika-abh06t7:289": "Rukkhānaṃ pana sabbesaṃ, ayaṃ utuniyāmatā.",
  "tika-abh06t7:290": "470.",
  "tika-abh06t7:291": " Tesaṃ tesaṃ tu bījānaṃ, taṃtaṃtulyaphalubbhavo;",
  "tika-abh06t7:292": "Matthake nāḷikerassa, chiddattaṃ bījajo ayaṃ.",
  "tika-abh06t7:293": "471.",
  "tika-abh06t7:294": " Tihetukaṃ tihetuñca, duhetuñca ahetukaṃ;",
  "tika-abh06t7:295": "Vipākaṃ tu yato deti, ayaṃ kammaniyāmatā.",
  "tika-abh06t7:296": "472.",
  "tika-abh06t7:297": " Jātiyaṃ bodhisattassa, medanīkampanādikaṃ;",
  "tika-abh06t7:298": "Visesattamanekampi, ayaṃ dhammaniyāmatā.",
  "tika-abh06t7:299": "473.",
  "tika-abh06t7:300": " Gocarena pasādasmiṃ, ghaṭṭite pana tenidha;",
  "tika-abh06t7:301": "Uppattāvajjanādīnaṃ, ayaṃ cittaniyāmatā.",
  "tika-abh06t7:302": "474.",
  "tika-abh06t7:303": " Andhajjanānaṃ hadayandhakāraṃ,",
  "tika-abh06t7:304": "Viddhaṃsanaṃ dīpamimaṃ jalantaṃ;",
  "tika-abh06t7:305": "Sikkhetha dhīro satataṃ payutto,",
  "tika-abh06t7:306": "Mohandhakārāpagamaṃ yadiccheti.",
  "tika-abh06t7:307": "Iti abhidhammāvatāre vipākacittappavattiniddeso nāma",
  "tika-abh06t7:308": "Sattamo paricchedo."
}