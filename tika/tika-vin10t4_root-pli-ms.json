{
  "tika-vin10t4:0": "Cūḷavaggo",
  "tika-vin10t4:1": "Pārivāsikakkhandhakakathā",
  "tika-vin10t4:2": "2748.",
  "tika-vin10t4:3": " Tajjanīyaṃ niyassañca, pabbājaṃ paṭisāraṇaṃ;",
  "tika-vin10t4:4": "Tividhukkhepanañcāti, satta kammāni dīpaye.",
  "tika-vin10t4:5": "2749.",
  "tika-vin10t4:6": " Tecattālīsa vattāni, khandhake kammasaññite;",
  "tika-vin10t4:7": "Navādhikāni tiṃseva, khandhake tadanantare.",
  "tika-vin10t4:8": "2750.",
  "tika-vin10t4:9": " Evaṃ sabbāni vattāni, dvāsīteva mahesinā;",
  "tika-vin10t4:10": "Honti khandhakavattāni, gahitāgahaṇena tu.",
  "tika-vin10t4:11": "2751.",
  "tika-vin10t4:12": " Pārivāsañca vattañca, samādinnassa bhikkhuno;",
  "tika-vin10t4:13": "Ratticchedo kathaṃ vutto, vattabhedo kathaṃ bhave?",
  "tika-vin10t4:14": "2752.",
  "tika-vin10t4:15": " Sahavāso vināvāso, anārocanameva ca;",
  "tika-vin10t4:16": "Pārivāsikabhikkhussa, ratticchedo ca dukkaṭaṃ.",
  "tika-vin10t4:17": "2753.",
  "tika-vin10t4:18": " Ekacchanne panāvāse, pakatattena bhikkhunā;",
  "tika-vin10t4:19": "Nivāso dakapātena, ukkhittassa nivārito.",
  "tika-vin10t4:20": "2754.",
  "tika-vin10t4:21": " Pārivāsikabhikkhussa, antoyeva na labbhati;",
  "tika-vin10t4:22": "Iccevaṃ pana niddiṭṭhaṃ, mahāpaccariyaṃ pana.",
  "tika-vin10t4:23": "2755.",
  "tika-vin10t4:24": " ‘‘Avisesena niddiṭṭhaṃ, mahāaṭṭhakathādisu;",
  "tika-vin10t4:25": "Ubhinnaṃ dakapātena, nivāso vārito’’ti hi.",
  "tika-vin10t4:26": "2756.",
  "tika-vin10t4:27": " Abhikkhuke panāvāse, anāvāsepi katthaci;",
  "tika-vin10t4:28": "Vippavāsaṃ vasantassa, ratticchedo ca dukkaṭaṃ.",
  "tika-vin10t4:29": "2757.",
  "tika-vin10t4:30": " Pārivāsikabhikkhussa, bhikkhuṃ disvāna taṅkhaṇe;",
  "tika-vin10t4:31": "Nārocentassa cetassa, ratticchedo ca dukkaṭaṃ.",
  "tika-vin10t4:32": "2758.",
  "tika-vin10t4:33": " Pañceva ca yathāvuḍḍhaṃ, labhate pārivāsiko;",
  "tika-vin10t4:34": "Kātuṃ tattheva ca ṭhatvā, uposathapavāraṇaṃ.",
  "tika-vin10t4:35": "2759.",
  "tika-vin10t4:36": " Vassasāṭiṃ yathāvuḍḍhaṃ, denti ce saṅghadāyakā;",
  "tika-vin10t4:37": "Oṇojanaṃ tathā bhattaṃ, labhate pañcime pana.",
  "tika-vin10t4:38": "Pārivāsikakkhandhakakathā.",
  "tika-vin10t4:39": "Samathakkhandhakakathā",
  "tika-vin10t4:40": "2760.",
  "tika-vin10t4:41": " Vivādādhāratā cānu-vādādhikaraṇampi ca;",
  "tika-vin10t4:42": "Āpattādhāratā ceva, kiccādhikaraṇampi ca.",
  "tika-vin10t4:43": "2761.",
  "tika-vin10t4:44": " Etāni pana cattāri, vuttāni ca mahesinā;",
  "tika-vin10t4:45": "Bhedakārakavatthūni, vivādo tattha nissito.",
  "tika-vin10t4:46": "2762.",
  "tika-vin10t4:47": " Vipattiyo catassova, anuvādo upāgato;",
  "tika-vin10t4:48": "Āpattādhāratā nāma, satta āpattiyo matā.",
  "tika-vin10t4:49": "2763.",
  "tika-vin10t4:50": " Saṅghakiccāni nissāya, kiccādhikaraṇaṃ siyā;",
  "tika-vin10t4:51": "Etesaṃ tu catunnampi, samattā samathā matā.",
  "tika-vin10t4:52": "2764.",
  "tika-vin10t4:53": " Sammukhā sati cāmūḷho, paṭiññāvinayopi ca;",
  "tika-vin10t4:54": "Tassapāpiyasī ceva, tathā yebhuyyasīpi ca.",
  "tika-vin10t4:55": "2765.",
  "tika-vin10t4:56": " Tiṇavatthārako ceva, sattamo vinayo mato;",
  "tika-vin10t4:57": "Sattime samathā vuttā, buddhenādiccabandhunā.",
  "tika-vin10t4:58": "2766.",
  "tika-vin10t4:59": " Vivādo sammati dvīhi, anuvādo catūhi ca;",
  "tika-vin10t4:60": "Āpatti pana tīheva, kiccamekena sammati.",
  "tika-vin10t4:61": "2767.",
  "tika-vin10t4:62": " Chaṭṭhena paṭhamenāpi, vivādo ettha sammati;",
  "tika-vin10t4:63": "Sammukhāvinayādīhi, anupubbena tīhipi.",
  "tika-vin10t4:64": "2768.",
  "tika-vin10t4:65": " Tatheva pañcamenāpi, anuvādo hi sammati;",
  "tika-vin10t4:66": "Sammukhena paṭiññāya, tiṇavatthārakena ca.",
  "tika-vin10t4:67": "2769.",
  "tika-vin10t4:68": " Āpattūpasamaṃ yāti, tīheva samathehi sā;",
  "tika-vin10t4:69": "Sammukhāvinayeneva, kiccamekena sammati.",
  "tika-vin10t4:70": "2770.",
  "tika-vin10t4:71": " Yebhuyyasikakamme tu, salākaṃ gāhaye budho;",
  "tika-vin10t4:72": "Gūḷhena vivaṭenāpi, kaṇṇajappena vā pana.",
  "tika-vin10t4:73": "2771.",
  "tika-vin10t4:74": " Alajjussade gūḷhena, vivaṭeneva lajjisu;",
  "tika-vin10t4:75": "Bālesu kaṇṇajappena, salākaṃ gāhaye budho.",
  "tika-vin10t4:76": "2772.",
  "tika-vin10t4:77": " Lajjī alajjī bāloti, kena sakkā vijānituṃ?",
  "tika-vin10t4:78": "Sakena kammunāyeva, tena sakkā vijānituṃ.",
  "tika-vin10t4:79": "2773.",
  "tika-vin10t4:80": " Āpajjati ca sañcicca, āpattiṃ parigūhati;",
  "tika-vin10t4:81": "Chandādiagatiṃ yāti, alajjī ediso siyā.",
  "tika-vin10t4:82": "2774.",
  "tika-vin10t4:83": " Nāpajjati ca sañcicca, āpattiṃ na ca gūhati;",
  "tika-vin10t4:84": "Na gacchatigatiñcāpi, ediso lajji puggalo.",
  "tika-vin10t4:85": "2775.",
  "tika-vin10t4:86": " Duccintito ca dubbhāsī, tathā dukkaṭakāriko;",
  "tika-vin10t4:87": "Ediso pana ‘‘bālo’’ti, lakkhaṇeneva ñāyati.",
  "tika-vin10t4:88": "2776.",
  "tika-vin10t4:89": " Tidhā salākagāhena, bahukā dhammavādino;",
  "tika-vin10t4:90": "Yebhuyyasikakammena, kattabbanti jinobravi.",
  "tika-vin10t4:91": "2777.",
  "tika-vin10t4:92": " Alajjī sānuvādo ca, asucī kammato ca yo;",
  "tika-vin10t4:93": "Tassapāpiyasīkamma-yoggo so hoti puggalo.",
  "tika-vin10t4:94": "2778.",
  "tika-vin10t4:95": " Bhaṇḍane kalahe jāte, vivādasmiṃ anappake;",
  "tika-vin10t4:96": "Bahuassāmaṇe ciṇṇe, anaggepi ca bhassake.",
  "tika-vin10t4:97": "2779.",
  "tika-vin10t4:98": " Mūlamūlaṃ gavesantaṃ, hoti vāḷañca kakkhaḷaṃ;",
  "tika-vin10t4:99": "Tiṇavatthārakeneva, kātabbanti pakāsitaṃ.",
  "tika-vin10t4:100": "2780.",
  "tika-vin10t4:101": " Yathā ca tiṇapaṇṇena, channaṃ gūthañca muttakaṃ;",
  "tika-vin10t4:102": "Na ca vāyati duggandhaṃ, vūpasammati taṅkhaṇe.",
  "tika-vin10t4:103": "2781.",
  "tika-vin10t4:104": " Ṭhapetvā thullavajjañca, gihīhi paṭisaṃyutaṃ;",
  "tika-vin10t4:105": "Diṭṭhāvikammikañceva, yo ca tattha na hoti taṃ.",
  "tika-vin10t4:106": "2782.",
  "tika-vin10t4:107": " Sesāyāpattiyā yāva, upasampadamāḷato;",
  "tika-vin10t4:108": "Suddho hoti nirāpatti, tiṇavatthārake tathā.",
  "tika-vin10t4:109": "Samathakkhandhakakathā.",
  "tika-vin10t4:110": "Khuddakavatthukkhandhakakathā",
  "tika-vin10t4:111": "2783.",
  "tika-vin10t4:112": " Rukkhe vā pana kuṭṭevā, aṭṭāne thambhakesu vā;",
  "tika-vin10t4:113": "Nhāyamāno sakaṃ kāyaṃ, ugghaṃseyyassa dukkaṭaṃ.",
  "tika-vin10t4:114": "2784.",
  "tika-vin10t4:115": " Kāyaṃ gandhabbahatthena, kuruvindakasuttiyā;",
  "tika-vin10t4:116": "Mallakena na ghaṃseyya, nāññamaññañca kāyato.",
  "tika-vin10t4:117": "2785.",
  "tika-vin10t4:118": " Akataṃ mallakaṃ nāma, gilānasseva vaṭṭati;",
  "tika-vin10t4:119": "Kataṃ taṃ mallakaṃ nāma, sabbesampi na vaṭṭati.",
  "tika-vin10t4:120": "2786.",
  "tika-vin10t4:121": " Kapāliṭṭhakakhaṇḍāni, sabbassa puthupāṇikaṃ;",
  "tika-vin10t4:122": "Gilānassāgilānassa, vatthavaṭṭi ca vaṭṭati.",
  "tika-vin10t4:123": "2787.",
  "tika-vin10t4:124": " Vuttā pheṇakapāsāṇa-kathalā pādaghaṃsane;",
  "tika-vin10t4:125": "Vaṭṭaṃ vā caturassaṃ vā, katakaṃ na ca vaṭṭati.",
  "tika-vin10t4:126": "2788.",
  "tika-vin10t4:127": " Yaṃ kiñcipi alaṅkāraṃ, dhārentassapi dukkaṭaṃ;",
  "tika-vin10t4:128": "Hoti antamaso tāla-paṇṇamattampi bhikkhuno.",
  "tika-vin10t4:129": "2789.",
  "tika-vin10t4:130": " Osaṇheyya sake kese, yo hatthaphaṇakena vā;",
  "tika-vin10t4:131": "Phaṇakenapi kocchena, dukkaṭaṃ tassa niddise.",
  "tika-vin10t4:132": "2790.",
  "tika-vin10t4:133": " Sitthatelodatelehi , maṇḍanatthaṃ na vaṭṭati;",
  "tika-vin10t4:134": "Anulomanipātatthaṃ, uddhaṃlomena bhikkhunā.",
  "tika-vin10t4:135": "2791.",
  "tika-vin10t4:136": " Hatthaṃ telena temetvā, puñchitabbā siroruhā;",
  "tika-vin10t4:137": "Vaṭṭatuṇhābhitattassa, allahatthena puñchituṃ.",
  "tika-vin10t4:138": "2792.",
  "tika-vin10t4:139": " Ādāse udapatte vā, yattha katthaci attano;",
  "tika-vin10t4:140": "Mukhabimbaṃ vinā hetuṃ, olokentassa dukkaṭaṃ.",
  "tika-vin10t4:141": "2793.",
  "tika-vin10t4:142": " ‘‘Sañchaviṃ tu mukhaṃ, no’’ti, daṭṭhumābādhapaccayā;",
  "tika-vin10t4:143": "‘‘Jiṇṇo no’’tāyusaṅkhāra-jānanatthañca vaṭṭati.",
  "tika-vin10t4:144": "2794.",
  "tika-vin10t4:145": " Naccaṃ vā pana gītaṃ vā, vāditaṃ vāpi bhikkhuno;",
  "tika-vin10t4:146": "Daṭṭhuṃ vā pana sotuṃ vā, gacchato hoti dukkaṭaṃ.",
  "tika-vin10t4:147": "2795.",
  "tika-vin10t4:148": " Daṭṭhumantamaso mora-naccampi ca na vaṭṭati;",
  "tika-vin10t4:149": "Sotumantamaso danta-gītampi ca na vaṭṭati.",
  "tika-vin10t4:150": "2796.",
  "tika-vin10t4:151": " Naccantassa sayaṃ vāpi, naccāpentassa dukkaṭaṃ;",
  "tika-vin10t4:152": "Anāpattantarārāme, ṭhatvā suṇāti passati.",
  "tika-vin10t4:153": "2797.",
  "tika-vin10t4:154": " ‘‘Passissāmī’’ti naccaṃ vā, gītaṃ vā pana vāditaṃ;",
  "tika-vin10t4:155": "Vihārato vihāraṃ vā, gacchato hoti dukkaṭaṃ.",
  "tika-vin10t4:156": "2798.",
  "tika-vin10t4:157": " Āpattantovihārepi, uṭṭhahitvāna gacchato;",
  "tika-vin10t4:158": "Ṭhatvā gīvaṃ pasāretvā, passatopi ca vīthiyaṃ.",
  "tika-vin10t4:159": "2799.",
  "tika-vin10t4:160": " Kesā dīghā na dhāreyyā, yo dhāreyyassa dukkaṭaṃ;",
  "tika-vin10t4:161": "Dvaṅgulaṃ vā dumāsaṃ vā, tato uddhaṃ na vaṭṭati.",
  "tika-vin10t4:162": "2800.",
  "tika-vin10t4:163": " Nakhe nāsikalomāni, dīghāni na tu dhāraye;",
  "tika-vin10t4:164": "Na ca vīsatimaṭṭhaṃ vā, kātuṃ vaṭṭati bhikkhuno.",
  "tika-vin10t4:165": "2801.",
  "tika-vin10t4:166": " Kappāpeyya visuṃ massuṃ, dāṭhikaṃ vā ṭhapeyya yo;",
  "tika-vin10t4:167": "Saṃharāpeyya vā lomaṃ, sambādhe tassa dukkaṭaṃ.",
  "tika-vin10t4:168": "2802.",
  "tika-vin10t4:169": " Chindato dukkaṭaṃ vuttaṃ, kese kattarikāya vā;",
  "tika-vin10t4:170": "Agilānassa aññena, chindāpentassa vā tathā.",
  "tika-vin10t4:171": "2803.",
  "tika-vin10t4:172": " Chindato attano aṅga-jātaṃ thullaccayaṃ siyā;",
  "tika-vin10t4:173": "Sesaṅgachedane atta-vadhe āpatti dukkaṭaṃ.",
  "tika-vin10t4:174": "2804.",
  "tika-vin10t4:175": " Ahikīṭādidaṭṭhassa, tādisābādhapaccayā;",
  "tika-vin10t4:176": "Na doso chindato aṅgaṃ, mocentassa ca lohitaṃ.",
  "tika-vin10t4:177": "2805.",
  "tika-vin10t4:178": " Aparissāvano maggaṃ, sace gacchati dukkaṭaṃ;",
  "tika-vin10t4:179": "Yācamānassa vā magge, tathevādadatopi taṃ.",
  "tika-vin10t4:180": "2806.",
  "tika-vin10t4:181": " Na bhuñje na pive naggo, na khāde na ca sāyaye;",
  "tika-vin10t4:182": "Na dade na ca gaṇheyya, na gaccheyyapi añjasaṃ.",
  "tika-vin10t4:183": "2807.",
  "tika-vin10t4:184": " Vanditabbaṃ na naggena, vandāpetabbameva vā;",
  "tika-vin10t4:185": "Parikammaṃ na kātabbaṃ, na naggena ca kāraye.",
  "tika-vin10t4:186": "2808.",
  "tika-vin10t4:187": " Parikamme paṭicchādī, tisso jantāgharādikā;",
  "tika-vin10t4:188": "Vuttā, vatthapaṭicchādī, sabbattha pana vaṭṭati.",
  "tika-vin10t4:189": "2809.",
  "tika-vin10t4:190": " Yattha katthaci peḷāyaṃ, bhuñjituṃ na ca vaṭṭati;",
  "tika-vin10t4:191": "Ekato bhuñjato hoti, dukkaṭaṃ ekabhājane.",
  "tika-vin10t4:192": "2810.",
  "tika-vin10t4:193": " Ekapāvuraṇā eka-ttharaṇā vā nipajjare;",
  "tika-vin10t4:194": "Ekamañcepi vā tesaṃ, hoti āpatti dukkaṭaṃ.",
  "tika-vin10t4:195": "2811.",
  "tika-vin10t4:196": " Na nisīdeyya saṅghāṭi-pallatthikamupāgato;",
  "tika-vin10t4:197": "Kiñci kīḷaṃ na kīḷeyya, palitaṃ na ca gāhaye.",
  "tika-vin10t4:198": "2812.",
  "tika-vin10t4:199": " Bhamukāya nalāṭe vā, dāṭhikāyapi uggataṃ;",
  "tika-vin10t4:200": "Tādisaṃ palitaṃ caññaṃ, gāhāpetumpi vaṭṭati.",
  "tika-vin10t4:201": "2813.",
  "tika-vin10t4:202": " Agilāno sace bhikkhu, chattaṃ dhāreyya dukkaṭaṃ;",
  "tika-vin10t4:203": "Attano cīvarādīnaṃ, guttatthaṃ pana vaṭṭati.",
  "tika-vin10t4:204": "2814.",
  "tika-vin10t4:205": " Hatthisoṇḍaṃ catukkaṇṇaṃ, vasanaṃ macchavāḷakaṃ;",
  "tika-vin10t4:206": "Velliyaṃ tālavaṇṭañca, nivāsentassa dukkaṭaṃ.",
  "tika-vin10t4:207": "2815.",
  "tika-vin10t4:208": " Gahipārupanaṃ vāpi, pārupantassa dukkaṭaṃ;",
  "tika-vin10t4:209": "Nivāsane pārupane, parimaṇḍalatā matā.",
  "tika-vin10t4:210": "2816.",
  "tika-vin10t4:211": " Lokāyataṃ na vāceyya, na ca taṃ pariyāpuṇe;",
  "tika-vin10t4:212": "Na tiracchānavijjā vā, vācetabbāva bhikkhunā.",
  "tika-vin10t4:213": "2817.",
  "tika-vin10t4:214": " Na ca vaṭṭati dhāretuṃ, sabbā cāmaribījanī;",
  "tika-vin10t4:215": "Na cālimpeyya dāyaṃ vā, na ca lañje mukhampi ca.",
  "tika-vin10t4:216": "2818.",
  "tika-vin10t4:217": " Na vahe ubhatokājaṃ, vaṭṭatantarakājakaṃ;",
  "tika-vin10t4:218": "Sīsakkhandhakaṭolamba-bhāre doso na vijjati.",
  "tika-vin10t4:219": "2819.",
  "tika-vin10t4:220": " Aṭṭhaṅgulādikaṃ bhikkhu, pacchimaṃ caturaṅgulā;",
  "tika-vin10t4:221": "Khādato dantakaṭṭhañca, hoti āpatti dukkaṭaṃ.",
  "tika-vin10t4:222": "2820.",
  "tika-vin10t4:223": " Rukkhaṃ nevābhirūheyya, kicce satipi porisaṃ;",
  "tika-vin10t4:224": "Āpadāsu yathākāmaṃ, vaṭṭatevābhirūhituṃ.",
  "tika-vin10t4:225": "2821.",
  "tika-vin10t4:226": " Lasuṇaṃ na ca khādeyya, sace nākallako siyā;",
  "tika-vin10t4:227": "Nāropetabbakaṃ buddha-vacanaṃ aññathā pana.",
  "tika-vin10t4:228": "2822.",
  "tika-vin10t4:229": " Khipitena ca vattabbaṃ, ‘‘jīvā’’ti, gihinā puna;",
  "tika-vin10t4:230": "‘‘Jīvathā’’ti ca vuttena, ‘‘ciraṃ jīvā’’ti vaṭṭati.",
  "tika-vin10t4:231": "2823.",
  "tika-vin10t4:232": " Sāmaṇeraṃ gahaṭṭhaṃ vā, ākoṭentassa dukkaṭaṃ;",
  "tika-vin10t4:233": "Sayane pupphasaṃkiṇṇe, na vaṭṭati nipajjituṃ.",
  "tika-vin10t4:234": "2824.",
  "tika-vin10t4:235": " Khurabhaṇḍaṃ na gaṇheyya, sace nhāpitapubbako;",
  "tika-vin10t4:236": "Na ca dhāraṇiyā uṇhī, sabbā bāhiralomikā.",
  "tika-vin10t4:237": "2825.",
  "tika-vin10t4:238": " Aṅgarāgaṃ karontassa, dukkaṭaṃ samudīritaṃ;",
  "tika-vin10t4:239": "Akāyabandhanassāpi, gāmaṃ pavisatopi ca.",
  "tika-vin10t4:240": "2826.",
  "tika-vin10t4:241": " Lohajaṃ dārujaṃ sabbaṃ, kappiyaṃ mattikāmayaṃ;",
  "tika-vin10t4:242": "Vinā satthañca pattañca, katakaṃ kumbhakārikaṃ.",
  "tika-vin10t4:243": "Khuddakavatthukkhandhakakathā.",
  "tika-vin10t4:244": "Senāsanakkhandhakakathā",
  "tika-vin10t4:245": "2827.",
  "tika-vin10t4:246": " Āsandiko atikkanta-pamāṇopi ca vaṭṭati;",
  "tika-vin10t4:247": "Tathā pañcaṅgapīṭhampi, sattaṅgampi ca vaṭṭati.",
  "tika-vin10t4:248": "2828.",
  "tika-vin10t4:249": " Tūlonaddhā ghareyeva, mañcapīṭhā nisīdituṃ;",
  "tika-vin10t4:250": "Sīsapādūpadhānañca, agilānassa vaṭṭati.",
  "tika-vin10t4:251": "2829.",
  "tika-vin10t4:252": " Santharitvā gilānassa, upadhānāni tattha ca;",
  "tika-vin10t4:253": "Paccattharaṇakaṃ datvā, nipajjantassa vaṭṭati.",
  "tika-vin10t4:254": "2830.",
  "tika-vin10t4:255": " Tiriyaṃ muṭṭhiratanaṃ, hoti bimbohanaṃ mitaṃ;",
  "tika-vin10t4:256": "Dīghato ca diyaḍḍhaṃ vā, dvihatthanti kurundiyaṃ.",
  "tika-vin10t4:257": "2831.",
  "tika-vin10t4:258": " Pūritā coḷapaṇṇuṇṇa-tiṇavākehi pañcahi;",
  "tika-vin10t4:259": "Bhisiyo bhāsitā pañca, tūlānaṃ gaṇanāvasā.",
  "tika-vin10t4:260": "2832.",
  "tika-vin10t4:261": " Bhisitūlāni pañceva, tathā tūlāni tīṇipi;",
  "tika-vin10t4:262": "Lomāni migapakkhīnaṃ, gabbhā bimbohanassime.",
  "tika-vin10t4:263": "2833.",
  "tika-vin10t4:264": " Manussalomaṃ lomesu, pupphesu bakulādikaṃ;",
  "tika-vin10t4:265": "Suddhaṃ tamālapattañca, paṇṇesu na ca vaṭṭati.",
  "tika-vin10t4:266": "2834.",
  "tika-vin10t4:267": " Uṇṇādikaṃ pañcavidhañca tūlaṃ;",
  "tika-vin10t4:268": "Mahesinā yaṃ bhisiyaṃ pavuttaṃ;",
  "tika-vin10t4:269": "Masūrake taṃ pana vaṭṭatīti;",
  "tika-vin10t4:270": "Kurundiyaṃ aṭṭhakathāya vuttaṃ.",
  "tika-vin10t4:271": "2835.",
  "tika-vin10t4:272": " Yadetaṃ tividhaṃ tūlaṃ, bhisiyaṃ taṃ akappiyaṃ;",
  "tika-vin10t4:273": "Missaṃ tamālapattaṃ tu, sabbattha pana vaṭṭati.",
  "tika-vin10t4:274": "2836.",
  "tika-vin10t4:275": " Rūpaṃ tu purisitthīnaṃ, tiracchānagatassa vā;",
  "tika-vin10t4:276": "Kārentassa karoto vā, hoti āpatti dukkaṭaṃ.",
  "tika-vin10t4:277": "2837.",
  "tika-vin10t4:278": " Jātakaṃ pana vatthuṃ vā, kārāpetuṃ parehi vā;",
  "tika-vin10t4:279": "Mālākammaṃ latākammaṃ, sayaṃ kātumpi vaṭṭati.",
  "tika-vin10t4:280": "2838.",
  "tika-vin10t4:281": " Samānāsaniko nāma, dvīhi vassehi yo pana;",
  "tika-vin10t4:282": "Vuḍḍho vā daharo vāpi, vassenekena vā pana.",
  "tika-vin10t4:283": "2839.",
  "tika-vin10t4:284": " Samānavasse vattabbaṃ, kiñca nāmidha vijjati;",
  "tika-vin10t4:285": "Sattavassativassehi, pañcavasso nisīdati.",
  "tika-vin10t4:286": "2840.",
  "tika-vin10t4:287": " Heṭṭhā dīghāsanaṃ tiṇṇaṃ, yaṃ pahoti nisīdituṃ;",
  "tika-vin10t4:288": "Ekamañcepi pīṭhe vā, dve nisīdanti vaṭṭati.",
  "tika-vin10t4:289": "2841.",
  "tika-vin10t4:290": " Ubhatobyañjanaṃ itthiṃ, ṭhapetvā paṇḍakaṃ pana;",
  "tika-vin10t4:291": "Dīghāsane anuññātaṃ, sabbehipi nisīdituṃ.",
  "tika-vin10t4:292": "2842.",
  "tika-vin10t4:293": " Purimiko pacchimiko, tathevantaramuttako;",
  "tika-vin10t4:294": "Tayo senāsanaggāhā, sambuddhena pakāsitā.",
  "tika-vin10t4:295": "2843.",
  "tika-vin10t4:296": " Pubbāruṇā pāṭipadassa yāva;",
  "tika-vin10t4:297": "Punāruṇo bhijjati neva tāva;",
  "tika-vin10t4:298": "Idañhi senāsanagāhakassa;",
  "tika-vin10t4:299": "Khettanti vassūpagame vadanti.",
  "tika-vin10t4:300": "2844.",
  "tika-vin10t4:301": " Pātova gāhite añño, bhikkhu senāsane pana;",
  "tika-vin10t4:302": "Sace yācati āgantvā, vattabbo gāhitanti so.",
  "tika-vin10t4:303": "2845.",
  "tika-vin10t4:304": " Saṅghikaṃ apaloketvā, gahitaṃ vassavāsikaṃ;",
  "tika-vin10t4:305": "Antovassepi vibbhanto, labhate tatrajaṃ sace.",
  "tika-vin10t4:306": "2846.",
  "tika-vin10t4:307": " Vuṭṭhavasso sace bhikkhu, kiñci āvāsihatthato;",
  "tika-vin10t4:308": "Gahetvā kappiyaṃ bhaṇḍaṃ, datvā tassattano pana.",
  "tika-vin10t4:309": "2847.",
  "tika-vin10t4:310": " ‘‘Asukasmiṃ kule mayhaṃ, vassāvāsikacīvaraṃ;",
  "tika-vin10t4:311": "Gāhitaṃ gaṇha’’iccevaṃ, vatvā gacchati so disaṃ.",
  "tika-vin10t4:312": "2848.",
  "tika-vin10t4:313": " Uppabbajati ce tattha, gataṭṭhāne, na labbhati;",
  "tika-vin10t4:314": "Gahetuṃ tassa sampattaṃ, saṅghikaṃyeva taṃ siyā.",
  "tika-vin10t4:315": "2849.",
  "tika-vin10t4:316": " Manusse sammukhā tattha, paṭicchāpeti ce pana;",
  "tika-vin10t4:317": "Sabbaṃ labhati sampattaṃ, vassāvāsikacīvaraṃ.",
  "tika-vin10t4:318": "2850.",
  "tika-vin10t4:319": " Ārāmo ca vihāro ca, vatthūni duvidhassapi;",
  "tika-vin10t4:320": "Bhisi bimbohanaṃ mañca-pīṭhanti tatiyaṃ pana.",
  "tika-vin10t4:321": "2851.",
  "tika-vin10t4:322": " Lohakumbhī kaṭāhañca, bhāṇako lohavārako;",
  "tika-vin10t4:323": "Vāsi pharasu kuddālo, kuṭhārī ca nikhādanaṃ.",
  "tika-vin10t4:324": "2852.",
  "tika-vin10t4:325": " Valli veḷu tiṇaṃ paṇṇaṃ, muñjapabbajameva ca;",
  "tika-vin10t4:326": "Mattikā dārubhaṇḍañca, pañcamaṃ tu yathāha ca.",
  "tika-vin10t4:327": "2853.",
  "tika-vin10t4:328": " ‘‘Dvīhi saṅgahitāni dve, tatiyaṃ catusaṅgahaṃ;",
  "tika-vin10t4:329": "Catutthaṃ navakoṭṭhāsaṃ, pañcamaṃ aṭṭhadhā mataṃ.",
  "tika-vin10t4:330": "2854.",
  "tika-vin10t4:331": " Iti pañcahi rāsīhi, pañcanimmalalocano;",
  "tika-vin10t4:332": "Pañcavīsavidhaṃ nātho, garubhaṇḍaṃ pakāsayi’’.",
  "tika-vin10t4:333": "2855.",
  "tika-vin10t4:334": " Idañhi pana saṅghassa, santakaṃ garubhaṇḍakaṃ;",
  "tika-vin10t4:335": "Vissajjento vibhājento, bhikkhu thullaccayaṃ phuse.",
  "tika-vin10t4:336": "2856.",
  "tika-vin10t4:337": " Bhikkhunā garubhaṇḍaṃ tu, saṅghena hi gaṇena vā;",
  "tika-vin10t4:338": "Vissajjitamavissaṭṭhaṃ, vibhattamavibhājitaṃ.",
  "tika-vin10t4:339": "2857.",
  "tika-vin10t4:340": " Purimesu hi tīsvettha, na catthāgarubhaṇḍakaṃ;",
  "tika-vin10t4:341": "Lohakumbhī kaṭāho ca, lohabhāṇakameva ca.",
  "tika-vin10t4:342": "2858.",
  "tika-vin10t4:343": " Tividhaṃ khuddakaṃ vāpi, garubhaṇḍakamevidaṃ;",
  "tika-vin10t4:344": "Pādagaṇhanako loha-vārako bhājiyo mato.",
  "tika-vin10t4:345": "2859.",
  "tika-vin10t4:346": " Uddhaṃ pana tato loha-vārako garubhaṇḍakaṃ;",
  "tika-vin10t4:347": "Bhiṅkārādīni sabbāni, garubhaṇḍāni honti hi.",
  "tika-vin10t4:348": "2860.",
  "tika-vin10t4:349": " Bhājetabbo ayopatto;",
  "tika-vin10t4:350": "Tambāyothālakāpi ca;",
  "tika-vin10t4:351": "Dhūmanettādikaṃ neva;",
  "tika-vin10t4:352": "Bhājetabbanti dīpitaṃ.",
  "tika-vin10t4:353": "2861.",
  "tika-vin10t4:354": " Attanā paṭiladdhaṃ taṃ, lohabhaṇḍaṃ tu kiñcipi;",
  "tika-vin10t4:355": "Na puggalikabhogena, bhuñjitabbañhi bhikkhunā.",
  "tika-vin10t4:356": "2862.",
  "tika-vin10t4:357": " Kaṃsavaṭṭakalohānaṃ, bhājanānipi sabbaso;",
  "tika-vin10t4:358": "Na puggalikabhogena, vaṭṭanti paribhuñjituṃ.",
  "tika-vin10t4:359": "2863.",
  "tika-vin10t4:360": " Tipubhaṇḍepi eseva, nayo ñeyyo vibhāvinā;",
  "tika-vin10t4:361": "Na doso saṅghike atthi, gihīnaṃ santakesu vā.",
  "tika-vin10t4:362": "2864.",
  "tika-vin10t4:363": " Khīrapāsāṇasambhūtaṃ, garukaṃ taṭṭakādikaṃ;",
  "tika-vin10t4:364": "Pādagaṇhanato uddhaṃ, ghaṭako garubhaṇḍako.",
  "tika-vin10t4:365": "2865.",
  "tika-vin10t4:366": " Siṅgisajjhumayaṃ hāra-kūṭajaṃ phalikubbhavaṃ;",
  "tika-vin10t4:367": "Bhājanāni na vaṭṭanti, gihīnaṃ santakānipi.",
  "tika-vin10t4:368": "2866.",
  "tika-vin10t4:369": " Vāsi bhājaniyā khuddā, garubhaṇḍaṃ mahattarī;",
  "tika-vin10t4:370": "Tathā pharasu vejjānaṃ, sirāvedhanakampi ca.",
  "tika-vin10t4:371": "2867.",
  "tika-vin10t4:372": " Kuṭhāri vāsi kuddālo, garubhaṇḍaṃ nikhādanaṃ;",
  "tika-vin10t4:373": "Sikharampi ca teneva, gahitanti pakāsitaṃ.",
  "tika-vin10t4:374": "2868.",
  "tika-vin10t4:375": " Caturassamukhaṃ doṇi-mukhaṃ vaṅkampi tattha ca;",
  "tika-vin10t4:376": "Sadaṇḍaṃ khuddakaṃ sabbaṃ, garubhaṇḍaṃ nikhādanaṃ.",
  "tika-vin10t4:377": "2869.",
  "tika-vin10t4:378": " Muṭṭhikamadhikaraṇī , saṇḍāso vā tulādikaṃ;",
  "tika-vin10t4:379": "Kiñci saṅghassa dinnaṃ ce, taṃ sabbaṃ garubhaṇḍakaṃ.",
  "tika-vin10t4:380": "2870.",
  "tika-vin10t4:381": " Nhāpitassa ca saṇḍāso, kattarī ca mahattarī;",
  "tika-vin10t4:382": "Mahāpipphalakaṃ tunna-kārānaṃ garubhaṇḍakaṃ.",
  "tika-vin10t4:383": "2871.",
  "tika-vin10t4:384": " Valli saṅghassa dinnā vā, tatthajātāpi rakkhitā;",
  "tika-vin10t4:385": "Aḍḍhabāhuppamāṇāpi, garu vettalatādikā.",
  "tika-vin10t4:386": "2872.",
  "tika-vin10t4:387": " Suttavākādinibbattā, rajjukā yottakāni vā;",
  "tika-vin10t4:388": "Saṅghassa dinnakāle tu, gacchanti garubhaṇḍataṃ.",
  "tika-vin10t4:389": "2873.",
  "tika-vin10t4:390": " Nāḷikerassa hīre vā, vāke vā pana kenaci;",
  "tika-vin10t4:391": "Vaṭṭetvā hi katā eka-vaṭṭāpi garubhaṇḍakaṃ.",
  "tika-vin10t4:392": "2874.",
  "tika-vin10t4:393": " Veḷu saṅghassa dinno vā, rakkhito tatthajātako;",
  "tika-vin10t4:394": "Aṭṭhaṅgulāyato sūci-daṇḍamatto garuṃ siyā.",
  "tika-vin10t4:395": "2875.",
  "tika-vin10t4:396": " Chattadaṇḍasalākāyo, daṇḍo kattarayaṭṭhipi;",
  "tika-vin10t4:397": "Pādagaṇhanakā tela-nāḷī bhājaniyā ime.",
  "tika-vin10t4:398": "2876.",
  "tika-vin10t4:399": " Muñjādīsupi yaṃ kiñci, muṭṭhimattaṃ garuṃ siyā;",
  "tika-vin10t4:400": "Tālapaṇṇādimekampi, dinnaṃ vā tatthajātakaṃ.",
  "tika-vin10t4:401": "2877.",
  "tika-vin10t4:402": " Aṭṭhaṅgulappamāṇopi, garukaṃ rittapotthako;",
  "tika-vin10t4:403": "Mattikā pakatī vāpi, pañcavaṇṇā sudhāpi vā.",
  "tika-vin10t4:404": "2878.",
  "tika-vin10t4:405": " Silesādīsu vā kiñci, dinnaṃ vā tatthajātakaṃ;",
  "tika-vin10t4:406": "Tālapakkapamāṇaṃ tu, garubhaṇḍanti dīpitaṃ.",
  "tika-vin10t4:407": "2879.",
  "tika-vin10t4:408": " Valliveḷādikaṃ kiñci, arakkhitamagopitaṃ;",
  "tika-vin10t4:409": "Garubhaṇḍaṃ na hoteva, gahetabbaṃ yathāsukhaṃ.",
  "tika-vin10t4:410": "2880.",
  "tika-vin10t4:411": " Rakkhitaṃ gopitaṃ vāpi, gahetabbaṃ tu gaṇhatā;",
  "tika-vin10t4:412": "Samakaṃ atirekaṃ vā, datvā phātikameva vā.",
  "tika-vin10t4:413": "2881.",
  "tika-vin10t4:414": " Añjanaṃ haritālañca, tathā hiṅgu manosilā;",
  "tika-vin10t4:415": "Bhājetabbanti viññeyyaṃ, viññunā vinayaññunā.",
  "tika-vin10t4:416": "2882.",
  "tika-vin10t4:417": " Dārubhaṇḍepi yo koci, sūcidaṇḍappamāṇako;",
  "tika-vin10t4:418": "Aṭṭhaṅgulāyato dāru-bhaṇḍako garubhaṇḍakaṃ.",
  "tika-vin10t4:419": "2883.",
  "tika-vin10t4:420": "Mahāaṭṭhakathāyaṃ tu, vibhajitvāva dassitaṃ;",
  "tika-vin10t4:421": "Āsandikopi sattaṅgo, bhaddapīṭhañca pīṭhikā.",
  "tika-vin10t4:422": "2884.",
  "tika-vin10t4:423": " Pīṭhameḷakapādañca, tathāmaṇḍakavaṭṭakaṃ;",
  "tika-vin10t4:424": "Kocchaṃ palālapīṭhañca, dhovane phalakampi ca.",
  "tika-vin10t4:425": "2885.",
  "tika-vin10t4:426": " Bhaṇḍikā muggaro ceva, vatthaghaṭṭanamuggaro;",
  "tika-vin10t4:427": "Ambaṇampi ca mañjūsā, nāvā rajanadoṇikā.",
  "tika-vin10t4:428": "2886.",
  "tika-vin10t4:429": " Uḷuṅkopi samuggopi, karaṇḍampi kaṭacchupi;",
  "tika-vin10t4:430": "Evamādi tu sabbampi, saṅghikaṃ garubhaṇḍakaṃ.",
  "tika-vin10t4:431": "2887.",
  "tika-vin10t4:432": " Sabbaṃ dārumayaṃ geha-sambhāraṃ garukaṃ mataṃ;",
  "tika-vin10t4:433": "Bhājiyaṃ kappiyaṃ cammaṃ, akappiyamabhājiyaṃ.",
  "tika-vin10t4:434": "2888.",
  "tika-vin10t4:435": " Eḷacammaṃ garuṃ vuttaṃ, tathevodukkhalādikaṃ;",
  "tika-vin10t4:436": "Pesakārādibhaṇḍañca, kasibhaṇḍañca saṅghikaṃ.",
  "tika-vin10t4:437": "2889.",
  "tika-vin10t4:438": " Tathevādhārako patta-pidhānaṃ tālavaṇṭakaṃ;",
  "tika-vin10t4:439": "Bījanī pacchi caṅkoṭaṃ, sabbā sammuñjanī garu.",
  "tika-vin10t4:440": "2890.",
  "tika-vin10t4:441": " Yaṃ kiñci bhūmattharaṇaṃ, yo koci kaṭasārako;",
  "tika-vin10t4:442": "Cakkayuttakayānañca, sabbampi garubhaṇḍakaṃ.",
  "tika-vin10t4:443": "2891.",
  "tika-vin10t4:444": " Chattañca muṭṭhipaṇṇañca, visāṇaṃtumbabhājanaṃ;",
  "tika-vin10t4:445": "Upāhanāraṇīdhamma-karaṇādi lahuṃ idaṃ.",
  "tika-vin10t4:446": "2892.",
  "tika-vin10t4:447": " Hatthidanto visāṇañca, yathāgatamatacchitaṃ;",
  "tika-vin10t4:448": "Mañcapādādi yaṃ kiñci, bhājanīyamaniṭṭhitaṃ.",
  "tika-vin10t4:449": "2893.",
  "tika-vin10t4:450": " Niṭṭhito tacchito vāpi, vidho hiṅgukaraṇḍako;",
  "tika-vin10t4:451": "Añjanī ca salākāyo, bhājanī udapuñchanī.",
  "tika-vin10t4:452": "2894.",
  "tika-vin10t4:453": " Sabbaṃ kulālabhaṇḍampi, paribhogārahaṃ pana;",
  "tika-vin10t4:454": "Pattaṅgārakaṭāhañca, dhūmadānaṃ kapallikā.",
  "tika-vin10t4:455": "2895.",
  "tika-vin10t4:456": " Thūpikā dīparukkho ca, cayanacchadaniṭṭhakā;",
  "tika-vin10t4:457": "Saṅghikaṃ pana sabbampi, garubhaṇḍanti dīpitaṃ.",
  "tika-vin10t4:458": "2896.",
  "tika-vin10t4:459": " Patto kañcanako ceva, thālakaṃ kuṇḍikāpi ca;",
  "tika-vin10t4:460": "Ghaṭako lohabhaṇḍepi, kuṇḍikāpi ca bhājiyā.",
  "tika-vin10t4:461": "2897.",
  "tika-vin10t4:462": " Garunā garubhaṇḍañca, thāvarena ca thāvaraṃ;",
  "tika-vin10t4:463": "Saṅghassa parivattetvā, gaṇhituṃ pana vaṭṭati.",
  "tika-vin10t4:464": "2898.",
  "tika-vin10t4:465": " Adhotena ca pādena, nakkame sayanāsanaṃ;",
  "tika-vin10t4:466": "Allapādena vā bhikkhu, tatheva saupāhano.",
  "tika-vin10t4:467": "2899.",
  "tika-vin10t4:468": " Bhūmiyā niṭṭhubhantassa, parikammakatāya vā;",
  "tika-vin10t4:469": "Parikammakataṃ bhittiṃ, apassentassa dukkaṭaṃ.",
  "tika-vin10t4:470": "2900.",
  "tika-vin10t4:471": " Parikammakataṃ bhūmiṃ, saṅghikaṃ mañcapīṭhakaṃ;",
  "tika-vin10t4:472": "Attano santakeneva, pattharitvāna kenaci.",
  "tika-vin10t4:473": "2901.",
  "tika-vin10t4:474": " Nipajjitabbaṃ, sahasā, tassa niddāyato yadi;",
  "tika-vin10t4:475": "Sarīrāvayavo koci, mañcaṃ phusati dukkaṭaṃ.",
  "tika-vin10t4:476": "2902.",
  "tika-vin10t4:477": " Lomesu pana lomānaṃ, gaṇanāyeva dukkaṭaṃ;",
  "tika-vin10t4:478": "Talena hatthapādānaṃ, vaṭṭatakkamituṃ pana.",
  "tika-vin10t4:479": "2903.",
  "tika-vin10t4:480": " Sahassagghanako koci, piṇḍapāto sacīvaro;",
  "tika-vin10t4:481": "Patto avassikaṃ bhikkhuṃ, likhitvā ṭhapitopi ca.",
  "tika-vin10t4:482": "2904.",
  "tika-vin10t4:483": " Tādiso piṇḍapātova, saṭṭhivassānamaccaye;",
  "tika-vin10t4:484": "Uppanno saṭṭhivassassa, ṭhitikāya dade budho.",
  "tika-vin10t4:485": "2905.",
  "tika-vin10t4:486": " Uddesabhattaṃ bhuñjitvā, jāto ce sāmaṇerako;",
  "tika-vin10t4:487": "Gahetuṃ labhati taṃ pacchā, sāmaṇerassa pāḷiyā.",
  "tika-vin10t4:488": "2906.",
  "tika-vin10t4:489": " Sampuṇṇavīsavasso yo, sve uddesaṃ labhissati;",
  "tika-vin10t4:490": "Ajja so upasampanno, atītā ṭhitikā siyā.",
  "tika-vin10t4:491": "2907.",
  "tika-vin10t4:492": " Sace pana salākā tu, laddhā bhattaṃ na taṃdine;",
  "tika-vin10t4:493": "Laddhaṃ, punadine tassa, gāhetabbaṃ, na saṃsayo.",
  "tika-vin10t4:494": "2908.",
  "tika-vin10t4:495": " Uttaruttaribhaṅgassa, bhattassekacarassa hi;",
  "tika-vin10t4:496": "Visuñhi ṭhitikā katvā, dātabbā tu salākikā.",
  "tika-vin10t4:497": "2909.",
  "tika-vin10t4:498": " Bhattameva sace laddhaṃ, na panuttaribhaṅgakaṃ;",
  "tika-vin10t4:499": "Laddhamuttaribhaṅgaṃ vā, na laddhaṃ bhattameva vā.",
  "tika-vin10t4:500": "2910.",
  "tika-vin10t4:501": " Yena yena hi yaṃ yaṃ tu, na laddhaṃ, tassa tassa ca;",
  "tika-vin10t4:502": "Taṃ taṃ punadine cāpi, gāhetabbanti dīpitaṃ.",
  "tika-vin10t4:503": "2911.",
  "tika-vin10t4:504": " Saṅghuddesādikaṃ bhattaṃ, idaṃ sattavidhampi ca;",
  "tika-vin10t4:505": "Āgantukādibhattañca, catubbidhamudīritaṃ.",
  "tika-vin10t4:506": "2912.",
  "tika-vin10t4:507": " Vihāravārabhattañca, niccañca kuṭibhattakaṃ;",
  "tika-vin10t4:508": "Pannarasavidhaṃ bhattaṃ, uddiṭṭhaṃ sabbamevidha.",
  "tika-vin10t4:509": "2913.",
  "tika-vin10t4:510": " Pāḷimaṭṭhakathañceva, oloketvā punappunaṃ;",
  "tika-vin10t4:511": "Saṅghike paccaye sammā, vibhajeyya vicakkhaṇo.",
  "tika-vin10t4:512": "Senāsanakkhandhakakathā.",
  "tika-vin10t4:513": "Vattakkhandhakakathā",
  "tika-vin10t4:514": "2914.",
  "tika-vin10t4:515": " Āgantukāvāsikapiṇḍacārī-;",
  "tika-vin10t4:516": "Senāsanāraññanumodanāsu ;",
  "tika-vin10t4:517": "Vattāni bhatte gamikassa jantā-;",
  "tika-vin10t4:518": "Ghare tathā vaccakuṭippavese.",
  "tika-vin10t4:519": "2915.",
  "tika-vin10t4:520": " Ācariyupajjhāyakasissasaddhi- ;",
  "tika-vin10t4:521": "Vihārivattānipi sabbasova;",
  "tika-vin10t4:522": "Vattāni vuttāni catuddaseva;",
  "tika-vin10t4:523": "Visuddhacittena vināyakena.",
  "tika-vin10t4:524": "2916.",
  "tika-vin10t4:525": " Āgantukena ārāmaṃ, pavisantena bhikkhunā;",
  "tika-vin10t4:526": "Chattaṃ panāpanetabbaṃ, muñcitabbā upāhanā.",
  "tika-vin10t4:527": "2917.",
  "tika-vin10t4:528": " Oguṇṭhanaṃ na kātabbaṃ, sīse cīvarameva vā;",
  "tika-vin10t4:529": "Na hi tena ca dhotabbā, pādā pānīyavārinā.",
  "tika-vin10t4:530": "2918.",
  "tika-vin10t4:531": " Vanditabbāva pucchitvā, vihāre vuḍḍhabhikkhuno;",
  "tika-vin10t4:532": "Kāle senāsanaṃ tena, pucchitabbañca bhikkhunā.",
  "tika-vin10t4:533": "2919.",
  "tika-vin10t4:534": " Vaccaṭṭhānañca passāva-ṭṭhānaṃ pānīyameva ca;",
  "tika-vin10t4:535": "Paribhojanīyaṃ saṅgha-katikaṃ gocarādikaṃ.",
  "tika-vin10t4:536": "2920.",
  "tika-vin10t4:537": " Vuḍḍhamāgantukaṃ disvā, bhikkhunāvāsikenapi;",
  "tika-vin10t4:538": "Pattaṃ paṭiggahetabbaṃ, paccuggantvāna cīvaraṃ.",
  "tika-vin10t4:539": "2921.",
  "tika-vin10t4:540": " Āsanaṃ paññapetabbaṃ, tassa pādodakampi ca;",
  "tika-vin10t4:541": "Upanikkhipitabbañca, pucchitabbañca vārinā.",
  "tika-vin10t4:542": "2922.",
  "tika-vin10t4:543": " Vandeyyo paññapetabbaṃ, tassa senāsanampi ca;",
  "tika-vin10t4:544": "Ajjhāvutthamavutthaṃ vā, gocarāgocarampi ca.",
  "tika-vin10t4:545": "2923.",
  "tika-vin10t4:546": " Vaccaṭṭhānañca passāva-ṭṭhānaṃ sekkhakulāni ca;",
  "tika-vin10t4:547": "Pavese nikkhame kālo, vattabbo pāniyādikaṃ.",
  "tika-vin10t4:548": "2924.",
  "tika-vin10t4:549": " Sace so navako hoti;",
  "tika-vin10t4:550": "Āgatāgantuko yathā;",
  "tika-vin10t4:551": "Nisinneneva tenassa;",
  "tika-vin10t4:552": "Sabbamāvāsibhikkhunā.",
  "tika-vin10t4:553": "2925.",
  "tika-vin10t4:554": " ‘‘Atra pattaṃ ṭhapehīti, nisīdāhīdamāsanaṃ’’;",
  "tika-vin10t4:555": "Iccevaṃ pana vattabbaṃ, deyyaṃ senāsanampi ca.",
  "tika-vin10t4:556": "2926.",
  "tika-vin10t4:557": " Dārumattikabhaṇḍāni, gantukāmena bhikkhunā;",
  "tika-vin10t4:558": "Gantabbaṃ paṭisāmetvā, thaketvāvasathampi ca.",
  "tika-vin10t4:559": "2927.",
  "tika-vin10t4:560": " Āpucchitvāpi gantabbaṃ, bhikkhunā sayanāsanaṃ;",
  "tika-vin10t4:561": "Pucchitabbe asantepi, gopetvā vāpi sādhukaṃ.",
  "tika-vin10t4:562": "2928.",
  "tika-vin10t4:563": " Sahasā pavise nāpi, sahasā na ca nikkhame;",
  "tika-vin10t4:564": "Nātidūre naccāsanne, ṭhātabbaṃ piṇḍacārinā.",
  "tika-vin10t4:565": "2929.",
  "tika-vin10t4:566": " Vāmahatthena saṅghāṭiṃ, uccāretvātha bhājanaṃ;",
  "tika-vin10t4:567": "Dakkhiṇena paṇāmetvā, bhikkhaṃ gaṇheyya paṇḍito.",
  "tika-vin10t4:568": "2930.",
  "tika-vin10t4:569": " Sūpaṃ vā dātukāmāti, sallakkheyya muhuttakaṃ;",
  "tika-vin10t4:570": "Olokeyyantarā bhikkhu, na bhikkhādāyikāmukhaṃ.",
  "tika-vin10t4:571": "2931.",
  "tika-vin10t4:572": " Pānīyādi panāneyyaṃ, bhikkhunāraññakenapi;",
  "tika-vin10t4:573": "Nakkhattaṃ tena yogo ca, jānitabbā disāpi ca.",
  "tika-vin10t4:574": "2932.",
  "tika-vin10t4:575": " Vaccapassāvatitthāni, bhavanti paṭipāṭiyā;",
  "tika-vin10t4:576": "Karontassa yathāvuḍḍhaṃ, hoti āpatti dukkaṭaṃ.",
  "tika-vin10t4:577": "2933.",
  "tika-vin10t4:578": " Sahasā ubbhajitvā vā, na ca vaccakuṭiṃ vise;",
  "tika-vin10t4:579": "Ukkāsitvā bahi ṭhatvā, pavise saṇikaṃ pana.",
  "tika-vin10t4:580": "2934.",
  "tika-vin10t4:581": " Vaccaṃ na nitthunantena, kātabbaṃ pana bhikkhunā;",
  "tika-vin10t4:582": "Khādato dantakaṭṭhaṃ vā, karoto hoti dukkaṭaṃ.",
  "tika-vin10t4:583": "2935.",
  "tika-vin10t4:584": " Vaccaṃ pana na kātabbaṃ, bahiddhā vaccadoṇiyā;",
  "tika-vin10t4:585": "Passāvopi na kātabbo, bahi passāvadoṇiyā.",
  "tika-vin10t4:586": "2936.",
  "tika-vin10t4:587": " Kharena nāvalekheyya, na kaṭṭhaṃ vaccakūpake;",
  "tika-vin10t4:588": "Chaḍḍeyya na ca pāteyya, kheḷaṃ passāvadoṇiyā.",
  "tika-vin10t4:589": "2937.",
  "tika-vin10t4:590": " Pādukāsu ṭhitoyeva, ubbhajeyya vicakkhaṇo;",
  "tika-vin10t4:591": "Paṭicchādeyya tattheva, ṭhatvā nikkhamane pana.",
  "tika-vin10t4:592": "2938.",
  "tika-vin10t4:593": " Nācameyya sace vaccaṃ, katvā yo salile sati;",
  "tika-vin10t4:594": "Tassa dukkaṭamuddiṭṭhaṃ, muninā mohanāsinā.",
  "tika-vin10t4:595": "2939.",
  "tika-vin10t4:596": " Sasaddaṃ nācametabbaṃ, katvā capu capūti ca;",
  "tika-vin10t4:597": "Ācamitvā sarāvepi, sesetabbaṃ na tūdakaṃ.",
  "tika-vin10t4:598": "2940.",
  "tika-vin10t4:599": " Ūhatampi adhovitvā, nikkhamantassa dukkaṭaṃ;",
  "tika-vin10t4:600": "Uklāpāpi sace honti, sodhetabbaṃ asesato.",
  "tika-vin10t4:601": "2941.",
  "tika-vin10t4:602": " Avalekhanakaṭṭhena, pūro ce pīṭharo pana;",
  "tika-vin10t4:603": "Chaḍḍeyya kumbhi rittā ce, kumbhiṃ pūreyya vārinā.",
  "tika-vin10t4:604": "2942.",
  "tika-vin10t4:605": " Anajjhiṭṭho hi vuḍḍhena, pātimokkhaṃ na uddise;",
  "tika-vin10t4:606": "Dhammaṃ na ca bhaṇe, pañhaṃ, na puccheyya na vissaje.",
  "tika-vin10t4:607": "2943.",
  "tika-vin10t4:608": " Āpucchitvā kathentassa, vuḍḍhaṃ vuḍḍhatarāgame;",
  "tika-vin10t4:609": "Puna āpucchane kiccaṃ, natthīti paridīpitaṃ.",
  "tika-vin10t4:610": "2944.",
  "tika-vin10t4:611": " Vuḍḍhenekavihārasmiṃ, saddhiṃ viharatā pana;",
  "tika-vin10t4:612": "Anāpucchā hi sajjhāyo, na kātabbo kadācipi.",
  "tika-vin10t4:613": "2945.",
  "tika-vin10t4:614": " Uddesopi na kātabbo, paripucchāya kā kathā;",
  "tika-vin10t4:615": "Na ca dhammo kathetabbo, bhikkhunā dhammacakkhunā.",
  "tika-vin10t4:616": "2946.",
  "tika-vin10t4:617": " Na dīpo vijjhāpetabbo, kātabbo vā na ceva so;",
  "tika-vin10t4:618": "Vātapānakavāṭāni, thakeyya vivareyya no.",
  "tika-vin10t4:619": "2947.",
  "tika-vin10t4:620": " Caṅkame caṅkamanto ca, vuḍḍhato parivattaye;",
  "tika-vin10t4:621": "Tampi cīvarakaṇṇena, kāyena na ca ghaṭṭaye.",
  "tika-vin10t4:622": "2948.",
  "tika-vin10t4:623": " Purato neva therānaṃ, nhāyeyya na panūpari;",
  "tika-vin10t4:624": "Uttaraṃ otarantānaṃ, dade maggaṃ, na ghaṭṭaye.",
  "tika-vin10t4:625": "2949.",
  "tika-vin10t4:626": " Vattaṃ aparipūrento, na sīlaṃ paripūrati;",
  "tika-vin10t4:627": "Asuddhasīlo duppañño, cittekaggaṃ na vindati.",
  "tika-vin10t4:628": "2950.",
  "tika-vin10t4:629": " Vikkhittacittonekaggo, saddhammaṃ na ca passati;",
  "tika-vin10t4:630": "Apassamāno saddhammaṃ, dukkhā na parimuccati.",
  "tika-vin10t4:631": "2951.",
  "tika-vin10t4:632": " Tasmā hi vattaṃ pūreyya, jinaputto vicakkhaṇo;",
  "tika-vin10t4:633": "Ovādaṃ buddhaseṭṭhassa, katvā nibbānamehiti.",
  "tika-vin10t4:634": "Vattakkhandhakakathā.",
  "tika-vin10t4:635": "Bhikkhunikkhandhakakathā",
  "tika-vin10t4:636": "2952.",
  "tika-vin10t4:637": " Kāyaṃ ūruṃ thanaṃ vāpi, vivaritvāna bhikkhunī;",
  "tika-vin10t4:638": "Attano aṅgajātaṃ vā, bhikkhussa na ca dassaye.",
  "tika-vin10t4:639": "2953.",
  "tika-vin10t4:640": " Bhikkhunā saha yaṃ kiñci, sampayojentiyāpi ca;",
  "tika-vin10t4:641": "Tato bhāsantiyā bhikkhuṃ, hoti āpatti dukkaṭaṃ.",
  "tika-vin10t4:642": "2954.",
  "tika-vin10t4:643": " Na ca bhikkhuniyā dīghaṃ, dhāreyya kāyabandhanaṃ;",
  "tika-vin10t4:644": "Teneva kāyabandhena, thanapaṭṭena vā pana.",
  "tika-vin10t4:645": "2955.",
  "tika-vin10t4:646": " Vilīvena ca paṭṭena, cammapaṭṭena vā tathā;",
  "tika-vin10t4:647": "Dussapaṭṭena vā dussa-veṇiyā dussavaṭṭiyā.",
  "tika-vin10t4:648": "2956.",
  "tika-vin10t4:649": " Na phāsukā nametabbā, dukkaṭaṃ tu namentiyā;",
  "tika-vin10t4:650": "Na ghaṃsāpeyya samaṇī, jaghanaṃ aṭṭhikādinā.",
  "tika-vin10t4:651": "2957.",
  "tika-vin10t4:652": " Hatthaṃ vā hatthakocchaṃ vā, pādaṃ vā mukhamūrukaṃ;",
  "tika-vin10t4:653": "Koṭṭāpeti sace tassā, hoti āpatti dukkaṭaṃ.",
  "tika-vin10t4:654": "2958.",
  "tika-vin10t4:655": " Na mukhaṃ limpitabbaṃ tu, na cuṇṇetabbameva ca;",
  "tika-vin10t4:656": "Manosilāya vāpatti, mukhaṃ lañjantiyā siyā.",
  "tika-vin10t4:657": "2959.",
  "tika-vin10t4:658": " Aṅgarāgo na kātabbo, mukharāgopi vā tathā;",
  "tika-vin10t4:659": "Avaṅgaṃ na ca kātabbaṃ, na kātabbaṃ visesakaṃ.",
  "tika-vin10t4:660": "2960.",
  "tika-vin10t4:661": " Olokanakato rāgā, oloketuṃ na vaṭṭati;",
  "tika-vin10t4:662": "Ṭhātabbaṃ na ca sāloke, sanaccaṃ na ca kāraye.",
  "tika-vin10t4:663": "2961.",
  "tika-vin10t4:664": " Dukkaṭaṃ muninā vuttaṃ, gaṇikaṃ vuṭṭhapentiyā;",
  "tika-vin10t4:665": "Suraṃ vā pana maṃsaṃ vā, paṇṇaṃ vā vikkiṇantiyā.",
  "tika-vin10t4:666": "2962.",
  "tika-vin10t4:667": " Vaḍḍhiṃ vāpi vaṇijjaṃ vā, payojetuṃ na vaṭṭati;",
  "tika-vin10t4:668": "Tirīṭaṃ kañcukaṃ vāpi, yadi dhāreti dukkaṭaṃ.",
  "tika-vin10t4:669": "2963.",
  "tika-vin10t4:670": " Dāso vā pana dāsī vā, tathā kammakaropi vā;",
  "tika-vin10t4:671": "Na cevupaṭṭhapetabbo, tiracchānagatopi vā.",
  "tika-vin10t4:672": "2964.",
  "tika-vin10t4:673": " Na ca bhikkhuniyā sabba-nīlādiṃ pana cīvaraṃ;",
  "tika-vin10t4:674": "Dhāretabbaṃ, na dhāreyya, sabbaṃ namatakampi ca.",
  "tika-vin10t4:675": "2965.",
  "tika-vin10t4:676": " Paṭicchannāpaṭicchannaṃ , chinnaṃ vācchinnameva vā;",
  "tika-vin10t4:677": "Purisabyañjanaṃ sabbaṃ, oloketuṃ na vaṭṭati.",
  "tika-vin10t4:678": "2966.",
  "tika-vin10t4:679": " Dūratova ca passitvā, bhikkhuṃ bhikkhuniyā pana;",
  "tika-vin10t4:680": "Maggo tassa padātabbo, okkamitvāna dūrato.",
  "tika-vin10t4:681": "2967.",
  "tika-vin10t4:682": " Bhikkhuṃ pana ca passitvā, pattaṃ bhikkhaṃ carantiyā;",
  "tika-vin10t4:683": "Nīharitvā tamukkujjaṃ, dassetabbaṃ tu bhikkhuno.",
  "tika-vin10t4:684": "2968.",
  "tika-vin10t4:685": " Saṃvellikañca kātuṃ vā, dhāretuṃ kaṭisuttakaṃ;",
  "tika-vin10t4:686": "Utukāle anuññātaṃ, utunīnaṃ mahesinā.",
  "tika-vin10t4:687": "2969.",
  "tika-vin10t4:688": " Itthiposayutaṃ yānaṃ, hatthavaṭṭakameva vā;",
  "tika-vin10t4:689": "Pāṭaṅkī ca gilānāya, vaṭṭatevābhirūhituṃ.",
  "tika-vin10t4:690": "2970.",
  "tika-vin10t4:691": " Garudhamme ṭhitāyāpi, mānattaṃ tu carantiyā;",
  "tika-vin10t4:692": "Sammannitvā padātabbā, dutiyā pana bhikkhunī.",
  "tika-vin10t4:693": "2971.",
  "tika-vin10t4:694": " Yassā pabbajjakāle tu, gabbho vuṭṭhāti itthiyā;",
  "tika-vin10t4:695": "Putto yadi ca tassāpi, dātabbā dutiyā tathā.",
  "tika-vin10t4:696": "2972.",
  "tika-vin10t4:697": " Mātā labhati pāyetuṃ, bhojetuṃ puttamattano;",
  "tika-vin10t4:698": "Maṇḍetumpi ure katvā, setuṃ labhati sā pana.",
  "tika-vin10t4:699": "2973.",
  "tika-vin10t4:700": " Ṭhapetvā sahaseyyaṃ tu, tasmiṃ dutiyikāya hi;",
  "tika-vin10t4:701": "Purisesu yathāññesu, vattitabbaṃ tatheva ca.",
  "tika-vin10t4:702": "2974.",
  "tika-vin10t4:703": " Vibbhameneva sā hoti, yasmā idha abhikkhunī;",
  "tika-vin10t4:704": "Tasmā bhikkhuniyā sikkhā-paccakkhānaṃ na vijjati.",
  "tika-vin10t4:705": "2975.",
  "tika-vin10t4:706": " Vibbhantāya yathā tassā, puna natthūpasampadā;",
  "tika-vin10t4:707": "Gatāya titthāyatanaṃ, tathā natthūpasampadā.",
  "tika-vin10t4:708": "2976.",
  "tika-vin10t4:709": " Chedanaṃ nakhakesānaṃ, purisehi ca vandanaṃ;",
  "tika-vin10t4:710": "Vaṇassa parikammampi, sādituṃ pana vaṭṭati.",
  "tika-vin10t4:711": "2977.",
  "tika-vin10t4:712": " Na vaccakuṭiyā vacco, kātabbo yāya kāyaci;",
  "tika-vin10t4:713": "Heṭṭhāpi vivaṭe uddhaṃ, paṭicchannepi vaṭṭati.",
  "tika-vin10t4:714": "2978.",
  "tika-vin10t4:715": " Na ca vaṭṭati sabbattha, pallaṅkena nisīdituṃ;",
  "tika-vin10t4:716": "Gilānāyaḍḍhapallaṅkaṃ, vaṭṭatīti pakāsitaṃ.",
  "tika-vin10t4:717": "2979.",
  "tika-vin10t4:718": " Na ca bhikkhuniyāraññe, vatthabbaṃ tu kathañcana;",
  "tika-vin10t4:719": "Atitthe naratitthe vā, nhāyituṃ na ca vaṭṭati.",
  "tika-vin10t4:720": "2980.",
  "tika-vin10t4:721": " Samaṇī gandhacuṇṇena, yā ca vāsitamattiyā;",
  "tika-vin10t4:722": "Nhāyeyya paṭisote vā, tassā āpatti dukkaṭaṃ.",
  "tika-vin10t4:723": "2981.",
  "tika-vin10t4:724": " ‘‘Tvaṃyeva paribhuñjā’’ti, paribhogatthamattano;",
  "tika-vin10t4:725": "Dinnaṃ abhutvā aññassa, dentiyā pana dukkaṭaṃ.",
  "tika-vin10t4:726": "2982.",
  "tika-vin10t4:727": " Sabbaṃ paṭiggahāpetvā, bhikkhūhi paribhuñjituṃ;",
  "tika-vin10t4:728": "Asantenupasampanne, bhikkhunīnaṃ tu vaṭṭati.",
  "tika-vin10t4:729": "Bhikkhunikkhandhakakathā.",
  "tika-vin10t4:730": "Iti vinayavinicchaye khandhakakathā niṭṭhitā.",
  "tika-vin10t4:731": "Catubbidhakammakathā",
  "tika-vin10t4:732": "2983.",
  "tika-vin10t4:733": " Cattārimāni kammāni, apalokanasaññitaṃ;",
  "tika-vin10t4:734": "Ñatti ñattidutiyañca, kammaṃ ñatticatutthakaṃ.",
  "tika-vin10t4:735": "2984.",
  "tika-vin10t4:736": " Apalokanakammaṃ tu, pañca ṭhānāni gacchati;",
  "tika-vin10t4:737": "Ñattikammaṃ navaṭṭhānaṃ, dutiyaṃ satta gacchati.",
  "tika-vin10t4:738": "2985.",
  "tika-vin10t4:739": " Tathā ñatticatutthampi, satta ṭhānāni gacchati;",
  "tika-vin10t4:740": "Nissāraṇañca osāro, bhaṇḍukaṃ brahmadaṇḍako.",
  "tika-vin10t4:741": "2986.",
  "tika-vin10t4:742": "Apalokanakammañhi, kammalakkhaṇapañcamaṃ;",
  "tika-vin10t4:743": "Nissāraṇañca osāraṃ, samaṇuddesato vade.",
  "tika-vin10t4:744": "2987.",
  "tika-vin10t4:745": "Bhaṇḍukaṃ pabbajantena, channena brahmadaṇḍakaṃ;",
  "tika-vin10t4:746": "Aññassapi ca kātabbo, tathārūpassa bhikkhuno.",
  "tika-vin10t4:747": "2988.",
  "tika-vin10t4:748": " Sabbo sannipatitvāna, āpucchitvāna sabbaso;",
  "tika-vin10t4:749": "Cīvarādiparikkhāraṃ, saṅgho yaṃ deti tassa hi.",
  "tika-vin10t4:750": "2989.",
  "tika-vin10t4:751": " Tikkhattuṃ apaloketvā, bhikkhūnaṃ ruciyā pana;",
  "tika-vin10t4:752": "Evaṃ saṅghassa dānaṃ tu, hoti taṃ kammalakkhaṇaṃ.",
  "tika-vin10t4:753": "2990.",
  "tika-vin10t4:754": " Nissāraṇamathosāro , uposathapavāraṇā;",
  "tika-vin10t4:755": "Sammuti ceva dānañca, paṭiggāho ca sattamo.",
  "tika-vin10t4:756": "2991.",
  "tika-vin10t4:757": " Paccukkaḍḍhanatā ceva, aṭṭhamī parikittitā;",
  "tika-vin10t4:758": "Kammassa lakkhaṇañcāti, nava ṭhānāni ñattiyā.",
  "tika-vin10t4:759": "2992.",
  "tika-vin10t4:760": " Vinicchaye asampatte, therassāvinayaññuno;",
  "tika-vin10t4:761": "Tassa nissāraṇā vuttā, yā sā nissāraṇāti hi.",
  "tika-vin10t4:762": "2993.",
  "tika-vin10t4:763": " Upasampadāpekkhassa, āgacchosāraṇāti sā;",
  "tika-vin10t4:764": "Uposathavasenāpi, pavāraṇavasenapi.",
  "tika-vin10t4:765": "2994.",
  "tika-vin10t4:766": " Ñattiyā ṭhapitattā hi, ñattikammānime duve;",
  "tika-vin10t4:767": "‘‘Upasampadāpekkhañhi, anusāseyyaha’’nti ca.",
  "tika-vin10t4:768": "2995.",
  "tika-vin10t4:769": " ‘‘Itthannāmamahaṃ bhikkhuṃ, puccheyyaṃ vinaya’’nti ca;",
  "tika-vin10t4:770": "Evamādipavattā hi, edisā ñatti sammuti.",
  "tika-vin10t4:771": "2996.",
  "tika-vin10t4:772": " Nissaṭṭhacīvarādīnaṃ, dānaṃ ‘‘dāna’’nti vuccati;",
  "tika-vin10t4:773": "Āpattīnaṃ paṭiggāho, ‘‘paṭiggāho’’ti vuccati.",
  "tika-vin10t4:774": "2997.",
  "tika-vin10t4:775": "Paccukkaḍḍhanatā nāma, pavārukkaḍḍhanā matā;",
  "tika-vin10t4:776": "‘‘Imaṃ uposathaṃ katvā, kāle pavārayāmi’’ti.",
  "tika-vin10t4:777": "2998.",
  "tika-vin10t4:778": " Tiṇavatthārake sabba-paṭhamā ñatti cetarā;",
  "tika-vin10t4:779": "Kammalakkhaṇametanti, nava ṭhānāni ñattiyā.",
  "tika-vin10t4:780": "2999.",
  "tika-vin10t4:781": " Ñattidutiyakammampi, satta ṭhānāni gacchati;",
  "tika-vin10t4:782": "Nissāraṇamathosāraṃ, sammutiṃ dānameva ca.",
  "tika-vin10t4:783": "3000.",
  "tika-vin10t4:784": " Uddhāraṃ desanaṃ kamma-lakkhaṇaṃ pana sattamaṃ;",
  "tika-vin10t4:785": "Pattanikkujjanādī tu, nissārosāraṇā matā.",
  "tika-vin10t4:786": "3001.",
  "tika-vin10t4:787": "Sammuti nāma sīmādi, sā pañcadasadhā matā;",
  "tika-vin10t4:788": "Dānaṃ kathinavatthassa, dānaṃ matakavāsaso.",
  "tika-vin10t4:789": "3002.",
  "tika-vin10t4:790": " Kathinassantarubbhāro, ‘‘ubbhāro’’ti pavuccati;",
  "tika-vin10t4:791": "Desanā kuṭivatthussa, vihārassa ca vatthuno.",
  "tika-vin10t4:792": "3003.",
  "tika-vin10t4:793": " Tiṇavatthārakamme ca, mohāropanatādisu;",
  "tika-vin10t4:794": "Kammavācāvasenettha, kammalakkhaṇatā matā.",
  "tika-vin10t4:795": "3004.",
  "tika-vin10t4:796": " Iti ñattidutiyassa, ime satta pakāsitā;",
  "tika-vin10t4:797": "Tathā ñatticatutthampi, satta ṭhānāni gacchati.",
  "tika-vin10t4:798": "3005.",
  "tika-vin10t4:799": " Nissāraṇamathosāraṃ, sammutiṃ dānaniggahaṃ;",
  "tika-vin10t4:800": "Samanubhāsanañceva, sattamaṃ kammalakkhaṇaṃ.",
  "tika-vin10t4:801": "3006.",
  "tika-vin10t4:802": " Sattannaṃ tajjanādīnaṃ, kammānaṃ karaṇaṃ pana;",
  "tika-vin10t4:803": "Nissāraṇātha passaddhi, tesaṃ osāraṇā matā.",
  "tika-vin10t4:804": "3007.",
  "tika-vin10t4:805": " Ovādo bhikkhunīnaṃ tu, sammutīti pakāsitā;",
  "tika-vin10t4:806": "Mānattaparivāsānaṃ, dānaṃ ‘‘dāna’’nti vuccati.",
  "tika-vin10t4:807": "3008.",
  "tika-vin10t4:808": " Puna mūlāpaṭikkasso, ‘‘niggaho’’ti pavuccati;",
  "tika-vin10t4:809": "Ukkhittassānuvattikā, aṭṭha yāvatatīyakā.",
  "tika-vin10t4:810": "3009.",
  "tika-vin10t4:811": " Ariṭṭho caṇḍakāḷī ca, ekādasa bhavantime;",
  "tika-vin10t4:812": "Imesaṃ tu vasā ñeyyā, dasekā samanubhāsanā.",
  "tika-vin10t4:813": "3010.",
  "tika-vin10t4:814": " Upasampadakammañca, kammamabbhānasaññitaṃ;",
  "tika-vin10t4:815": "Idaṃ ñatticatutthe tu, sattamaṃ kammalakkhaṇaṃ.",
  "tika-vin10t4:816": "3011.",
  "tika-vin10t4:817": " Apalokanakammañcā-paloketvāva kāraye;",
  "tika-vin10t4:818": "Ñattiyā dutiyenāpi, catutthena na kāraye.",
  "tika-vin10t4:819": "3012.",
  "tika-vin10t4:820": " Ñattidutiyakammāni, lahukānatthi kānici;",
  "tika-vin10t4:821": "Kātabbānapaloketvā, sabbā sammutiyo siyuṃ.",
  "tika-vin10t4:822": "3013.",
  "tika-vin10t4:823": " Sesāni apaloketvā, kātuṃ pana na vaṭṭati;",
  "tika-vin10t4:824": "Yathāvuttanayeneva, tena teneva kāraye.",
  "tika-vin10t4:825": "Catubbidhakammakathā.",
  "tika-vin10t4:826": "Kammavipattikathā",
  "tika-vin10t4:827": "3014.",
  "tika-vin10t4:828": " Vatthuto ñattito ceva, anussāvanasīmato;",
  "tika-vin10t4:829": "Parisatoti pañceva, kammadosā pakāsitā.",
  "tika-vin10t4:830": "3015.",
  "tika-vin10t4:831": " Sammukhākaraṇīyaṃ yaṃ, taṃ karoti asammukhā;",
  "tika-vin10t4:832": "Kammaṃ vatthuvipannaṃ taṃ, adhammanti pavuccati.",
  "tika-vin10t4:833": "3016.",
  "tika-vin10t4:834": " Asammukhākaraṇīyāni, aṭṭheva ca bhavanti hi;",
  "tika-vin10t4:835": "Pattanikkujjanañceva, pattassukkujjanampi ca.",
  "tika-vin10t4:836": "3017.",
  "tika-vin10t4:837": " Pakāsanīyakammañca , sekkhaummattasammuti;",
  "tika-vin10t4:838": "Avandiyo tathā brahma-daṇḍo dūtūpasampadā.",
  "tika-vin10t4:839": "3018.",
  "tika-vin10t4:840": " Imānaṭṭha ṭhapetvāna, sesāni pana sabbaso;",
  "tika-vin10t4:841": "Sammukhākaraṇīyāni, kammāni sugatobravi.",
  "tika-vin10t4:842": "3019.",
  "tika-vin10t4:843": " Ñattito pana pañceva, vipajjananayā matā;",
  "tika-vin10t4:844": "Na parāmasati vatthuñca, saṅghaṃ puggalameva vā.",
  "tika-vin10t4:845": "3020.",
  "tika-vin10t4:846": " Na parāmasati ñattiṃ vā, pacchā ñattiṃ ṭhapeti vā;",
  "tika-vin10t4:847": "Pañcahetehi kammāni, ñattitova vipajjare.",
  "tika-vin10t4:848": "3021.",
  "tika-vin10t4:849": " Anussāvanato pañca, kammadosā pakāsitā;",
  "tika-vin10t4:850": "Na parāmasati vatthuṃ vā, saṅghaṃ puggalameva vā.",
  "tika-vin10t4:851": "3022.",
  "tika-vin10t4:852": " Hāpeti sāvanaṃ vāpi, sāvetasamayepi vā;",
  "tika-vin10t4:853": "Evaṃ pana vipajjanti, anussāvanatopi ca.",
  "tika-vin10t4:854": "3023.",
  "tika-vin10t4:855": " Ekādasahi sīmāhi, sīmato kammadosatā;",
  "tika-vin10t4:856": "Vuttā uposathe tāva, khandhake sabbaso mayā.",
  "tika-vin10t4:857": "3024.",
  "tika-vin10t4:858": " Catuvaggena kātabbe, kammappattā anāgatā;",
  "tika-vin10t4:859": "Chando ca na panānīto, paṭikkosanti sammukhā.",
  "tika-vin10t4:860": "3025.",
  "tika-vin10t4:861": " Evaṃ tivaṅgiko doso, parisāya vasā siyā;",
  "tika-vin10t4:862": "Āgatā kammapattā ca, chando ca na panāgato.",
  "tika-vin10t4:863": "3026.",
  "tika-vin10t4:864": " Sammukhā paṭisedhenti, dutiye catuvaggike;",
  "tika-vin10t4:865": "Āgatā kammapattā ca, chandopi ca samāhaṭo.",
  "tika-vin10t4:866": "3027.",
  "tika-vin10t4:867": " Paṭikkosova etthatthi, tatiye catuvaggike;",
  "tika-vin10t4:868": "Evaṃ pañcādivaggesu, saṅghesu tividhesupi.",
  "tika-vin10t4:869": "3028.",
  "tika-vin10t4:870": " Catutthikā siyuṃ dosā, dasa dve parisāvasā;",
  "tika-vin10t4:871": "Evaṃ dvādasadhā ettha, kammāni hi vipajjare.",
  "tika-vin10t4:872": "Kammavipattikathā.",
  "tika-vin10t4:873": "Sedamocanakathā",
  "tika-vin10t4:874": "Ka.",
  "tika-vin10t4:875": "Soḷasaparivārassa , parivārassa sādarā;",
  "tika-vin10t4:876": "Suṇātha nipuṇe pañhe, gūḷhatthe bhaṇato mama.",
  "tika-vin10t4:877": "Kha.",
  "tika-vin10t4:878": "Divāpajjati no rattiṃ, rattiṃyeva ca no divā;",
  "tika-vin10t4:879": "Kathañca paṭiggaṇhanto, na gaṇhanto kathaṃ pana.",
  "tika-vin10t4:880": "Ga.",
  "tika-vin10t4:881": "Chindantassa siyāpatti, tathevāchindatopi ca;",
  "tika-vin10t4:882": "Chādentassa tathāpatti-na chādentassa bhikkhuno.",
  "tika-vin10t4:883": "Gha.",
  "tika-vin10t4:884": "Kā cāpatti samāpatti-lābhinoyeva bhikkhuno;",
  "tika-vin10t4:885": "Asamāpattilābhissa, kā ca nāmassa sā bhave.",
  "tika-vin10t4:886": "Ṅa.",
  "tika-vin10t4:887": "Garukaṃ bhaṇato saccaṃ, alikaṃ bhaṇato siyuṃ;",
  "tika-vin10t4:888": "Lahuṃ saccaṃ bhaṇantassa, musā ca bhaṇato garuṃ.",
  "tika-vin10t4:889": "Ca.",
  "tika-vin10t4:890": "Pavisanto ca ārāmaṃ, āpajjati na nikkhamaṃ;",
  "tika-vin10t4:891": "Nikkhamantova āpatti, na ceva pavisaṃ pana;",
  "tika-vin10t4:892": "Cha.",
  "tika-vin10t4:893": "Samādiyanto asamādiyanto;",
  "tika-vin10t4:894": "Anādiyantopi ca ādiyanto;",
  "tika-vin10t4:895": "Dento adentopi siyā sadoso;",
  "tika-vin10t4:896": "Tathā karontopi ca no karonto.",
  "tika-vin10t4:897": "Ja.",
  "tika-vin10t4:898": "Āpajjati ca dhārento, adhārento tatheva ca;",
  "tika-vin10t4:899": "Dvinnaṃ mātā pitā sāva, kathaṃ hoti? Bhaṇāhi me.",
  "tika-vin10t4:900": "Jha.",
  "tika-vin10t4:901": "Ubhatobyañjanā itthī, gabbhaṃ gaṇhāti attanā;",
  "tika-vin10t4:902": "Gaṇhāpeti paraṃ gabbhaṃ, tasmā mātāpitā ca sā.",
  "tika-vin10t4:903": "Ña.",
  "tika-vin10t4:904": "Gāme vā yadi vāraññe, yaṃ paresaṃ mamāyitaṃ;",
  "tika-vin10t4:905": "Na harantova taṃ theyyā, kathaṃ pārājiko bhave;",
  "tika-vin10t4:906": "Ṭa.",
  "tika-vin10t4:908": " Theyyasaṃvāsako eso, liṅgasaṃvāsathenako;",
  "tika-vin10t4:909": "Parabhaṇḍaṃ agaṇhanto, tena hoti parājito.",
  "tika-vin10t4:910": "Ṭha.",
  "tika-vin10t4:911": "Nāriṃ rūpavatiṃ bhikkhu, rattacitto asaññato;",
  "tika-vin10t4:912": "Methunaṃ tāya katvāpi, na so pārājiko kathaṃ;",
  "tika-vin10t4:913": "Ḍa.",
  "tika-vin10t4:914": "Accharāsadisaṃ nāriṃ, supinantena passati;",
  "tika-vin10t4:915": "Tāya methunasaṃyoge, katepi na bhavissati.",
  "tika-vin10t4:916": "Ḍha.",
  "tika-vin10t4:917": "Bahiddhā gehato bhikkhu, itthī gabbhantaraṃ gatā;",
  "tika-vin10t4:918": "Chiddaṃ gehassa nevatthi, kathaṃ methunato cuto;",
  "tika-vin10t4:919": "Ṇa.",
  "tika-vin10t4:920": "Antodussakuṭiṭṭhena, mātugāmena methunaṃ;",
  "tika-vin10t4:921": "Santhatādivaseneva, katvā hoti parājito.",
  "tika-vin10t4:922": "Ta.",
  "tika-vin10t4:923": "Sutte ca vinayeyeva, khandhake sānulomike;",
  "tika-vin10t4:924": "Sabbattha nipuṇā dhīrā, ime pañhe bhaṇanti te.",
  "tika-vin10t4:925": "Tha.",
  "tika-vin10t4:926": "Khandhake parivāre ca, vinaye sānulomike;",
  "tika-vin10t4:927": "Ādaro karaṇīyova, paṭubhāvaṃ panicchitā.",
  "tika-vin10t4:928": "Sedamocanakathā.",
  "tika-vin10t4:929": "Pakiṇṇakavinicchayakathā",
  "tika-vin10t4:930": "3029.",
  "tika-vin10t4:931": " Chattaṃ paṇṇamayaṃ kiñci, bahi anto ca sabbaso;",
  "tika-vin10t4:932": "Pañcavaṇṇena suttena, sibbituṃ na ca vaṭṭati.",
  "tika-vin10t4:933": "3030.",
  "tika-vin10t4:934": " Chindituṃ aḍḍhacandaṃ vā, paṇṇe makaradantakaṃ;",
  "tika-vin10t4:935": "Ghaṭakaṃ vāḷarūpaṃ vā, lekhā daṇḍe na vaṭṭati.",
  "tika-vin10t4:936": "3031.",
  "tika-vin10t4:937": " Sibbituṃ ekavaṇṇena, chattaṃ suttena vaṭṭati;",
  "tika-vin10t4:938": "Thiratthaṃ, pañcavaṇṇānaṃ, pañjaraṃ vā vinandhituṃ.",
  "tika-vin10t4:939": "3032.",
  "tika-vin10t4:940": " Ghaṭakaṃ vāḷarūpaṃ vā, lekhā vā pana kevalā;",
  "tika-vin10t4:941": "Bhinditvā vāpi ghaṃsitvā, dhāretuṃ pana vaṭṭati.",
  "tika-vin10t4:942": "3033.",
  "tika-vin10t4:943": " Ahichattakasaṇṭhānaṃ, daṇḍabundamhi vaṭṭati;",
  "tika-vin10t4:944": "Ukkiritvā katā lekhā, bandhanatthāya vaṭṭati.",
  "tika-vin10t4:945": "3034.",
  "tika-vin10t4:946": " Nānāvaṇṇehi suttehi, maṇḍanatthāya cīvaraṃ;",
  "tika-vin10t4:947": "Samaṃ satapadādīnaṃ, sibbituṃ na ca vaṭṭati.",
  "tika-vin10t4:948": "3035.",
  "tika-vin10t4:949": " Pattassa pariyante vā, tathā pattamukhepi vā;",
  "tika-vin10t4:950": "Veṇiṃ saṅkhalikaṃ vāpi, karoto hoti dukkaṭaṃ.",
  "tika-vin10t4:951": "3036.",
  "tika-vin10t4:952": " Paṭṭampi gaṇṭhipāsānaṃ, aṭṭhakoṇādikaṃvidhiṃ;",
  "tika-vin10t4:953": "Tatthagghiyagadārūpaṃ, muggarādiṃ karonti ca.",
  "tika-vin10t4:954": "3037.",
  "tika-vin10t4:955": " Tattha kakkaṭakakkhīni, uṭṭhāpenti na vaṭṭati;",
  "tika-vin10t4:956": "Suttā ca piḷakā tattha, duviññeyyāva dīpitā.",
  "tika-vin10t4:957": "3038.",
  "tika-vin10t4:958": " Catukoṇāva vaṭṭanti, gaṇṭhipāsakapaṭṭakā;",
  "tika-vin10t4:959": "Kaṇṇakoṇesu suttāni, ratte chindeyya cīvare.",
  "tika-vin10t4:960": "3039.",
  "tika-vin10t4:961": " Sūcikammavikāraṃ vā, aññaṃ vā pana kiñcipi;",
  "tika-vin10t4:962": "Cīvare bhikkhunā kātuṃ, kārāpetuṃ na vaṭṭati.",
  "tika-vin10t4:963": "3040.",
  "tika-vin10t4:964": " Yo ca pakkhipati bhikkhu cīvaraṃ;",
  "tika-vin10t4:965": "Kañjipiṭṭhakhaliallikādisu;",
  "tika-vin10t4:966": "Vaṇṇamaṭṭhamabhipatthayaṃ paraṃ;",
  "tika-vin10t4:967": "Tassa natthi pana mutti dukkaṭā.",
  "tika-vin10t4:968": "3041.",
  "tika-vin10t4:969": " Sūcihatthamalādīnaṃ , karaṇe cīvarassa ca;",
  "tika-vin10t4:970": "Tathā kiliṭṭhakāle ca, dhovanatthaṃ tu vaṭṭati.",
  "tika-vin10t4:971": "3042.",
  "tika-vin10t4:972": " Rajane pana gandhaṃ vā, telaṃ vā lākhameva vā;",
  "tika-vin10t4:973": "Kiñci pakkhipituṃ tattha, bhikkhuno na ca vaṭṭati.",
  "tika-vin10t4:974": "3043.",
  "tika-vin10t4:975": " Saṅkhena maṇinā vāpi, aññenapi ca kenaci;",
  "tika-vin10t4:976": "Cīvaraṃ na ca ghaṭṭeyya, ghaṃsitabbaṃ na doṇiyā.",
  "tika-vin10t4:977": "3044.",
  "tika-vin10t4:978": " Cīvaraṃ doṇiyaṃ katvā, nāpi ghaṭṭeyya muṭṭhinā;",
  "tika-vin10t4:979": "Rattaṃ paharituṃ kiñci, hattheheva ca vaṭṭati.",
  "tika-vin10t4:980": "3045.",
  "tika-vin10t4:981": " Gaṇṭhike pana lekhā vā, piḷakā vā na vaṭṭati;",
  "tika-vin10t4:982": "Kappabinduvikāro vā, pāḷikaṇṇikabhedato.",
  "tika-vin10t4:983": "3046.",
  "tika-vin10t4:984": " Thālakassa ca pattassa, bahi antopi vā pana;",
  "tika-vin10t4:985": "Āraggena katā lekhā, na ca vaṭṭati kācipi.",
  "tika-vin10t4:986": "3047.",
  "tika-vin10t4:987": " Āropetvā bhamaṃ pattaṃ, majjitvā ce pacanti ca;",
  "tika-vin10t4:988": "‘‘Maṇivaṇṇaṃ karissāma’’, iti kātuṃ na vaṭṭati.",
  "tika-vin10t4:989": "3048.",
  "tika-vin10t4:990": " Pattamaṇḍalake kiñci, bhittikammaṃ na vaṭṭati;",
  "tika-vin10t4:991": "Na doso koci tatthassa, kātuṃ makaradantakaṃ.",
  "tika-vin10t4:992": "3049.",
  "tika-vin10t4:993": " Na dhammakaraṇacchatte, lekhā kācipi vaṭṭati;",
  "tika-vin10t4:994": "Kucchiyaṃ vā ṭhapetvā taṃ, lekhaṃ tu mukhavaṭṭiyaṃ.",
  "tika-vin10t4:995": "3050.",
  "tika-vin10t4:996": " Suttaṃ vā diguṇaṃ katvā, koṭṭenti ca tahiṃ tahiṃ;",
  "tika-vin10t4:997": "Kāyabandhanasobhatthaṃ, taṃ na vaṭṭati bhikkhuno.",
  "tika-vin10t4:998": "3051.",
  "tika-vin10t4:999": " Dasāmukhe daḷhatthāya, dvīsu antesu vaṭṭati;",
  "tika-vin10t4:1000": "Mālākammalatākamma-cittikampi na vaṭṭati.",
  "tika-vin10t4:1001": "3052.",
  "tika-vin10t4:1002": " Akkhīni tattha dassetvā, koṭṭite pana kā kathā;",
  "tika-vin10t4:1003": "Kakkaṭakkhīni vā tattha, uṭṭhāpetuṃ na vaṭṭati.",
  "tika-vin10t4:1004": "3053.",
  "tika-vin10t4:1005": " Ghaṭaṃ deḍḍubhasīsaṃ vā, makarassa mukhampi vā;",
  "tika-vin10t4:1006": "Vikārarūpaṃ yaṃ kiñci, na vaṭṭati dasāmukhe.",
  "tika-vin10t4:1007": "3054.",
  "tika-vin10t4:1008": " Ujukaṃ macchakaṇṭaṃ vā, maṭṭhaṃ vā pana paṭṭikaṃ;",
  "tika-vin10t4:1009": "Khajjūripattakākāraṃ, katvā vaṭṭati koṭṭitaṃ.",
  "tika-vin10t4:1010": "3055.",
  "tika-vin10t4:1011": " Paṭṭikā sūkarantanti, duvidhaṃ kāyabandhanaṃ;",
  "tika-vin10t4:1012": "Rajjukā dussapaṭṭādi, sabbaṃ tassānulomikaṃ.",
  "tika-vin10t4:1013": "3056.",
  "tika-vin10t4:1014": " Murajaṃ maddavīṇañca, deḍḍubhañca kalābukaṃ;",
  "tika-vin10t4:1015": "Rajjuyo na ca vaṭṭanti, purimā dvedasā siyuṃ.",
  "tika-vin10t4:1016": "3057.",
  "tika-vin10t4:1017": " Dasā pāmaṅgasaṇṭhānā, niddiṭṭhā kāyabandhane;",
  "tika-vin10t4:1018": "Ekā dviticatasso vā, vaṭṭanti na tato paraṃ.",
  "tika-vin10t4:1019": "3058.",
  "tika-vin10t4:1020": " Ekarajjumayaṃ vuttaṃ, muninā kāyabandhanaṃ;",
  "tika-vin10t4:1021": "Tañca pāmaṅgasaṇṭhānaṃ, ekampi ca na vaṭṭati.",
  "tika-vin10t4:1022": "3059.",
  "tika-vin10t4:1023": " Rajjuke ekato katvā, bahū ekāya rajjuyā;",
  "tika-vin10t4:1024": "Nirantarañhi veṭhetvā, kataṃ vaṭṭati bandhituṃ.",
  "tika-vin10t4:1025": "3060.",
  "tika-vin10t4:1026": " Dantakaṭṭhavisāṇaṭṭhi-lohaveḷunaḷabbhavā;",
  "tika-vin10t4:1027": "Jatusaṅkhamayāsutta-phalajā vidhakā matā.",
  "tika-vin10t4:1028": "3061.",
  "tika-vin10t4:1029": " Kāyabandhanavidhepi, vikāro na ca vaṭṭati;",
  "tika-vin10t4:1030": "Tattha tattha pariccheda-lekhāmattaṃ tu vaṭṭati.",
  "tika-vin10t4:1031": "3062.",
  "tika-vin10t4:1032": " Mālākammalatākamma-nānārūpavicittitā ;",
  "tika-vin10t4:1033": "Na ca vaṭṭati bhikkhūnaṃ, añjanī janarañjanī.",
  "tika-vin10t4:1034": "3063.",
  "tika-vin10t4:1035": " Tādisaṃ pana ghaṃsitvā, veṭhetvā suttakena vā;",
  "tika-vin10t4:1036": "Vaḷañjantassa bhikkhussa, na doso koci vijjati.",
  "tika-vin10t4:1037": "3064.",
  "tika-vin10t4:1038": " Vaṭṭā vā caturassā vā, aṭṭhaṃsā vāpi añjanī;",
  "tika-vin10t4:1039": "Vaṭṭatevāti niddiṭṭhā, vaṇṇamaṭṭhā na vaṭṭati.",
  "tika-vin10t4:1040": "3065.",
  "tika-vin10t4:1041": " Tathāñjanisalākāpi , añjanithavikāya ca;",
  "tika-vin10t4:1042": "Nānāvaṇṇehi suttehi, cittakammaṃ na vaṭṭati.",
  "tika-vin10t4:1043": "3066.",
  "tika-vin10t4:1044": " Ekavaṇṇena suttena, sipāṭiṃ yena kenaci;",
  "tika-vin10t4:1045": "Yaṃ kiñci pana sibbetvā, vaḷañjantassa vaṭṭati.",
  "tika-vin10t4:1046": "3067.",
  "tika-vin10t4:1047": " Maṇikaṃ piḷakaṃ vāpi, pipphale ārakaṇṭake;",
  "tika-vin10t4:1048": "Ṭhapetuṃ pana yaṃ kiñci, na ca vaṭṭati bhikkhuno.",
  "tika-vin10t4:1049": "3068.",
  "tika-vin10t4:1050": " Daṇḍakepi pariccheda-lekhāmattaṃ tu vaṭṭati;",
  "tika-vin10t4:1051": "Valitvā ca nakhacchedaṃ, karontīti hi vaṭṭati.",
  "tika-vin10t4:1052": "3069.",
  "tika-vin10t4:1053": " Uttarāraṇiyaṃ vāpi, dhanuke pelladaṇḍake;",
  "tika-vin10t4:1054": "Mālākammādi yaṃ kiñci, vaṇṇamaṭṭhaṃ na vaṭṭati.",
  "tika-vin10t4:1055": "3070.",
  "tika-vin10t4:1056": " Saṇḍāse dantakaṭṭhānaṃ, tathā chedanavāsiyā;",
  "tika-vin10t4:1057": "Dvīsu passesu lohena, bandhituṃ pana vaṭṭati.",
  "tika-vin10t4:1058": "3071.",
  "tika-vin10t4:1059": " Tathā kattaradaṇḍepi, cittakammaṃ na vaṭṭati;",
  "tika-vin10t4:1060": "Vaṭṭalekhāva vaṭṭanti, ekā vā dvepi heṭṭhato.",
  "tika-vin10t4:1061": "3072.",
  "tika-vin10t4:1062": " Visāṇe nāḷiyaṃ vāpi, tathevāmaṇḍasārake;",
  "tika-vin10t4:1063": "Telabhājanake sabbaṃ, vaṇṇamaṭṭhaṃ tu vaṭṭati.",
  "tika-vin10t4:1064": "3073.",
  "tika-vin10t4:1065": " Pānīyassa uḷuṅkepi, doṇiyaṃ rajanassapi;",
  "tika-vin10t4:1066": "Ghaṭe phalakapīṭhepi, valayādhārakādike.",
  "tika-vin10t4:1067": "3074.",
  "tika-vin10t4:1068": " Tathā pattapidhāne ca, tālavaṇṭe ca bījane;",
  "tika-vin10t4:1069": "Pādapuñchaniyaṃ vāpi, sammuñjaniyameva ca.",
  "tika-vin10t4:1070": "3075.",
  "tika-vin10t4:1071": " Mañce bhūmatthare pīṭhe, bhisibimbohanesu ca;",
  "tika-vin10t4:1072": "Mālākammādikaṃ cittaṃ, sabbameva ca vaṭṭati.",
  "tika-vin10t4:1073": "3076.",
  "tika-vin10t4:1074": " Nānāmaṇimayatthambha-kavāṭadvārabhittikaṃ ;",
  "tika-vin10t4:1075": "Senāsanamanuññātaṃ, kā kathā vaṇṇamaṭṭhake.",
  "tika-vin10t4:1076": "3077.",
  "tika-vin10t4:1077": " Sovaṇṇiyaṃ dvārakavāṭabaddhaṃ;",
  "tika-vin10t4:1078": "Suvaṇṇanānāmaṇibhittibhūmiṃ;",
  "tika-vin10t4:1079": "Na kiñci ekampi nisedhanīyaṃ;",
  "tika-vin10t4:1080": "Senāsanaṃ vaṭṭati sabbameva.",
  "tika-vin10t4:1081": "3078.",
  "tika-vin10t4:1082": " Buddhaṃ dhammañca saṅghañca, na uddissa davaṃ kare;",
  "tika-vin10t4:1083": "Mūgabbatādikaṃ neva, gaṇheyya titthiyabbataṃ.",
  "tika-vin10t4:1084": "3079.",
  "tika-vin10t4:1085": " Kāyaṃ vā aṅgajātaṃ vā, ūruṃ vā na tu dassaye;",
  "tika-vin10t4:1086": "Bhikkhunīnaṃ tu tā vāpi, na siñce udakādinā.",
  "tika-vin10t4:1087": "3080.",
  "tika-vin10t4:1088": " Vassamaññattha vuṭṭho ce, bhāgamaññattha gaṇhati;",
  "tika-vin10t4:1089": "Dukkaṭaṃ puna dātabbaṃ, gīvā naṭṭhepi jajjare.",
  "tika-vin10t4:1090": "3081.",
  "tika-vin10t4:1091": " Codito so sace tehi, bhikkhūhi na dadeyyataṃ;",
  "tika-vin10t4:1092": "Dhuranikkhepane tesaṃ, bhaṇḍaggheneva kāraye.",
  "tika-vin10t4:1093": "3082.",
  "tika-vin10t4:1094": " Akappiyasamādānaṃ, karoto hoti dukkaṭaṃ;",
  "tika-vin10t4:1095": "Davā silaṃ pavijjhanto, dukkaṭā na ca muccati.",
  "tika-vin10t4:1096": "3083.",
  "tika-vin10t4:1097": " Gihīgopakadānasmiṃ, na doso koci gaṇhato;",
  "tika-vin10t4:1098": "Paricchedanayo vutto, saṅghacetiyasantake.",
  "tika-vin10t4:1099": "3084.",
  "tika-vin10t4:1100": " Yānaṃ purisasaṃyuttaṃ, hatthavaṭṭakameva vā;",
  "tika-vin10t4:1101": "Pāṭaṅkiñca gilānassa, vaṭṭatevābhirūhituṃ.",
  "tika-vin10t4:1102": "3085.",
  "tika-vin10t4:1103": " Na ca bhikkhuniyā saddhiṃ, sampayojeyya kiñcipi;",
  "tika-vin10t4:1104": "Dukkaṭaṃ bhikkhuniṃ rāgā, obhāsentassa bhikkhuno.",
  "tika-vin10t4:1105": "3086.",
  "tika-vin10t4:1106": " Bhikkhunīnaṃ have bhikkhu, pātimokkhaṃ na uddise;",
  "tika-vin10t4:1107": "Āpattiṃ vā sace tāsaṃ, paṭiggaṇheyya dukkaṭaṃ.",
  "tika-vin10t4:1108": "3087.",
  "tika-vin10t4:1109": " Attano paribhogatthaṃ, dinnamaññassa kassaci;",
  "tika-vin10t4:1110": "Paribhogamakatvāva, dadato pana dukkaṭaṃ.",
  "tika-vin10t4:1111": "3088.",
  "tika-vin10t4:1112": " Asappāyaṃ sace sabbaṃ, apanetumpi vaṭṭati;",
  "tika-vin10t4:1113": "Aggaṃ gahetvā dātuṃ vā, pattādīsupyayaṃ nayo.",
  "tika-vin10t4:1114": "3089.",
  "tika-vin10t4:1115": " Pañcavaggūpasampadā , guṇaṅguṇaupāhanā;",
  "tika-vin10t4:1116": "Cammatthāro dhuvanhānaṃ, majjhadese na vaṭṭati.",
  "tika-vin10t4:1117": "3090.",
  "tika-vin10t4:1118": " Sambādhassa ca sāmantā, satthakammaṃ duvaṅgulā;",
  "tika-vin10t4:1119": "Vāritaṃ, vatthikammampi, sambādheyeva satthunā.",
  "tika-vin10t4:1120": "3091.",
  "tika-vin10t4:1121": " Paṇṇāni ajjukādīnaṃ, loṇaṃ vā uṇhayāguyā;",
  "tika-vin10t4:1122": "Pakkhipitvāna pākatthaṃ, cāletuṃ na ca vaṭṭati.",
  "tika-vin10t4:1123": "3092.",
  "tika-vin10t4:1124": " Sace parisamaññassa, upaḷāleti dukkaṭaṃ;",
  "tika-vin10t4:1125": "Tattha cādīnavaṃ tassa, vattuṃ pana ca vaṭṭati.",
  "tika-vin10t4:1126": "3093.",
  "tika-vin10t4:1127": " ‘‘Makkhanaṃ gūthamuttehi, gatena nhāyituṃ viya;",
  "tika-vin10t4:1128": "Kataṃ nissāya dussīlaṃ, tayā viharatā’’ti ca.",
  "tika-vin10t4:1129": "3094.",
  "tika-vin10t4:1130": " Bhattagge yāgupāne ca, antogāme ca vīthiyaṃ;",
  "tika-vin10t4:1131": "Andhakāre anāvajjo, ekāvatto ca byāvaṭo.",
  "tika-vin10t4:1132": "3095.",
  "tika-vin10t4:1133": " Sutto khādañca bhuñjanto, vaccaṃ muttampi vā karaṃ;",
  "tika-vin10t4:1134": "Vandanā terasannaṃ tu, ayuttatthena vāritā.",
  "tika-vin10t4:1135": "3096.",
  "tika-vin10t4:1136": " Naggo anupasampanno, nānāsaṃvāsakopi ca;",
  "tika-vin10t4:1137": "Yo pacchā upasampanno, ukkhitto mātugāmako.",
  "tika-vin10t4:1138": "3097.",
  "tika-vin10t4:1139": " Ekādasa abhabbā ca, garukaṭṭhā ca pañcime;",
  "tika-vin10t4:1140": "Vandato dukkaṭaṃ vuttaṃ, bāvīsati ca puggale.",
  "tika-vin10t4:1141": "3098.",
  "tika-vin10t4:1142": " Yo pure upasampanno, nānāsaṃvāsavuḍḍhako;",
  "tika-vin10t4:1143": "Dhammavādī ca sambuddho, vandanīyā tayo ime.",
  "tika-vin10t4:1144": "3099.",
  "tika-vin10t4:1145": " Tajjanādikate ettha, caturo pana puggale;",
  "tika-vin10t4:1146": "Vandatopi anāpatti, tehi kammañca kubbato.",
  "tika-vin10t4:1147": "3100.",
  "tika-vin10t4:1148": " Adhiṭṭhānaṃ panekassa, dvinnaṃ vā tiṇṇameva vā;",
  "tika-vin10t4:1149": "Diṭṭhāvikammamuddiṭṭhaṃ, tato uddhaṃ nivāraṇaṃ.",
  "tika-vin10t4:1150": "3101.",
  "tika-vin10t4:1151": " Sandiṭṭho hoti sambhatto, jīvatālapitopi ca;",
  "tika-vin10t4:1152": "Gahitattamano hoti, vissāso pañcadhā siyā.",
  "tika-vin10t4:1153": "3102.",
  "tika-vin10t4:1154": " Sīladiṭṭhivipatti ca, ācārājīvasambhavā;",
  "tika-vin10t4:1155": "Vipattiyo catassova, vuttā ādiccabandhunā.",
  "tika-vin10t4:1156": "3103.",
  "tika-vin10t4:1157": " Tattha appaṭikammā ca, yā ca vuṭṭhānagāminī;",
  "tika-vin10t4:1158": "Āpattiyo duve sīla-vipattīti pakāsitā.",
  "tika-vin10t4:1159": "3104.",
  "tika-vin10t4:1160": " Antaggāhikadiṭṭhi ca, yā diṭṭhi dasavatthukā;",
  "tika-vin10t4:1161": "Ayaṃ diṭṭhivipattīti, duvidhā diṭṭhi dīpitā.",
  "tika-vin10t4:1162": "3105.",
  "tika-vin10t4:1163": " Desanāgāminikā yā ca, pañca thullaccayādikā;",
  "tika-vin10t4:1164": "Vuttācāravipattīti, ācārakusalena sā.",
  "tika-vin10t4:1165": "3106.",
  "tika-vin10t4:1166": " Kuhanādippavatto hi, micchājīvoti dīpito;",
  "tika-vin10t4:1167": "Ājīvapaccayāpatti, chabbidhāti pakāsitā.",
  "tika-vin10t4:1168": "3107.",
  "tika-vin10t4:1169": " Kammunā laddhisīmāhi, nānāsaṃvāsakā tayo;",
  "tika-vin10t4:1170": "Ukkhitto tividho kamma-nānāsaṃvāsako mato.",
  "tika-vin10t4:1171": "3108.",
  "tika-vin10t4:1172": " Adhammavādipakkhasmiṃ, nisinnova vicintiyaṃ;",
  "tika-vin10t4:1173": "‘‘Dhammavādī panete’’ti, uppanne pana mānase.",
  "tika-vin10t4:1174": "3109.",
  "tika-vin10t4:1175": " Nānāsaṃvāsako nāma, laddhiyāyaṃ pakāsito;",
  "tika-vin10t4:1176": "Tatraṭṭho pana so dvinnaṃ, kammaṃ kopeti saṅghikaṃ.",
  "tika-vin10t4:1177": "3110.",
  "tika-vin10t4:1178": " Bahisīmāgato sīmā-nānāsaṃvāsako mato;",
  "tika-vin10t4:1179": "Nānāsaṃvāsakā evaṃ, tayo vuttā mahesinā.",
  "tika-vin10t4:1180": "3111.",
  "tika-vin10t4:1181": " Cuto anupasampanno, nānāsaṃvāsakā tayo;",
  "tika-vin10t4:1182": "Bhikkhūnekādasābhabbā, asaṃvāsā ime siyuṃ.",
  "tika-vin10t4:1183": "3112.",
  "tika-vin10t4:1184": " Asaṃvāsassa sabbassa, tathā kammārahassa ca;",
  "tika-vin10t4:1185": "Saṅghe ummattakādīnaṃ, paṭikkhepo na rūhati.",
  "tika-vin10t4:1186": "3113.",
  "tika-vin10t4:1187": " Sasaṃvāsekasīmaṭṭha-pakatattassa bhikkhuno;",
  "tika-vin10t4:1188": "Vacanena paṭikkhepo, rūhatānantarassapi.",
  "tika-vin10t4:1189": "3114.",
  "tika-vin10t4:1190": " Bhikkhu āpajjatāpattiṃ, ākārehi panacchahi;",
  "tika-vin10t4:1191": "Vuttā samaṇakappā ca, pañca, pañca visuddhiyo.",
  "tika-vin10t4:1192": "3115.",
  "tika-vin10t4:1193": " Nidānaṃ puggalaṃ vatthuṃ, vidhiṃ paññattiyā pana;",
  "tika-vin10t4:1194": "Vipattāpattanāpatti, samuṭṭhānanayampi ca.",
  "tika-vin10t4:1195": "3116.",
  "tika-vin10t4:1196": " Vajjakammakriyāsaññā, cittāṇattividhiṃ pana;",
  "tika-vin10t4:1197": "Tathevaṅgavidhānañca, vedanā kusalattikaṃ.",
  "tika-vin10t4:1198": "3117.",
  "tika-vin10t4:1199": " Sattarasavidhaṃ etaṃ, dassetvā lakkhaṇaṃ budho;",
  "tika-vin10t4:1200": "Sikkhāpadesu yojeyya, tattha tattha yathārahaṃ.",
  "tika-vin10t4:1201": "3118.",
  "tika-vin10t4:1202": "Nidānaṃ tattha vesālī, tathā rājagahaṃ puraṃ;",
  "tika-vin10t4:1203": "Sāvatthāḷavi kosambī, sakkabhaggā pakāsitā.",
  "tika-vin10t4:1204": "3119.",
  "tika-vin10t4:1205": " Dasa vesāliyā vuttā, ekavīsaṃ giribbaje;",
  "tika-vin10t4:1206": "Satāni hi cha ūnāni, tīṇi sāvatthiyā siyuṃ.",
  "tika-vin10t4:1207": "3120.",
  "tika-vin10t4:1208": " Cha panāḷaviyaṃ vuttā, aṭṭha kosambiyaṃ katā;",
  "tika-vin10t4:1209": "Aṭṭha sakkesu paññattā, tayo bhagge pakāsitā.",
  "tika-vin10t4:1210": "3121.",
  "tika-vin10t4:1211": " Tevīsatividhā vuttā, sudinnadhaniyādayo;",
  "tika-vin10t4:1212": "Bhikkhūnaṃ pātimokkhasmiṃ, ādikammikapuggalā.",
  "tika-vin10t4:1213": "3122.",
  "tika-vin10t4:1214": " Bhikkhunīnaṃ tathā pāti-mokkhasmiṃ ādikammikā;",
  "tika-vin10t4:1215": "Thullanandādayo satta, sabbe tiṃsa bhavanti te.",
  "tika-vin10t4:1216": "3123.",
  "tika-vin10t4:1217": " Taruṃ timūlaṃ navapattamenaṃ;",
  "tika-vin10t4:1218": "Dvayaṅkuraṃ sattaphalaṃ chapupphaṃ;",
  "tika-vin10t4:1219": "Jānāti yo dvippabhavaṃ dvisākhaṃ;",
  "tika-vin10t4:1220": "Jānāti paññattimasesato so.",
  "tika-vin10t4:1221": "3124.",
  "tika-vin10t4:1222": " Iti paramamimaṃ vinicchayaṃ;",
  "tika-vin10t4:1223": "Madhurapadatthamanākulaṃ tu yo;",
  "tika-vin10t4:1224": "Paṭhati suṇati pucchate ca so;",
  "tika-vin10t4:1225": "Bhavatupālisamo vinicchaye.",
  "tika-vin10t4:1226": "Iti vinayavinicchaye pakiṇṇakavinicchayakathā samattā.",
  "tika-vin10t4:1227": "Kammaṭṭhānabhāvanāvidhānakathā",
  "tika-vin10t4:1228": "3125.",
  "tika-vin10t4:1229": " Pāmokkhe pātimokkhasmiṃ, mukhe mokkhappavesane;",
  "tika-vin10t4:1230": "Sabbadukkhakkhaye vutte, vuttamevitarattayaṃ.",
  "tika-vin10t4:1231": "3126.",
  "tika-vin10t4:1232": " Idaṃ catubbidhaṃ sīlaṃ, ñatvā tattha patiṭṭhito;",
  "tika-vin10t4:1233": "Samādhiṃ puna bhāvetvā, paññāya parimuccati.",
  "tika-vin10t4:1234": "3127.",
  "tika-vin10t4:1235": " Dasānussatiyo vuttā, kasiṇā ca dasāsubhā;",
  "tika-vin10t4:1236": "Catasso appamaññāyo, tathāruppā paradvayaṃ.",
  "tika-vin10t4:1237": "3128.",
  "tika-vin10t4:1238": " Iccevaṃ pana sabbampi, cattālīsavidhaṃ siyā;",
  "tika-vin10t4:1239": "Kammaṭṭhānaṃ samuddiṭṭhaṃ, mammaṭṭhānaṃ manobhuno.",
  "tika-vin10t4:1240": "3129.",
  "tika-vin10t4:1241": " Upacārappanāto ca, jhānabhedā atikkamā;",
  "tika-vin10t4:1242": "Vaḍḍhanāvaḍḍhanā cāpi, tathārammaṇabhūmito.",
  "tika-vin10t4:1243": "3130.",
  "tika-vin10t4:1244": " Gahaṇā paccayā bhiyyo, tathā cariyānukūlato;",
  "tika-vin10t4:1245": "Viseso ayametesu, viññātabbo vibhāvinā.",
  "tika-vin10t4:1246": "3131.",
  "tika-vin10t4:1247": " Aṭṭhānussatiyo saññā-vavatthānañca tatthime;",
  "tika-vin10t4:1248": "Upacāravahā, sesā, tiṃsa jhānavahā matā.",
  "tika-vin10t4:1249": "3132.",
  "tika-vin10t4:1250": " Paṭhamajjhānikā tattha, asubhā kāyagatāsati;",
  "tika-vin10t4:1251": "Ānāpānañca kasiṇā, catukkajjhānikā ime.",
  "tika-vin10t4:1252": "3133.",
  "tika-vin10t4:1253": " Tikajjhānāni tissova, appamaññātha pacchimā;",
  "tika-vin10t4:1254": "Cattāropi ca āruppā, catutthajjhānikā matā.",
  "tika-vin10t4:1255": "3134.",
  "tika-vin10t4:1256": " Atikkamo dvidhā vutto, aṅgārammaṇatopi ca;",
  "tika-vin10t4:1257": "Catukkatikajhānesu, aṅgātikkamatā matā.",
  "tika-vin10t4:1258": "3135.",
  "tika-vin10t4:1259": " Catutthā appamaññāpi, aṅgātikkamato siyā;",
  "tika-vin10t4:1260": "Ārammaṇamatikkamma, āruppā pana jāyare.",
  "tika-vin10t4:1261": "3136.",
  "tika-vin10t4:1262": " Kasiṇāni dasevettha, vaḍḍhetabbāni yoginā;",
  "tika-vin10t4:1263": "Sesaṃ pana ca sabbampi, na vaḍḍhetabbameva taṃ.",
  "tika-vin10t4:1264": "3137.",
  "tika-vin10t4:1265": " Nimittārammaṇā tattha, kasiṇā ca dasāsubhā;",
  "tika-vin10t4:1266": "Kāye satānāpānañca, bāvīsati bhavantime.",
  "tika-vin10t4:1267": "3138.",
  "tika-vin10t4:1268": " Sesānussatiyo aṭṭha, saññā dhātuvavatthanaṃ;",
  "tika-vin10t4:1269": "Viññāṇaṃ nevasaññā ca, dasa dve bhāvagocarā.",
  "tika-vin10t4:1270": "3139.",
  "tika-vin10t4:1271": " Catasso appamaññāyo, dve ca āruppamānasā;",
  "tika-vin10t4:1272": "Ime dhammā viniddiṭṭhā, cha navattabbagocarā.",
  "tika-vin10t4:1273": "3140.",
  "tika-vin10t4:1274": " Dasāsubhā paṭikkūla-saññā kāyagatāsati;",
  "tika-vin10t4:1275": "Devesu na pavattanti, dvādasevāti bhūmito.",
  "tika-vin10t4:1276": "3141.",
  "tika-vin10t4:1277": " Tāni dvādasa bhiyyo ca, ānāpānasatīpi ca;",
  "tika-vin10t4:1278": "Sabbaso terasa vāpi, brahmaloke na jāyare.",
  "tika-vin10t4:1279": "3142.",
  "tika-vin10t4:1280": " Ṭhapetvā caturāruppe, arūpāvacare kira;",
  "tika-vin10t4:1281": "Aññe pana na jāyanti, sabbe jāyanti mānuse.",
  "tika-vin10t4:1282": "3143.",
  "tika-vin10t4:1283": " Catutthaṃ kasiṇaṃ hitvā, kasiṇā ca dasāsubhā;",
  "tika-vin10t4:1284": "Diṭṭheneva gahetabbā, pubbabhāge bhavanti te.",
  "tika-vin10t4:1285": "3144.",
  "tika-vin10t4:1286": " Ānāpānañca phuṭṭhena, diṭṭhena tacapañcakaṃ;",
  "tika-vin10t4:1287": "Māluto diṭṭhaphuṭṭhena, sutena cettha sesakaṃ.",
  "tika-vin10t4:1288": "3145.",
  "tika-vin10t4:1289": " Ākāsakasiṇañcettha, ṭhapetvā kasiṇā nava;",
  "tika-vin10t4:1290": "Paṭhamāruppacittassa, paccayā pana jāyare.",
  "tika-vin10t4:1291": "3146.",
  "tika-vin10t4:1292": " Bhavanti hi abhiññāṇaṃ, kasiṇāni dasāpi ca;",
  "tika-vin10t4:1293": "Tissopi appamaññāyo, catutthassa tu paccayā.",
  "tika-vin10t4:1294": "3147.",
  "tika-vin10t4:1295": " Heṭṭhimaheṭṭhimāruppaṃ, parassa ca parassa ca;",
  "tika-vin10t4:1296": "Nevasaññā nirodhassa, paccayoti pakāsitā.",
  "tika-vin10t4:1297": "3148.",
  "tika-vin10t4:1298": " Sabbe sukhavihārassa, bhavanissaraṇassa ca;",
  "tika-vin10t4:1299": "Tathā bhavasukhānañca, paccayāti ca dīpitā.",
  "tika-vin10t4:1300": "3149.",
  "tika-vin10t4:1301": " Asubhā dasa viññeyyā, tathā kāyagatāsati;",
  "tika-vin10t4:1302": "Anukūlā ime rāga-caritassa visesato.",
  "tika-vin10t4:1303": "3150.",
  "tika-vin10t4:1304": " Catasso appamaññāyo, savaṇṇakasiṇā tathā;",
  "tika-vin10t4:1305": "Anukūlā ime dosa-caritassa pakāsitā.",
  "tika-vin10t4:1306": "3151.",
  "tika-vin10t4:1307": " Vitakkacaritassāpi, mohappakatinopi ca;",
  "tika-vin10t4:1308": "Ānāpānasatekāva, sappāyāti vibhāvitā.",
  "tika-vin10t4:1309": "3152.",
  "tika-vin10t4:1310": " Saññā ceva vavatthānaṃ, maraṇūpasame sati;",
  "tika-vin10t4:1311": "Paññāpakatino ete, anukūlāti dīpitā.",
  "tika-vin10t4:1312": "3153.",
  "tika-vin10t4:1313": " Ādianussaticchakkaṃ, saddhācaritavaṇṇitaṃ;",
  "tika-vin10t4:1314": "Āruppā kasiṇā sesā, dasa sabbānurūpakā.",
  "tika-vin10t4:1315": "3154.",
  "tika-vin10t4:1316": " Evaṃ pabhedato ñatvā, kammaṭṭhānāni paṇḍito;",
  "tika-vin10t4:1317": "Cariyāyānukūlaṃ tu, tesu yaṃ attano pana.",
  "tika-vin10t4:1318": "3155.",
  "tika-vin10t4:1319": " Taṃ gahetvāna medhāvī, daḷhaṃ kalyāṇamittako;",
  "tika-vin10t4:1320": "Ucchedaṃ palibodhānaṃ, katvā paṭhamameva ca.",
  "tika-vin10t4:1321": "3156.",
  "tika-vin10t4:1322": " Anurūpe vasantena, vihāre dosavajjite;",
  "tika-vin10t4:1323": "Bhāvetvā paṭhamādīni, jhānāni pana sabbaso.",
  "tika-vin10t4:1324": "3157.",
  "tika-vin10t4:1325": " Tato vuṭṭhāya sappañño, jhānamhā paṭhamādito;",
  "tika-vin10t4:1326": "Nāmarūpavavatthānaṃ, katvā kaṅkhaṃ vitīriya.",
  "tika-vin10t4:1327": "3158.",
  "tika-vin10t4:1328": " Upaklese amaggoti, dasobhāsādayo pana;",
  "tika-vin10t4:1329": "Maggo vipassanāñāṇaṃ, iti jānāti paṇḍito.",
  "tika-vin10t4:1330": "3159.",
  "tika-vin10t4:1331": " Tiṇṇaṃ tesaṃ vavatthāne, kate ettāvatā pana;",
  "tika-vin10t4:1332": "Tiṇṇaṃ pana ca saccānaṃ, vavatthānaṃ kataṃ siyā.",
  "tika-vin10t4:1333": "3160.",
  "tika-vin10t4:1334": " Udayabbayabhaṅgā ca, bhayādīnavanibbidā;",
  "tika-vin10t4:1335": "Muñcitukamyatāñāṇaṃ, paṭisaṅkhānupassanā.",
  "tika-vin10t4:1336": "3161.",
  "tika-vin10t4:1337": " Saṅkhārupekkhāñāṇañca, navamaṃ saccānulomikaṃ;",
  "tika-vin10t4:1338": "Ayaṃ ‘‘paṭipadāñāṇa-dassana’’nti pakāsitā.",
  "tika-vin10t4:1339": "3162.",
  "tika-vin10t4:1340": " Tato gotrabhucittassa, samanantarameva ca;",
  "tika-vin10t4:1341": "Santimārammaṇaṃ katvā, jāyate ñāṇadassanaṃ.",
  "tika-vin10t4:1342": "3163.",
  "tika-vin10t4:1343": " ‘‘Ñāṇadassanasuddhī’’ti, idaṃ ñāṇaṃ pakāsitaṃ;",
  "tika-vin10t4:1344": "Paccavekkhaṇapariyantaṃ, phalaṃ tassānujāyate.",
  "tika-vin10t4:1345": "3164.",
  "tika-vin10t4:1346": " Teneva ca upāyena, bhāvento so punappunaṃ;",
  "tika-vin10t4:1347": "Pāpuṇāti yathā bhikkhu, sesamaggaphalāni ca.",
  "tika-vin10t4:1348": "3165.",
  "tika-vin10t4:1349": " Iccevamaccantamavecca dhammaṃ;",
  "tika-vin10t4:1350": "Viddhaṃsayitvākusalaṃ asesaṃ;",
  "tika-vin10t4:1351": "Visosayitvāna tayo bhave so;",
  "tika-vin10t4:1352": "Upeti santiṃ nirupādisesaṃ.",
  "tika-vin10t4:1353": "3166.",
  "tika-vin10t4:1354": " Viññāsakkamato vāpi, pubbāparavasena vā;",
  "tika-vin10t4:1355": "Yadi akkharabandhe vā, ayuttaṃ viya dissati.",
  "tika-vin10t4:1356": "3167.",
  "tika-vin10t4:1357": " Taṃ tathā na gahetabbaṃ, gahetabbamadosato;",
  "tika-vin10t4:1358": "Mayā upaparikkhitvā, katattā pana sabbaso.",
  "tika-vin10t4:1359": "3168.",
  "tika-vin10t4:1360": " Seṭṭhassa coḷaraṭṭhassa, nābhibhūte nirākule;",
  "tika-vin10t4:1361": "Sabbassa pana lokassa, gāme sampiṇḍite viya.",
  "tika-vin10t4:1362": "3169.",
  "tika-vin10t4:1363": " Kadalīsālatālucchu-nāḷikeravanākule;",
  "tika-vin10t4:1364": "Kamaluppalasañchanna-salilāsayasobhite.",
  "tika-vin10t4:1365": "3170.",
  "tika-vin10t4:1366": " Kāverijalasampāta-paribhūtamahītale;",
  "tika-vin10t4:1367": "Iddhe sabbaṅgasampanne, maṅgale bhūtamaṅgale.",
  "tika-vin10t4:1368": "3171.",
  "tika-vin10t4:1369": " Pavarākārapākāra-parikhāparivārite;",
  "tika-vin10t4:1370": "Vihāre veṇhudāsassa, dassanīye manorame.",
  "tika-vin10t4:1371": "3172.",
  "tika-vin10t4:1372": " Tīrantaruhavātira-tarurājavirājite;",
  "tika-vin10t4:1373": "Nānādijagaṇārāme, nānārāmamanorame.",
  "tika-vin10t4:1374": "3173.",
  "tika-vin10t4:1375": " Cārupaṅkajasaṃkiṇṇa-taḷākasamalaṅkate;",
  "tika-vin10t4:1376": "Surasodakasampuṇṇa-varakūpopasobhite.",
  "tika-vin10t4:1377": "3174.",
  "tika-vin10t4:1378": " Vicitravipulaccugga-varamaṇḍapamaṇḍite;",
  "tika-vin10t4:1379": "Āvāsehi canekehi, accantamupasobhite.",
  "tika-vin10t4:1380": "3175.",
  "tika-vin10t4:1381": " Uppatena ca thūpena, bhetvāva dharaṇītalaṃ;",
  "tika-vin10t4:1382": "Jitvāvāvahasantena, kelāsasikharaṃ kharaṃ.",
  "tika-vin10t4:1383": "3176.",
  "tika-vin10t4:1384": " Saradambudasaṅkāse, dassanīye samussite;",
  "tika-vin10t4:1385": "Pasādajanane ramme, pāsāde vasatā mayā.",
  "tika-vin10t4:1386": "3177.",
  "tika-vin10t4:1387": " Vuttassa buddhasīhena, vinayassa vinicchayo;",
  "tika-vin10t4:1388": "Buddhasīhaṃ samuddissa, mama saddhivihārikaṃ.",
  "tika-vin10t4:1389": "3178.",
  "tika-vin10t4:1390": " Katoyaṃ pana bhikkhūnaṃ, hitatthāya samāsato;",
  "tika-vin10t4:1391": "Vinayassāvabodhatthaṃ, sukhenevācirena ca.",
  "tika-vin10t4:1392": "3179.",
  "tika-vin10t4:1393": " Accutaccutavikkante, kalambakulanandane;",
  "tika-vin10t4:1394": "Mahiṃ samanusāsante, āraddho ca samāpito.",
  "tika-vin10t4:1395": "3180.",
  "tika-vin10t4:1396": " Yathā siddhimayaṃ patto, antarāyaṃ vinā tathā;",
  "tika-vin10t4:1397": "Sabbe sijjhantu saṅkappā, sattānaṃ dhammasaṃyutā.",
  "tika-vin10t4:1398": "3181.",
  "tika-vin10t4:1399": " Yāva tiṭṭhati lokasmiṃ, mandāro cārukandaro;",
  "tika-vin10t4:1400": "Tāva tiṭṭhatu buddhassa, sāsanaṃ kalisāsanaṃ.",
  "tika-vin10t4:1401": "3182.",
  "tika-vin10t4:1402": " Kāle sammā pavassantu, vassaṃ vassavalāhakā;",
  "tika-vin10t4:1403": "Pālayantu mahīpālā, dhammato sakalaṃ mahiṃ.",
  "tika-vin10t4:1404": "3183.",
  "tika-vin10t4:1405": " Imaṃ sārabhūtaṃ hitaṃ atthayuttaṃ;",
  "tika-vin10t4:1406": "Karontena pattaṃ mayā yaṃ tu puññaṃ;",
  "tika-vin10t4:1407": "Ayaṃ tena loko munindappayātaṃ;",
  "tika-vin10t4:1408": "Sivaṃ vītasokaṃ puraṃ pāpuṇātu.",
  "tika-vin10t4:1409": "Iti vinayavinicchaye kammaṭṭhānabhāvanāvidhānakathā",
  "tika-vin10t4:1410": "Samattā.",
  "tika-vin10t4:1411": "Iti tambapaṇṇiyena paramaveyyākaraṇena tipiṭakanayavidhikusalena paramakavijanahadayapadumavanavikasanakarena kavivaravasabhena paramaratikaravaramadhuravacanuggārena uragapurena buddhadattena racitoyaṃ vinayavinicchayo.",
  "tika-vin10t4:1412": "Vinayavinicchayo samatto.",
  "tika-vin10t4:1413": " Namo tassa bhagavato arahato sammāsambuddhassa"
}