{
  "tika-s0403t30:0": "8. Arahattavaggo",
  "tika-s0403t30:1": "1-3. Dukkhasuttādivaṇṇanā",
  "tika-s0403t30:2": "75-77. Aṭṭhamassa paṭhamādīsu natthi vattabbaṃ. Tatiye tividhaṃ kuhanavatthunti paccayappaṭisevanasāmantajappanairiyāpathappavattanasaṅkhātaṃ tividhaṃ kuhanavatthuṃ. Ukkhipitvāti ‘‘mahākuṭumbiko mahānāviko mahādānapatī’’tiādinā paggaṇhitvā lapanaṃ. Avakkhipitvāti ‘‘kiṃ imassa jīvitaṃ, bījabhojano nāmāya’’nti hīḷetvā lapanaṃ.",
  "tika-s0403t30:3": "Dukkhasuttādivaṇṇanā niṭṭhitā.",
  "tika-s0403t30:4": "4. Sukhasomanassasuttavaṇṇanā",
  "tika-s0403t30:5": "78. Catutthe yathāvuttadhammādīsu tassa kilesanimittaṃ dukkhaṃ anavassananti ‘‘sukhasomanassabahulo viharatī’’ti vuttaṃ. Kāyikasukhañceva cetasikasomanassañca bahulaṃ assāti sukhasomanassabahulo. Yavati tena phalaṃ missitaṃ viya hotīti yoni, ekantikaṃ kāraṇaṃ. Assāti yathāvuttassa bhikkhuno. Paripuṇṇanti avikalaṃ anavasesaṃ.",
  "tika-s0403t30:6": "Sukhasomanassasuttavaṇṇanā niṭṭhitā.",
  "tika-s0403t30:7": "5. Adhigamasuttavaṇṇanā",
  "tika-s0403t30:8": "79. Pañcame āgacchanti etena kusalā vā akusalā vāti āgamanaṃ, kusalākusalānaṃ uppattikāraṇaṃ. Tattha kusaloti āgamanakusalo. Evaṃ dhamme manasikaroto kusalā vā akusalā vā dhammā abhivaḍḍhantīti evaṃ jānanto. Apagacchanti kusalā vā akusalā vā etenāti apagamanaṃ. Tesaṃ eva anuppattikāraṇaṃ, tattha kusaloti apagamanakusalo. Evaṃ dhamme manasikaroto kusalā vā akusalā vā dhammā nābhivaḍḍhantīti evaṃ jānanto. Upāyakusaloti ṭhānuppattikapaññāsamannāgato. Idañca accāyikakicce vā bhaye vā uppanne tassa tikicchanatthaṃ ṭhānuppattiyā kāraṇajānanavasena veditabbaṃ.",
  "tika-s0403t30:9": "Adhigamasuttavaṇṇanā niṭṭhitā.",
  "tika-s0403t30:10": "6-7. Mahantattasuttādivaṇṇanā",
  "tika-s0403t30:11": "80-81. Chaṭṭhe sampatteti kilese sampatte. Sattamaṃ uttānameva.",
  "tika-s0403t30:12": "Mahantattasuttādivaṇṇanā niṭṭhitā.",
  "tika-s0403t30:13": "8-10. Dutiyanirayasuttādivaṇṇanā",
  "tika-s0403t30:14": "82-84. Aṭṭhame kāyapāgabbhiyādīhīti ādi-saddena vacīpāgabbhiyaṃ manopāgabbhiyañca saṅgaṇhāti. Navamādīni uttānatthāneva.",
  "tika-s0403t30:15": "Dutiyanirayasuttādivaṇṇanā niṭṭhitā.",
  "tika-s0403t30:16": "Arahattavaggavaṇṇanā niṭṭhitā."
}