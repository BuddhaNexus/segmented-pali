{
  "tika-abh06t50:0": "Navamo paricchedo",
  "tika-abh06t50:1": "9. Cetasikasaṅgahakathā",
  "tika-abh06t50:2": "315.",
  "tika-abh06t50:3": " Satta sādhāraṇā ceva, cha dhammā ca pakiṇṇakā;",
  "tika-abh06t50:4": "Saddhādi pañcavīseti, aṭṭhatiṃsa samissitā.",
  "tika-abh06t50:5": "316.",
  "tika-abh06t50:6": " Kāmāvacarapuññesu, labbhanti paṭhamadvaye;",
  "tika-abh06t50:7": "Sattatiṃseva dutiye, paññāmattavivajjitā.",
  "tika-abh06t50:8": "317.",
  "tika-abh06t50:9": " Tatiye ca yathāvuttā, pītimattavivajjitā;",
  "tika-abh06t50:10": "Chattiṃseva catutthamhi, paññāpītidvayaṃ vinā.",
  "tika-abh06t50:11": "318.",
  "tika-abh06t50:12": " Mahākriyāsu yujjanti, hitvā viratiyo tathā;",
  "tika-abh06t50:13": "Pañcatiṃsa catuttiṃsadvayaṃ tettiṃsakaṃ kamā.",
  "tika-abh06t50:14": "319.",
  "tika-abh06t50:15": " Ṭhapetvā appamaññā ca, mahāpākesu yojitā;",
  "tika-abh06t50:16": "Tettiṃsā ceva dvattiṃsadvayekattiṃsakaṃ kamā.",
  "tika-abh06t50:17": "320.",
  "tika-abh06t50:18": " Appamaññā gahetvāna, hitvā viratiyo tathā;",
  "tika-abh06t50:19": "Pañcatiṃseva paṭhame, rūpāvacaramānase.",
  "tika-abh06t50:20": "321.",
  "tika-abh06t50:21": " Vitakkaṃ dutiye hitvā, vicārañca tato paraṃ;",
  "tika-abh06t50:22": "Catutthe pana pītiñca, appamaññañca pañcame.",
  "tika-abh06t50:23": "322.",
  "tika-abh06t50:24": " Yathāvuttapakārāva , catuttiṃsa yathākkamaṃ;",
  "tika-abh06t50:25": "Tettiṃsa ceva dvattiṃsa, samatiṃsañca labbhare.",
  "tika-abh06t50:26": "323.",
  "tika-abh06t50:27": " Pañcamena samānā ca, ṭhapetvāruppamānasā;",
  "tika-abh06t50:28": "Bhūmārammaṇabhedañca, aṅgānañca paṇītataṃ.",
  "tika-abh06t50:29": "324.",
  "tika-abh06t50:30": " Appamaññā ṭhapetvāna, gahetvā viratittayaṃ;",
  "tika-abh06t50:31": "Chattiṃsānuttare honti, paṭhamajjhānamānase.",
  "tika-abh06t50:32": "325.",
  "tika-abh06t50:33": " Vitakkaṃ dutiye hitvā, vicārañca tato paraṃ;",
  "tika-abh06t50:34": "Pītiṃ hitvā catutthe ca, pañcamepi ca sabbathā.",
  "tika-abh06t50:35": "326.",
  "tika-abh06t50:36": " Yathāvuttappakārāva, pañcatiṃsa yathākkamaṃ;",
  "tika-abh06t50:37": "Catuttiṃsañca tettiṃsa, tathā tettiṃsa cāpare.",
  "tika-abh06t50:38": "327.",
  "tika-abh06t50:39": " Evaṃ bāvīsadhā bhedo, anavajjesu saṅgaho;",
  "tika-abh06t50:40": "Ekūnasaṭṭhicittesu, aṭṭhatiṃsānamīrito.",
  "tika-abh06t50:41": "328.",
  "tika-abh06t50:42": " Viratī appamaññā ca, gahetvā pana sabbaso;",
  "tika-abh06t50:43": "Ekamekaṃ gahetvā ca, paccakkhāya ca sabbathā.",
  "tika-abh06t50:44": "329.",
  "tika-abh06t50:45": " Kāmesu sattadhā puññe, catudhā ca kriye tathā;",
  "tika-abh06t50:46": "Rūpajjhānacatukke ca, kattabboyampi saṅgaho.",
  "tika-abh06t50:47": "330.",
  "tika-abh06t50:48": " Iminā panupāyena, samasattati bhedato;",
  "tika-abh06t50:49": "Anavajjesu viññeyyo, cittuppādesu saṅgaho.",
  "tika-abh06t50:50": "331.",
  "tika-abh06t50:51": " Iti sabbappakārena, anavajjavinicchayaṃ;",
  "tika-abh06t50:52": "Ñatvā yojeyya medhāvī, sāvajjesu ca saṅgahaṃ.",
  "tika-abh06t50:53": "332.",
  "tika-abh06t50:54": " Satta sādhāraṇā ceva, cha dhammā ca pakiṇṇakā;",
  "tika-abh06t50:55": "Cattāro pāpasāmaññā, dhammā sattarasevime.",
  "tika-abh06t50:56": "333.",
  "tika-abh06t50:57": " Ekūnavīsāsaṅkhāre, paṭhame lobhadiṭṭhiyā;",
  "tika-abh06t50:58": "Dutiye lobhamānena, yathāvuttā ca tattakā.",
  "tika-abh06t50:59": "334.",
  "tika-abh06t50:60": " Aṭṭhārasa vinā pītiṃ, tatiye lobhadiṭṭhiyā;",
  "tika-abh06t50:61": "Catutthepi vinā pītiṃ, lobhamānena tattakā.",
  "tika-abh06t50:62": "335.",
  "tika-abh06t50:63": " Paṭighe ca vinā pītiṃ, asaṅkhāre tatheva te;",
  "tika-abh06t50:64": "Labbhanti dosakukkucca-macchariyāhi vīsati.",
  "tika-abh06t50:65": "336.",
  "tika-abh06t50:66": " Asaṅkhāresu vuttā ca, sasaṅkhāresu pañcadhā;",
  "tika-abh06t50:67": "Thinamiddhenekavīsa, vīsa dvevīsatikkamā.",
  "tika-abh06t50:68": "337.",
  "tika-abh06t50:69": " Chandaṃ pītiñca uddhacce, hitvā pañcadaseva te;",
  "tika-abh06t50:70": "Hitvā vimokkhaṃ kaṅkhañca, gahetvā kaṅkhite tathā.",
  "tika-abh06t50:71": "338.",
  "tika-abh06t50:72": " Sattavīsatidhammānaṃ, iti dvādasa saṅgahā;",
  "tika-abh06t50:73": "Dvādasāpuññacittesu, viññātabbā vibhāvinā.",
  "tika-abh06t50:74": "339.",
  "tika-abh06t50:75": " Hitvā chāniyate dhamme, gahetvā ca yathārahaṃ;",
  "tika-abh06t50:76": "Catuttiṃsāpi viññeyyā, saṅgahā tattha viññunā.",
  "tika-abh06t50:77": "340.",
  "tika-abh06t50:78": " Dvādasākusalesveva, ñatvā saṅgahamuttaraṃ;",
  "tika-abh06t50:79": "Ñeyyāhetukacittesu, saṅgahaṃ kamato kathaṃ?",
  "tika-abh06t50:80": "341.",
  "tika-abh06t50:81": " Satta sādhāraṇā chandavajjitā ca pakiṇṇakā;",
  "tika-abh06t50:82": "Hasituppādacittamhi, dvādaseva pakāsitā.",
  "tika-abh06t50:83": "342.",
  "tika-abh06t50:84": " Voṭṭhabbe ca vinā pītiṃ, vīriyaṃ sukhatīraṇe;",
  "tika-abh06t50:85": "Ekādasa yathāvuttā, dhammā dvīsupi desitā.",
  "tika-abh06t50:86": "343.",
  "tika-abh06t50:87": " Manodhātuttike ceva, upekkhātīraṇadvaye;",
  "tika-abh06t50:88": "Dasa honti yathāvuttā, hitvā vīriyapītiyo.",
  "tika-abh06t50:89": "344.",
  "tika-abh06t50:90": " Satta sādhāraṇā eva, pañcaviññāṇasambhavā;",
  "tika-abh06t50:91": "Iccāhetukacittesu, pañcadhā saṅgaho ṭhito.",
  "tika-abh06t50:92": "345.",
  "tika-abh06t50:93": " Iti cetasike dhamme, cittesu gaṇite puna;",
  "tika-abh06t50:94": "Cittena saha saṅgayha, gaṇeyyāpi ca paṇḍito.",
  "tika-abh06t50:95": "346.",
  "tika-abh06t50:96": " Aṭṭhatiṃsāti ye vuttā, cittena saha te puna;",
  "tika-abh06t50:97": "Ekūnacattālīseti, sabbatthekādhikaṃ naye.",
  "tika-abh06t50:98": "347.",
  "tika-abh06t50:99": " Bāvīsevaṃ dasa dve ca, pañca ceti yathārahaṃ;",
  "tika-abh06t50:100": "Saṅgahā sampayuttānaṃ, tālīsekūnakā kathā.",
  "tika-abh06t50:101": "348.",
  "tika-abh06t50:102": " Vitakko ca vicāro ca, pīti paññā tathā pana;",
  "tika-abh06t50:103": "Appamaññā viratīti, nava dhammā yathārahaṃ.",
  "tika-abh06t50:104": "349.",
  "tika-abh06t50:105": " Gahetabbāpanetabbā, bhavanti anavajjake;",
  "tika-abh06t50:106": "Parivatteti sabbattha, vedanā tu yathārahaṃ.",
  "tika-abh06t50:107": "350.",
  "tika-abh06t50:108": " Chandādhimokkhavīriyā , saddhādekūnavīsati;",
  "tika-abh06t50:109": "Phassādayo chaḷevāti, na calantaṭṭhavīsati.",
  "tika-abh06t50:110": "351.",
  "tika-abh06t50:111": " Teraseva tu sāvajje, chaḷevāhetumānase;",
  "tika-abh06t50:112": "Na calanti dasa aññe, cuddasā cha ca sambhavāti.",
  "tika-abh06t50:113": "Iti cetasikavibhāge cetasikasaṅgahakathā niṭṭhitā.",
  "tika-abh06t50:114": "Navamo paricchedo."
}