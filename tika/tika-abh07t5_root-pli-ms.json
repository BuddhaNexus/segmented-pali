{
  "tika-abh07t5:0": "6. Rūpaparicchedo",
  "tika-abh07t5:1": "1. Ettāvatā vibhattā hi, sappabhedappavattikā.",
  "tika-abh07t5:2": "Cittacetasikā dhammā, rūpaṃ dāni pavuccati.",
  "tika-abh07t5:3": "2. Samuddesā vibhāgā ca, samuṭṭhānā kalāpato.",
  "tika-abh07t5:4": "Pavattikkamato ceti, pañcadhā tattha saṅgaho.",
  "tika-abh07t5:5": "Rūpasamuddeso",
  "tika-abh07t5:6": "3. Cattāri mahābhūtāni, catunnañca mahābhūtānaṃ upādāyarūpanti duvidhampetaṃ rūpaṃ ekādasavidhena saṅgahaṃ gacchati.",
  "tika-abh07t5:7": "4. Kathaṃ? Pathavīdhātu āpodhātu tejodhātu vāyodhātu bhūtarūpaṃ nāma.",
  "tika-abh07t5:8": "5. Cakkhu sotaṃ ghānaṃ jivhā kāyo pasādarūpaṃ nāma.",
  "tika-abh07t5:9": "6. Rūpaṃ saddo gandho raso āpodhātuvivajjitaṃ bhūtattayasaṅkhātaṃ phoṭṭhabbaṃ gocararūpaṃ nāma.",
  "tika-abh07t5:10": "7. Itthattaṃ purisattaṃ bhāvarūpaṃ nāma.",
  "tika-abh07t5:11": "8. Hadayavatthu hadayarūpaṃ nāma.",
  "tika-abh07t5:12": "9. Jīvitindriyaṃ jīvitarūpaṃ nāma.",
  "tika-abh07t5:13": "10. Kabaḷīkāro āhāro āhārarūpaṃ nāma.",
  "tika-abh07t5:14": "11. Iti ca aṭṭhārasavidhampetaṃ rūpaṃ sabhāvarūpaṃ salakkhaṇarūpaṃ nipphannarūpaṃ rūparūpaṃ sammasanarūpanti ca saṅgahaṃ gacchati.",
  "tika-abh07t5:15": "12. Ākāsadhātu paricchedarūpaṃ nāma.",
  "tika-abh07t5:16": "13. Kāyaviññatti vacīviññatti viññattirūpaṃ nāma.",
  "tika-abh07t5:17": "14. Rūpassa lahutā mudutā kammaññatā viññattidvayaṃ vikārarūpaṃ nāma.",
  "tika-abh07t5:18": "15. Rūpassa upacayo santati jaratā aniccatā lakkhaṇarūpaṃ nāma.",
  "tika-abh07t5:19": "16. Jātirūpameva panettha upacayasantatināmena pavuccatīti ekādasavidhampetaṃ rūpaṃ aṭṭhavīsatividhaṃ hoti sarūpavasena.",
  "tika-abh07t5:20": "17. Kathaṃ –",
  "tika-abh07t5:21": "Bhūtappasādavisayā, bhāvo hadayamiccapi;",
  "tika-abh07t5:22": "Jīvitāhārarūpehi, aṭṭhārasavidhaṃ tathā.",
  "tika-abh07t5:23": "Paricchedo ca viññatti, vikāro lakkhaṇanti ca;",
  "tika-abh07t5:24": "Anipphannā dasa ceti, aṭṭhavīsavidhaṃ bhave.",
  "tika-abh07t5:25": "Ayamettha rūpasamuddeso.",
  "tika-abh07t5:26": "Rūpavibhāgo",
  "tika-abh07t5:27": "18. Sabbañca panetaṃ rūpaṃ ahetukaṃ sappaccayaṃ sāsavaṃ saṅkhataṃ lokiyaṃ kāmāvacaraṃ anārammaṇaṃ appahātabbamevāti ekavidhampi ajjhattikabāhirādivasena bahudhā bhedaṃ gacchati.",
  "tika-abh07t5:28": "19. Kathaṃ? Pasādasaṅkhātaṃ pañcavidhampi ajjhattikarūpaṃ nāma, itaraṃ bāhirarūpaṃ.",
  "tika-abh07t5:29": "20. Pasādahadayasaṅkhātaṃ chabbidhampi vatthurūpaṃ nāma, itaraṃ avatthurūpaṃ.",
  "tika-abh07t5:30": "21. Pasādaviññattisaṅkhātaṃ sattavidhampi dvārarūpaṃ nāma, itaraṃ advārarūpaṃ.",
  "tika-abh07t5:31": "22. Pasādabhāvajīvitasaṅkhātaṃ aṭṭhavidhampi indriyarūpaṃ nāma, itaraṃ anindriyarūpaṃ.",
  "tika-abh07t5:32": "23. Pasādavisayasaṅkhātaṃ dvādasavidhampi oḷārikarūpaṃ santikerūpaṃ, sappaṭigharūpañca, itaraṃ sukhumarūpaṃ dūrerūpaṃ appaṭigharūpañca.",
  "tika-abh07t5:33": "24. Kammajaṃ upādinnarūpaṃ, itaraṃ anupādinnarūpaṃ.",
  "tika-abh07t5:34": "25. Rūpāyatanaṃ sanidassanarūpaṃ, itaraṃ anidassanarūpaṃ.",
  "tika-abh07t5:35": "26. Cakkhādidvayaṃ asampattavasena, ghānādittayaṃ sampattavasenāti pañcavidhampi gocaraggāhikarūpaṃ, itaraṃ agocaraggāhikarūpaṃ.",
  "tika-abh07t5:36": "27. Vaṇṇo gandho raso ojā bhūtacatukkañceti aṭṭhavidhampi avinibbhogarūpaṃ, itaraṃ vinibbhogarūpaṃ.",
  "tika-abh07t5:37": "28. Iccevamaṭṭhavīsati-vidhampi ca vicakkhaṇā.",
  "tika-abh07t5:38": "Ajjhattikādibhedena, vibhajanti yathārahaṃ.",
  "tika-abh07t5:39": "Ayamettha rūpavibhāgo.",
  "tika-abh07t5:40": "Rūpasamuṭṭhānanayo",
  "tika-abh07t5:41": "29. Kammaṃ cittaṃ utu āhāro ceti cattāri rūpasamuṭṭhānāni nāma.",
  "tika-abh07t5:42": "30. Tattha kāmāvacaraṃ rūpāvacarañceti pañcavīsatividhampi kusalākusalakammamabhisaṅkhataṃ ajjhattikasantāne kammasamuṭṭhānarūpaṃ paṭisandhimupādāya khaṇe khaṇe samuṭṭhāpeti.",
  "tika-abh07t5:43": "31. Arūpavipākadvipañcaviññāṇavajjitaṃ pañcasattatividhampi cittaṃ cittasamuṭṭhānarūpaṃ paṭhamabhavaṅgamupādāya jāyantameva samuṭṭhāpeti.",
  "tika-abh07t5:44": "32. Tattha appanājavanaṃ iriyāpathampi sannāmeti.",
  "tika-abh07t5:45": "33. Voṭṭhabbanakāmāvacarajavanābhiññā pana viññattimpi samuṭṭhāpenti.",
  "tika-abh07t5:46": "34. Somanassajavanāni panettha terasa hasanampi janenti.",
  "tika-abh07t5:47": "35. Sītuṇhotusamaññātā tejodhātu ṭhitippattāva utusamuṭṭhānarūpaṃ ajjhattañca bahiddhā ca yathārahaṃ samuṭṭhāpeti.",
  "tika-abh07t5:48": "36. Ojāsaṅkhāto āhāro āhārasamuṭṭhānarūpaṃ ajjhoharaṇakāle ṭhānappattova samuṭṭhāpeti.",
  "tika-abh07t5:49": "37. Tattha hadayaindriyarūpāni kammajāneva.",
  "tika-abh07t5:50": "38. Viññattidvayaṃ cittajameva.",
  "tika-abh07t5:51": "39. Saddo cittotujo.",
  "tika-abh07t5:52": "40. Lahutādittayaṃ utucittāhārehi sambhoti.",
  "tika-abh07t5:53": "41. Avinibbhogarūpāni ceva ākāsadhātu ca. Catūhi sambhūtāni.",
  "tika-abh07t5:54": "42. Lakkhaṇarūpāni na kutoci jāyanti.",
  "tika-abh07t5:55": "43. Aṭṭhārasa pannarasa, terasa dvādasāti ca.",
  "tika-abh07t5:56": "Kammacittotukāhāra-jāni honti yathākkamaṃ.",
  "tika-abh07t5:57": "44. Jāyamānādirūpānaṃ, sabhāvattā hi kevalaṃ.",
  "tika-abh07t5:58": "Lakkhaṇāni na jāyanti, kehicīti pakāsitaṃ.",
  "tika-abh07t5:59": "Ayamettha rūpasamuṭṭhānanayo.",
  "tika-abh07t5:60": "Kalāpayojanā",
  "tika-abh07t5:61": "45. Ekuppādā ekanirodhā ekanissayā sahavuttino ekavīsati rūpakalāpā nāma.",
  "tika-abh07t5:62": "46. Tattha jīvitaṃ avinibbhogarūpañca cakkhunā saha cakkhudasakanti pavuccati. Tathā sotādīhi saddhiṃ sotadasakaṃ ghānadasakaṃ jivhādasakaṃ kāyadasakaṃ itthibhāvadasakaṃ pumbhāvadasakaṃ vatthudasakañceti yathākkamaṃ yojetabbaṃ. Avinibbhogarūpameva jīvitena saha jīvitanavakanti pavuccati. Ime nava kammasamuṭṭhānakalāpā.",
  "tika-abh07t5:63": "47. Avinibbhogarūpaṃ pana suddhaṭṭhakaṃ, tadeva kāyaviññattiyā saha kāyaviññattinavakaṃ, vacīviññattisaddehi saha vacīviññattidasakaṃ, lahutādīhi saddhiṃ lahutādekādasakaṃ, kāyaviññattilahutādidvādasakaṃ, vacīviññattisaddalahutāditerasakañceti cha cittasamuṭṭhānakalāpā.",
  "tika-abh07t5:64": "48. Suddhaṭṭhakaṃ saddanavakaṃ lahutādekādasakaṃ saddalahutādidvādasakañceti cattāro utusamuṭṭhānakalāpā.",
  "tika-abh07t5:65": "49. Suddhaṭṭhakaṃ lahutādekādasakañceti dveāhārasamuṭṭhānakalāpā.",
  "tika-abh07t5:66": "50. Tattha suddhaṭṭhakaṃ saddanavakañceti dve utusamuṭṭhānakalāpā bahiddhāpi labbhanti, avasesā pana sabbepi ajjhattikamevāti.",
  "tika-abh07t5:67": "51. Kammacittotukāhāra-samuṭṭhānā yathākkamaṃ.",
  "tika-abh07t5:68": "Nava cha caturo dveti, kalāpā ekavīsati.",
  "tika-abh07t5:69": "Kalāpānaṃ pariccheda-lakkhaṇattā vicakkhaṇā;",
  "tika-abh07t5:70": "Na kalāpaṅgamiccāhu, ākāsaṃ lakkhaṇāni ca.",
  "tika-abh07t5:71": "Ayamettha kalāpayojanā.",
  "tika-abh07t5:72": "Rūpapavattikkamo",
  "tika-abh07t5:73": "52. Sabbānipi panetāni rūpāni kāmaloke yathārahaṃ anūnāni pavattiyaṃ upalabbhanti.",
  "tika-abh07t5:74": "53. Paṭisandhiyaṃ pana saṃsedajānañceva opapātikānañca cakkhusotaghānajivhākāyabhāvavatthudasakasaṅkhātāni satta dasakāni pātubhavanti ukkaṭṭhavasena, omakavasena pana cakkhusotaghānabhāvadasakāni kadācipi na labbhanti, tasmā tesaṃ vasena kalāpahāni veditabbā.",
  "tika-abh07t5:75": "54. Gabbhaseyyakasattānaṃ pana kāyabhāvavatthudasakasaṅkhātāni tīṇi dasakāni pātubhavanti, tatthāpi bhāvadasakaṃ kadāci na labbhati, tato paraṃ pavattikāle kamena cakkhudasakādīni ca pātubhavanti.",
  "tika-abh07t5:76": "55. Iccevaṃ paṭisandhimupādāya kammasamuṭṭhānā, dutiyacittamupādāya cittasamuṭṭhānā, ṭhitikālamupādāya utusamuṭṭhānā, ojāpharaṇamupādāya āhārasamuṭṭhānā ceti catusamuṭṭhānarūpakalāpasantati kāmaloke dīpajālā viya, nadīsoto viya ca yāvatāyukamabbocchinnā pavattati.",
  "tika-abh07t5:77": "56. Maraṇakāle pana cuticittoparisattarasamacittassa ṭhitikālamupādāya kammajarūpāni na uppajjanti, puretaramuppannāni ca kammajarūpāni cuticittasamakālameva pavattitvā nirujjhanti, tato paraṃ cittajāhārajarūpañca vocchijjati, tato paraṃ utusamuṭṭhānarūpaparamparā yāva matakaḷevarasaṅkhātā pavattanti.",
  "tika-abh07t5:78": "57. Iccevaṃ matasattānaṃ, punadeva bhavantare.",
  "tika-abh07t5:79": "Paṭisandhimupādāya, tathā rūpaṃ pavattati.",
  "tika-abh07t5:80": "58. Rūpaloke pana ghānajivhākāyabhāvadasakāni ca āhārajakalāpāni ca na labbhanti, tasmā tesaṃ paṭisandhikāle cakkhusotavatthuvasena tīṇi dasakāni jīvitanavakañceti cattāro kammasamuṭṭhānakalāpā, pavattiyaṃ cittotusamuṭṭhānā ca labbhanti.",
  "tika-abh07t5:81": "59. Asaññasattānaṃ pana cakkhusotavatthusaddāpi na labbhanti, tathā sabbānipi cittajarūpāni, tasmā tesaṃ paṭisandhikāle jīvitanavakameva, pavattiyañca saddavajjitaṃ utusamuṭṭhānarūpaṃ atiricchati.",
  "tika-abh07t5:82": "60. Iccevaṃ kāmarūpāsaññīsaṅkhātesu tīsu ṭhānesu paṭisandhipavattivasena duvidhā rūpappavatti veditabbā.",
  "tika-abh07t5:83": "61. Aṭṭhavīsati kāmesu, honti tevīsa rūpisu.",
  "tika-abh07t5:84": "Sattaraseva saññīnaṃ, arūpe natthi kiñcipi.",
  "tika-abh07t5:85": "Saddo vikāro jaratā, maraṇañcopapattiyaṃ;",
  "tika-abh07t5:86": "Na labbhanti pavatte tu, na kiñcipi na labbhati.",
  "tika-abh07t5:87": "Ayamettha rūpapavattikkamo.",
  "tika-abh07t5:88": "Nibbānabhedo",
  "tika-abh07t5:89": "62.Nibbānaṃ pana lokuttarasaṅkhātaṃ catumaggañāṇena sacchikātabbaṃ maggaphalānamārammaṇabhūtaṃ vānasaṅkhātāya taṇhāya nikkhantattā nibbānanti pavuccati.",
  "tika-abh07t5:90": "63. Tadetaṃ sabhāvato ekavidhampi saupādisesanibbānadhātu anupādisesanibbānadhātu ceti duvidhaṃ hoti kāraṇapariyāyena.",
  "tika-abh07t5:91": "64. Tathā suññataṃ animittaṃ appaṇihitañceti tividhaṃ hoti ākārabhedena.",
  "tika-abh07t5:92": "65. Padamaccutamaccantaṃ, asaṅkhatamanuttaraṃ.",
  "tika-abh07t5:93": "Nibbānamiti bhāsanti, vānamuttā mahesayo.",
  "tika-abh07t5:94": "Iti cittaṃ cetasikaṃ, rūpaṃ nibbānamiccapi;",
  "tika-abh07t5:95": "Paramatthaṃ pakāsenti, catudhāva tathāgatā.",
  "tika-abh07t5:96": "Iti abhidhammatthasaṅgahe rūpasaṅgahavibhāgo nāma",
  "tika-abh07t5:97": "Chaṭṭho paricchedo."
}