{
  "tika-abh06t6:0": "6. Chaṭṭho paricchedo",
  "tika-abh06t6:1": "Ārammaṇavibhāganiddeso",
  "tika-abh06t6:2": "291.",
  "tika-abh06t6:3": " Etesaṃ pana cittānaṃ, ārammaṇamito paraṃ;",
  "tika-abh06t6:4": "Dassayissāmahaṃ tena, vinā natthi hi sambhavo.",
  "tika-abh06t6:5": "292.",
  "tika-abh06t6:6": " Rūpaṃ saddaṃ gandhaṃ rasaṃ, phoṭṭhabbaṃ dhammameva ca;",
  "tika-abh06t6:7": "Chadhā ārammaṇaṃ āhu, chaḷārammaṇakovidā.",
  "tika-abh06t6:8": "293.",
  "tika-abh06t6:9": " Tattha bhūte upādāya, vaṇṇo catusamuṭṭhito;",
  "tika-abh06t6:10": "Sanidassanapaṭigho, rūpārammaṇasaññito.",
  "tika-abh06t6:11": "294.",
  "tika-abh06t6:12": " Duvidho hi samuddiṭṭho, saddo cittotusambhavo;",
  "tika-abh06t6:13": "Saviññāṇakasaddova, hoti cittasamuṭṭhito.",
  "tika-abh06t6:14": "295.",
  "tika-abh06t6:15": " Aviññāṇakasaddo yo,",
  "tika-abh06t6:16": "So hotūtusamuṭṭhito;",
  "tika-abh06t6:17": "Duvidhopi ayaṃ saddo,",
  "tika-abh06t6:18": "Saddārammaṇataṃ gato.",
  "tika-abh06t6:19": "296.",
  "tika-abh06t6:20": " Dharīyatīti gacchanto, gandho sūcanatopi vā;",
  "tika-abh06t6:21": "Ayaṃ catusamuṭṭhāno, gandhārammaṇasammato.",
  "tika-abh06t6:22": "297.",
  "tika-abh06t6:23": " Rasamānā rasantīti, rasoti parikittito;",
  "tika-abh06t6:24": "Sova catusamuṭṭhāno, rasārammaṇanāmako.",
  "tika-abh06t6:25": "298.",
  "tika-abh06t6:26": " Phusīyatīti phoṭṭhabbaṃ, pathavītejavāyavo;",
  "tika-abh06t6:27": "Phoṭṭhabbaṃ catusambhūtaṃ, phoṭṭhabbārammaṇaṃ mataṃ.",
  "tika-abh06t6:28": "299.",
  "tika-abh06t6:29": " Sabbaṃ nāmañca rūpañca, hitvā rūpādipañcakaṃ;",
  "tika-abh06t6:30": "Lakkhaṇāni ca paññatti-dhammārammaṇasaññitaṃ.",
  "tika-abh06t6:31": "300.",
  "tika-abh06t6:32": " Chārammaṇāni labbhanti, kāmāvacarabhūmiyaṃ;",
  "tika-abh06t6:33": "Tīṇi rūpe panārūpe, dhammārammaṇamekakaṃ.",
  "tika-abh06t6:34": "301.",
  "tika-abh06t6:35": " Khaṇavatthuparittattā , āpāthaṃ na vajanti ye;",
  "tika-abh06t6:36": "Te dhammārammaṇā honti, yesaṃ rūpādayo kira.",
  "tika-abh06t6:37": "302.",
  "tika-abh06t6:38": " Te paṭikkhipitabbāva, aññamaññassa gocaraṃ;",
  "tika-abh06t6:39": "Neva paccanubhontānaṃ, mano tesaṃ tu gocaraṃ.",
  "tika-abh06t6:40": "303.",
  "tika-abh06t6:41": " Tañca ‘‘paccanubhotī’’ti, vuttattā pana satthunā;",
  "tika-abh06t6:42": "Rūpādārammaṇāneva, honti rūpādayo pana.",
  "tika-abh06t6:43": "304.",
  "tika-abh06t6:44": " Dibbacakkhādiñāṇānaṃ, rūpādīneva gocarā;",
  "tika-abh06t6:45": "Anāpāthagatāneva, tānītipi na yujjati.",
  "tika-abh06t6:46": "305.",
  "tika-abh06t6:47": " Yaṃ rūpārammaṇaṃ hontaṃ, taṃ dhammārammaṇaṃ kathaṃ;",
  "tika-abh06t6:48": "Evaṃ sati panetesaṃ, niyamoti kathaṃ bhave.",
  "tika-abh06t6:49": "306.",
  "tika-abh06t6:50": " Sabbaṃ ārammaṇaṃ etaṃ, chabbidhaṃ samudīritaṃ;",
  "tika-abh06t6:51": "Taṃ parittattikādīnaṃ, vasena bahudhā mataṃ.",
  "tika-abh06t6:52": "307.",
  "tika-abh06t6:53": " Sabbo kāmavipāko ca, kriyāhetudvayampi ca;",
  "tika-abh06t6:54": "Pañcavīsati ekantaṃ, parittārammaṇā siyuṃ.",
  "tika-abh06t6:55": "308.",
  "tika-abh06t6:56": " Iṭṭhādibhedā pañceva, rūpasaddādayo pana;",
  "tika-abh06t6:57": "Viññāṇānaṃ dvipañcannaṃ, gocarā paṭipāṭiyā.",
  "tika-abh06t6:58": "309.",
  "tika-abh06t6:59": " Rūpādipañcakaṃ sabbaṃ, manodhātuttayassa tu;",
  "tika-abh06t6:60": "Terasannaṃ panetesaṃ, rūpakkhandhova gocaro.",
  "tika-abh06t6:61": "310.",
  "tika-abh06t6:62": " Nārūpaṃ na ca paññattiṃ, nātītaṃ na canāgataṃ;",
  "tika-abh06t6:63": "Ārammaṇaṃ karonte ca, vattamāno hi gocaro.",
  "tika-abh06t6:64": "311.",
  "tika-abh06t6:65": " Terasetāni cittāni, jāyante kāmadhātuyaṃ;",
  "tika-abh06t6:66": "Cattāri rūpāvacare, neva kiñci arūpisu.",
  "tika-abh06t6:67": "312.",
  "tika-abh06t6:68": " Mahāpākānamaṭṭhannaṃ , santīraṇattayassapi;",
  "tika-abh06t6:69": "Chasu dvāresu rūpādichaparittāni gocarā.",
  "tika-abh06t6:70": "313.",
  "tika-abh06t6:71": " Rūpādayo parittā cha, hasituppādagocarā;",
  "tika-abh06t6:72": "Pañcadvāre paṭuppannā, manodvāre tikālikā.",
  "tika-abh06t6:73": "314.",
  "tika-abh06t6:74": " Dutiyāruppacittañca, catutthāruppamānasaṃ;",
  "tika-abh06t6:75": "Chabbidhaṃ niyataṃ hoti, taṃ mahaggatagocaraṃ.",
  "tika-abh06t6:76": "315.",
  "tika-abh06t6:77": " Nibbānārammaṇattā hi, ekantena anaññato;",
  "tika-abh06t6:78": "Aṭṭhānāsavacittānaṃ, appamāṇova gocaro.",
  "tika-abh06t6:79": "316.",
  "tika-abh06t6:80": " Cattāro ñāṇahīnā ca, kāmāvacarapuññato;",
  "tika-abh06t6:81": "Kriyatopi ca cattāro, dvādasākusalāni ca.",
  "tika-abh06t6:82": "317.",
  "tika-abh06t6:83": " Parittārammaṇā ceva, te mahaggatagocarā;",
  "tika-abh06t6:84": "Paññattārammaṇattā hi, navattabbāva honti te.",
  "tika-abh06t6:85": "318.",
  "tika-abh06t6:86": " Cattāro ñāṇasaṃyuttā, puññato kriyatopi ca;",
  "tika-abh06t6:87": "Tathābhiññādvayañceva, kriyāvoṭṭhabbanampi ca.",
  "tika-abh06t6:88": "319.",
  "tika-abh06t6:89": " Ekādasannametesaṃ, tividho hoti gocaro;",
  "tika-abh06t6:90": "Paññattārammaṇattā hi, navattabbāpi hontime.",
  "tika-abh06t6:91": "320.",
  "tika-abh06t6:92": " Yāni vuttāvasesāni, cittāni pana tāni hi;",
  "tika-abh06t6:93": "Navattabbārammaṇānīti, viññeyyāni vibhāvinā.",
  "tika-abh06t6:94": "Parittārammaṇattikaṃ samattaṃ.",
  "tika-abh06t6:95": "321.",
  "tika-abh06t6:96": " Dutiyāruppacittañca , catutthāruppamānasaṃ;",
  "tika-abh06t6:97": "Chabbidhaṃ pana ekanta-atītārammaṇaṃ siyā.",
  "tika-abh06t6:98": "322.",
  "tika-abh06t6:99": " Viññāṇānaṃ dvipañcannaṃ, manodhātuttayassa ca;",
  "tika-abh06t6:100": "Pañca rūpādayo dhammā, paccuppannāva gocarā.",
  "tika-abh06t6:101": "323.",
  "tika-abh06t6:102": " Aṭṭha kāmamahāpākā, santīraṇattayampi ca;",
  "tika-abh06t6:103": "Hasituppādacittanti, dvādasete tu mānasā.",
  "tika-abh06t6:104": "324.",
  "tika-abh06t6:105": " Siyātītārammaṇā paccu-ppannānāgatagocarā;",
  "tika-abh06t6:106": "Kusalākusalā kāme, kriyato nava mānasā.",
  "tika-abh06t6:107": "325.",
  "tika-abh06t6:108": " Abhiññāmānasā dvepi, siyātītādigocarā;",
  "tika-abh06t6:109": "Santapaññattikālepi, navattabbā bhavantime.",
  "tika-abh06t6:110": "326.",
  "tika-abh06t6:111": " Sesāni pana sabbāni, rūpārūpabhavesupi;",
  "tika-abh06t6:112": "Navattabbāni honteva, atītārammaṇādinā.",
  "tika-abh06t6:113": "327.",
  "tika-abh06t6:114": " Kāmato ca kriyā pañca, rūpato pañcamī kriyā;",
  "tika-abh06t6:115": "Cittānaṃ channametesaṃ, natthi kiñci agocaraṃ.",
  "tika-abh06t6:116": "328.",
  "tika-abh06t6:117": " Nibbānañca phalaṃ maggaṃ, rūpañcārūpameva ca;",
  "tika-abh06t6:118": "Sakkonti gocaraṃ kātuṃ, kati cittāni me vada.",
  "tika-abh06t6:119": "329.",
  "tika-abh06t6:120": " Cattāro ñāṇasaṃyuttā,",
  "tika-abh06t6:121": "Puññato kriyato tathā;",
  "tika-abh06t6:122": "Abhiññāhadayā dvepi,",
  "tika-abh06t6:123": "Kriyā voṭṭhabbanampi ca.",
  "tika-abh06t6:124": "330.",
  "tika-abh06t6:125": " Sakkonti gocaraṃ kātuṃ, cittānekādasāpi ca;",
  "tika-abh06t6:126": "Nibbānañca phalaṃ maggaṃ, rūpañcārūpameva ca.",
  "tika-abh06t6:127": "331.",
  "tika-abh06t6:128": " Cittesu pana sabbesu, kati cittāni me vada;",
  "tika-abh06t6:129": "Arahattaphalaṃ maggaṃ, kātuṃ sakkonti gocaraṃ.",
  "tika-abh06t6:130": "332.",
  "tika-abh06t6:131": " Sabbesu pana cittesu, cha ca cittāni me suṇa;",
  "tika-abh06t6:132": "Arahattaphalaṃ maggaṃ, kātuṃ sakkonti gocaraṃ.",
  "tika-abh06t6:133": "333.",
  "tika-abh06t6:134": " Cattāro ñāṇasaṃyuttā, kriyā voṭṭhabbanampi ca;",
  "tika-abh06t6:135": "Kriyābhiññā manodhātu, cha ca sakkonti gocaraṃ.",
  "tika-abh06t6:136": "334.",
  "tika-abh06t6:137": " Cattāro ñāṇasaṃyuttā-bhiññācittañca puññato;",
  "tika-abh06t6:138": "Nārahattaṃ phalaṃ maggaṃ, kātuṃ sakkonti gocaraṃ.",
  "tika-abh06t6:139": "335.",
  "tika-abh06t6:140": " Kasmā arahato magga-cittaṃ vā phalamānasaṃ;",
  "tika-abh06t6:141": "Puthujjanā vā sekkhā vā, na sakkonti hi jānituṃ.",
  "tika-abh06t6:142": "336.",
  "tika-abh06t6:143": " Puthujjano na jānāti,",
  "tika-abh06t6:144": "Sotāpannassa mānasaṃ;",
  "tika-abh06t6:145": "Sotāpanno na jānāti,",
  "tika-abh06t6:146": "Sakadāgāmissa mānasaṃ.",
  "tika-abh06t6:147": "337.",
  "tika-abh06t6:148": " Sakadāgāmī na jānāti, anāgāmissa mānasaṃ;",
  "tika-abh06t6:149": "Anāgāmī na jānāti, arahantassa mānasaṃ.",
  "tika-abh06t6:150": "338.",
  "tika-abh06t6:151": " Heṭṭhimo heṭṭhimo neva, jānāti uparūpari;",
  "tika-abh06t6:152": "Uparūpari jānāti, heṭṭhimassa ca mānasaṃ.",
  "tika-abh06t6:153": "339.",
  "tika-abh06t6:154": " Yo dhammo yassa dhammassa,",
  "tika-abh06t6:155": "Hoti ārammaṇaṃ pana;",
  "tika-abh06t6:156": "Tamuddharitvā ekekaṃ,",
  "tika-abh06t6:157": "Pavakkhāmi ito paraṃ.",
  "tika-abh06t6:158": "340.",
  "tika-abh06t6:159": " Kusalārammaṇaṃ kāme, kusalākusalassa ca;",
  "tika-abh06t6:160": "Abhiññāmānasassāpi, kusalassa kriyassa ca.",
  "tika-abh06t6:161": "341.",
  "tika-abh06t6:162": " Kāmāvacarapākassa, tathā kāmakriyassa ca;",
  "tika-abh06t6:163": "Etesaṃ pana rāsīnaṃ, channaṃ ārammaṇaṃ siyā.",
  "tika-abh06t6:164": "342.",
  "tika-abh06t6:165": " Rūpāvacarapuññāni, kāmapākaṃ tato vinā;",
  "tika-abh06t6:166": "Pañcannaṃ pana rāsīnaṃ, honti ārammaṇāni hi.",
  "tika-abh06t6:167": "343.",
  "tika-abh06t6:168": " Āruppakusalañcāpi, tebhūmakusalassa ca;",
  "tika-abh06t6:169": "Tebhūmakakriyassāpi, tathevākusalassapi.",
  "tika-abh06t6:170": "344.",
  "tika-abh06t6:171": " Arūpāvacarapākānaṃ , dvinnaṃ pana catutthadu;",
  "tika-abh06t6:172": "Imesaṃ aṭṭharāsīnaṃ, hotārammaṇapaccayo.",
  "tika-abh06t6:173": "345.",
  "tika-abh06t6:174": " Apariyāpannapuññampi, kāmāvacaratopi ca;",
  "tika-abh06t6:175": "Rūpato pañcamassāpi, kusalassa kriyassa ca.",
  "tika-abh06t6:176": "346.",
  "tika-abh06t6:177": " Catunnaṃ pana rāsīnaṃ, hoti ārammaṇaṃ sadā;",
  "tika-abh06t6:178": "Tathevākusalaṃ kāma-rūpāvacarato pana.",
  "tika-abh06t6:179": "347.",
  "tika-abh06t6:180": " Kusalassa kriyassāpi, tathevākusalassa ca;",
  "tika-abh06t6:181": "Kāmāvacarapākānaṃ, channaṃ rāsīnamīritaṃ.",
  "tika-abh06t6:182": "348.",
  "tika-abh06t6:183": " Vipākārammaṇaṃ kāme, kāmāvacaratopi ca;",
  "tika-abh06t6:184": "Rūpāvacarato ceva, kusalassa kriyassa ca.",
  "tika-abh06t6:185": "349.",
  "tika-abh06t6:186": " Kāmāvacarapākānaṃ, tathevākusalassa ca;",
  "tika-abh06t6:187": "Channañca pana rāsīnaṃ, hotārammaṇapaccayo.",
  "tika-abh06t6:188": "350.",
  "tika-abh06t6:189": " Vipākārammaṇaṃ rūpe, kāmāvacaratopi ca;",
  "tika-abh06t6:190": "Rūpāvacarato ceva, kusalassa kriyassa ca.",
  "tika-abh06t6:191": "351.",
  "tika-abh06t6:192": " Apuññassāti pañcannaṃ, rāsīnaṃ hoti gocaro;",
  "tika-abh06t6:193": "Arūpāvacarapākesu, ayameva nayo mato.",
  "tika-abh06t6:194": "352.",
  "tika-abh06t6:195": " Apariyāpannapākampi, kāmato rūpatopi ca;",
  "tika-abh06t6:196": "Kusalassa kriyassāpi, hoti ārammaṇaṃ pana.",
  "tika-abh06t6:197": "353.",
  "tika-abh06t6:198": " Kriyacittamidaṃ kāme, kāmāvacaratopi ca;",
  "tika-abh06t6:199": "Rūpāvacarato ceva, kusalassa kriyassa ca.",
  "tika-abh06t6:200": "354.",
  "tika-abh06t6:201": " Kāmāvacarapākassa, tathevākusalassa ca;",
  "tika-abh06t6:202": "Channaṃ rāsīnametesaṃ, hotārammaṇapaccayo.",
  "tika-abh06t6:203": "355.",
  "tika-abh06t6:204": " Yaṃ kriyāmānasaṃ rūpe, kāmapākaṃ tato vinā;",
  "tika-abh06t6:205": "Pañcannaṃ pana rāsīnaṃ, hoti ārammaṇaṃ pana.",
  "tika-abh06t6:206": "356.",
  "tika-abh06t6:207": " Kriyācittaṃ panāruppe, tesaṃ pañcannameva ca;",
  "tika-abh06t6:208": "Āruppassa kriyassāpi, channaṃ hoteva gocaro.",
  "tika-abh06t6:209": "357.",
  "tika-abh06t6:210": " Rūpaṃ catusamuṭṭhānaṃ, rūpārammaṇasaññitaṃ;",
  "tika-abh06t6:211": "Kāmāvacarapuññassa, tatheva kusalassa ca.",
  "tika-abh06t6:212": "358.",
  "tika-abh06t6:213": " Abhiññādvayacittassa, kāmapākakriyassa ca;",
  "tika-abh06t6:214": "Channaṃ rāsīnametesaṃ, hotārammaṇapaccayo.",
  "tika-abh06t6:215": "359.",
  "tika-abh06t6:216": " Nibbānārammaṇaṃ kāma-rūpāvacarato pana;",
  "tika-abh06t6:217": "Kusalassubhayassāpi, kāmarūpakriyassa ca.",
  "tika-abh06t6:218": "360.",
  "tika-abh06t6:219": " Apariyāpannato ceva, phalassa kusalassa ca;",
  "tika-abh06t6:220": "Channaṃ rāsīnametesaṃ, hotārammaṇapaccayo.",
  "tika-abh06t6:221": "361.",
  "tika-abh06t6:222": " Nānappakārakaṃ sabbaṃ, paññattārammaṇaṃ pana;",
  "tika-abh06t6:223": "Tebhūmakassa puññassa, tathevākusalassa ca.",
  "tika-abh06t6:224": "362.",
  "tika-abh06t6:225": " Rūpārūpavipākassa, tebhūmakakriyassa ca;",
  "tika-abh06t6:226": "Navannaṃ pana rāsīnaṃ, hotārammaṇapaccayo.",
  "tika-abh06t6:227": "363.",
  "tika-abh06t6:228": " Rūpārammaṇikā dve tu, dve dve saddhādigocarā;",
  "tika-abh06t6:229": "Pañcārammaṇikā nāma, cittuppādā tayo matā.",
  "tika-abh06t6:230": "364.",
  "tika-abh06t6:231": " Idhekacattālīseva, chaḷārammaṇikā matā;",
  "tika-abh06t6:232": "Kāmāvacaracittāna-mayamārammaṇakkamo.",
  "tika-abh06t6:233": "365.",
  "tika-abh06t6:234": " Pañcābhiññā vivajjetvā, rūpārūpā anāsavā;",
  "tika-abh06t6:235": "Cittuppādā ime sabbe, dhammārammaṇagocarā.",
  "tika-abh06t6:236": "366.",
  "tika-abh06t6:237": " Paṭhamāruppakusalaṃ, dutiyāruppacetaso;",
  "tika-abh06t6:238": "Kusalassa vipākassa, kriyassārammaṇaṃ bhave.",
  "tika-abh06t6:239": "367.",
  "tika-abh06t6:240": " Paṭhamāruppapākoyaṃ , dutiyāruppacetaso;",
  "tika-abh06t6:241": "Kusalassa vipākassa, kriyassārammaṇaṃ na hi.",
  "tika-abh06t6:242": "368.",
  "tika-abh06t6:243": " Paṭhamaṃ tu kriyācittaṃ, dutiyāruppacetaso;",
  "tika-abh06t6:244": "Na puññassa na pākassa, hoti ārammaṇaṃ pana.",
  "tika-abh06t6:245": "369.",
  "tika-abh06t6:246": " Paṭhamaṃ tu kriyācittaṃ, dutiyāruppacetaso;",
  "tika-abh06t6:247": "Kriyassārammaṇaṃ hoti, iti ñeyyaṃ vibhāvinā.",
  "tika-abh06t6:248": "370.",
  "tika-abh06t6:249": " Puthujjanassa sekkhassa, arūpārammaṇaṃ dvidhā;",
  "tika-abh06t6:250": "Kusalaṃ kusalassāpi, vipākassa ca taṃ siyā.",
  "tika-abh06t6:251": "371.",
  "tika-abh06t6:252": " Khīṇāsavassa bhikkhussa, paṭhamāruppamānasaṃ;",
  "tika-abh06t6:253": "Ārammaṇaṃ tidhā hoti, iti vuttaṃ mahesinā.",
  "tika-abh06t6:254": "372.",
  "tika-abh06t6:255": " Kriyassāpi kriyā hoti, kusalampi kriyassa ca;",
  "tika-abh06t6:256": "Kusalaṃ tu vipākassa, evaṃ hoti tidhā pana.",
  "tika-abh06t6:257": "373.",
  "tika-abh06t6:258": " Tatiyāruppacittampi, catutthāruppacetaso;",
  "tika-abh06t6:259": "Evameva dvidhā ceva, tidhā cārammaṇaṃ siyā.",
  "tika-abh06t6:260": "374.",
  "tika-abh06t6:261": " Yaṃ yaṃ pana idhārabbha,",
  "tika-abh06t6:262": "Ye ye jāyanti gocaraṃ;",
  "tika-abh06t6:263": "So so tesañca tesañca,",
  "tika-abh06t6:264": "Hotārammaṇapaccayo.",
  "tika-abh06t6:265": "375.",
  "tika-abh06t6:266": " Yo panimassa naro kira pāraṃ,",
  "tika-abh06t6:267": "Duttaramuttaramuttaratīdha;",
  "tika-abh06t6:268": "So abhidhammamahaṇṇavapāraṃ,",
  "tika-abh06t6:269": "Duttaramuttaramuttarateva.",
  "tika-abh06t6:270": "Iti abhidhammāvatāre ārammaṇavibhāgo nāma",
  "tika-abh06t6:271": "Chaṭṭho paricchedo."
}