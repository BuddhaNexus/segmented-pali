{
  "tika-abh06t5:0": "5. Pañcamo paricchedo",
  "tika-abh06t5:1": "Bhūmipuggalacittuppattiniddeso",
  "tika-abh06t5:2": "182.",
  "tika-abh06t5:3": " Ito paraṃ pavakkhāmi, buddhivuddhikaraṃ nayaṃ;",
  "tika-abh06t5:4": "Cittānaṃ bhūmīsuppattiṃ, puggalānaṃ vasena ca.",
  "tika-abh06t5:5": "183.",
  "tika-abh06t5:6": " Devāceva manussā ca, tisso vāpāyabhūmiyo;",
  "tika-abh06t5:7": "Gatiyo pañca niddiṭṭhā, satthunā tu tayo bhavā.",
  "tika-abh06t5:8": "184.",
  "tika-abh06t5:9": " Bhūmiyo tattha tiṃseva, tāsu tiṃseva puggalā;",
  "tika-abh06t5:10": "Bhūmīsvetāsu uppannā, sabbe ca pana puggalā.",
  "tika-abh06t5:11": "185.",
  "tika-abh06t5:12": " Paṭisandhikacittānaṃ, vasenekūnavīsati;",
  "tika-abh06t5:13": "Paṭisandhi ca nāmesā, duvidhā samudīritā.",
  "tika-abh06t5:14": "186.",
  "tika-abh06t5:15": " Acittakā sacittā ca, asaññīnamacittakā;",
  "tika-abh06t5:16": "Sesā sacittakā ñeyyā, sā panekūnavīsati.",
  "tika-abh06t5:17": "187.",
  "tika-abh06t5:18": " Paṭisandhivaseneva, honti vīsati puggalā;",
  "tika-abh06t5:19": "Idha cittādhikārattā, acittā na ca uddhaṭā.",
  "tika-abh06t5:20": "188.",
  "tika-abh06t5:21": " Ahetudvitihetūti, puggalā tividhā siyuṃ;",
  "tika-abh06t5:22": "Ariyā pana aṭṭhāti, sabbe ekādaseritā.",
  "tika-abh06t5:23": "189.",
  "tika-abh06t5:24": " Etesaṃ pana sabbesaṃ, puggalānaṃ pabhedato;",
  "tika-abh06t5:25": "Cittānaṃ bhūmīsuppattiṃ, bhaṇato me nibodhatha.",
  "tika-abh06t5:26": "190.",
  "tika-abh06t5:27": " Tiṃsabhūmīsu cittāni, kati jāyanti me vada;",
  "tika-abh06t5:28": "Cuddaseva tu cittāni, honti sabbāsu bhūmisu.",
  "tika-abh06t5:29": "191.",
  "tika-abh06t5:30": " Sadā vīsati cittāni, kāmeyeva bhave siyuṃ;",
  "tika-abh06t5:31": "Pañca rūpabhaveyeva, cattāreva arūpisu.",
  "tika-abh06t5:32": "192.",
  "tika-abh06t5:33": " Kāmarūpabhavesveva , aṭṭhārasa bhavanti hi;",
  "tika-abh06t5:34": "Dvecattālīsa cittāni, honti tīsu bhavesupi.",
  "tika-abh06t5:35": "193.",
  "tika-abh06t5:36": " Ṭhapetvā pana sabbāsaṃ, catassopāyabhūmiyo;",
  "tika-abh06t5:37": "Teraseva ca cittāni, honti chabbīsabhūmisu.",
  "tika-abh06t5:38": "194.",
  "tika-abh06t5:39": " Aparāni catassopi, ṭhapetvāruppabhūmiyo;",
  "tika-abh06t5:40": "Cittāni pana jāyanti, cha ca chabbīsabhūmisu.",
  "tika-abh06t5:41": "195.",
  "tika-abh06t5:42": " Suddhāvāsikadevānaṃ , ṭhapetvā pañca bhūmiyo;",
  "tika-abh06t5:43": "Pañca cittāni jāyante, pañcavīsatibhūmisu.",
  "tika-abh06t5:44": "196.",
  "tika-abh06t5:45": " Aparāni duve honti, pañcavīsatibhūmisu;",
  "tika-abh06t5:46": "Ṭhapetvā nevasaññañca, catassopāyabhūmiyo.",
  "tika-abh06t5:47": "197.",
  "tika-abh06t5:48": " Dvepi cittāni jāyanti, catuvīsatibhūmisu;",
  "tika-abh06t5:49": "Ākiñcaññaṃ nevasaññañca, ṭhapetvāpāyabhūmiyo.",
  "tika-abh06t5:50": "198.",
  "tika-abh06t5:51": " Apāyabhūmiyo hitvā, tisso āruppabhūmiyo;",
  "tika-abh06t5:52": "Dveyeva pana cittāni, honti tevīsabhūmisu.",
  "tika-abh06t5:53": "199.",
  "tika-abh06t5:54": " Arūpe ca apāye ca, ṭhapetvā aṭṭha bhūmiyo;",
  "tika-abh06t5:55": "Ekādasavidhaṃ cittaṃ, honti dvāvīsabhūmisu.",
  "tika-abh06t5:56": "200.",
  "tika-abh06t5:57": " Suddhāvāse apāye ca, ṭhapetvā nava bhūmiyo;",
  "tika-abh06t5:58": "Ekavīsāsu niccampi, cattārova bhavanti hi.",
  "tika-abh06t5:59": "201.",
  "tika-abh06t5:60": " Ekaṃ sattarasasveva, cittaṃ jāyati bhūmisu;",
  "tika-abh06t5:61": "Suddhāvāse ṭhapetvā tu, apāyāruppabhūmiyo.",
  "tika-abh06t5:62": "202.",
  "tika-abh06t5:63": " Dvādaseva tu jāyante, ekādasasu bhūmisu;",
  "tika-abh06t5:64": "Ṭhapetvā pana sabbāpi, bhūmiyo hi mahaggatā.",
  "tika-abh06t5:65": "203.",
  "tika-abh06t5:66": " Kāmāvacaradevānaṃ, manussānaṃ vasena tu;",
  "tika-abh06t5:67": "Aṭṭha cittāni jāyante, sadā sattasu bhūmisu.",
  "tika-abh06t5:68": "204.",
  "tika-abh06t5:69": " Pañcamajjhānapākeko , jāyate chasu bhūmisu;",
  "tika-abh06t5:70": "Cattāri pana cittāni, tīsu tīsveva bhūmisu.",
  "tika-abh06t5:71": "205.",
  "tika-abh06t5:72": " Cattāri pana cittāni, honti ekekabhūmisu;",
  "tika-abh06t5:73": "Arūpāvacarapākānaṃ, vasena paridīpaye.",
  "tika-abh06t5:74": "206.",
  "tika-abh06t5:75": " Kusalākusalā kāme,",
  "tika-abh06t5:76": "Tesaṃ pākā ahetukā;",
  "tika-abh06t5:77": "Āvajjanadvayañcāti,",
  "tika-abh06t5:78": "Sattatiṃseva mānasā.",
  "tika-abh06t5:79": "207.",
  "tika-abh06t5:80": " Narakādīsvapāyesu, catūsupi ca jāyare;",
  "tika-abh06t5:81": "Dvepaññāsāvasesāni, nuppajjanti kadācipi.",
  "tika-abh06t5:82": "208.",
  "tika-abh06t5:83": " Kāme devamanussānaṃ, nava pākā mahaggatā;",
  "tika-abh06t5:84": "Neva jāyanti jāyanti, asīti hadayā sadā.",
  "tika-abh06t5:85": "209.",
  "tika-abh06t5:86": " Kāme aṭṭha mahāpākā, domanassadvayampi ca;",
  "tika-abh06t5:87": "Tathā ghānādiviññāṇa-ttayaṃ pākā apuññajā.",
  "tika-abh06t5:88": "210.",
  "tika-abh06t5:89": " Natthi āruppapākā ca, rūpāvacarabhūmiyaṃ;",
  "tika-abh06t5:90": "Imehi saha cittehi, tayo maggā phaladvayaṃ.",
  "tika-abh06t5:91": "211.",
  "tika-abh06t5:92": " Cattāro diṭṭhisaṃyuttā, vicikicchāyutampi ca;",
  "tika-abh06t5:93": "Cattāro heṭṭhimā pākā, suddhāvāse na labbhare.",
  "tika-abh06t5:94": "212.",
  "tika-abh06t5:95": " Sesāni ekapaññāsa, cittāni pana labbhare;",
  "tika-abh06t5:96": "Rūpāvacarikā sabbe, vipākā kāmadhātuyā.",
  "tika-abh06t5:97": "213.",
  "tika-abh06t5:98": " Domanassādimaggo ca, kriyā ca dve ahetukā;",
  "tika-abh06t5:99": "Tecattālīsa cittāni, natthi āruppabhūmiyaṃ.",
  "tika-abh06t5:100": "214.",
  "tika-abh06t5:101": " Evaṃ bhūmivaseneva, cittuppattiṃ vibhāvaye;",
  "tika-abh06t5:102": "Tathā ekādasannampi, puggalānaṃ vasena ca.",
  "tika-abh06t5:103": "215.",
  "tika-abh06t5:104": " Kusalākusalā kāme,",
  "tika-abh06t5:105": "Tesaṃ pākā ahetukā;",
  "tika-abh06t5:106": "Āvajjanadvayañcāti,",
  "tika-abh06t5:107": "Sattatiṃseva mānasā.",
  "tika-abh06t5:108": "216.",
  "tika-abh06t5:109": " Ahetukassa sattassa, jāyante pañcabhūmisu;",
  "tika-abh06t5:110": "Dvepaññāsāvasesāni, na jāyanti kadācipi.",
  "tika-abh06t5:111": "217.",
  "tika-abh06t5:112": " Ahetukassa vuttehi, kāmapākā duhetukā;",
  "tika-abh06t5:113": "Duhetukassa jāyante, cattālīsaṃ tathekakaṃ.",
  "tika-abh06t5:114": "218.",
  "tika-abh06t5:115": " Sabbe mahaggatā ceva, sabbepi ca anāsavā;",
  "tika-abh06t5:116": "Tihetukā vipākā ca, kāme nava kriyāpi ca.",
  "tika-abh06t5:117": "219.",
  "tika-abh06t5:118": " Duhetuno na jāyanti, cattālīsaṃ tathāṭṭha ca;",
  "tika-abh06t5:119": "Kāmāvacarasattassa, tihetupaṭisandhino.",
  "tika-abh06t5:120": "220.",
  "tika-abh06t5:121": " Puthujjanassa jāyante, catupaññāsa mānasā;",
  "tika-abh06t5:122": "Dvihetukassa vuttāni, cattālīsaṃ tathekakaṃ.",
  "tika-abh06t5:123": "221.",
  "tika-abh06t5:124": " Cattāro ñāṇasaṃyuttā, vipākā kāmadhātuyā;",
  "tika-abh06t5:125": "Rūpārūpesu puññāni, catupaññāsa mānasā.",
  "tika-abh06t5:126": "222.",
  "tika-abh06t5:127": " Puthujjanassa jāyante, pañcatiṃsa na jāyare;",
  "tika-abh06t5:128": "Chadevesu manussesu, sotāpannassa dehino.",
  "tika-abh06t5:129": "223.",
  "tika-abh06t5:130": "Paññāsevassa cittāni, jāyantīti viniddise;",
  "tika-abh06t5:131": "Navatiṃseva cittāni, nuppajjantīti dīpaye.",
  "tika-abh06t5:132": "224.",
  "tika-abh06t5:133": " Sotāpannassa vuttāni, ṭhapetvā paṭhamaṃ phalaṃ;",
  "tika-abh06t5:134": "Attanova phalenassa, sakadāgāmino siyuṃ.",
  "tika-abh06t5:135": "225.",
  "tika-abh06t5:136": " Sotāpannassa vuttāni, ṭhapetvā paṭighadvayaṃ;",
  "tika-abh06t5:137": "Dutiyaṃ ca phalaṃ hitvā, yāni cittāni tāniti;",
  "tika-abh06t5:138": "Anāgāmissa sattassa, jāyantīti viniddise.",
  "tika-abh06t5:139": "226.",
  "tika-abh06t5:140": " Kati cittāni jāyante, kāme arahato pana;",
  "tika-abh06t5:141": "Cattārīsañca cattāri, kāme arahato siyuṃ.",
  "tika-abh06t5:142": "227.",
  "tika-abh06t5:143": " Maggaṭṭhānaṃ catunnampi, puggalānaṃ sakaṃ sakaṃ;",
  "tika-abh06t5:144": "Maggacittaṃ siyā tesaṃ, ekacittakkhaṇā hi te.",
  "tika-abh06t5:145": "228.",
  "tika-abh06t5:146": " Puthujjanassa tīsveva, paṭhamajjhānabhūmisu;",
  "tika-abh06t5:147": "Pañcatiṃseva cittāni, jāyanteti viniddise.",
  "tika-abh06t5:148": "229.",
  "tika-abh06t5:149": " Ghānādīsu ca viññāṇa-ttayaṃ satta apuññajā;",
  "tika-abh06t5:150": "Mahāpākā tathā pākā, uparijjhānabhūmikā.",
  "tika-abh06t5:151": "230.",
  "tika-abh06t5:152": " Vipākāpi ca āruppā, domanassadvayampi ca;",
  "tika-abh06t5:153": "Aṭṭhārasa kriyā ceva, aṭṭha lokuttarāni ca.",
  "tika-abh06t5:154": "231.",
  "tika-abh06t5:155": " Paṭhamajjhānanibbatta-puthujjanasarīrino;",
  "tika-abh06t5:156": "Etāni catupaññāsa, cittāni na ca labbhare.",
  "tika-abh06t5:157": "232.",
  "tika-abh06t5:158": " Sotāpannassa cittāni, tatthekatiṃsa jāyare;",
  "tika-abh06t5:159": "Puthujjanassa vuttesu, hitvā cāpuññapañcakaṃ.",
  "tika-abh06t5:160": "233.",
  "tika-abh06t5:161": " Sakadāgāmino tattha, ṭhapetvā paṭhamaṃ phalaṃ;",
  "tika-abh06t5:162": "Ekatiṃseva jāyante, pakkhipitvā sakaṃ phalaṃ.",
  "tika-abh06t5:163": "234.",
  "tika-abh06t5:164": " Anāgāmissa tattheva, ṭhapetvā dutiyaṃ phalaṃ;",
  "tika-abh06t5:165": "Ekatiṃseva jāyante, phalacittena attano.",
  "tika-abh06t5:166": "235.",
  "tika-abh06t5:167": " Viññāṇaṃ cakkhusotānaṃ, puññajaṃ sampaṭicchanaṃ;",
  "tika-abh06t5:168": "Santīraṇadvayañceva, kriyacittāni vīsati.",
  "tika-abh06t5:169": "236.",
  "tika-abh06t5:170": " Arahattaphalaṃ pāko, paṭhamajjhānasambhavo;",
  "tika-abh06t5:171": "Sattavīsati cittāni, arahantassa jāyare.",
  "tika-abh06t5:172": "237.",
  "tika-abh06t5:173": " Puthujjanassa tīsveva, dutiyajjhānabhūmisu;",
  "tika-abh06t5:174": "Chattiṃsa dutiyajjhāna-tatiyajjhānapākato.",
  "tika-abh06t5:175": "238.",
  "tika-abh06t5:176": " Puthujjanassa vuttesu, hitvā vāpuññapañcakaṃ;",
  "tika-abh06t5:177": "Sotāpannassa bāttiṃsa, phalena saha attano.",
  "tika-abh06t5:178": "239.",
  "tika-abh06t5:179": " Sotāpannassa vuttesu, ṭhapetvā paṭhamaṃ phalaṃ;",
  "tika-abh06t5:180": "Bāttiṃsa phalacittena, sakadāgāmissa attano.",
  "tika-abh06t5:181": "240.",
  "tika-abh06t5:182": " Sakadāgāmīsu vuttesu, ṭhapetvā dutiyaṃ phalaṃ;",
  "tika-abh06t5:183": "Anāgāmiphalenassa, bāttiṃseva bhavanti hi.",
  "tika-abh06t5:184": "241.",
  "tika-abh06t5:185": " Arahantassa tīsveva, aṭṭhavīsati attano;",
  "tika-abh06t5:186": "Phalena dutiyajjhāna-tatiyajjhānapākato.",
  "tika-abh06t5:187": "242.",
  "tika-abh06t5:188": " Parittakasubhādīnaṃ, devānaṃ tīsu bhūmisu;",
  "tika-abh06t5:189": "Pañcatiṃseva jāyante, catutthajjhānapākato.",
  "tika-abh06t5:190": "243.",
  "tika-abh06t5:191": " Sotāpannassa tattheka-tiṃsa cittāni jāyare;",
  "tika-abh06t5:192": "Sakadāgāmino evaṃ, tathānāgāminopi ca.",
  "tika-abh06t5:193": "244.",
  "tika-abh06t5:194": " Khīṇāsavassa tattheva, sattavīsati mānasā;",
  "tika-abh06t5:195": "Tathā vehapphale cāpi, sabbesaṃ honti mānasā.",
  "tika-abh06t5:196": "245.",
  "tika-abh06t5:197": "Ekatiṃseva cittāni, suddhāvāsikabhūmisu;",
  "tika-abh06t5:198": "Anāgāmikasattassa, hontīti paridīpaye.",
  "tika-abh06t5:199": "246.",
  "tika-abh06t5:200": " Arahato pana tattheva, mānasā sattavīsati;",
  "tika-abh06t5:201": "Evaṃ rūpīsu cittāni, viññeyyāni vibhāvinā.",
  "tika-abh06t5:202": "247.",
  "tika-abh06t5:203": "Catuvīsati cittāni, paṭhamāruppabhūmiyaṃ;",
  "tika-abh06t5:204": "Puthujjanassa sattassa, jāyantīti viniddise.",
  "tika-abh06t5:205": "248.",
  "tika-abh06t5:206": " Sotāpannassa tattheva, ṭhapetvāpuññapañcakaṃ;",
  "tika-abh06t5:207": "Samavīsati cittāni, phalena saha attano.",
  "tika-abh06t5:208": "249.",
  "tika-abh06t5:209": " Sakadāgāmino tattha, tathānāgāminopi ca;",
  "tika-abh06t5:210": "Jāyanti vīsa cittāni, pubbapubbaphalaṃ vinā.",
  "tika-abh06t5:211": "250.",
  "tika-abh06t5:212": " Khīṇāsavassa tattheva, dasapañca ca mānasā;",
  "tika-abh06t5:213": "Puthujjanassa sattassa, dutiyāruppabhūmiyaṃ.",
  "tika-abh06t5:214": "251.",
  "tika-abh06t5:215": " Honti tevīsa cittāni, iti vatvā vibhāvaye;",
  "tika-abh06t5:216": "Tiṇṇannampettha sekhānaṃ, cittānekūnavīsati.",
  "tika-abh06t5:217": "252.",
  "tika-abh06t5:218": "Cuddaseva tu cittāni, dutiyāruppabhūmiyaṃ;",
  "tika-abh06t5:219": "Kriyādvādasa pākeko, phalaṃ khīṇāsavassa tu.",
  "tika-abh06t5:220": "253.",
  "tika-abh06t5:221": " Puthujjanassa sattassa, tatiyāruppabhūmiyaṃ;",
  "tika-abh06t5:222": "Bāvīsati ca cittāni, bhavantīti pakāsaye.",
  "tika-abh06t5:223": "254.",
  "tika-abh06t5:224": "Aṭṭhāraseva cittāni, sotāpannassa jāyare;",
  "tika-abh06t5:225": "Sakadāgāmino tāni, ṭhapetvā paṭhamaṃ phalaṃ.",
  "tika-abh06t5:226": "255.",
  "tika-abh06t5:227": " Sakadāgāmivuttesu, ṭhapetvā dutiyaṃ phalaṃ;",
  "tika-abh06t5:228": "Aṭṭhāraseva cittāni, anāgāmissa jāyare.",
  "tika-abh06t5:229": "256.",
  "tika-abh06t5:230": "Teraseva ca cittāni, tatiyāruppabhūmiyaṃ;",
  "tika-abh06t5:231": "Khīṇāsavassa sattassa, bhavantīti viniddise.",
  "tika-abh06t5:232": "257.",
  "tika-abh06t5:233": "Ekavīsati cittāni, catutthāruppabhūmiyaṃ;",
  "tika-abh06t5:234": "Puthujjanassa sattassa, jāyantīti viniddise.",
  "tika-abh06t5:235": "258.",
  "tika-abh06t5:236": " Sotāpannassa sattassa, sattarasa pakāsaye;",
  "tika-abh06t5:237": "Sakadāgāmino tāni, ṭhapetvā paṭhamaṃ phalaṃ.",
  "tika-abh06t5:238": "259.",
  "tika-abh06t5:239": " Sakadāgāmivuttesu, ṭhapetvā dutiyaṃ phalaṃ;",
  "tika-abh06t5:240": "Honti sattarasevassa, anāgāmissa mānasā.",
  "tika-abh06t5:241": "260.",
  "tika-abh06t5:242": "Dvādaseva tu cittāni, catutthāruppabhūmiyaṃ;",
  "tika-abh06t5:243": "Jāyanti arahantassa, iti vatvā vibhāvaye.",
  "tika-abh06t5:244": "261.",
  "tika-abh06t5:245": " Heṭṭhimānaṃ arūpīnaṃ, brahmānaṃ uparūpari;",
  "tika-abh06t5:246": "Arūpakusalā ceva, uppajjanti kriyāpi ca.",
  "tika-abh06t5:247": "262.",
  "tika-abh06t5:248": " Uddhamuddhamarūpīnaṃ, heṭṭhimā heṭṭhimā pana;",
  "tika-abh06t5:249": "Āruppāneva jāyante, diṭṭhādīnavato kira.",
  "tika-abh06t5:250": "263.",
  "tika-abh06t5:251": " Ṭhapetvā paṭhamaṃ maggaṃ, kusalānuttarā tayo;",
  "tika-abh06t5:252": "Kāmāvacarapuññāni, apuññāni tathā dasa.",
  "tika-abh06t5:253": "264.",
  "tika-abh06t5:254": " Cattārāruppapuññāni, sabbe pākā anuttarā;",
  "tika-abh06t5:255": "Paṭhamāruppapāko ca, nava kāmakriyāpi ca.",
  "tika-abh06t5:256": "265.",
  "tika-abh06t5:257": " Āruppāpi kriyā sabbā, tecattālīsa mānasā;",
  "tika-abh06t5:258": "Uppajjanti panetāni, paṭhamāruppabhūmiyaṃ.",
  "tika-abh06t5:259": "266.",
  "tika-abh06t5:260": " Sabbo kāmavipāko ca, sabbo rūpomahaggato;",
  "tika-abh06t5:261": "Cittuppādo manodhātu, domanassadvayampi ca.",
  "tika-abh06t5:262": "267.",
  "tika-abh06t5:263": " Ādimaggo tayo pākā, āruppā ca tathūpari;",
  "tika-abh06t5:264": "Chacattālīsa natthettha, paṭhamāruppabhūmiyaṃ.",
  "tika-abh06t5:265": "268.",
  "tika-abh06t5:266": " Vuttesu pana cittesu, paṭhamāruppabhūmiyaṃ;",
  "tika-abh06t5:267": "Ṭhapetvā paṭhamāruppa-ttayaṃ pāko ca attano.",
  "tika-abh06t5:268": "269.",
  "tika-abh06t5:269": " Tālīsetāni jāyante, dutiyāruppabhūmiyaṃ;",
  "tika-abh06t5:270": "Evaṃ sesadvaye ñeyyā, hitvā heṭṭhimaheṭṭhimaṃ.",
  "tika-abh06t5:271": "270.",
  "tika-abh06t5:272": " Attano attano pākā, cattāro ca anāsavā;",
  "tika-abh06t5:273": "Vipākā honti sabbeva, catūsvāruppabhūmisu.",
  "tika-abh06t5:274": "271.",
  "tika-abh06t5:275": " Voṭṭhabbanena cittena, kāme aṭṭha mahākriyā;",
  "tika-abh06t5:276": "Catassopi ca āruppā, teraseva kriyā siyuṃ.",
  "tika-abh06t5:277": "272.",
  "tika-abh06t5:278": " Khīṇāsavassa jāyante, paṭhamāruppabhūmiyaṃ;",
  "tika-abh06t5:279": "Dvādaseva kriyā honti, dutiyāruppabhūmiyaṃ.",
  "tika-abh06t5:280": "273.",
  "tika-abh06t5:281": " Ekādasa kriyā honti, tatiyāruppabhūmiyaṃ;",
  "tika-abh06t5:282": "Daseva ca kriyā ñeyyā, catutthāruppabhūmiyaṃ.",
  "tika-abh06t5:283": "274.",
  "tika-abh06t5:284": " Arahato pana cittāni, honti ekūnavīsati;",
  "tika-abh06t5:285": "Arahattaṃ kriyā sabbā, ṭhapetvāvajjanadvayaṃ.",
  "tika-abh06t5:286": "275.",
  "tika-abh06t5:287": " Catunnañca phalaṭṭhānaṃ, tihetukaputhujjane;",
  "tika-abh06t5:288": "Teraseva ca cittāni, bhavantīti pakāsaye.",
  "tika-abh06t5:289": "276.",
  "tika-abh06t5:290": " Cattāro ñāṇasaṃyuttā, mahāpākā tathā nava;",
  "tika-abh06t5:291": "Rūpārūpavipākā ca, teraseva bhavantime.",
  "tika-abh06t5:292": "277.",
  "tika-abh06t5:293": " Catunnañca phalaṭṭhānaṃ, duhetukaputhujjane;",
  "tika-abh06t5:294": "Ñāṇahīnāni cattāri, vipākā eva jāyare.",
  "tika-abh06t5:295": "278.",
  "tika-abh06t5:296": " Puthujjanānaṃ tiṇṇampi, catunnaṃ ariyadehinaṃ;",
  "tika-abh06t5:297": "Sattaraseva cittāni, sattannampi bhavanti hi.",
  "tika-abh06t5:298": "279.",
  "tika-abh06t5:299": " Viññāṇāni duve pañca, manodhātuttayampi ca;",
  "tika-abh06t5:300": "Santīraṇāni voṭṭhabbaṃ, honti sattarasevime.",
  "tika-abh06t5:301": "280.",
  "tika-abh06t5:302": " Heṭṭhā tiṇṇaṃ phalaṭṭhānaṃ, tihetukaputhujjane;",
  "tika-abh06t5:303": "Naveva kusalā honti, catunnampi mahaggatā.",
  "tika-abh06t5:304": "281.",
  "tika-abh06t5:305": " Tiṇṇaṃ puthujjanānañca, tiṇṇamariyānamādito;",
  "tika-abh06t5:306": "Teraseva tu cittāni, uppajjantīti niddise.",
  "tika-abh06t5:307": "282.",
  "tika-abh06t5:308": " Aṭṭheva kāmapuññāni, diṭṭhihīnā apuññato;",
  "tika-abh06t5:309": "Cattāropi ca uddhacca-saṃyuttañcāti terasa.",
  "tika-abh06t5:310": "283.",
  "tika-abh06t5:311": " Heṭṭhā dvinnaṃ phalaṭṭhānaṃ, tathā sabbaputhujjane;",
  "tika-abh06t5:312": "Domanassayuttaṃ cittaṃ, dvayameva tu jāyate.",
  "tika-abh06t5:313": "284.",
  "tika-abh06t5:314": " Tiṇṇaṃ puthujjanānaṃ tu, pañceva pana jāyare;",
  "tika-abh06t5:315": "Cattāri diṭṭhiyuttāni, vicikicchāyutampi ca.",
  "tika-abh06t5:316": "285.",
  "tika-abh06t5:317": " Maggaṭṭhānaṃ catunnampi, maggacittaṃ sakaṃ sakaṃ;",
  "tika-abh06t5:318": "Ekameva bhave tesaṃ, iti vatvā vibhāvaye.",
  "tika-abh06t5:319": "286.",
  "tika-abh06t5:320": " Mayā bhavesu cittānaṃ, puggalānaṃ vasena ca;",
  "tika-abh06t5:321": "Bhikkhūnaṃ pāṭavatthāya, cittuppatti pakāsitā.",
  "tika-abh06t5:322": "287.",
  "tika-abh06t5:323": " Evaṃ sabbamidaṃ cittaṃ, bhūmipuggalabhedato;",
  "tika-abh06t5:324": "Bahudhāpi ca hotīti, viññātabbaṃ vibhāvinā.",
  "tika-abh06t5:325": "288.",
  "tika-abh06t5:326": " Sakkā vuttānusārena, bhedo ñātuṃ vibhāvinā;",
  "tika-abh06t5:327": "Ganthavitthārabhītena, saṃkhittaṃ panidaṃ mayā.",
  "tika-abh06t5:328": "289.",
  "tika-abh06t5:329": " Pubbāparaṃ viloketvā, cintetvā ca punappunaṃ;",
  "tika-abh06t5:330": "Atthaṃ upaparikkhitvā, gahetabbaṃ vibhāvinā.",
  "tika-abh06t5:331": "290.",
  "tika-abh06t5:332": " Imañcābhidhammāvatāraṃ susāraṃ,",
  "tika-abh06t5:333": "Varaṃ sattamohandhakārappadīpaṃ;",
  "tika-abh06t5:334": "Sadā sādhu cinteti vāceti yo taṃ,",
  "tika-abh06t5:335": "Naraṃ rāgadosā ciraṃ nopayanti.",
  "tika-abh06t5:336": "Iti abhidhammāvatāre bhūmipuggalavasena cittuppattiniddeso nāma",
  "tika-abh06t5:337": "Pañcamo paricchedo."
}