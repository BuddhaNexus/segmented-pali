{
  "tika-abh06t15:0": "15. Pannarasamo paricchedo",
  "tika-abh06t15:1": "Arūpāvacarasamādhibhāvanāniddeso",
  "tika-abh06t15:2": "980.",
  "tika-abh06t15:3": " Rūpārūpamatītena , rūpārūpādivedinā;",
  "tika-abh06t15:4": "Yāni cārūpapuññāni, sarūpenīritāni tu.",
  "tika-abh06t15:5": "981.",
  "tika-abh06t15:6": " Tesaṃ dāni pavakkhāmi, bhāvanānayamuttamaṃ;",
  "tika-abh06t15:7": "Yogāvacarabhikkhūnaṃ, hitatthāya samāsato.",
  "tika-abh06t15:8": "982.",
  "tika-abh06t15:9": " ‘‘Rūpe kho vijjamānasmiṃ, daṇḍādānādayo siyuṃ;",
  "tika-abh06t15:10": "Anekāpi panābādhā, cakkhurogādayo’’iti.",
  "tika-abh06t15:11": "983.",
  "tika-abh06t15:12": " Rūpe ādīnavaṃ disvā, rūpe nibbindamānaso;",
  "tika-abh06t15:13": "Tassātikkamanatthāya, arūpaṃ paṭipajjati.",
  "tika-abh06t15:14": "984.",
  "tika-abh06t15:15": " Tamhā kasiṇarūpāpi, so nibbijja visārado;",
  "tika-abh06t15:16": "Apakkamitukāmo ca, sūkarābhihatova sā.",
  "tika-abh06t15:17": "985.",
  "tika-abh06t15:18": " Catutthe pana jhānasmiṃ, hutvā ciṇṇavasī vasī;",
  "tika-abh06t15:19": "Catutthajjhānato dhīmā, vuṭṭhāya vidhinā puna.",
  "tika-abh06t15:20": "986.",
  "tika-abh06t15:21": " Karoti panidaṃ cittaṃ, rūpamārammaṇaṃ yato;",
  "tika-abh06t15:22": "Āsannasomanassañca, thūlasantavimokkhato.",
  "tika-abh06t15:23": "987.",
  "tika-abh06t15:24": " Iti ādīnavaṃ disvā, catutthe tattha sabbaso;",
  "tika-abh06t15:25": "Nikantiṃ pariyādāya, paṭhamāruppañca santato.",
  "tika-abh06t15:26": "988.",
  "tika-abh06t15:27": " Cakkavāḷapariyantaṃ, yattakaṃ vā panicchati;",
  "tika-abh06t15:28": "Tattakaṃ pattharitvāna, phuṭṭhokāsañca tena taṃ.",
  "tika-abh06t15:29": "989.",
  "tika-abh06t15:30": " Ākāso iti vānanto,",
  "tika-abh06t15:31": "Ākāso iti vā puna;",
  "tika-abh06t15:32": "Manasā hi karontova,",
  "tika-abh06t15:33": "Ugghāṭeti pavuccati.",
  "tika-abh06t15:34": "990.",
  "tika-abh06t15:35": " Ugghāṭento hi kasiṇaṃ, na saṃvelleti taṃ pana;",
  "tika-abh06t15:36": "Na cuddharati so yogī, pūvaṃ viya kapālato.",
  "tika-abh06t15:37": "991.",
  "tika-abh06t15:38": " Kevalaṃ pana taṃ neva, āvajjati na pekkhati;",
  "tika-abh06t15:39": "Nāvajjanto napekkhanto, ugghāṭeti hi nāmaso.",
  "tika-abh06t15:40": "992.",
  "tika-abh06t15:41": " Kasiṇugghāṭimākāsaṃ , nimittaṃ pana taṃva so;",
  "tika-abh06t15:42": "Ākāso iti cittena, āvajjati punappunaṃ.",
  "tika-abh06t15:43": "993.",
  "tika-abh06t15:44": " Āvajjato hi tassevaṃ,",
  "tika-abh06t15:45": "Karoto takkāhatampi ca;",
  "tika-abh06t15:46": "Pañca nīvaraṇā tassa,",
  "tika-abh06t15:47": "Vikkhambhanti hi sabbaso.",
  "tika-abh06t15:48": "994.",
  "tika-abh06t15:49": " Āsevati ca bhāveti, taṃ nimittaṃ punappunaṃ;",
  "tika-abh06t15:50": "Karoto pana tasseva, santacittassa yogino.",
  "tika-abh06t15:51": "995.",
  "tika-abh06t15:52": " Tatrākāse panāppeti, paṭhamāruppamānasaṃ;",
  "tika-abh06t15:53": "Idhāpi purime bhāge, tīṇi cattāri vā pana.",
  "tika-abh06t15:54": "996.",
  "tika-abh06t15:55": " Javanāni upekkhāya, sampayuttāni honti hi;",
  "tika-abh06t15:56": "Catutthaṃ pañcamaṃ vāpi, hoti āruppamānasaṃ.",
  "tika-abh06t15:57": "997.",
  "tika-abh06t15:58": " Puna bhāvetukāmena, dutiyāruppamānasaṃ;",
  "tika-abh06t15:59": "Suciṇṇavasinā hutvā, paṭhamāruppamānase.",
  "tika-abh06t15:60": "998.",
  "tika-abh06t15:61": " Āsannarūpāvacara-jjhānapaccatthikanti ca;",
  "tika-abh06t15:62": "Dutiyāruppacittaṃva, na ca santamidanti ca.",
  "tika-abh06t15:63": "999.",
  "tika-abh06t15:64": " Evamādīnavaṃ disvā, paṭhamāruppamānase;",
  "tika-abh06t15:65": "Nikantiṃ pariyādāya, dutiyaṃ santato pana.",
  "tika-abh06t15:66": "1000.",
  "tika-abh06t15:67": " Tamākāsaṃ pharitvāna, pavattamānasaṃ pana;",
  "tika-abh06t15:68": "Tañca viññāṇamiccevaṃ, kattabbaṃ manasā bahuṃ.",
  "tika-abh06t15:69": "1001.",
  "tika-abh06t15:70": " Āvajjanañca kattabbaṃ, tathā takkāhatampi ca;",
  "tika-abh06t15:71": "‘‘Ananta’’nti ‘‘ananta’’nti, kātabbaṃ manasā nidha.",
  "tika-abh06t15:72": "1002.",
  "tika-abh06t15:73": " Tasmiṃ pana nimittasmiṃ, vicārentassa mānasaṃ;",
  "tika-abh06t15:74": "Upacārena taṃ cittaṃ, samādhiyati yogino.",
  "tika-abh06t15:75": "1003.",
  "tika-abh06t15:76": " Āsevati ca bhāveti, taṃ nimittaṃ punappunaṃ;",
  "tika-abh06t15:77": "Tassa cevaṃ karontassa, satisampannacetaso.",
  "tika-abh06t15:78": "1004.",
  "tika-abh06t15:79": " Ākāsaṃ phusaviññāṇe, dutiyāruppamānasaṃ;",
  "tika-abh06t15:80": "Appeti appanā yasmiṃ, nayo vuttanayova so.",
  "tika-abh06t15:81": "1005.",
  "tika-abh06t15:82": " Ākāsoyamanantoti, evamākāsameva taṃ;",
  "tika-abh06t15:83": "Pharitvā pavattaviññāṇaṃ, ‘‘viññāṇañca’’nti vuccati.",
  "tika-abh06t15:84": "1006.",
  "tika-abh06t15:85": " Manakkāravasenāpi, anantaṃ paridīpitaṃ;",
  "tika-abh06t15:86": "‘‘Viññāṇānanta’’micceva, vattabbaṃ panidaṃ siyā.",
  "tika-abh06t15:87": "1007.",
  "tika-abh06t15:88": " Atha bhāvetukāmena, tatiyāruppamānasaṃ;",
  "tika-abh06t15:89": "Suciṇṇavasinā hutvā, dutiyāruppamānase.",
  "tika-abh06t15:90": "1008.",
  "tika-abh06t15:91": " Āsannapaṭhamāruppa-cittapaccatthikanti ca;",
  "tika-abh06t15:92": "Tatiyāruppacittaṃva, na ca santamidanti ca.",
  "tika-abh06t15:93": "1009.",
  "tika-abh06t15:94": " Evamādīnavaṃ disvā, dutiyāruppamānase;",
  "tika-abh06t15:95": "Nikantiṃ pariyādāya, tatiyaṃ santato pana.",
  "tika-abh06t15:96": "1010.",
  "tika-abh06t15:97": " Evaṃ manasi katvāna, kātabbo manasā puna;",
  "tika-abh06t15:98": "Paṭhamāruppaviññāṇā-bhāvo tasseva suññato.",
  "tika-abh06t15:99": "1011.",
  "tika-abh06t15:100": " Taṃ panākāsaviññāṇaṃ, akatvā manasā puna;",
  "tika-abh06t15:101": "‘‘Natthi natthī’’ti vātena, ‘‘suññaṃ suñña’’nti vā tato.",
  "tika-abh06t15:102": "1012.",
  "tika-abh06t15:103": " Āvajjitabbamevañhi, kattabbaṃ manasāpi ca;",
  "tika-abh06t15:104": "Takkāhatañca kātabbaṃ, punappunaṃva dhīmatā.",
  "tika-abh06t15:105": "1013.",
  "tika-abh06t15:106": " Tasmiṃ nimitte tassevaṃ, vicārentassa mānasaṃ;",
  "tika-abh06t15:107": "Sati tiṭṭhati bhiyyopi, samādhiyati mānasaṃ.",
  "tika-abh06t15:108": "1014.",
  "tika-abh06t15:109": " Āsevati ca bhāveti, taṃ nimittaṃ punappunaṃ;",
  "tika-abh06t15:110": "Tassa cevaṃ karontassa, satisampannacetaso.",
  "tika-abh06t15:111": "1015.",
  "tika-abh06t15:112": " Kasiṇugghāṭimākāsaṃ, pharitvāna samantato;",
  "tika-abh06t15:113": "Viññāṇassa pavattassa, natthibhāve abhāvake.",
  "tika-abh06t15:114": "1016.",
  "tika-abh06t15:115": " Tatiyāruppaviññāṇaṃ,",
  "tika-abh06t15:116": "Taṃ panāppeti yogino;",
  "tika-abh06t15:117": "Appanāya nayopettha,",
  "tika-abh06t15:118": "Hoti vuttanayova so.",
  "tika-abh06t15:119": "1017.",
  "tika-abh06t15:120": " Ākāsagataviññāṇaṃ, dutiyāruppacakkhunā;",
  "tika-abh06t15:121": "Passanto viharitvāna, ‘‘natthi natthī’’tiādinā.",
  "tika-abh06t15:122": "1018.",
  "tika-abh06t15:123": " Parikammamanakkāre , tasmiṃ antarahite pana;",
  "tika-abh06t15:124": "Tassāpagamamattaṃva, passanto vasatī ca so.",
  "tika-abh06t15:125": "1019.",
  "tika-abh06t15:126": " Sannipātaṃ yathā koci, disvā saṅghassa katthaci;",
  "tika-abh06t15:127": "Gate saṅghe tu taṃ ṭhānaṃ, suññamevānupassati.",
  "tika-abh06t15:128": "1020.",
  "tika-abh06t15:129": " Puna bhāvetukāmena, catutthāruppamānasaṃ;",
  "tika-abh06t15:130": "Suciṇṇavasinā hutvā, tatiyāruppamānase.",
  "tika-abh06t15:131": "1021.",
  "tika-abh06t15:132": " Āsannadutiyāruppa-cittapaccatthikanti ca;",
  "tika-abh06t15:133": "Catutthāruppacittaṃva, na ca santamidanti ca.",
  "tika-abh06t15:134": "1022.",
  "tika-abh06t15:135": " Evamādīnavaṃ disvā, tatiyāruppamānase;",
  "tika-abh06t15:136": "Nikantiṃ pariyādāya, catutthaṃ santato pana.",
  "tika-abh06t15:137": "1023.",
  "tika-abh06t15:138": " Evaṃ manasi katvāna, puna tattheva dhīmatā;",
  "tika-abh06t15:139": "Abhāvārammaṇaṃ katvā, sampavattamidaṃ mano.",
  "tika-abh06t15:140": "1024.",
  "tika-abh06t15:141": " ‘‘Santaṃ santamidaṃ citta’’-miccevaṃ taṃ punappunaṃ;",
  "tika-abh06t15:142": "Hoti āvajjitabbañca, kātabbaṃ manasāpi ca.",
  "tika-abh06t15:143": "1025.",
  "tika-abh06t15:144": " Tasmiṃ nimitte tassevaṃ, vicārentassa mānasaṃ;",
  "tika-abh06t15:145": "Sati tiṭṭhati bhiyyopi, samādhiyati mānasaṃ.",
  "tika-abh06t15:146": "1026.",
  "tika-abh06t15:147": " Āsevati ca bhāveti, taṃ nimittaṃ punappunaṃ;",
  "tika-abh06t15:148": "Tassa cevaṃ karontassa, satisampannacetaso.",
  "tika-abh06t15:149": "1027.",
  "tika-abh06t15:150": " Tatiyāruppasaṅkhāta-khandhesu ca catūsupi;",
  "tika-abh06t15:151": "Catutthāruppaviññāṇaṃ, taṃ panāppeti yogino.",
  "tika-abh06t15:152": "1028.",
  "tika-abh06t15:153": " Appanāya nayopettha, heṭṭhā vuttanayūpamo;",
  "tika-abh06t15:154": "Apicettha visesoyaṃ, veditabbo vibhāvinā.",
  "tika-abh06t15:155": "1029.",
  "tika-abh06t15:156": " ‘‘Aho santā vatāya’’nti, samāpatti padissati;",
  "tika-abh06t15:157": "Yā panābhāvamattampi, katvā ṭhassati gocaraṃ.",
  "tika-abh06t15:158": "1030.",
  "tika-abh06t15:159": " Santārammaṇatāyeva, ‘‘santāya’’nti vipassati;",
  "tika-abh06t15:160": "Santato ce manakkāro, kathañca samatikkamo.",
  "tika-abh06t15:161": "1031.",
  "tika-abh06t15:162": " Anāpajjitukāmattā , hoteva samatikkamo;",
  "tika-abh06t15:163": "‘‘Samāpajjāmahameta’’-miccābhogo na vijjati.",
  "tika-abh06t15:164": "1032.",
  "tika-abh06t15:165": " Santato taṃ karonto hi, manasā sukhumaṃ paraṃ;",
  "tika-abh06t15:166": "Asaññaṃ pana dubbalyaṃ, pāpuṇāti mahaggataṃ.",
  "tika-abh06t15:167": "1033.",
  "tika-abh06t15:168": " Nevasaññī ca nāsaññī,",
  "tika-abh06t15:169": "Yāya saññāya hoti so;",
  "tika-abh06t15:170": "Na kevalaṃ tu saññāva,",
  "tika-abh06t15:171": "Edisī atha kho pana.",
  "tika-abh06t15:172": "1034.",
  "tika-abh06t15:173": " Evameva bhavantettha, sukhumā vedanādayo;",
  "tika-abh06t15:174": "Pattamakkhanatelena, maggasmiṃ udakena ca.",
  "tika-abh06t15:175": "1035.",
  "tika-abh06t15:176": " Sāvetabbo ayaṃ attho, catutthāruppabodhane;",
  "tika-abh06t15:177": "Paṭusaññāya kiccassa, nevakkaraṇato ayaṃ.",
  "tika-abh06t15:178": "1036.",
  "tika-abh06t15:179": " ‘‘Nevasaññā’’ti niddiṭṭhā, catutthāruppasambhavā;",
  "tika-abh06t15:180": "Paṭusaññāya kiccaṃ sā, kātuṃ sakkoti neva ca.",
  "tika-abh06t15:181": "1037.",
  "tika-abh06t15:182": " Yathā dahanakiccaṃ tu, tejodhātu sukhodake;",
  "tika-abh06t15:183": "Sā saṅkhārāvasesattā, sukhumattena vijjati;",
  "tika-abh06t15:184": "Tasmā pana ca sā saññā, ‘‘nāsaññā’’ti pavuccati.",
  "tika-abh06t15:185": "1038.",
  "tika-abh06t15:186": " Etā hi rūpamākāsaṃ,",
  "tika-abh06t15:187": "Viññāṇaṃ tadabhāvakaṃ;",
  "tika-abh06t15:188": "Atikkamitvā kamato,",
  "tika-abh06t15:189": "Catasso honti āha ca.",
  "tika-abh06t15:190": "1039.",
  "tika-abh06t15:191": " ‘‘Ārammaṇātikkamato, catassopi bhavantimā;",
  "tika-abh06t15:192": "Aṅgātikkamametāsaṃ, na icchanti vibhāvino.",
  "tika-abh06t15:193": "1040.",
  "tika-abh06t15:194": " Supaṇītatarā honti,",
  "tika-abh06t15:195": "Pacchimā pacchimā idha;",
  "tika-abh06t15:196": "Upamā tattha viññeyyā,",
  "tika-abh06t15:197": "Pāsādatalasāṭikā’’ti.",
  "tika-abh06t15:198": "1041.",
  "tika-abh06t15:199": " Saṅkhepena mayāruppa-samāpattinayo ayaṃ;",
  "tika-abh06t15:200": "Dassito dassito suddha-dassinā piyadassinā.",
  "tika-abh06t15:201": "1042.",
  "tika-abh06t15:202": " Rūpārūpajjhānasamāpattividhānaṃ ,",
  "tika-abh06t15:203": "Jānātimaṃ sārataraṃ yo pana bhikkhu;",
  "tika-abh06t15:204": "Rūpārūpajjhānasamāpattīsu dakkho,",
  "tika-abh06t15:205": "Rūpārūpaṃ yāti bhavaṃ so abhibhuyya.",
  "tika-abh06t15:206": "Iti abhidhammāvatāre arūpāvacarasamādhibhāvanāniddeso nāma",
  "tika-abh06t15:207": "Pannarasamo paricchedo."
}