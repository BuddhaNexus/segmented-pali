{
  "tika-abh06t75:0": "3. Tatiyo paricchedo",
  "tika-abh06t75:1": "Cittapavattiparidīpano",
  "tika-abh06t75:2": "116.",
  "tika-abh06t75:3": "Cittaṃ visayaggāhaṃ taṃ, pākāpākadato dudhā;",
  "tika-abh06t75:4": "Kusalākusalaṃ pubbaṃ, paramabyākataṃ mataṃ.",
  "tika-abh06t75:5": "117.",
  "tika-abh06t75:6": " Kusalaṃ tattha kāmādibhūmito catudhā siyā;",
  "tika-abh06t75:7": "Aṭṭha pañca cattāri ca, cattāri kamato kathaṃ.",
  "tika-abh06t75:8": "118.",
  "tika-abh06t75:9": " Somanassamatiyuttamasaṅkhāramanamekaṃ;",
  "tika-abh06t75:10": "Sasaṅkhāramanañcekaṃ, tathā hīnamatidvayaṃ.",
  "tika-abh06t75:11": "119.",
  "tika-abh06t75:12": " Tathopekkhāmatiyuttaṃ, matihīnanti aṭṭhadhā;",
  "tika-abh06t75:13": "Kāmāvacarapuññettha, bhijjate vedanādito.",
  "tika-abh06t75:14": "120.",
  "tika-abh06t75:15": " Dānaṃ sīlañca bhāvanā, pattidānānumodanā;",
  "tika-abh06t75:16": "Veyyāvaccāpacāyañca, desanā suti diṭṭhiju.",
  "tika-abh06t75:17": "121.",
  "tika-abh06t75:18": " Etesvekamayaṃ hutvā, vatthuṃ nissāya vā na vā;",
  "tika-abh06t75:19": "Dvārahīnādiyonīnaṃ, gatiyādippabhedavā.",
  "tika-abh06t75:20": "122.",
  "tika-abh06t75:21": " Tikālikaparittādigocaresvekamādiya;",
  "tika-abh06t75:22": "Udeti kālamuttaṃ vā, matihīnaṃ vināmalaṃ.",
  "tika-abh06t75:23": "123.",
  "tika-abh06t75:24": " Chagocaresu rūpādipañcakaṃ pañca gocarā;",
  "tika-abh06t75:25": "Sesaṃ rūpamarūpañca, paññatti chaṭṭhagocaro.",
  "tika-abh06t75:26": "124.",
  "tika-abh06t75:27": " Ñāṇayuttavaraṃ tattha, datvā sandhiṃ tihetukaṃ;",
  "tika-abh06t75:28": "Pacchā paccati pākānaṃ, pavatte aṭṭhake duve.",
  "tika-abh06t75:29": "125.",
  "tika-abh06t75:30": " Tesuyeva nihīnaṃ tu, datvā sandhiṃ duhetukaṃ;",
  "tika-abh06t75:31": "Deti dvādasa pāke ca, pavatte dhīyutaṃ vinā.",
  "tika-abh06t75:32": "126.",
  "tika-abh06t75:33": " Evaṃ dhīhīnamukkaṭṭhaṃ, sandhiyañca pavattiyaṃ;",
  "tika-abh06t75:34": "Hīnaṃ panubhayatthāpi, hetuhīneva paccati.",
  "tika-abh06t75:35": "127.",
  "tika-abh06t75:36": " Kāmasugatiyaṃyeva, bhavabhogadadaṃ idaṃ;",
  "tika-abh06t75:37": "Rūpāpāye pavatteva, paccate anurūpato.",
  "tika-abh06t75:38": "128.",
  "tika-abh06t75:39": " Vitakkacārapītīhi, sukhekaggayutaṃ manaṃ;",
  "tika-abh06t75:40": "Ādi cārādipītādisukhādīhi paraṃ tayaṃ.",
  "tika-abh06t75:41": "129.",
  "tika-abh06t75:42": " Upekkhekaggatāyantamāruppañcevamaṅgato ;",
  "tika-abh06t75:43": "Pañcadhā rūpapuññaṃ tu, hotārammaṇato pana.",
  "tika-abh06t75:44": "130.",
  "tika-abh06t75:45": " Ādissāsubhamantassu-",
  "tika-abh06t75:46": "Pekkhā mettādayo tayo;",
  "tika-abh06t75:47": "Ādo catunnaṃ pañcannaṃ,",
  "tika-abh06t75:48": "Sassāsakasiṇāni tu.",
  "tika-abh06t75:49": "131.",
  "tika-abh06t75:50": " Nabhatammanatassuññataccittacatugocare;",
  "tika-abh06t75:51": "Kamenātikkamāruppapuññaṃ hoti catubbidhaṃ.",
  "tika-abh06t75:52": "132.",
  "tika-abh06t75:53": " Amalaṃ santimārabbha, hoti taṃ maggayogato;",
  "tika-abh06t75:54": "Catudhā pādakajjhānabhedato puna vīsati.",
  "tika-abh06t75:55": "133.",
  "tika-abh06t75:56": " Diṭṭhikaṅkhānudaṃ ādi, kāmadosatanūkaraṃ;",
  "tika-abh06t75:57": "Paraṃ paraṃ taducchedī, antaṃ sesakanāsakaṃ.",
  "tika-abh06t75:58": "134.",
  "tika-abh06t75:59": " Evaṃ bhūmittayaṃ puññaṃ, bhāvanāmayamettha hi;",
  "tika-abh06t75:60": "Paṭhamaṃ vatthuṃ nissāya, dutiyaṃ ubhayenapi.",
  "tika-abh06t75:61": "135.",
  "tika-abh06t75:62": " Tatiye ādi nissāya,",
  "tika-abh06t75:63": "Sesā nissāya vā na vā;",
  "tika-abh06t75:64": "Honti ādidvayaṃ tattha,",
  "tika-abh06t75:65": "Sādheti sakabhūbhavaṃ.",
  "tika-abh06t75:66": "136.",
  "tika-abh06t75:67": " Sādhetānuttaraṃ santiṃ, abhiññā panidheva tu;",
  "tika-abh06t75:68": "Jhānūdayaphalattā na, phaladānāpi sambhavā.",
  "tika-abh06t75:69": "137.",
  "tika-abh06t75:70": " Nāññabhūphaladaṃ kammaṃ, rūpapākassa gocaro;",
  "tika-abh06t75:71": "Sakammagocaroyeva, na caññoyamasambhavo.",
  "tika-abh06t75:72": "138.",
  "tika-abh06t75:73": " Pāpaṃ kāmikamevekaṃ, hetuto taṃ dvidhā puna;",
  "tika-abh06t75:74": "Mūlato tividhaṃ lobha-dosamohavasā siyā.",
  "tika-abh06t75:75": "139.",
  "tika-abh06t75:76": " Somanassakudiṭṭhīhi , yuttamekamasaṅkharaṃ;",
  "tika-abh06t75:77": "Sasaṅkhāramanañcekaṃ, hīnadiṭṭhidvayaṃ tathā.",
  "tika-abh06t75:78": "140.",
  "tika-abh06t75:79": " Upekkhādiṭṭhiyuttampi, tathā diṭṭhiviyuttakaṃ;",
  "tika-abh06t75:80": "Vedanādiṭṭhiādīhi, lobhamūlevamaṭṭhadhā.",
  "tika-abh06t75:81": "141.",
  "tika-abh06t75:82": " Sadukkhadosāsaṅkhāraṃ, itaraṃ dosamūlakaṃ;",
  "tika-abh06t75:83": "Mohamūlampi sopekkhaṃ, kaṅkhuddhaccayutaṃ dvidhā.",
  "tika-abh06t75:84": "142.",
  "tika-abh06t75:85": " Tattha dosadvayaṃ vatthuṃ, nissāyevitare pana;",
  "tika-abh06t75:86": "Nissāya vā na vā honti, vadhādisahitā kathaṃ.",
  "tika-abh06t75:87": "143.",
  "tika-abh06t75:88": " Pharussavadhabyāpādā, sadosena salobhato;",
  "tika-abh06t75:89": "Kudiṭṭhimethunābhijjhā, sesā kammapathā dvibhi.",
  "tika-abh06t75:90": "144.",
  "tika-abh06t75:91": " Sandhiṃ catūsvapāyesu, deti sabbattha vuttiyaṃ;",
  "tika-abh06t75:92": "Paccate gocaraṃ tassa, sakalaṃ amalaṃ vinā.",
  "tika-abh06t75:93": "145.",
  "tika-abh06t75:94": " Abyākataṃ dvidhā pāka-kriyā tatthādi bhūmito;",
  "tika-abh06t75:95": "Catudhā kāmapākettha, puññapākādito dudhā.",
  "tika-abh06t75:96": "146.",
  "tika-abh06t75:97": " Puññapākā dvidhāhetu-sahetūti dviraṭṭhakā;",
  "tika-abh06t75:98": "Ahetū pañca ñāṇāni, gahaṇaṃ tīraṇā ubho.",
  "tika-abh06t75:99": "147.",
  "tika-abh06t75:100": " Kāyañāṇaṃ sukhī tattha, somanassādi tīraṇaṃ;",
  "tika-abh06t75:101": "Sopekkhāni cha sesāni, sapuññaṃva sahetukaṃ.",
  "tika-abh06t75:102": "148.",
  "tika-abh06t75:103": " Kevalaṃ sandhibhavaṅga-tadālambacutibbasā;",
  "tika-abh06t75:104": "Jāyate sesametassa, pubbe vuttanayā naye.",
  "tika-abh06t75:105": "149.",
  "tika-abh06t75:106": " Manussavinipātīnaṃ, sandhādi antatīraṇaṃ;",
  "tika-abh06t75:107": "Hoti aññena kammena, sahetupi ahetunaṃ.",
  "tika-abh06t75:108": "150.",
  "tika-abh06t75:109": " Pāpajā puññajāhetu-samā tīraṃ vinādikaṃ;",
  "tika-abh06t75:110": "Sadukkhaṃ kāyaviññāṇaṃ, aniṭṭhārammaṇā ime.",
  "tika-abh06t75:111": "151.",
  "tika-abh06t75:112": " Te sātagocarā tesu, dviṭṭhānaṃ āditīraṇaṃ;",
  "tika-abh06t75:113": "Pañcaṭṭhānāparā dve te, parittavisayākhilā.",
  "tika-abh06t75:114": "152.",
  "tika-abh06t75:115": " Sampaṭicchadvipañcannaṃ, pañca rūpādayo tahiṃ;",
  "tika-abh06t75:116": "Paccuppannāva sesānaṃ, pākānaṃ cha tikālikā.",
  "tika-abh06t75:117": "153.",
  "tika-abh06t75:118": " Rūpārūpavipākānaṃ, sabbaso sadisaṃ vade;",
  "tika-abh06t75:119": "Sakapuññena sandhādi-sakiccattayataṃ vinā.",
  "tika-abh06t75:120": "154.",
  "tika-abh06t75:121": " Samānuttarapākāpi, sakapuññena sabbaso;",
  "tika-abh06t75:122": "Hitvā mokkhamukhaṃ taṃ hi, dvidhā magge tidhā phale.",
  "tika-abh06t75:123": "155.",
  "tika-abh06t75:124": " Kriyā tidhāmalābhāvā,",
  "tika-abh06t75:125": "Bhūmito tattha kāmikā;",
  "tika-abh06t75:126": "Dvidhā hetusahetūti,",
  "tika-abh06t75:127": "Tidhāhetu tahiṃ kathaṃ.",
  "tika-abh06t75:128": "156.",
  "tika-abh06t75:129": " Āvajjahasitāvajjā , sopekkhasukhupekkhavā;",
  "tika-abh06t75:130": "Pañcachakāmāvacarā, sakalārammaṇā ca te.",
  "tika-abh06t75:131": "157.",
  "tika-abh06t75:132": " Saheturūparūpā ca, sakapaññaṃvārahato;",
  "tika-abh06t75:133": "Vuttiyā na phale pupphaṃ, yathā chinnalatā phalaṃ.",
  "tika-abh06t75:134": "158.",
  "tika-abh06t75:135": " Anāsevanayāvajja-dvayaṃ puthujjanassa hi;",
  "tika-abh06t75:136": "Na phale vattamānampi, moghapupphaṃ phalaṃ yathā.",
  "tika-abh06t75:137": "159.",
  "tika-abh06t75:138": " Tisatta dvicha chattiṃsa, catupañca yathākkamaṃ;",
  "tika-abh06t75:139": "Puññaṃ pāpaṃ phalaṃ kriyā, ekūnanavutīvidhaṃ.",
  "tika-abh06t75:140": "160.",
  "tika-abh06t75:141": " Sandhi bhavaṅgamāvajjaṃ, dassanādikapañcakaṃ;",
  "tika-abh06t75:142": "Gahatīraṇavoṭṭhabba-javataggocaraṃ cuti.",
  "tika-abh06t75:143": "161.",
  "tika-abh06t75:144": " Iti esaṃ dvisattannaṃ, kiccavuttivasādhunā;",
  "tika-abh06t75:145": "Cittappavatti chadvāre, saṅkhepā vuccate kathaṃ.",
  "tika-abh06t75:146": "162.",
  "tika-abh06t75:147": " Kāme sarāginaṃ kamma-nimittādi cutikkhaṇe;",
  "tika-abh06t75:148": "Khāyate manasoyeva, sesānaṃ kammagocaro.",
  "tika-abh06t75:149": "163.",
  "tika-abh06t75:150": " Upaṭṭhitaṃ tamārabbha, pañcavāraṃ javo bhave;",
  "tika-abh06t75:151": "Tadālambaṃ tato tamhā, cuti hoti javehi vā.",
  "tika-abh06t75:152": "164.",
  "tika-abh06t75:153": " Avijjātaṇhāsaṅkhāra-sahajehi apāyinaṃ;",
  "tika-abh06t75:154": "Visayādīnavacchādi-namanakkhipakehi tu.",
  "tika-abh06t75:155": "165.",
  "tika-abh06t75:156": " Appahīnehi sesānaṃ, chādanaṃ namanampi ca;",
  "tika-abh06t75:157": "Khipakā pana saṅkhārā, kusalāva bhavantiha.",
  "tika-abh06t75:158": "166.",
  "tika-abh06t75:159": " Kiccattaye kate evaṃ, kammadīpitagocare;",
  "tika-abh06t75:160": "Tajjaṃ vatthuṃ sahuppannaṃ, nissāya vā na vā tahiṃ.",
  "tika-abh06t75:161": "167.",
  "tika-abh06t75:162": " Tajjā sandhi siyā hitvā, antarattaṃ bhavantare;",
  "tika-abh06t75:163": "Antarattaṃ vinā dūre, paṭisandhi kathaṃ bhave.",
  "tika-abh06t75:164": "168.",
  "tika-abh06t75:165": " Iheva kammataṇhādi-hetuto pubbacittato;",
  "tika-abh06t75:166": "Cittaṃ dūre siyā dīpa-paṭighosādikaṃ yathā.",
  "tika-abh06t75:167": "169.",
  "tika-abh06t75:168": " Nāsaññā cavamānassa, nimittaṃ na cutī ca yaṃ;",
  "tika-abh06t75:169": "Uddhaṃ sandhinimittaṃ kiṃ, paccayopi kanantaro.",
  "tika-abh06t75:170": "170.",
  "tika-abh06t75:171": " Pubbabhave cuti dāni, kāme jāyanasandhiyā;",
  "tika-abh06t75:172": "Aññacittantarābhāvā, hotānantarakāraṇaṃ.",
  "tika-abh06t75:173": "171.",
  "tika-abh06t75:174": " Bhavantarakataṃ kammaṃ, yamokāsaṃ labhe tato;",
  "tika-abh06t75:175": "Hoti sā sandhi teneva, upaṭṭhāpitagocare.",
  "tika-abh06t75:176": "172.",
  "tika-abh06t75:177": " Yasmā cittavirāgattaṃ, kātuṃ nāsakkhi sabbaso;",
  "tika-abh06t75:178": "Tasmā sānusayasseva, punuppatti siyā bhave.",
  "tika-abh06t75:179": "173.",
  "tika-abh06t75:180": " Pañcadvāre siyā sandhi, vinā kammaṃ dvigocare;",
  "tika-abh06t75:181": "Bhavasandhānato sandhi, bhavaṅgaṃ taṃ tadaṅgato.",
  "tika-abh06t75:182": "174.",
  "tika-abh06t75:183": " Tamevante cuti tasmiṃ, gocare cavanena tu;",
  "tika-abh06t75:184": "Ekasantatiyā evaṃ, uppattiṭṭhitibhedakā.",
  "tika-abh06t75:185": "175.",
  "tika-abh06t75:186": " Athaññārammaṇāpātha-gate cittantarassa hi;",
  "tika-abh06t75:187": "Hetusaṅkhyaṃ bhavaṅgassa, dvikkhattuṃ calanaṃ bhave.",
  "tika-abh06t75:188": "176.",
  "tika-abh06t75:189": " Ghaṭṭite aññavatthumhi, aññanissitakampanaṃ;",
  "tika-abh06t75:190": "Ekābaddhena hotīti, sakkharopamayā vade.",
  "tika-abh06t75:191": "177.",
  "tika-abh06t75:192": " Manodhātukriyāvajjaṃ, tato hoti sakiṃ bhave;",
  "tika-abh06t75:193": "Dassanādi sakadvāra-gocaro gahaṇaṃ tato.",
  "tika-abh06t75:194": "178.",
  "tika-abh06t75:195": " Santīraṇaṃ tato tamhā, voṭṭhabbañca sakiṃ tato;",
  "tika-abh06t75:196": "Sattakkhattuṃ javo kāme, tamhā tadanurūpato.",
  "tika-abh06t75:197": "179.",
  "tika-abh06t75:198": " Tadālambadvikaṃ tamhā, bhavaṅgaṃtimahantari;",
  "tika-abh06t75:199": "Javā mahante voṭṭhabbā, paritte nitare manaṃ.",
  "tika-abh06t75:200": "180.",
  "tika-abh06t75:201": " Voṭṭhabbassa paritte tu, dvattikkhattuṃ javo viya;",
  "tika-abh06t75:202": "Vadanti vuttiṃ taṃ pāṭhe, anāsevanato na hi.",
  "tika-abh06t75:203": "181.",
  "tika-abh06t75:204": " Niyamopidha cittassa, kammādiniyamo viya;",
  "tika-abh06t75:205": "Ñeyyo ambopamādīhi, dassetvā taṃ sudīpaye.",
  "tika-abh06t75:206": "182.",
  "tika-abh06t75:207": " Manodvāretarāvajjaṃ , bhavaṅgamhā siyā tato;",
  "tika-abh06t75:208": "Javokāme vibhūte tu, kāmavhe visaye tato.",
  "tika-abh06t75:209": "183.",
  "tika-abh06t75:210": " Kāmīnaṃ tu tadālambaṃ, bhavaṅgaṃ tu tato siyā;",
  "tika-abh06t75:211": "Avibhūte paritte ca, bhavaṅgaṃ javato bhave.",
  "tika-abh06t75:212": "184.",
  "tika-abh06t75:213": " Avibhūte vibhūte ca, paritte aparittake;",
  "tika-abh06t75:214": "Javāyeva bhavaṅgaṃ tu, brahmānaṃ catugocare.",
  "tika-abh06t75:215": "185.",
  "tika-abh06t75:216": " Mahaggataṃ panārabbha, javite dosasaṃyute;",
  "tika-abh06t75:217": "Viruddhattā bhavaṅgaṃ na, kiṃ siyā sukhasandhino.",
  "tika-abh06t75:218": "186.",
  "tika-abh06t75:219": " Upekkhātīraṇaṃ hoti, parittenāvajjaṃ kathaṃ.",
  "tika-abh06t75:220": "Niyamo na vināvajjaṃ, maggato phalasambhavā.",
  "tika-abh06t75:221": "187.",
  "tika-abh06t75:222": " Mahaggatāmalā sabbe, javā gotrabhuto siyuṃ;",
  "tika-abh06t75:223": "Nirodhā ca phaluppatti, bhavaṅgaṃ javanādito.",
  "tika-abh06t75:224": "188.",
  "tika-abh06t75:225": " Sahetusāsavā pākā, tīraṇā dve cupekkhakā;",
  "tika-abh06t75:226": "Ime sandhi bhavaṅgā ca, cuti cekūnavīsati.",
  "tika-abh06t75:227": "189.",
  "tika-abh06t75:228": " Dve dve āvajjanādīni, gahaṇantāni tīṇi tu;",
  "tika-abh06t75:229": "Santīraṇāni ekaṃva, voṭṭhabbamitināmakaṃ.",
  "tika-abh06t75:230": "190.",
  "tika-abh06t75:231": " Aṭṭha kāmamahāpākā, tīṇi santīraṇāni ca;",
  "tika-abh06t75:232": "Ekādasa bhavantete, tadārammaṇanāmakā.",
  "tika-abh06t75:233": "191.",
  "tika-abh06t75:234": " Kusalākusalaṃ sabbaṃ, kriyā cāvajjavajjitā;",
  "tika-abh06t75:235": "Phalāni pañcapaññāsa, javanāni bhavantime.",
  "tika-abh06t75:236": "Iti saccasaṅkhepe cittapavattiparidīpano nāma",
  "tika-abh06t75:237": "Tatiyo paricchedo."
}