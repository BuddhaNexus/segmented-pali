{
  "tika-abh06t57:0": "Soḷasamo paricchedo",
  "tika-abh06t57:1": "16. Cittuppādakathā",
  "tika-abh06t57:2": "533.",
  "tika-abh06t57:3": " Cittuppādesu dhammānaṃ, iti ñatvā vinicchayaṃ;",
  "tika-abh06t57:4": "Cittuppādānamevātha, ñātabbo bhedasaṅgaho.",
  "tika-abh06t57:5": "534.",
  "tika-abh06t57:6": " Vedanāhārato ceva, hetādhipatito tathā;",
  "tika-abh06t57:7": "Jhānindriyamaggabalā, yevāpanapathādito.",
  "tika-abh06t57:8": "535.",
  "tika-abh06t57:9": " Tattha sukhā ca dukkhā ca, adukkhamasukhāti ca;",
  "tika-abh06t57:10": "Tisso ca vedanā vuttā, sambhogatthavisesato.",
  "tika-abh06t57:11": "536.",
  "tika-abh06t57:12": " Sukhaṃ dukkhaṃ somanassaṃ, domanassamathāparaṃ;",
  "tika-abh06t57:13": "Upekkhindriyamiccevaṃ, pañcindriyavibhāgato.",
  "tika-abh06t57:14": "537.",
  "tika-abh06t57:15": " Kāyaviññāṇayugaḷe, sukhadukkhā hi vedanā;",
  "tika-abh06t57:16": "Somanassaṃ domanassaṃ, iti nāmaṃ labhanti na.",
  "tika-abh06t57:17": "538.",
  "tika-abh06t57:18": " Aññattha pana sabbattha, sukhā dukkhā ca vedanā;",
  "tika-abh06t57:19": "Somanassaṃ domanassaṃ, iti nāmaṃ labhanti ca.",
  "tika-abh06t57:20": "539.",
  "tika-abh06t57:21": " Adukkhi asukhopekkhā, majjhattāti ca vedanā;",
  "tika-abh06t57:22": "Pañcapaññāsacittesu, tadaññesu pakāsitā.",
  "tika-abh06t57:23": "540.",
  "tika-abh06t57:24": " Sukhadukkhindriyayuttaṃ, kāyaviññāṇakadvayaṃ;",
  "tika-abh06t57:25": "Domanassindriyayuttaṃ, paṭighadvayamānasaṃ.",
  "tika-abh06t57:26": "541.",
  "tika-abh06t57:27": " Aṭṭhārasa parittāni, catukkajjhānamādito;",
  "tika-abh06t57:28": "Somanassindriyayuttā, dvāsaṭṭhividha mānasā.",
  "tika-abh06t57:29": "542.",
  "tika-abh06t57:30": " Dvattiṃsa ca parittāni, tevīsa jhānapañcamā;",
  "tika-abh06t57:31": "Hontipekkhindriyayuttā, pañcapaññāsa mānasā.",
  "tika-abh06t57:32": "543.",
  "tika-abh06t57:33": " Sukhayuttā tu tesaṭṭhi, dukkhayuttā tayo tahiṃ;",
  "tika-abh06t57:34": "Adukkhamasukhayuttā, pañcapaññāsupekkhakā.",
  "tika-abh06t57:35": "544.",
  "tika-abh06t57:36": " Ojaṭṭhamakarūpañca, vedanaṃ sandhimānasaṃ;",
  "tika-abh06t57:37": "Nāmarūpañca kamato, āharantīti desitā.",
  "tika-abh06t57:38": "545.",
  "tika-abh06t57:39": "Āhārā kabaḷīkāro, phasso sañcetanā tathā;",
  "tika-abh06t57:40": "Viññāṇañceti cattāro, upatthambhā ca sambhavā.",
  "tika-abh06t57:41": "546.",
  "tika-abh06t57:42": " Cittuppādesu sabbattha,",
  "tika-abh06t57:43": "Āhārārūpino tayo;",
  "tika-abh06t57:44": "Kabaḷīkāro āhāro,",
  "tika-abh06t57:45": "Kāme kāyānupālako.",
  "tika-abh06t57:46": "547.",
  "tika-abh06t57:47": " Alobho ca adoso ca,",
  "tika-abh06t57:48": "Amoho ca tathāparo;",
  "tika-abh06t57:49": "Lobho doso ca moho ca,",
  "tika-abh06t57:50": "Hetū dhammā cha desitā.",
  "tika-abh06t57:51": "548.",
  "tika-abh06t57:52": " Kusalākusalā hetū, tayo abyākatāti ca;",
  "tika-abh06t57:53": "Navadvādasadhā tattha, vipākakriyabhedato.",
  "tika-abh06t57:54": "549.",
  "tika-abh06t57:55": " Dasa pañcādhikā honti, bhūmibhedā tato tahiṃ;",
  "tika-abh06t57:56": "Puññapākakriyābhedā, tālīsa catunūnakā.",
  "tika-abh06t57:57": "550.",
  "tika-abh06t57:58": " Santīraṇamanodhātu-pañcaviññāṇamānase;",
  "tika-abh06t57:59": "Voṭṭhabbane ca hasite, hetu nāma na vijjati.",
  "tika-abh06t57:60": "551.",
  "tika-abh06t57:61": " Lobhamūlesu lobho ca,",
  "tika-abh06t57:62": "Moho ca paṭighadvaye;",
  "tika-abh06t57:63": "Doso moho ca labbhanti,",
  "tika-abh06t57:64": "Moho ekova momuhe.",
  "tika-abh06t57:65": "552.",
  "tika-abh06t57:66": " Ñāṇena vippayuttesu,",
  "tika-abh06t57:67": "Alobhādidvayaṃ bhave;",
  "tika-abh06t57:68": "Tato sesesu sabbattha,",
  "tika-abh06t57:69": "Alobhāditayopi ca.",
  "tika-abh06t57:70": "553.",
  "tika-abh06t57:71": " Tihetukā sattacattā-līsa honti dvihetukā;",
  "tika-abh06t57:72": "Bāvīsa dvekahetukā, aṭṭhārasa ahetukā.",
  "tika-abh06t57:73": "554.",
  "tika-abh06t57:74": " Chando cittañca vīriyaṃ, vīmaṃsāti catubbidhā;",
  "tika-abh06t57:75": "Sahajātādhipā dhammā, vuttādhipatayo siyuṃ.",
  "tika-abh06t57:76": "555.",
  "tika-abh06t57:77": " Yamālambaṃ garuṃ katvā, nāmadhammā pavattare;",
  "tika-abh06t57:78": "Ārammaṇādhipanāmena, tadālambaṇamīritaṃ.",
  "tika-abh06t57:79": "556.",
  "tika-abh06t57:80": " Tihetukajavesveko, catūsupi yathārahaṃ;",
  "tika-abh06t57:81": "Dvihetukesu sambhoti, vīmaṃsādhipatiṃ vinā.",
  "tika-abh06t57:82": "557.",
  "tika-abh06t57:83": " Anuttare kāmapuññe, tihetukamahākriye;",
  "tika-abh06t57:84": "Lobhamūle ca sāvajje, labbhatālambaṇādhipo.",
  "tika-abh06t57:85": "558.",
  "tika-abh06t57:86": " Tattha cāniyatā kāme, labbhamānāpi labbhare;",
  "tika-abh06t57:87": "Mahaggatānuttaresu, niyatāva yathārahaṃ.",
  "tika-abh06t57:88": "559.",
  "tika-abh06t57:89": " Kriyādvihetupaṭighe ,",
  "tika-abh06t57:90": "Natthevālambaṇādhipo;",
  "tika-abh06t57:91": "Momūhāhetuke pāke,",
  "tika-abh06t57:92": "Lokiye ca na kocipi.",
  "tika-abh06t57:93": "560.",
  "tika-abh06t57:94": " Ubhayādhipayuttā ca, sahajādhipayogino;",
  "tika-abh06t57:95": "Ubhayāniyatādhippā, sahajāniyatādhipā.",
  "tika-abh06t57:96": "561.",
  "tika-abh06t57:97": " Ubhayavippayuttā ca, pañcadhā tattha mānasā;",
  "tika-abh06t57:98": "Aṭṭhaṭṭhārasa vīsaṃ cha, sattatiṃsa yathākkamaṃ.",
  "tika-abh06t57:99": "562.",
  "tika-abh06t57:100": " Pañcādhipatiyogā ca, caturādhipayogino;",
  "tika-abh06t57:101": "Tividhādhipayuttā ca, vimuttāpi ca sabbathā.",
  "tika-abh06t57:102": "563.",
  "tika-abh06t57:103": " Soḷasātha samattiṃsa, chaḷevātha yathākkamaṃ;",
  "tika-abh06t57:104": "Sattatiṃsatividhāti, catudhevampi niddise.",
  "tika-abh06t57:105": "564.",
  "tika-abh06t57:106": " Vīmaṃsādhipayuttā ca, sahajādhipayogino;",
  "tika-abh06t57:107": "Ālambādhipayuttā ca, vippamuttāpi sabbathā.",
  "tika-abh06t57:108": "565.",
  "tika-abh06t57:109": " Catuttiṃsa dvipaññāsa, aṭṭhavīsa yathākkamaṃ;",
  "tika-abh06t57:110": "Sattatiṃsati ceveti, catudhevampi niddise.",
  "tika-abh06t57:111": "566.",
  "tika-abh06t57:112": " Sahajādhipaladdhā tu, dvepaññāseva sabbathā;",
  "tika-abh06t57:113": "Ālambādhipaladdhā ca, ubhayādhipalābhino.",
  "tika-abh06t57:114": "567.",
  "tika-abh06t57:115": " Aṭṭhavīseva sabbepi, dvepaññāseva sādhipā;",
  "tika-abh06t57:116": "Sesā nirādhipā sabbe, sattatiṃsāpi sabbathā.",
  "tika-abh06t57:117": "568.",
  "tika-abh06t57:118": " Vedanādivasenevaṃ, ñatvā bhedaṃ catubbidhaṃ;",
  "tika-abh06t57:119": "Jhānindriyamaggabala-vasenāpi vibhāvaye.",
  "tika-abh06t57:120": "569.",
  "tika-abh06t57:121": " Vitakkaheṭṭhimaṃ jhānaṃ, manoparaṃ manindriyaṃ;",
  "tika-abh06t57:122": "Hetuparañca maggaṅgaṃ, balaṃ vīriyapacchimaṃ.",
  "tika-abh06t57:123": "570.",
  "tika-abh06t57:124": " Avitakke pakatiyā, tasmā jhānaṃ na vijjati;",
  "tika-abh06t57:125": "Ahetuke ca maggaṅgaṃ, balañcāvīriye yathā.",
  "tika-abh06t57:126": "571.",
  "tika-abh06t57:127": " Aṭṭha rūpindriyānettha, agayhanteva sabbathā;",
  "tika-abh06t57:128": "Maggindriyabalaṭṭhesu, samādhi ca na kaṅkhite.",
  "tika-abh06t57:129": "572.",
  "tika-abh06t57:130": " Kāmapuññesvaniyatā, viratīpi anuddhatā;",
  "tika-abh06t57:131": "Paññānuttaracittesu, indriyattayabhājitā.",
  "tika-abh06t57:132": "573.",
  "tika-abh06t57:133": " Sesā vuttānusārena, labbhamānajjhānādikā;",
  "tika-abh06t57:134": "Tehi yuttā ca viññeyyā, cittuppādā yathākkamaṃ.",
  "tika-abh06t57:135": "574.",
  "tika-abh06t57:136": " Somanassayuttā kāme, lokuttaramahaggate;",
  "tika-abh06t57:137": "Paṭhamajjhānacittā ca, pañcajhānaṅgikā matā.",
  "tika-abh06t57:138": "575.",
  "tika-abh06t57:139": " Dukkhupekkhāyuttā kāme, pañcaviññāṇavajjitā;",
  "tika-abh06t57:140": "Dutiyajjhānacittā ca, catujhānaṅgikā siyuṃ.",
  "tika-abh06t57:141": "576.",
  "tika-abh06t57:142": " Jhānaṅgattayasaṃyuttā, tatiyajjhānamānasā;",
  "tika-abh06t57:143": "Catutthapañcamāruppā, jhānaṅgadvayayogino.",
  "tika-abh06t57:144": "577.",
  "tika-abh06t57:145": " Pañcaviññāṇayugaḷe, jhānaṅgaṃ natthi kiñcipi;",
  "tika-abh06t57:146": "Itthaṃ jhānānaṃ bhedena, pañcadhā mānasā ṭhitā.",
  "tika-abh06t57:147": "578.",
  "tika-abh06t57:148": " Ekūnatiṃsati satta-tiṃsa cekādasāpare;",
  "tika-abh06t57:149": "Catuttiṃsa dasevātha, gaṇikā tu yathākkamaṃ.",
  "tika-abh06t57:150": "579.",
  "tika-abh06t57:151": " Lokuttaresu sabbesu, indriyāni navuccare;",
  "tika-abh06t57:152": "Tihetukesu sabbesu, lokiyesu panaṭṭhadhā.",
  "tika-abh06t57:153": "580.",
  "tika-abh06t57:154": " Ñāṇena vippayuttesu, sattadhāva samuddhare;",
  "tika-abh06t57:155": "Sitavoṭṭhabbanā puññe, pañcadhāva pakāsaye.",
  "tika-abh06t57:156": "581.",
  "tika-abh06t57:157": " Vicikicchāsahagate, catudhāva viniddise;",
  "tika-abh06t57:158": "Tīṇindriyāni vuttāni, sesāhetukamānase.",
  "tika-abh06t57:159": "582.",
  "tika-abh06t57:160": " Aṭṭha cekūnatālīsa, dvādasa vātha terasa;",
  "tika-abh06t57:161": "Ekañca soḷasa ceti, chabbidhā tattha saṅgaho.",
  "tika-abh06t57:162": "583.",
  "tika-abh06t57:163": " Paṭhamānuttaraṃ jhānaṃ, aṭṭhamaggaṅgikaṃ mataṃ;",
  "tika-abh06t57:164": "Sattamaggaṅgikaṃ nāma, sesaṃ jhānamanuttaraṃ.",
  "tika-abh06t57:165": "584.",
  "tika-abh06t57:166": " Lokiyaṃ paṭhamaṃ jhānaṃ, tathā kāme tihetukaṃ;",
  "tika-abh06t57:167": "Pañcamaggaṅgikā nāma, cittuppādā pakāsitā.",
  "tika-abh06t57:168": "585.",
  "tika-abh06t57:169": " Sesaṃ mahaggataṃ jhānaṃ, sampayuttā ca diṭṭhiyā;",
  "tika-abh06t57:170": "Ñāṇena vippayuttā ca, catumaggaṅgikā matā.",
  "tika-abh06t57:171": "586.",
  "tika-abh06t57:172": " Dosamūladvayañceva, uddhaccasahitaṃ tathā;",
  "tika-abh06t57:173": "Diṭṭhiyā vippayuttā ca, maggaṅgattayayogino.",
  "tika-abh06t57:174": "587.",
  "tika-abh06t57:175": " Vicikicchāsampayutto , vutto maggo duvaṅgiko;",
  "tika-abh06t57:176": "Amaggāhetuko ceti, sattadhā tattha saṅgaho.",
  "tika-abh06t57:177": "588.",
  "tika-abh06t57:178": " Aṭṭha dvattiṃsati ceva, dasa pañcādhikāpare;",
  "tika-abh06t57:179": "Tālīsa kamato satta, ekañcaṭṭhadasāpare.",
  "tika-abh06t57:180": "589.",
  "tika-abh06t57:181": " Balāni pana satteva, sabbatthāpi tihetuke;",
  "tika-abh06t57:182": "Ñāṇena vippayuttesu, cha balāni samuddise.",
  "tika-abh06t57:183": "590.",
  "tika-abh06t57:184": " Catudhākusale honti, tividhā kaṅkhite pana;",
  "tika-abh06t57:185": "Dvibalaṃ sitavoṭṭhabbaṃ, abalaṃ sesamīritaṃ.",
  "tika-abh06t57:186": "591.",
  "tika-abh06t57:187": "Chabbidho saṅgaho tattha, sattatālīsathāpare;",
  "tika-abh06t57:188": "Dvādasekādasekaṃ dve, soḷaseti yathākkamaṃ.",
  "tika-abh06t57:189": "592.",
  "tika-abh06t57:190": " Itthaṃ pañca cha satta cha-koṭṭhāsā kamato ṭhitā;",
  "tika-abh06t57:191": "Catuvīsati sabbepi, jhānaṅgādivasā kathā.",
  "tika-abh06t57:192": "Iti cetasikavibhāge cittuppādakathā niṭṭhitā.",
  "tika-abh06t57:193": "Soḷasamo paricchedo."
}