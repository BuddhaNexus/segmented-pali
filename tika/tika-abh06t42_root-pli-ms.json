{
  "tika-abh06t42:0": "Paṭhamo paricchedo",
  "tika-abh06t42:1": "1. Cittavibhāgo",
  "tika-abh06t42:2": "1. Sarūpasaṅgahakathā",
  "tika-abh06t42:3": "2.",
  "tika-abh06t42:4": " Cittaṃ cetasikaṃ rūpaṃ, nibbānanti niruttaro;",
  "tika-abh06t42:5": "Catudhā desayī dhamme, catusaccappakāsano.",
  "tika-abh06t42:6": "3.",
  "tika-abh06t42:7": " Cittamekūnanavutividhaṃ tattha vibhāvaye;",
  "tika-abh06t42:8": "Ekanavutividhaṃ vā, ekavīsasatampi vā.",
  "tika-abh06t42:9": "4.",
  "tika-abh06t42:10": " Dvepaññāsa sarūpena, dhammā cetasikā matā;",
  "tika-abh06t42:11": "Cittuppādavasā bhinnā, sampayogānusārato.",
  "tika-abh06t42:12": "5.",
  "tika-abh06t42:13": " Aṭṭhavīsavidhaṃ rūpaṃ, bhūtopādāyabhedato;",
  "tika-abh06t42:14": "Duvidhaṃ rūparūpaṃ tu, aṭṭhārasavidhaṃ bhave.",
  "tika-abh06t42:15": "6.",
  "tika-abh06t42:16": " Nibbānaṃ pana dīpenti, asaṅkhatamanuttaraṃ;",
  "tika-abh06t42:17": "Atthanāmavasā dvedhā, paññattīti pavuccati.",
  "tika-abh06t42:18": "7.",
  "tika-abh06t42:19": " Tesaṃ dāni pavakkhāmi, vibhāgaṃ tu yathākkamaṃ;",
  "tika-abh06t42:20": "Catudhā paramatthānaṃ, dvidhā paññattiyā kathaṃ.",
  "tika-abh06t42:21": "8.",
  "tika-abh06t42:22": " Kusalādivibhāgena , tattha cittaṃ catubbidhaṃ;",
  "tika-abh06t42:23": "Tathā bhūmivibhāgena, kāmabhūmādito kathaṃ.",
  "tika-abh06t42:24": "9.",
  "tika-abh06t42:25": " Somanassasahagataṃ, upekkhāsahitaṃ tathā;",
  "tika-abh06t42:26": "Ñāṇena sampayuttañca, vippayuttanti bheditaṃ.",
  "tika-abh06t42:27": "10.",
  "tika-abh06t42:28": " Asaṅkhāraṃ sasaṅkhāramiti bhinnaṃ punaṭṭhadhā;",
  "tika-abh06t42:29": "Kāmāvacarakusalaṃ, kāme sugatisādhakaṃ.",
  "tika-abh06t42:30": "11.",
  "tika-abh06t42:31": " Takkacārapītisukha-cittassekaggatāyutaṃ ;",
  "tika-abh06t42:32": "Paṭhamajjhānakusalaṃ, pañcaṅgikamudāhaṭaṃ.",
  "tika-abh06t42:33": "12.",
  "tika-abh06t42:34": " Vitakkahīnaṃ dutiyaṃ, jhānaṃ tu caturaṅgikaṃ;",
  "tika-abh06t42:35": "Vicārahīnaṃ tatiyaṃ, jhānaṃ pana tivaṅgikaṃ.",
  "tika-abh06t42:36": "13.",
  "tika-abh06t42:37": " Pītihīnaṃ catutthañca, upekkhekaggatāyutaṃ;",
  "tika-abh06t42:38": "Pañcamañca pakāsenti, ubhayampi duvaṅgikaṃ.",
  "tika-abh06t42:39": "14.",
  "tika-abh06t42:40": " Evaṃ jhānaṅgabhedena, cittaṃ pañcavidhaṃ bhave;",
  "tika-abh06t42:41": "Rūpāvacarakusalaṃ, rūpabhūmipavattakaṃ.",
  "tika-abh06t42:42": "15.",
  "tika-abh06t42:43": " Ākāsānañcāyatanaṃ, kusalaṃ paṭhamaṃ bhave;",
  "tika-abh06t42:44": "Viññāṇañcāyatananti, dutiyaṃ tatiyaṃ tathā.",
  "tika-abh06t42:45": "16.",
  "tika-abh06t42:46": " Ākiñcaññāyatanaṃ tu, catutthaṃ pana mānasaṃ;",
  "tika-abh06t42:47": "Nevasaññānāsaññāya-tanañceti catubbidhaṃ.",
  "tika-abh06t42:48": "17.",
  "tika-abh06t42:49": "Āruppakusalaṃ nāma, upekkhekaggatāyutaṃ;",
  "tika-abh06t42:50": "Duvaṅgikamidaṃ sabbaṃ, āruppabhavasādhakaṃ.",
  "tika-abh06t42:51": "18.",
  "tika-abh06t42:52": " Sotāpattimaggacittaṃ, paṭhamānuttaraṃ tathā;",
  "tika-abh06t42:53": "Sakadāgāmi anāgāmi, arahattanti sabbathā.",
  "tika-abh06t42:54": "19.",
  "tika-abh06t42:55": " Catudhā maggabhedena, jhānabhedena pañcadhā;",
  "tika-abh06t42:56": "Vīsatāpariyāpannakusalaṃ dvayamissitaṃ.",
  "tika-abh06t42:57": "20.",
  "tika-abh06t42:58": " Itthaṃ bhūmivibhāgena, kusalaṃ tu catubbidhaṃ;",
  "tika-abh06t42:59": "Ekavīsāpi bāvīsaṃ, sattatiṃsavidhampi vā.",
  "tika-abh06t42:60": "21.",
  "tika-abh06t42:61": " Somanassasahagataṃ , upekkhāsahitaṃ tathā;",
  "tika-abh06t42:62": "Diṭṭhigatasampayuttaṃ, vippayuttanti bheditaṃ.",
  "tika-abh06t42:63": "22.",
  "tika-abh06t42:64": " Asaṅkhāraṃ sasaṅkhāramiti bhinnaṃ punaṭṭhadhā;",
  "tika-abh06t42:65": "Lobhamūlaṃ pakāsenti, lobhamohadvihetukaṃ.",
  "tika-abh06t42:66": "23.",
  "tika-abh06t42:67": " Domanassasahagataṃ , paṭighena samāyutaṃ;",
  "tika-abh06t42:68": "Asaṅkhāraṃ sasaṅkhāramiti bhinnaṃ dvidhā pana.",
  "tika-abh06t42:69": "24.",
  "tika-abh06t42:70": "Dosamūlaṃ pakāsenti, dosamohadvihetukaṃ;",
  "tika-abh06t42:71": "Vicikicchāsahagataṃ, uddhaccasahitanti ca.",
  "tika-abh06t42:72": "25.",
  "tika-abh06t42:73": " Upekkhāvedanāyuttaṃ, momūhaṃ duvidhaṃ pana;",
  "tika-abh06t42:74": "Mohamūlaṃ pakāsenti, mohenevekahetukaṃ.",
  "tika-abh06t42:75": "26.",
  "tika-abh06t42:76": "Dvādasākusalā nāma, caturāpāyasādhakā;",
  "tika-abh06t42:77": "Ete sugatiyañcāpi, vipattiphaladāyakā.",
  "tika-abh06t42:78": "27.",
  "tika-abh06t42:79": " Cakkhusotaghānajivhā-kāyaviññāṇanāmakā;",
  "tika-abh06t42:80": "Pañcaviññāṇayugaḷā, yugaḷaṃ sampaṭicchanaṃ.",
  "tika-abh06t42:81": "28.",
  "tika-abh06t42:82": " Santīraṇadvayañceva, upekkhāsahitaṃ tathā;",
  "tika-abh06t42:83": "Puññāpuññavaseneva, vipākā duvidhā ṭhitā.",
  "tika-abh06t42:84": "29.",
  "tika-abh06t42:85": " Upekkhāsahitā tattha, mānasā dvādaseritā;",
  "tika-abh06t42:86": "Kāyaviññāṇayugaḷaṃ, sukhadukkhayutaṃ kamā.",
  "tika-abh06t42:87": "30.",
  "tika-abh06t42:88": " Somanassasahagataṃ, yaṃ santīraṇamānasaṃ;",
  "tika-abh06t42:89": "Taṃ puññapākamevāhu, pāpapākaṃ na vijjati.",
  "tika-abh06t42:90": "31.",
  "tika-abh06t42:91": " Pañcadvāramanodvāra-vasena duvidhaṃ pana;",
  "tika-abh06t42:92": "Upekkhāvedanāyuttaṃ, kriyāvajjananāmakaṃ.",
  "tika-abh06t42:93": "32.",
  "tika-abh06t42:94": " Somanassasahagataṃ, hasituppādamānasaṃ;",
  "tika-abh06t42:95": "Kriyājavanamiccevaṃ, tividhāhetukakriyā.",
  "tika-abh06t42:96": "33.",
  "tika-abh06t42:97": " Aṭṭheva puññapākāni, pāpapākāni sattadhā;",
  "tika-abh06t42:98": "Kriyacittāni tīṇīti, aṭṭhārasa ahetukā.",
  "tika-abh06t42:99": "34.",
  "tika-abh06t42:100": " Sapuññehi samānā ca, mahāpākamahākriyā;",
  "tika-abh06t42:101": "Mahaggatakriyā pākā, phalacittāni ca kamā.",
  "tika-abh06t42:102": "35.",
  "tika-abh06t42:103": " Itthamekūnanavuti-vidhaṃ cittaṃ bhave tathā;",
  "tika-abh06t42:104": "Ekanavutividhaṃ vā, ekavīsasatampi vā.",
  "tika-abh06t42:105": "36.",
  "tika-abh06t42:106": " Takkacārapītisukhacittassekaggatāyutaṃ;",
  "tika-abh06t42:107": "Sotāpattimaggacittaṃ, paṭhamajjhānikaṃ mataṃ.",
  "tika-abh06t42:108": "37.",
  "tika-abh06t42:109": " Dutiyaṃ takkato hīnaṃ, tatiyaṃ tu vicārato;",
  "tika-abh06t42:110": "Catutthaṃ pītito hīnaṃ, upekkhekaggatāyutaṃ.",
  "tika-abh06t42:111": "38.",
  "tika-abh06t42:112": " Pañcamanti ca pañcete, paṭhamānuttarā matā;",
  "tika-abh06t42:113": "Diṭṭhikaṅkhāsīlabbataparāmāsappahāyino.",
  "tika-abh06t42:114": "39.",
  "tika-abh06t42:115": " Tatheva sakadāgāmimaggacittañca pañcadhā;",
  "tika-abh06t42:116": "Rāgadosamohattayatanuttakaramīritaṃ.",
  "tika-abh06t42:117": "40.",
  "tika-abh06t42:118": " Kāmadosasamugghātakaraṃ niravasesato;",
  "tika-abh06t42:119": "Tatiyānuttarañcāpi, kusalaṃ pañcadhā tathā.",
  "tika-abh06t42:120": "41.",
  "tika-abh06t42:121": " Rūparāgārūparāgamānuddhaccāpi cāparā;",
  "tika-abh06t42:122": "Avijjā ceti pañcuddhaṃbhāgiyānamasesato.",
  "tika-abh06t42:123": "42.",
  "tika-abh06t42:124": " Saṃyojanānaṃ sesānaṃ, samugghātakaraṃ paraṃ;",
  "tika-abh06t42:125": "Catutthānuttaraṃ maggacittaṃ pañcavidhanti ca.",
  "tika-abh06t42:126": "43.",
  "tika-abh06t42:127": " Cattāri pañcakāneva, maggesu ca phalesu ca;",
  "tika-abh06t42:128": "Sesāni cekāsītīti, ekavīsasataṃ bhave.",
  "tika-abh06t42:129": "44.",
  "tika-abh06t42:130": " Lokuttarānaṃ aṭṭhannaṃ, iccevaṃ pañcadhā puna;",
  "tika-abh06t42:131": "Jhānaṅgamaggabojjhaṅga-vibhāgāya yathārahaṃ.",
  "tika-abh06t42:132": "45.",
  "tika-abh06t42:133": " Pādakajjhānamāmaṭṭhajhānaṃ ajjhāsayo tathā;",
  "tika-abh06t42:134": "Vuṭṭhānagāminī ceva, niyāmeti vipassanāti.",
  "tika-abh06t42:135": "Iti cittavibhāge sarūpasaṅgahakathā niṭṭhitā.",
  "tika-abh06t42:136": "Paṭhamo paricchedo."
}