{
  "tika-abh06t64:0": "Tevīsatimo paricchedo",
  "tika-abh06t64:1": "4. Nibbānavibhāgo",
  "tika-abh06t64:2": "23. Mūlavisuddhikathā",
  "tika-abh06t64:3": "895.",
  "tika-abh06t64:4": " Itthaṃ cittaṃ cetasikaṃ, rūpañcevāti saṅkhatā;",
  "tika-abh06t64:5": "Vuttā asaṅkhataṃ dāni, nibbānanti pavuccati.",
  "tika-abh06t64:6": "896.",
  "tika-abh06t64:7": " Sīlavisuddhi ādimhi, tato cittavisuddhi ca;",
  "tika-abh06t64:8": "Diṭṭhivisuddhināmā ca, kaṅkhāvitaraṇāpi ca.",
  "tika-abh06t64:9": "897.",
  "tika-abh06t64:10": " Tato paraṃ maggāmagga-ñāṇadassananāmikā;",
  "tika-abh06t64:11": "Tathā paṭipadāñāṇa-dassanā ñāṇadassanaṃ.",
  "tika-abh06t64:12": "898.",
  "tika-abh06t64:13": " Iccānukkamato vuttā, satta honti visuddhiyo;",
  "tika-abh06t64:14": "Sattamānuttarā tattha, pubbabhāgā cha lokiyā.",
  "tika-abh06t64:15": "899.",
  "tika-abh06t64:16": " Saṃvaro pātimokkho ca, tathevindriyasaṃvaro;",
  "tika-abh06t64:17": "Ājīvapārisuddhi ca, sīlaṃ paccayanissitaṃ.",
  "tika-abh06t64:18": "900.",
  "tika-abh06t64:19": " Iti sīlavisuddhīti, suddhametaṃ pavuccati;",
  "tika-abh06t64:20": "Catupārisuddhisīlaṃ, dhutaṅgaparivāritaṃ.",
  "tika-abh06t64:21": "901.",
  "tika-abh06t64:22": " Kasiṇāni dasāsubhā, dasānussatiyo pana;",
  "tika-abh06t64:23": "Appamaññā ca saññā ca, vavatthāruppakāti ca.",
  "tika-abh06t64:24": "902.",
  "tika-abh06t64:25": "Samathakkammaṭṭhānāni, tālīsaṭṭhakathānaye;",
  "tika-abh06t64:26": "Pāḷiyaṃ tu vibhattāni, aṭṭhatiṃsāti vaṇṇitaṃ.",
  "tika-abh06t64:27": "903.",
  "tika-abh06t64:28": " Pathavāpo ca tejo ca,",
  "tika-abh06t64:29": "Vāyo nīlañca pītakaṃ;",
  "tika-abh06t64:30": "Lohitodātamākāsaṃ ,",
  "tika-abh06t64:31": "Ālokakasiṇanti ca.",
  "tika-abh06t64:32": "904.",
  "tika-abh06t64:33": "Kasiṇāni dasetāni, vuttānaṭṭhakathānaye;",
  "tika-abh06t64:34": "Aṭṭheva pāḷiyaṃ hitvā, ante tu kasiṇadvayaṃ.",
  "tika-abh06t64:35": "905.",
  "tika-abh06t64:36": " Uddhumātaṃ vinīlañca, vipubbakaṃ vikhāyitaṃ;",
  "tika-abh06t64:37": "Vicchiddakañca vikkhittaṃ, hatavikkhittalohitaṃ.",
  "tika-abh06t64:38": "906.",
  "tika-abh06t64:39": " Puḷavakaṃ aṭṭhikañceti, asubhā dasa desitā;",
  "tika-abh06t64:40": "Rūpakāyavibhāgāya, dasakāyavipattiyā.",
  "tika-abh06t64:41": "907.",
  "tika-abh06t64:42": " Buddhe dhamme ca saṅghe ca, sīle cāge ca attanā;",
  "tika-abh06t64:43": "Devatopasamāyañca, sattānussatiyo kamā.",
  "tika-abh06t64:44": "908.",
  "tika-abh06t64:45": " Maraṇassati nāmekā, tathā kāyagatāsati;",
  "tika-abh06t64:46": "Ānāpānassaticcevaṃ, dasānussatiyo matā.",
  "tika-abh06t64:47": "909.",
  "tika-abh06t64:48": " Mettā karuṇā muditā, upekkhāti catubbidhā;",
  "tika-abh06t64:49": "Vuttā brahmavihārā ca, appamaññāti tādinā.",
  "tika-abh06t64:50": "910.",
  "tika-abh06t64:51": " Ekāhāre paṭikkūla-saññā nāmekameva tu;",
  "tika-abh06t64:52": "Catudhātuvavatthānaṃ, catudhātupariggaho.",
  "tika-abh06t64:53": "911.",
  "tika-abh06t64:54": " Ākāsānañcāyatanaṃ, viññāṇañcamathāparaṃ;",
  "tika-abh06t64:55": "Ākiñcaññaṃ tathā neva-saññānāsaññanāmakaṃ.",
  "tika-abh06t64:56": "912.",
  "tika-abh06t64:57": " Iccānukkamato vuttā, arūpajjhānikā pana;",
  "tika-abh06t64:58": "Arūpakammaṭṭhānāni, cattāropi pakittitā.",
  "tika-abh06t64:59": "913.",
  "tika-abh06t64:60": " Kasiṇāsubhakoṭṭhāse, ānāpāne ca sabbathā;",
  "tika-abh06t64:61": "Disvā sutvā phusitvā vā, parikammaṃ tu kubbato.",
  "tika-abh06t64:62": "914.",
  "tika-abh06t64:63": " Uggaho nāma sambhoti, nimittaṃ tattha yuñjato;",
  "tika-abh06t64:64": "Paṭibhāgo tamārabbha, tattha vattati appanā.",
  "tika-abh06t64:65": "915.",
  "tika-abh06t64:66": " Sādhu sattā sukhī hontu, dukkhā muccantu pāṇino;",
  "tika-abh06t64:67": "Aho sattā sukhappattā, hontu yadicchakāti ca.",
  "tika-abh06t64:68": "916.",
  "tika-abh06t64:69": " Uddissa vā anodissa, yuñjato sattagocare;",
  "tika-abh06t64:70": "Appamaññā panappenti, anupubbena vattikā.",
  "tika-abh06t64:71": "917.",
  "tika-abh06t64:72": " Kasiṇugghāṭimākāse, paṭhamāruppamānase;",
  "tika-abh06t64:73": "Tasseva natthibhāve ca, tatiyāruppaketi ca.",
  "tika-abh06t64:74": "918.",
  "tika-abh06t64:75": " Yuñjantassa panetesu, gocaresu catūsupi;",
  "tika-abh06t64:76": "Appenti anupubbena, āruppāpi catubbidhā.",
  "tika-abh06t64:77": "919.",
  "tika-abh06t64:78": " Ānāpānañca kasiṇaṃ, pañcakajjhānikaṃ tahiṃ;",
  "tika-abh06t64:79": "Paṭhamajjhānikā vuttā, koṭṭhāsāsubhabhāvanā.",
  "tika-abh06t64:80": "920.",
  "tika-abh06t64:81": " Sukhitajjhānikā tisso, appamaññā ca heṭṭhimā;",
  "tika-abh06t64:82": "Upekkhāruppakā pañca, upekkhājhānikāti ca.",
  "tika-abh06t64:83": "921.",
  "tika-abh06t64:84": " Ekā dasekā dasa ca, tayo pañceti sabbathā;",
  "tika-abh06t64:85": "Parikammavasā tiṃsa, cha koṭṭhāsā yathākkamaṃ.",
  "tika-abh06t64:86": "922.",
  "tika-abh06t64:87": " Pañcakādisukhopekkhā, jhānabhedā catubbidhā;",
  "tika-abh06t64:88": "Ekaccatupañcajhāna-vasena tividhā siyuṃ.",
  "tika-abh06t64:89": "923.",
  "tika-abh06t64:90": " Rūpārūpavasā dve ca, appanāto punekadhā;",
  "tika-abh06t64:91": "Iccevamappanā kamma-ṭṭhānabhedā samissitā.",
  "tika-abh06t64:92": "924.",
  "tika-abh06t64:93": " Dve ca saññāvavatthānā, aṭṭhānussatiyoti ca;",
  "tika-abh06t64:94": "Sesā dasa pavuccanti, upacārasamādhikā.",
  "tika-abh06t64:95": "925.",
  "tika-abh06t64:96": " Parikammopacārānulomagotrabhuto paraṃ;",
  "tika-abh06t64:97": "Pañcamaṃ vā catutthaṃ vā, javanaṃ hoti appanā.",
  "tika-abh06t64:98": "926.",
  "tika-abh06t64:99": " Appanājavanaṃ sabbaṃ, lokuttaramahaggataṃ;",
  "tika-abh06t64:100": "Tihetukaparittāni, purimāni yathārahaṃ.",
  "tika-abh06t64:101": "927.",
  "tika-abh06t64:102": " Āvajjanā ca vasitā, taṃsamāpajjanā tathā;",
  "tika-abh06t64:103": "Adhiṭṭhānā ca vuṭṭhānā, paccavekkhaṇa pañcamā.",
  "tika-abh06t64:104": "928.",
  "tika-abh06t64:105": " Vasitāhi vasībhūtā, iti katvāna pañcahi;",
  "tika-abh06t64:106": "Bhāventassa panappenti, uparūpari appanā.",
  "tika-abh06t64:107": "929.",
  "tika-abh06t64:108": " Yuñjantassa tu vuṭṭhāya, kasiṇajjhānapañcamā;",
  "tika-abh06t64:109": "Pañcābhiññā hi appenti, rūpasaddādigocare.",
  "tika-abh06t64:110": "930.",
  "tika-abh06t64:111": " Lokuttarā panappenti, sabbe nibbānagocare;",
  "tika-abh06t64:112": "Aniccadukkhānattāti, bhūmidhamme vipassato.",
  "tika-abh06t64:113": "931.",
  "tika-abh06t64:114": " Tattha ca pādakajjhānaṃ, sammaṭṭhajjhānameva vā;",
  "tika-abh06t64:115": "Ajjhāsayo ca vuṭṭhāna-gāminī ca vipassanā.",
  "tika-abh06t64:116": "932.",
  "tika-abh06t64:117": " Maggānaṃ jhānabhedāya, yathāyogaṃ niyāmatā;",
  "tika-abh06t64:118": "Yathāsakaṃ phalānaṃ tu, maggā honti niyāmatā.",
  "tika-abh06t64:119": "933.",
  "tika-abh06t64:120": " Maggānantaramevātha, bhūmidhamme vipassato;",
  "tika-abh06t64:121": "Phalasamāpattiyampi, appeti phalamānasaṃ.",
  "tika-abh06t64:122": "934.",
  "tika-abh06t64:123": " Anupubbasamāpattiṃ, samāpajjissa vuṭṭhito;",
  "tika-abh06t64:124": "Jhānadhamme vipassitvā, tattha tattheva paṇḍito.",
  "tika-abh06t64:125": "935.",
  "tika-abh06t64:126": " Catutthāruppamappetvā, ekadvijavanāparaṃ;",
  "tika-abh06t64:127": "Nirodhaṃ nāma phusati, samāpattimacittakaṃ.",
  "tika-abh06t64:128": "936.",
  "tika-abh06t64:129": " Arahā vā anāgāmī, pañcavokārabhūmiyaṃ;",
  "tika-abh06t64:130": "Yathāsakaṃ phaluppādo, vuṭṭhānanti tato mato.",
  "tika-abh06t64:131": "937.",
  "tika-abh06t64:132": " Appanāpariyosāne, siyā sabbattha sambhavā;",
  "tika-abh06t64:133": "Bhavaṅgapāto taṃ chetvā, jāyate paccavekkhaṇā.",
  "tika-abh06t64:134": "938.",
  "tika-abh06t64:135": " Iti vuttānusārena, appanānayasaṅgahaṃ;",
  "tika-abh06t64:136": "Yathāyogaṃ vibhāveyya, tattha tattha vicakkhaṇo.",
  "tika-abh06t64:137": "939.",
  "tika-abh06t64:138": "Cittavisuddhi nāmāyaṃ, cittasaṃklesasodhano;",
  "tika-abh06t64:139": "Upacārappanābhedo, samatho pubbabhāgiyoti.",
  "tika-abh06t64:140": "Iti nibbānavibhāge mūlavisuddhikathā niṭṭhitā.",
  "tika-abh06t64:141": "Tevīsatimo paricchedo."
}