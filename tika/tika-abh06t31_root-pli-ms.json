{
  "tika-abh06t31:0": "5. Pañcamo paricchedo",
  "tika-abh06t31:1": "Kammavibhāgo",
  "tika-abh06t31:2": "328.",
  "tika-abh06t31:3": " Vibhāgaṃ pana kammānaṃ,",
  "tika-abh06t31:4": "Pavakkhāmi ito paraṃ;",
  "tika-abh06t31:5": "Kammapākakriyābhede,",
  "tika-abh06t31:6": "Amohāya samāsato.",
  "tika-abh06t31:7": "329.",
  "tika-abh06t31:8": " Kammapaccayakammanti, cetanāva samīritā;",
  "tika-abh06t31:9": "Tatthāpi nānakkhaṇikā, puññāpuññāva cetanā.",
  "tika-abh06t31:10": "330.",
  "tika-abh06t31:11": " Deti pākamadhiṭṭhāya, sampayutte yathārahaṃ;",
  "tika-abh06t31:12": "Kammassāyūhanaṭṭhena, pavattattā hi cetanā.",
  "tika-abh06t31:13": "331.",
  "tika-abh06t31:14": " Klesānusayasantāne , pākadhammā hi jāyare;",
  "tika-abh06t31:15": "Pahīnānusayānaṃ tu, kriyāmattaṃ pavattati.",
  "tika-abh06t31:16": "332.",
  "tika-abh06t31:17": " Mūlabhāvā ca sabbesaṃ, tathevāvajjanadvayaṃ;",
  "tika-abh06t31:18": "Janitāni ca kammehi, vipākāni pavattare.",
  "tika-abh06t31:19": "333.",
  "tika-abh06t31:20": " Cittuppādavaseneva, kammaṃ tettiṃsadhā ṭhitaṃ;",
  "tika-abh06t31:21": "Kammacatukkabhedehi, vibhāveyya vicakkhaṇo.",
  "tika-abh06t31:22": "334.",
  "tika-abh06t31:23": " Paccuppannādikaṇhādi-janakādigarādito;",
  "tika-abh06t31:24": "Diṭṭhadhammādikāmādi-bhedā chadhā yathākkamaṃ.",
  "tika-abh06t31:25": "335.",
  "tika-abh06t31:26": " Yaṃ pāpaṃ sukhavokiṇṇaṃ, akicchena karīyati;",
  "tika-abh06t31:27": "Paccuppannasukhaṃ kammaṃ, āyatiṃ dukkhapākajaṃ.",
  "tika-abh06t31:28": "336.",
  "tika-abh06t31:29": " Kicchena dukkhavokiṇṇaṃ, yadi pāpaṃ karīyati;",
  "tika-abh06t31:30": "Paccuppanne ca taṃ dukkhaṃ, āyatiṃ dukkhapākajaṃ.",
  "tika-abh06t31:31": "337.",
  "tika-abh06t31:32": " Kicchena dukkhavokiṇṇaṃ, yadi puññaṃ karīyati;",
  "tika-abh06t31:33": "Paccuppannamhi taṃ dukkhaṃ, āyatiṃ sukhapākajaṃ.",
  "tika-abh06t31:34": "338.",
  "tika-abh06t31:35": " Yaṃ puññaṃ sukhavokiṇṇaṃ, akicchena karīyati;",
  "tika-abh06t31:36": "Paccuppannasukhañceva, āyatiṃ sukhapākajaṃ.",
  "tika-abh06t31:37": "339.",
  "tika-abh06t31:38": " Visasaṃsaṭṭhamadhuraṃ, savisaṃ tittakaṃ tathā;",
  "tika-abh06t31:39": "Gomuttamadhubhesajja-miccopammaṃ yathākkamaṃ.",
  "tika-abh06t31:40": "340.",
  "tika-abh06t31:41": " Samādāne vipāke ca, sukhadukkhappabheditaṃ;",
  "tika-abh06t31:42": "Kammamevaṃ catuddhāti, pakāsenti tathāgatā.",
  "tika-abh06t31:43": "341.",
  "tika-abh06t31:44": " Ānantariyakammādi, ekantakaṭukāvahaṃ;",
  "tika-abh06t31:45": "Kaṇhaṃ kaṇhavipākanti, kammaṃ duggatigāmikaṃ.",
  "tika-abh06t31:46": "342.",
  "tika-abh06t31:47": " Paṭhamajjhānakammādi, ekantena sukhāvahaṃ;",
  "tika-abh06t31:48": "Sukkaṃ sukkavipākanti, kammaṃ saggūpapattikaṃ.",
  "tika-abh06t31:49": "343.",
  "tika-abh06t31:50": " Vokiṇṇakamma vokiṇṇa-sukhadukkhūpapattikaṃ;",
  "tika-abh06t31:51": "Kaṇhasukkaṃ kaṇhasukka-vipākanti samīritaṃ.",
  "tika-abh06t31:52": "344.",
  "tika-abh06t31:53": " Akaṇhasukkamīrenti, akaṇhasukkapākadaṃ;",
  "tika-abh06t31:54": "Kammaṃ lokuttaraṃ loke, gatikammakkhayāvahaṃ.",
  "tika-abh06t31:55": "345.",
  "tika-abh06t31:56": " Iti vaṭṭappavattamhi, klesavodānabheditaṃ;",
  "tika-abh06t31:57": "Kammakkhayena saṅgayha, catudhā kammamīritaṃ.",
  "tika-abh06t31:58": "346.",
  "tika-abh06t31:59": " Janakañcevupatthambha-mupapīḷopaghātakaṃ;",
  "tika-abh06t31:60": "Catudhā kiccabhedena, kammamevaṃ pavuccati.",
  "tika-abh06t31:61": "347.",
  "tika-abh06t31:62": " Janeti janakaṃ pākaṃ, taṃ chindatupapīḷakaṃ;",
  "tika-abh06t31:63": "Taṃ pavattetupatthambhaṃ, taṃ ghātetopaghātakaṃ.",
  "tika-abh06t31:64": "348.",
  "tika-abh06t31:65": " Karoti attano pāka-ssāvakāsanti bhāsitaṃ;",
  "tika-abh06t31:66": "Pākadāyakakammaṃ tu, yaṃ kiñci janakaṃ bhave.",
  "tika-abh06t31:67": "349.",
  "tika-abh06t31:68": " Bādhamānakakammaṃ tu, taṃ pākamupapīḷakaṃ;",
  "tika-abh06t31:69": "Upaghātakamīrenti, tadupacchedakaṃpare.",
  "tika-abh06t31:70": "350.",
  "tika-abh06t31:71": " Garukāsannamāciṇṇaṃ, kaṭattākammunā saha;",
  "tika-abh06t31:72": "Kammaṃ catubbidhaṃ pāka-pariyāyappabhedato.",
  "tika-abh06t31:73": "351.",
  "tika-abh06t31:74": " Mahaggatānantariyaṃ, garukammanti vuccati;",
  "tika-abh06t31:75": "Kataṃ cintitamāsanna-māsannamaraṇena tu.",
  "tika-abh06t31:76": "352.",
  "tika-abh06t31:77": " Bāhullena samāciṇṇamāciṇṇanti pavuccati;",
  "tika-abh06t31:78": "Sesaṃ puññamapuññañca, kaṭattākammamīritaṃ.",
  "tika-abh06t31:79": "353.",
  "tika-abh06t31:80": " Diṭṭhadhamme vedanīyamupapajjāpare tathā;",
  "tika-abh06t31:81": "Pariyāyavedanīyamiti cāhosikammunā.",
  "tika-abh06t31:82": "354.",
  "tika-abh06t31:83": " Pākakālavasenātha, kālātītavasena ca;",
  "tika-abh06t31:84": "Catudhevampi akkhātaṃ, kammamādiccabandhunā.",
  "tika-abh06t31:85": "355.",
  "tika-abh06t31:86": " Diṭṭhadhamme vedanīyaṃ, paṭhamaṃ javanaṃ bhave;",
  "tika-abh06t31:87": "Aladdhāsevanattāva, asamatthaṃ bhavantare.",
  "tika-abh06t31:88": "356.",
  "tika-abh06t31:89": " Vedanīyaṃ tupapajjapariyosānamīritaṃ;",
  "tika-abh06t31:90": "Pariniṭṭhitakammattā, vipaccati anantare.",
  "tika-abh06t31:91": "357.",
  "tika-abh06t31:92": " Sesāni vedanīyāni, pariyāyāpare pana;",
  "tika-abh06t31:93": "Laddhāsevanato pākaṃ, janenti sati paccaye.",
  "tika-abh06t31:94": "358.",
  "tika-abh06t31:95": " Vuccantāhosikammāni, kālātītāni sabbathā;",
  "tika-abh06t31:96": "Ucchinnataṇhāmūlāni, paccayālābhato tathā.",
  "tika-abh06t31:97": "359.",
  "tika-abh06t31:98": " Catudhā puna kāmādibhūmibhedena bhāsitaṃ;",
  "tika-abh06t31:99": "Puññāpuññavasā dvedhā, kāmāvacarikaṃ bhave.",
  "tika-abh06t31:100": "360.",
  "tika-abh06t31:101": " Apuññaṃ tattha sāvajja-maniṭṭhaphaladāyakaṃ;",
  "tika-abh06t31:102": "Taṃ kammaphassadvārehi, duvidhaṃ sampavattati.+",
  "tika-abh06t31:104": "361.",
  "tika-abh06t31:105": " Kāyadvāraṃ vacīdvāraṃ, manodvāranti tādinā;",
  "tika-abh06t31:106": "Kammadvārattayaṃ vuttaṃ, phassadvārā cha dīpitā.",
  "tika-abh06t31:107": "362.",
  "tika-abh06t31:108": " Kammadvāre manodvāre, pañcadvārā samohitā;",
  "tika-abh06t31:109": "Phassadvāramanodvāraṃ, kammadvārattayaṃ kataṃ.",
  "tika-abh06t31:110": "363.",
  "tika-abh06t31:111": " Tathā hi kāyaviññattiṃ, janetvā jātacetanā;",
  "tika-abh06t31:112": "Kāyakammaṃ vacīkammaṃ, vacībhedapavattikā.",
  "tika-abh06t31:113": "364.",
  "tika-abh06t31:114": " Viññattidvayasampattā, manokammanti vuccati;",
  "tika-abh06t31:115": "Bhedoyaṃ pariyāyena, kammānamiti dīpito.",
  "tika-abh06t31:116": "365.",
  "tika-abh06t31:117": " Pāṇaghātādikaṃ kammaṃ, kāye bāhullavuttito;",
  "tika-abh06t31:118": "Kāyakammaṃ vacīkammaṃ, musāvādādikaṃ tathā.",
  "tika-abh06t31:119": "366.",
  "tika-abh06t31:120": " Abhijjhādi manokammaṃ, tīsu dvāresu jāyati;",
  "tika-abh06t31:121": "Dvīsu dvāresu sesāni, bhedoyaṃ paramatthato.",
  "tika-abh06t31:122": "367.",
  "tika-abh06t31:123": " Phassadvāramanodvāre, viññattidvayamīritaṃ;",
  "tika-abh06t31:124": "Pañcadvāre dvayaṃ natthi, ayamettha vinicchayo.",
  "tika-abh06t31:125": "368.",
  "tika-abh06t31:126": " Akkhantiñāṇa kosajjaṃ, dussilyaṃ muṭṭhasaccatā;",
  "tika-abh06t31:127": "Iccāsaṃvarabhedena, aṭṭhadvāresu jāyati.",
  "tika-abh06t31:128": "369.",
  "tika-abh06t31:129": " Kammadvārattayañceva , pañcadvārā tathāpare;",
  "tika-abh06t31:130": "Asaṃvarānaṃ pañcannaṃ, aṭṭha dvārā pakāsitā.",
  "tika-abh06t31:131": "370.",
  "tika-abh06t31:132": " Tattha kammapathappattaṃ, paṭisandhiphalāvahaṃ;",
  "tika-abh06t31:133": "Pāṇaghātādibhedena, dasadhā sampavattati.",
  "tika-abh06t31:134": "371.",
  "tika-abh06t31:135": " Pāṇātipāto pharusaṃ, byāpādo ca tathāparo;",
  "tika-abh06t31:136": "Iccevaṃ tividhaṃ kammaṃ, dosamūlehi jāyati.",
  "tika-abh06t31:137": "372.",
  "tika-abh06t31:138": " Micchācāro abhijjhā ca, micchādiṭṭhi tathāparā;",
  "tika-abh06t31:139": "Iccevaṃ tividhaṃ kammaṃ, lobhamūlehi jāyati.",
  "tika-abh06t31:140": "373.",
  "tika-abh06t31:141": " Theyyādānaṃ musāvādo, pisuṇaṃ samphalāpanaṃ;",
  "tika-abh06t31:142": "Kammaṃ catubbidhammetaṃ, dvimūlehi pavattati.",
  "tika-abh06t31:143": "374.",
  "tika-abh06t31:144": " Chandādosā bhayā mohā, pāpaṃ kubbanti pāṇino;",
  "tika-abh06t31:145": "Tasmā chandādibhedena, cattālīsavidhaṃ bhave.",
  "tika-abh06t31:146": "375.",
  "tika-abh06t31:147": " Iccāpuññaṃ pakāsenti, caturāpāyasādhakaṃ;",
  "tika-abh06t31:148": "Aññatthāpi pavattamhi, vipattiphalasādhanaṃ.",
  "tika-abh06t31:149": "376.",
  "tika-abh06t31:150": " Tividhaṃ pana puññaṃ tu, anavajjiṭṭhapākadaṃ;",
  "tika-abh06t31:151": "Dānaṃ sīlaṃ bhāvanā ca, tīsu dvāresu jāyati.",
  "tika-abh06t31:152": "377.",
  "tika-abh06t31:153": " Mahattagāravā snehā, dayā saddhupakārato;",
  "tika-abh06t31:154": "Bhogajīvābhayadhammaṃ, dadato dānamīritaṃ.",
  "tika-abh06t31:155": "378.",
  "tika-abh06t31:156": " Puññamācāravāritta-vattamārabbha kubbato;",
  "tika-abh06t31:157": "Pāpā ca viramantassa, hoti sīlamayaṃ tadā.",
  "tika-abh06t31:158": "379.",
  "tika-abh06t31:159": " Dānasīlavinimuttaṃ, bhāvanāti pavuccati;",
  "tika-abh06t31:160": "Puññaṃ bhāventi santāne, yasmā tena hitāvahaṃ.",
  "tika-abh06t31:161": "380.",
  "tika-abh06t31:162": " Janetvā kāyaviññattiṃ, yadā puññaṃ karīyati;",
  "tika-abh06t31:163": "Kāyakammaṃ tadā hoti, dānaṃ sīlañca bhāvanā.",
  "tika-abh06t31:164": "381.",
  "tika-abh06t31:165": " Vacīviññattiyā saddhiṃ, yadā puññaṃ karīyati;",
  "tika-abh06t31:166": "Vacīkammaṃ manokammaṃ, vinā viññattiyā kataṃ.",
  "tika-abh06t31:167": "382.",
  "tika-abh06t31:168": " Taṃtaṃdvārikamevāhu, taṃtaṃdvārikapāpato;",
  "tika-abh06t31:169": "Viramantassa viññattiṃ, vinā vā saha vā puna.",
  "tika-abh06t31:170": "383.",
  "tika-abh06t31:171": " Dānaṃ sīlaṃ bhāvanā ca, veyyāvaccāpacāyanā;",
  "tika-abh06t31:172": "Pattānumodanā patti-dānaṃ dhammassa desanā;",
  "tika-abh06t31:173": "Savanaṃ diṭṭhijukamma-miccevaṃ dasadhā ṭhitaṃ.",
  "tika-abh06t31:174": "384.",
  "tika-abh06t31:175": " Kāmapuññaṃ pakāsenti, kāme sugatisādhakaṃ;",
  "tika-abh06t31:176": "Aññatthāpi pavattamhi, sampattiphalasādhakaṃ.",
  "tika-abh06t31:177": "385.",
  "tika-abh06t31:178": " Cittuppādappabhedena, kammaṃ vīsatidhā ṭhitaṃ;",
  "tika-abh06t31:179": "Kāmāvacaramiccevaṃ, vibhāventi vibhāvino.",
  "tika-abh06t31:180": "386.",
  "tika-abh06t31:181": "Rūpāvacarikaṃ kamma-mappanābhāvanāmayaṃ;",
  "tika-abh06t31:182": "Kasiṇādikamārabbha, manodvāre pavattati.",
  "tika-abh06t31:183": "387.",
  "tika-abh06t31:184": " Pathavāpo ca tejo ca,",
  "tika-abh06t31:185": "Vāyo nīlañca pītakaṃ;",
  "tika-abh06t31:186": "Lohitodātamākāsaṃ,",
  "tika-abh06t31:187": "Ālokoti visāradā.",
  "tika-abh06t31:188": "388.",
  "tika-abh06t31:189": "Kasiṇāni dasīrenti, ādikammikayogino;",
  "tika-abh06t31:190": "Uddhumātaṃ vinīlañca, vipubbakaṃ vikhāditaṃ.",
  "tika-abh06t31:191": "389.",
  "tika-abh06t31:192": " Vicchiddakañca vikkhittaṃ, hatavikkhittalohitaṃ;",
  "tika-abh06t31:193": "Puḷavaṃ aṭṭhikañceti, asubhaṃ dasadhā ṭhitaṃ.",
  "tika-abh06t31:194": "390.",
  "tika-abh06t31:195": " Buddhe dhamme ca saṅghe ca, sīle cāge ca attano;",
  "tika-abh06t31:196": "Devatopasamāyañca, vuttānussatibhāvanā.",
  "tika-abh06t31:197": "391.",
  "tika-abh06t31:198": " Maraṇe sati nāmekā, tathā kāyagatāsati;",
  "tika-abh06t31:199": "Ānāpānasaticcevaṃ, dasadhānussatīritā.",
  "tika-abh06t31:200": "392.",
  "tika-abh06t31:201": " Mettā karuṇā muditā, upekkhā bhāvanāti ca;",
  "tika-abh06t31:202": "Catubrahmavihārā ca, appamaññāti bhāsitā.",
  "tika-abh06t31:203": "393.",
  "tika-abh06t31:204": "Āhāre tu paṭikkūla-saññekāti pakāsitā;",
  "tika-abh06t31:205": "Catudhātuvavatthānaṃ, catudhātupariggaho.",
  "tika-abh06t31:206": "394.",
  "tika-abh06t31:207": "Cattāroruppakā ceti, cattālīsa samāsato;",
  "tika-abh06t31:208": "Kammaṭṭhānāni vuttāni, samathe bhāvanānaye.",
  "tika-abh06t31:209": "395.",
  "tika-abh06t31:210": " Ānāpānañca kasiṇaṃ, pañcakajjhānikaṃ tahiṃ;",
  "tika-abh06t31:211": "Paṭhamajjhānikā vuttā, koṭṭhāsāsubhabhāvanā.",
  "tika-abh06t31:212": "396.",
  "tika-abh06t31:213": " Mettādayo catujjhānā, upekkhā pañcamī matā;",
  "tika-abh06t31:214": "Āruppāruppakā sesā, upacārasamādhikā.",
  "tika-abh06t31:215": "397.",
  "tika-abh06t31:216": " Kasiṇāsubhakoṭṭhāse,",
  "tika-abh06t31:217": "Ānāpāne ca jāyati;",
  "tika-abh06t31:218": "Paṭibhāgo tamārabbha,",
  "tika-abh06t31:219": "Tattha vattati appanā.",
  "tika-abh06t31:220": "398.",
  "tika-abh06t31:221": " Kammaṭṭhānesu sesesu, paṭibhāgo na vijjati;",
  "tika-abh06t31:222": "Tathā hi sattavohāre, appamaññā pavattare.",
  "tika-abh06t31:223": "399.",
  "tika-abh06t31:224": " Kasiṇugghāṭimākāsaṃ, paṭhamāruppamānasaṃ;",
  "tika-abh06t31:225": "Paṭhamāruppakābhāva-mākiñcaññañca gocaraṃ.",
  "tika-abh06t31:226": "400.",
  "tika-abh06t31:227": " Āruppā sampavattanti, ālambitvā yathākkamaṃ;",
  "tika-abh06t31:228": "Aññattha pana sabbattha, nappavattati appanā.",
  "tika-abh06t31:229": "401.",
  "tika-abh06t31:230": " Parikammaṃ parikamma-samādhi ca tato paraṃ;",
  "tika-abh06t31:231": "Upacārappanā ceti, bhāvanāyaṃ catubbidhaṃ.",
  "tika-abh06t31:232": "402.",
  "tika-abh06t31:233": " Parikammanimittañca, uggaho ca tato paraṃ;",
  "tika-abh06t31:234": "Paṭibhāgoti tīṇeva, nimittāni pakāsayuṃ.",
  "tika-abh06t31:235": "403.",
  "tika-abh06t31:236": " Nimittaṃ gaṇhato pubba-mādikammikayogino;",
  "tika-abh06t31:237": "Parikammanimittanti, kasiṇādikamīritaṃ.",
  "tika-abh06t31:238": "404.",
  "tika-abh06t31:239": " Tasmiṃ pana nimittamhi, ārabhantassa bhāvanaṃ;",
  "tika-abh06t31:240": "Paṭhamaṃ parikammanti, bhāvanāpi pavuccati.",
  "tika-abh06t31:241": "405.",
  "tika-abh06t31:242": " Cittenuggahite tasmiṃ, manodvāre vibhāvite;",
  "tika-abh06t31:243": "Taduggahanimittaṃ tu, samuppannanti vuccati.",
  "tika-abh06t31:244": "406.",
  "tika-abh06t31:245": " Pañcadvāravinimuttā , tamārabbha samāhitā;",
  "tika-abh06t31:246": "Parikammasamādhīti, bhāvanā sā pakāsitā.",
  "tika-abh06t31:247": "407.",
  "tika-abh06t31:248": " Uggahākārasambhūtaṃ, vatthudhammavimuccitaṃ;",
  "tika-abh06t31:249": "Paṭibhāganimittanti, bhāvanāmayamīritaṃ.",
  "tika-abh06t31:250": "408.",
  "tika-abh06t31:251": " Rūpādivisayaṃ hitvā, tamārabbha tato paraṃ;",
  "tika-abh06t31:252": "Bhavaṅgantaritaṃ hutvā, manodvāraṃ pavattati.",
  "tika-abh06t31:253": "409.",
  "tika-abh06t31:254": " Sikhāpattasamādhāna-mupaklesavimuccitaṃ;",
  "tika-abh06t31:255": "Upacārasamādhīti, kāmāvacaramīritaṃ.",
  "tika-abh06t31:256": "410.",
  "tika-abh06t31:257": " Paṭibhāganimittamhi, upacārasamādhito;",
  "tika-abh06t31:258": "Bhāvanābalanipphannā, samuppajjati appanā.",
  "tika-abh06t31:259": "411.",
  "tika-abh06t31:260": " Purimaṃ purimaṃ katvā, vasībhūtaṃ tato paraṃ;",
  "tika-abh06t31:261": "Oḷārikaṅgamohāya, sukhumaṅgappavattiyā.",
  "tika-abh06t31:262": "412.",
  "tika-abh06t31:263": " Appanā padahantassa, pavattati yathākkamaṃ;",
  "tika-abh06t31:264": "Vitakkādivinimuttā, vicārādisamāyutā.",
  "tika-abh06t31:265": "413.",
  "tika-abh06t31:266": " Āvajjanā ca vasitā, taṃsamāpajjanā tathā;",
  "tika-abh06t31:267": "Vuṭṭhānādhiṭṭhānā pacca-vekkhaṇāti ca pañcadhā.",
  "tika-abh06t31:268": "414.",
  "tika-abh06t31:269": " Vitakkañca vicārañca, sahātikkamato pana;",
  "tika-abh06t31:270": "Catukkajjhānamappeti, pañcakañca visuṃ visuṃ.",
  "tika-abh06t31:271": "415.",
  "tika-abh06t31:272": " Appanāya ca paccekajhānassāpi visuṃ visuṃ;",
  "tika-abh06t31:273": "Icchitabbā hi sabbattha, parikammādibhāvanā.",
  "tika-abh06t31:274": "416.",
  "tika-abh06t31:275": " Taṃ parittaṃ majjhimañca, paṇītanti vibhajjati;",
  "tika-abh06t31:276": "Vimokkho ca vasībhūtamabhibhāyatananti ca.",
  "tika-abh06t31:277": "417.",
  "tika-abh06t31:278": " Parittādi parittādigocaranti catubbidhaṃ;",
  "tika-abh06t31:279": "Dukkhāpaṭipadaṃ dandhābhiññamiccādito tathā.",
  "tika-abh06t31:280": "418.",
  "tika-abh06t31:281": " Taṃ chandacittavīriyavīmaṃsādhippateyyato;",
  "tika-abh06t31:282": "Visesaṭṭhitinibbedhahānabhāgiyatopi ca.",
  "tika-abh06t31:283": "419.",
  "tika-abh06t31:284": " Pañcadhā jhānabhedena, catudhālambabhedato;",
  "tika-abh06t31:285": "Samādhibhāvanāpuññamappanāpattamīritaṃ.",
  "tika-abh06t31:286": "420.",
  "tika-abh06t31:287": " Iti vikkhambhitaklesaṃ, rūpalokūpapattikaṃ;",
  "tika-abh06t31:288": "Rūpāvacarakammanti, vibhāventi visāradā.",
  "tika-abh06t31:289": "421.",
  "tika-abh06t31:290": "Arūpāvacarakammaṃ, catudhāruppasādhanaṃ;",
  "tika-abh06t31:291": "Rūpadhammavibhāgena, bhāvitanti pavuccati.",
  "tika-abh06t31:292": "422.",
  "tika-abh06t31:293": " Catupārisuddhisīlaṃ, dhutaṅgaparivāritaṃ;",
  "tika-abh06t31:294": "Sīlavisuddhisaṅkhātaṃ, pūrayitvā tato paraṃ.",
  "tika-abh06t31:295": "423.",
  "tika-abh06t31:296": " Patvā cittavisuddhiñca, sopacārasamādhikaṃ;",
  "tika-abh06t31:297": "Tathā diṭṭhivisuddhiñca, nāmarūpapariggahaṃ.",
  "tika-abh06t31:298": "424.",
  "tika-abh06t31:299": " Kaṅkhāvitaraṇaṃ nāma, paccayaṭṭhitidassanaṃ;",
  "tika-abh06t31:300": "Visodhetvā maggāmagga-ñāṇadassanameva ca.",
  "tika-abh06t31:301": "425.",
  "tika-abh06t31:302": " Tato paraṃ vipassanto, visuddhīsu samāhito;",
  "tika-abh06t31:303": "Sampādetvā paṭipadā-ñāṇadassanamuttamaṃ.",
  "tika-abh06t31:304": "426.",
  "tika-abh06t31:305": " Tato pappoti medhāvī, visuddhiṃ ñāṇadassanaṃ;",
  "tika-abh06t31:306": "Catumaggasamaññātaṃ, sāmaññaphaladāyakaṃ.",
  "tika-abh06t31:307": "427.",
  "tika-abh06t31:308": " Chabbisuddhikamenevaṃ, bhāvetabbaṃ yathākkamaṃ;",
  "tika-abh06t31:309": "Kammaṃ lokuttaraṃ nāma, sabbadukkhakkhayāvahaṃ.",
  "tika-abh06t31:310": "428.",
  "tika-abh06t31:311": " Iti channaṃ catukkānaṃ, vasā kammaṃ vibhāvaye;",
  "tika-abh06t31:312": "Yena kammavisesena, santānamabhisaṅkhataṃ.",
  "tika-abh06t31:313": "429.",
  "tika-abh06t31:314": " Bhūmībhavayonigatiṭhitivāsesu sambhavā;",
  "tika-abh06t31:315": "Paṭisandhādibhāvena, pākāya parivattati.",
  "tika-abh06t31:316": "430.",
  "tika-abh06t31:317": " Sāyaṃ kammasamaññātā, kammajāni yathārahaṃ;",
  "tika-abh06t31:318": "Janeti rūpārūpāni, manosañcetanā kathaṃ.",
  "tika-abh06t31:319": "431.",
  "tika-abh06t31:320": "Bhūmi lokuttarā ceva, lokiyāti dvidhā ṭhitā;",
  "tika-abh06t31:321": "Parittā ca mahaggatā, appamāṇāti bheditā.",
  "tika-abh06t31:322": "432.",
  "tika-abh06t31:323": " Ekādasa kāmabhavā, bhavā soḷasa rūpino;",
  "tika-abh06t31:324": "Cattāroruppakā ceti, tividho bhava saṅgaho.",
  "tika-abh06t31:325": "433.",
  "tika-abh06t31:326": " Asaññeko bhavo neva-",
  "tika-abh06t31:327": "Saññināsaññiko bhavo;",
  "tika-abh06t31:328": "Sabbo saññibhavo seso,",
  "tika-abh06t31:329": "Evampi tividho bhavo.",
  "tika-abh06t31:330": "434.",
  "tika-abh06t31:331": " Āruppā catuvokārā, ekavokārasaññino;",
  "tika-abh06t31:332": "Pañcavokārako nāma, bhavo seso pavuccati.",
  "tika-abh06t31:333": "435.",
  "tika-abh06t31:334": " Niraye hoti deve ca, yonekā opapātikā;",
  "tika-abh06t31:335": "Aṇḍajā jalābujā ca, saṃsedajopapātikā.",
  "tika-abh06t31:336": "436.",
  "tika-abh06t31:337": " Petaloke tiracchāne, bhummadeve ca mānuse;",
  "tika-abh06t31:338": "Asure ca bhavantevaṃ, catudhā yoni saṅgahā.",
  "tika-abh06t31:339": "437.",
  "tika-abh06t31:340": "Gatiyo nirayaṃ petā, tiracchānā ca mānavā;",
  "tika-abh06t31:341": "Sabbe devāti pañcāha, pañcanimmalalocano.",
  "tika-abh06t31:342": "438.",
  "tika-abh06t31:343": " Tāvatiṃsesu devesu, vepacittāsurā gatā;",
  "tika-abh06t31:344": "Kālakañcāsurā nāma, gatā petesu sabbathā.",
  "tika-abh06t31:345": "439.",
  "tika-abh06t31:346": " Sandhisaññāya nānattā, kāyassāpi ca nānato;",
  "tika-abh06t31:347": "Nānattakāyasaññīti, kāmasuggatiyo matā.",
  "tika-abh06t31:348": "440.",
  "tika-abh06t31:349": " Paṭhamajjhānabhūmī ca, caturāpāyabhūmiyo;",
  "tika-abh06t31:350": "Nānattakāyaekatta-saññīti samudīritā.",
  "tika-abh06t31:351": "441.",
  "tika-abh06t31:352": " Ekattakāyanānatta-saññī dutiyabhūmikā;",
  "tika-abh06t31:353": "Ekattakāyaekatta-saññī uparirūpino.",
  "tika-abh06t31:354": "442.",
  "tika-abh06t31:355": "Viññāṇaṭṭhitiyo satta, tīhāruppehi heṭṭhato;",
  "tika-abh06t31:356": "Asaññettha na gaṇhanti, viññāṇābhāvato sadā.",
  "tika-abh06t31:357": "443.",
  "tika-abh06t31:358": " Catutthāruppabhūmiñca, paṭuviññāṇahānito;",
  "tika-abh06t31:359": "Taṃ dvayampi gahetvāna, sattāvāsā naveritā.",
  "tika-abh06t31:360": "444.",
  "tika-abh06t31:361": " Devā manussāpāyāti, tividhā kāmadhātuyo;",
  "tika-abh06t31:362": "Paṭhamajjhānabhūmādi-bhedā bhūmi catubbidhā.",
  "tika-abh06t31:363": "445.",
  "tika-abh06t31:364": " Paṭhamāruppādibhedā, catudhāruppadhātuyo;",
  "tika-abh06t31:365": "Sotāpannādibhedena, catudhānuttarā matā.",
  "tika-abh06t31:366": "446.",
  "tika-abh06t31:367": " Nirayādippabhedena, bhinnā paccekato puna;",
  "tika-abh06t31:368": "Ekatiṃsavidhā honti, sattānaṃ jātibhūmiyo.",
  "tika-abh06t31:369": "447.",
  "tika-abh06t31:370": " Evaṃ bhūmādibhedesu, sattā jāyanti sāsavā;",
  "tika-abh06t31:371": "Kammāni ca vipaccanti, yathāsambhavato kathaṃ;",
  "tika-abh06t31:372": "448.",
  "tika-abh06t31:373": " Apāyamhā cutā sattā, kāmadhātumhi jāyare;",
  "tika-abh06t31:374": "Sabbaṭṭhānesu jāyanti, sesakāmabhavā cutā.",
  "tika-abh06t31:375": "449.",
  "tika-abh06t31:376": " Suddhāvāsā cutā suddhā-vāsesupari jāyare;",
  "tika-abh06t31:377": "Asaññimhā cutā kāma-sugatimhopapajjare.",
  "tika-abh06t31:378": "450.",
  "tika-abh06t31:379": " Sesarūpā cutā sattā, jāyantāpāyavajjite;",
  "tika-abh06t31:380": "Āruppatopari kāma-sugatimhi tahimpi ca.",
  "tika-abh06t31:381": "451.",
  "tika-abh06t31:382": " Puthujjanāva jāyanti, asaññāpāyabhūmisu;",
  "tika-abh06t31:383": "Suddhāvāsesu jāyanti, anāgāmikapuggalā.",
  "tika-abh06t31:384": "452.",
  "tika-abh06t31:385": " Vehapphale akaniṭṭhe, bhavagge ca patiṭṭhitā;",
  "tika-abh06t31:386": "Na punaññattha jāyanti, sabbe ariyapuggalā.",
  "tika-abh06t31:387": "453.",
  "tika-abh06t31:388": " Brahmalokagatā heṭṭhā, ariyā nopapajjare;",
  "tika-abh06t31:389": "Dukkhamūlasamucchedā, parinibbantināsavā.",
  "tika-abh06t31:390": "454.",
  "tika-abh06t31:391": " Jāyantānañca jātāna-miti vuttaniyāmato;",
  "tika-abh06t31:392": "Pavattātītakaṃ kammaṃ, paṭisandhipavattiyaṃ.",
  "tika-abh06t31:393": "455.",
  "tika-abh06t31:394": " Arūpaṃ catuvokāre, rūpameva asaññisu;",
  "tika-abh06t31:395": "Janeti rūpārūpāni, pañcavokārabhūmiyaṃ.",
  "tika-abh06t31:396": "456.",
  "tika-abh06t31:397": " Āruppānuttaraṃ kammaṃ, pākameva vipaccati;",
  "tika-abh06t31:398": "Kaṭattārūpapākāni, kāmarūpaniyāmitaṃ.",
  "tika-abh06t31:399": "457.",
  "tika-abh06t31:400": " Kālopadhippayogānaṃ, gatiyā ca yathārahaṃ;",
  "tika-abh06t31:401": "Sampattiñca vipattiñca, kammamāgamma paccati.",
  "tika-abh06t31:402": "458.",
  "tika-abh06t31:403": " Apāye sandhimuddhacca-hīnā datvā pavattiyaṃ;",
  "tika-abh06t31:404": "Sabbāpi pañcavokāre, dvādasāpuññacetanā.",
  "tika-abh06t31:405": "459.",
  "tika-abh06t31:406": " Sattākusalapākāni, vipaccanti yathārahaṃ;",
  "tika-abh06t31:407": "Kāmāvacarapuññāni, kāmesugatiyaṃ pana.",
  "tika-abh06t31:408": "460.",
  "tika-abh06t31:409": " Sahetukāni pākāni, paṭisandhipavattiyaṃ;",
  "tika-abh06t31:410": "Janenti pañcavokāre, ahetupi yathārahaṃ.",
  "tika-abh06t31:411": "461.",
  "tika-abh06t31:412": " Tihetupuññamukkaṭṭhaṃ, paṭisandhiṃ tihetukaṃ;",
  "tika-abh06t31:413": "Datvā soḷasa pākāni, pavatte tu vipaccati.",
  "tika-abh06t31:414": "462.",
  "tika-abh06t31:415": " Tihetukomakukkaṭṭhaṃ, dvihetu ca dvihetukaṃ;",
  "tika-abh06t31:416": "Sandhiṃ deti pavatte tu, tihetukavivajjitaṃ.",
  "tika-abh06t31:417": "463.",
  "tika-abh06t31:418": " Dvihetukomakaṃ puññaṃ, paṭisandhimahetukaṃ;",
  "tika-abh06t31:419": "Datvāhetukapākāni, pavatte tu vipaccati.",
  "tika-abh06t31:420": "464.",
  "tika-abh06t31:421": " Asaṅkhāraṃ sasaṅkhāra-vipākāni na paccati;",
  "tika-abh06t31:422": "Sasaṅkhāramasaṅkhāra-vipākānīti kecana.",
  "tika-abh06t31:423": "465.",
  "tika-abh06t31:424": " Parittaṃ paṭhamajjhānaṃ, majjhimañca paṇītakaṃ;",
  "tika-abh06t31:425": "Bhāvetvā jāyare brahma-pārisajjādi tīsupi.",
  "tika-abh06t31:426": "466.",
  "tika-abh06t31:427": " Tatheva dutiyajjhānaṃ, tatiyañca yathākkamaṃ;",
  "tika-abh06t31:428": "Bhāvetvā jāyare jhānaṃ, parittābhādi tīsupi.",
  "tika-abh06t31:429": "467.",
  "tika-abh06t31:430": " Tathā catutthaṃ tividhaṃ, bhāvetvāna samāhitā;",
  "tika-abh06t31:431": "Parittasubhādikesu, tīsu jāyanti yogino.",
  "tika-abh06t31:432": "468.",
  "tika-abh06t31:433": " Pañcamaṃ pana bhāvetvā, honti vehapphalūpagā;",
  "tika-abh06t31:434": "Saññāvirāgaṃ bhāvetvā, asaññīsūpapajjare.",
  "tika-abh06t31:435": "469.",
  "tika-abh06t31:436": " Suddhāvāsesu jāyanti, anāgāmikapuggalā;",
  "tika-abh06t31:437": "Āruppāni tu bhāvetvā, āruppesu yathākkamaṃ.",
  "tika-abh06t31:438": "470.",
  "tika-abh06t31:439": " Evaṃ mahaggataṃ puññaṃ, yathābhūmivavatthitaṃ;",
  "tika-abh06t31:440": "Janeti sadisaṃ pākaṃ, paṭisandhipavattiyaṃ.",
  "tika-abh06t31:441": "471.",
  "tika-abh06t31:442": " Lokuttarāni puññāni, uppannānantaraṃ pana;",
  "tika-abh06t31:443": "Samāpattikkhaṇe ceva, janenti sadisaṃ phalaṃ.",
  "tika-abh06t31:444": "472.",
  "tika-abh06t31:445": " Mahaggatānantariyaṃ, paripakkasabhāvato;",
  "tika-abh06t31:446": "Anantarabhavātītaṃ, kālātītaṃ na paccati.",
  "tika-abh06t31:447": "473.",
  "tika-abh06t31:448": " Sukhumālasabhāvā ca, sukhumattā mahaggatā;",
  "tika-abh06t31:449": "Santāne na vipaccanti, paṭipakkhehi dūsite.",
  "tika-abh06t31:450": "474.",
  "tika-abh06t31:451": " Samānāsevane laddhe, vijjamāne mahabbale;",
  "tika-abh06t31:452": "Aladdhā tādisaṃ hetuṃ, abhiññā na vipaccati.",
  "tika-abh06t31:453": "475.",
  "tika-abh06t31:454": " Sakaṃ bhūmimatītānaṃ, na vipaccatānuttaraṃ;",
  "tika-abh06t31:455": "Kammantarassadhiṭṭhānā, santānasseti dīpitaṃ.",
  "tika-abh06t31:456": "476.",
  "tika-abh06t31:457": " Iti tettiṃsa kammāni, pākā chattiṃsa bhāsitā;",
  "tika-abh06t31:458": "Cittuppādā kriyā sesā, kriyāmattappavattito.",
  "tika-abh06t31:459": "477.",
  "tika-abh06t31:460": " Cittuppādavasenevamekūnanavutīvidhā ;",
  "tika-abh06t31:461": "Tepaññāsa sabhāvena, cittacetasikā matā.",
  "tika-abh06t31:462": "478.",
  "tika-abh06t31:463": " Iti cittaṃ cetasikaṃ, nibbānanti naruttaro;",
  "tika-abh06t31:464": "Nāmaṃ tidhā pakāsesi, cakkhumā vadataṃ varo.",
  "tika-abh06t31:465": "479.",
  "tika-abh06t31:466": " Iti kammavipākapaṇḍitā, mitakammavipākasāsane;",
  "tika-abh06t31:467": "Hitakammavipākapāragū, catukammavipākamabravuṃ.",
  "tika-abh06t31:468": "480.",
  "tika-abh06t31:469": " Yatthāyaṃ paramatthavatthuniyame tulyena bāhulyato,",
  "tika-abh06t31:470": "Atthānatthavicāraṇaṃ pati jano sammohamāpādito;",
  "tika-abh06t31:471": "Buddho bodhitale yamāha sugato gantvāna devālayaṃ,",
  "tika-abh06t31:472": "Svāyaṃ kammavipākanicchayanayo saṅkhepato dīpito.",
  "tika-abh06t31:473": "Iti nāmarūpaparicchede kammavibhāgo nāma",
  "tika-abh06t31:474": "Pañcamo paricchedo."
}