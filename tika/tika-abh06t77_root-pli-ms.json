{
  "tika-abh06t77:0": "5. Pañcamo paricchedo",
  "tika-abh06t77:1": "Nibbānapaññattiparidīpano",
  "tika-abh06t77:2": "304.",
  "tika-abh06t77:3": " Rāgādīnaṃ khayaṃ vuttaṃ, nibbānaṃ santilakkhaṇaṃ;",
  "tika-abh06t77:4": "Saṃsāradukkhasantāpatattassālaṃ sametave.",
  "tika-abh06t77:5": "305.",
  "tika-abh06t77:6": " Khayamattaṃ na nibbānaṃ, sagambhīrādivācato;",
  "tika-abh06t77:7": "Abhāvassa hi kummānaṃ, lomasseva na vācatā.",
  "tika-abh06t77:8": "306.",
  "tika-abh06t77:9": " Khayoti vuccate maggo, tappāpattā idaṃ khayaṃ;",
  "tika-abh06t77:10": "Arahattaṃ viyuppāda-vayābhāvā dhuvañca taṃ.",
  "tika-abh06t77:11": "307.",
  "tika-abh06t77:12": " Saṅkhataṃ sammutiñcāpi, ñāṇamālamba neva hi;",
  "tika-abh06t77:13": "Chinde male tato vatthu, icchitabbamasaṅkhataṃ.",
  "tika-abh06t77:14": "308.",
  "tika-abh06t77:15": " Pattukāmena taṃ santiṃ, chabbisuddhiṃ samādiya;",
  "tika-abh06t77:16": "Ñāṇadassanasuddhī tu, sādhetabbā hitatthinā.",
  "tika-abh06t77:17": "309.",
  "tika-abh06t77:18": " Cetanādividhā sīla-suddhi tattha catubbidhā;",
  "tika-abh06t77:19": "Sopacārasamādhī tu, cittasuddhīti vuccate.",
  "tika-abh06t77:20": "310.",
  "tika-abh06t77:21": " Sampādetvādidvesuddhiṃ, namanā nāmaṃ tu ruppa-",
  "tika-abh06t77:22": "To rūpaṃ natthi attādivatthūti ca vavatthape.",
  "tika-abh06t77:23": "311.",
  "tika-abh06t77:24": " Maṇindhanātape aggi, asantopi samāgame;",
  "tika-abh06t77:25": "Yathā hoti tathā cittaṃ, vatthālambādisaṅgame.",
  "tika-abh06t77:26": "312.",
  "tika-abh06t77:27": " Paṅgulandhā yathā gantuṃ, paccekamasamatthakā;",
  "tika-abh06t77:28": "Yanti yuttā yathā evaṃ, nāmarūpavhayā kriyā.",
  "tika-abh06t77:29": "313.",
  "tika-abh06t77:30": " Na nāmarūpato añño, attādi iti dassanaṃ;",
  "tika-abh06t77:31": "Sodhanattā hi duddiṭṭhiṃ, diṭṭhisuddhīti vuccati.",
  "tika-abh06t77:32": "314.",
  "tika-abh06t77:33": " Avijjātaṇhupādāna-kammenādimhi taṃ dvayaṃ;",
  "tika-abh06t77:34": "Rūpaṃ kammādito nāmaṃ, vatthādīhi pavattiyaṃ.",
  "tika-abh06t77:35": "315.",
  "tika-abh06t77:36": " Sadā sabbattha sabbesaṃ, sadisaṃ na yato tato;",
  "tika-abh06t77:37": "Nāhetunāñño attādiniccahetūti passati.",
  "tika-abh06t77:38": "316.",
  "tika-abh06t77:39": " Evaṃ tīrayate kaṅkhā, yāya paññāya paccaye;",
  "tika-abh06t77:40": "Diṭṭhattā suddhi sā kaṅkhātaraṇaṃ iti vuccati.",
  "tika-abh06t77:41": "317.",
  "tika-abh06t77:42": " Pattaññātapariñño so, atraṭṭho yatateyati;",
  "tika-abh06t77:43": "Tīraṇavhapariññāya, visuddhatthaṃ sadādaro.",
  "tika-abh06t77:44": "318.",
  "tika-abh06t77:45": " Tikālādivasā khandhe, samāsetvā kalāpato;",
  "tika-abh06t77:46": "Aniccā dukkhānattāti, ādo evaṃ vipassati.",
  "tika-abh06t77:47": "319.",
  "tika-abh06t77:48": " Khandhāniccā khayaṭṭhena, bhayaṭṭhena dukhāva te;",
  "tika-abh06t77:49": "Anattāsārakaṭṭhena, iti passe punappunaṃ.",
  "tika-abh06t77:50": "320.",
  "tika-abh06t77:51": " Ākārehi aniccādicattālīsehi sammase;",
  "tika-abh06t77:52": "Lakkhaṇānaṃ vibhūtatthaṃ, khandhānaṃ pana sabbaso.",
  "tika-abh06t77:53": "321.",
  "tika-abh06t77:54": " Evañcāpi asijjhante, navadhā nisitindriyo;",
  "tika-abh06t77:55": "Sattakadvayato sammā, rūpārūpe vipassaye.",
  "tika-abh06t77:56": "322.",
  "tika-abh06t77:57": " Rūpamādānanikkhepā, vayovuddhattagāmito;",
  "tika-abh06t77:58": "Sammasevannajādīhi, dhammatārūpatopi ca.",
  "tika-abh06t77:59": "323.",
  "tika-abh06t77:60": " Nāmaṃ kalāpayamato, khaṇato kamatopi ca;",
  "tika-abh06t77:61": "Diṭṭhimānanikantīnaṃ, passe ugghāṭanādito.",
  "tika-abh06t77:62": "324.",
  "tika-abh06t77:63": " Avijjātaṇhākammanna-hetuto rūpaṃ ubbhave;",
  "tika-abh06t77:64": "Vināhāraṃ saphassehi, vedanādittayaṃ bhave.",
  "tika-abh06t77:65": "325.",
  "tika-abh06t77:66": " Tehiyeva vinā phassaṃ,",
  "tika-abh06t77:67": "Nāmarūpādhikehi tu;",
  "tika-abh06t77:68": "Cittaṃ hetukkhayā so so,",
  "tika-abh06t77:69": "Veti ve tassa tassa tu.",
  "tika-abh06t77:70": "326.",
  "tika-abh06t77:71": " Hetutodayanāsevaṃ, khaṇodayavayenapi;",
  "tika-abh06t77:72": "Iti paññāsākārehi, passe punūdayabbayaṃ.",
  "tika-abh06t77:73": "327.",
  "tika-abh06t77:74": " Yogissevaṃ samāraddhaudayabbayadassino;",
  "tika-abh06t77:75": "Pātubhonti upaklesā, sabhāvā hetutopi ca.",
  "tika-abh06t77:76": "328.",
  "tika-abh06t77:77": " Te obhāsamatussāhapassaddhisukhupekkhanā;",
  "tika-abh06t77:78": "Sati pītādhimokkho ca, nikanti ca dasīritā.",
  "tika-abh06t77:79": "329.",
  "tika-abh06t77:80": " Taṇhādiṭṭhunnatiggāhavatthuto tiṃsadhā te ca;",
  "tika-abh06t77:81": "Taduppanne cale bālo, amagge maggadassako.",
  "tika-abh06t77:82": "330.",
  "tika-abh06t77:83": " Vipassanā pathokkantā, tadāsi matimādhunā;",
  "tika-abh06t77:84": "Na maggo gāhavatthuttā, tesaṃ iti vipassati.",
  "tika-abh06t77:85": "331.",
  "tika-abh06t77:86": " Upaklese aniccādi-vasage sodayabbaye;",
  "tika-abh06t77:87": "Passato vīthinokkantadassanaṃ vuccate patho.",
  "tika-abh06t77:88": "332.",
  "tika-abh06t77:89": " Maggāmagge vavatthetvā, yā paññā evamuṭṭhitā;",
  "tika-abh06t77:90": "Maggāmaggikkhasaṅkhātā, suddhi sā pañcamī bhave.",
  "tika-abh06t77:91": "333.",
  "tika-abh06t77:92": " Pahānavhapariññāya, ādito suddhisiddhiyā;",
  "tika-abh06t77:93": "Tīraṇavhapariññāya, antago yatatedhunā.",
  "tika-abh06t77:94": "334.",
  "tika-abh06t77:95": " Jāyate navañāṇī sā, visuddhi kamatodaya-",
  "tika-abh06t77:96": "Bbayādī ghaṭamānassa, nava honti panettha hi.",
  "tika-abh06t77:97": "335.",
  "tika-abh06t77:98": " Santatīriyato ceva, ghanenāpi ca channato;",
  "tika-abh06t77:99": "Lakkhaṇāni na khāyante, saṃkiliṭṭhā vipassanā.",
  "tika-abh06t77:100": "336.",
  "tika-abh06t77:101": " Tatotra sammase bhiyyo, punadevudayabbayaṃ;",
  "tika-abh06t77:102": "Tenāniccādisampassaṃ, paṭutaṃ paramaṃ vaje.",
  "tika-abh06t77:103": "337.",
  "tika-abh06t77:104": " Āvaṭṭetvā yaduppādaṭṭhitiādīhi passato;",
  "tika-abh06t77:105": "Bhaṅgeva tiṭṭhate ñāṇaṃ, tadā bhaṅgamatī siyā.",
  "tika-abh06t77:106": "338.",
  "tika-abh06t77:107": " Evaṃ passayato bhaṅgaṃ, tibhavo khāyate yadā;",
  "tika-abh06t77:108": "Sīhādiva bhayaṃ hutvā, siyā laddhā bhayikkhaṇā.",
  "tika-abh06t77:109": "339.",
  "tika-abh06t77:110": " Sādīnavā patiṭṭhante, khandhādittagharaṃ viya;",
  "tika-abh06t77:111": "Yadā tadā siyā laddhā, ādīnavānupassanā.",
  "tika-abh06t77:112": "340.",
  "tika-abh06t77:113": " Saṅkhārādīnavaṃ disvā, ramate na bhavādisu;",
  "tika-abh06t77:114": "Mati yadā tadā laddhā, siyā nibbidapassanā.",
  "tika-abh06t77:115": "341.",
  "tika-abh06t77:116": " Ñāṇaṃ muccitukāmaṃ te, sabbabhūsaṅkhate yadā;",
  "tika-abh06t77:117": "Jālādīhi ca macchādī, tadā laddhā cajjamati.",
  "tika-abh06t77:118": "342.",
  "tika-abh06t77:119": " Saṅkhāre asubhāniccadukkhatonattato mati;",
  "tika-abh06t77:120": "Passantī cattumussukkā, paṭisaṅkhānupassanā.",
  "tika-abh06t77:121": "343.",
  "tika-abh06t77:122": " Vuttātra paṭubhāvāya, sabbañāṇapavattiyā;",
  "tika-abh06t77:123": "Mīnasaññāya sappassa, gāhaluddasamopamā.",
  "tika-abh06t77:124": "344.",
  "tika-abh06t77:125": " Attattaniyato suññaṃ, dvidhā ‘‘nāhaṃ kvacā’’dinā;",
  "tika-abh06t77:126": "Catudhā chabbidhā cāpi, bahudhā passato bhusaṃ.",
  "tika-abh06t77:127": "345.",
  "tika-abh06t77:128": " Āvaṭṭatiggimāsajja,",
  "tika-abh06t77:129": "Nhārūva mati saṅkhataṃ;",
  "tika-abh06t77:130": "Cattabhariyo yathā dose,",
  "tika-abh06t77:131": "Tathā taṃ samupekkhate.",
  "tika-abh06t77:132": "346.",
  "tika-abh06t77:133": " Tāva sādīnavānampi, lakkhaṇe tiṭṭhate mati;",
  "tika-abh06t77:134": "Na passe yāva sā tīraṃ, sāmuddasakuṇī yathā.",
  "tika-abh06t77:135": "347.",
  "tika-abh06t77:136": "Saṅkhārupekkhāñāṇāyaṃ, sikhāpattā vipassanā;",
  "tika-abh06t77:137": "Vuṭṭhānagāminīti ca, sānulomāti vuccati.",
  "tika-abh06t77:138": "348.",
  "tika-abh06t77:139": " Patvā mokkhamukhaṃ satta, sādhetiriyapuggale;",
  "tika-abh06t77:140": "Jhānaṅgādippabhede ca, pādakādivasena sā.",
  "tika-abh06t77:141": "349.",
  "tika-abh06t77:142": " Aniccato hi vuṭṭhānaṃ, yadi yassāsi yogino;",
  "tika-abh06t77:143": "Sodhimokkhassa bāhullā, tikkhasaddhindriyo bhave.",
  "tika-abh06t77:144": "350.",
  "tika-abh06t77:145": " Dukkhatonattato tañce, siyā honti kamena te;",
  "tika-abh06t77:146": "Passaddhivedabāhullā, tikkhekaggamatindriyā.",
  "tika-abh06t77:147": "351.",
  "tika-abh06t77:148": " Paññādhurattamuddiṭṭhaṃ, vuṭṭhānaṃ yadinattato;",
  "tika-abh06t77:149": "Saddhādhurattaṃ sesehi, taṃ viyābhinivesato.",
  "tika-abh06t77:150": "352.",
  "tika-abh06t77:151": " Dve tikkhasaddhasamathā, siyuṃ saddhānusārino;",
  "tika-abh06t77:152": "Ādo majjhesu ṭhānesu, chasu saddhāvimuttakā.",
  "tika-abh06t77:153": "353.",
  "tika-abh06t77:154": " Itaro dhammānusārīdo, diṭṭhippatto anantake;",
  "tika-abh06t77:155": "Paññāmuttobhayatthante, ajhānijhānikā ca te.",
  "tika-abh06t77:156": "354.",
  "tika-abh06t77:157": " Tikkhasaddhassa cantepi, saddhāmuttattamīritaṃ;",
  "tika-abh06t77:158": "Visuddhimagge majjhassa, kāyasakkhittamaṭṭhasu.",
  "tika-abh06t77:159": "355.",
  "tika-abh06t77:160": " Vuttaṃ mokkhakathāyaṃ yaṃ, tikkhapaññārahassa tu;",
  "tika-abh06t77:161": "Diṭṭhipattattaṃ hetañca, tañca natthābhidhammike.",
  "tika-abh06t77:162": "356.",
  "tika-abh06t77:163": " Te sabbe aṭṭhamokkhānaṃ, lābhī ce chasu majjhasu;",
  "tika-abh06t77:164": "Kāyasakkhī siyuṃ ante, ubhatobhāgamuttakā.",
  "tika-abh06t77:165": "357.",
  "tika-abh06t77:166": " Anulomāni cattāri, tīṇi dve vā bhavanti hi;",
  "tika-abh06t77:167": "Maggassa vīthiyaṃ mandamajjhatikkhamatibbasā.",
  "tika-abh06t77:168": "358.",
  "tika-abh06t77:169": "Visuddhimagge cattāri, paṭisiddhāni sabbathā;",
  "tika-abh06t77:170": "Evamaṭṭhasāliniyā, vuttattā evamīritaṃ.",
  "tika-abh06t77:171": "359.",
  "tika-abh06t77:172": " Bhavaṅgāsannadosopi, nappanāya thirattato;",
  "tika-abh06t77:173": "Suddhiṃ paṭipadāñāṇadassanevaṃ labhe yati.",
  "tika-abh06t77:174": "360.",
  "tika-abh06t77:175": " Āvajjaṃ viya maggassa, chaṭṭhasattamasuddhinaṃ;",
  "tika-abh06t77:176": "Antarā santimārabbha, tehi gotrabhu jāyate.",
  "tika-abh06t77:177": "361.",
  "tika-abh06t77:178": " Saṃyojanattayacchedī, maggo uppajjate tato;",
  "tika-abh06t77:179": "Phalāni ekaṃ dve tīṇi, tato vuttamatikkamā.",
  "tika-abh06t77:180": "362.",
  "tika-abh06t77:181": " Tathā bhāvayato hoti, rāgadosatanūkaraṃ;",
  "tika-abh06t77:182": "Dutiyo tapphalaṃ tamhā, sakadāgāmi tapphalī.",
  "tika-abh06t77:183": "363.",
  "tika-abh06t77:184": " Evaṃ bhāvayato rāgadosanāsakarubbhave;",
  "tika-abh06t77:185": "Tatiyo tapphalaṃ tamhā, tapphalaṭṭhonāgāmiko.",
  "tika-abh06t77:186": "364.",
  "tika-abh06t77:187": " Evaṃ bhāvayato sesadosanāsakarubbhave;",
  "tika-abh06t77:188": "Catuttho tapphalaṃ tamhā, arahā tapphalaṭṭhako.",
  "tika-abh06t77:189": "365.",
  "tika-abh06t77:190": " Katakicco bhavacchedo, dakkhiṇeyyopadhikkhayā;",
  "tika-abh06t77:191": "Nibbutiṃ yāti dīpova, sabbadukkhantasaññitaṃ.",
  "tika-abh06t77:192": "366.",
  "tika-abh06t77:193": " Evaṃ siddhā siyā suddhi, ñāṇadassanasaññitā;",
  "tika-abh06t77:194": "Vuttaṃ ettāvatā saccaṃ, paramatthaṃ samāsato.",
  "tika-abh06t77:195": "367.",
  "tika-abh06t77:196": " Saccaṃ sammuti sattādiavatthu vuccate yato;",
  "tika-abh06t77:197": "Na labbhālātacakkaṃva, taṃ hi rūpādayo vinā.",
  "tika-abh06t77:198": "368.",
  "tika-abh06t77:199": " Tena tena pakārena, rūpādiṃ na vihāya tu;",
  "tika-abh06t77:200": "Tathā tathābhidhānañca, gāhañca vattate tato.",
  "tika-abh06t77:201": "369.",
  "tika-abh06t77:202": " Labbhate parikappena, yato taṃ na musā tato;",
  "tika-abh06t77:203": "Avuttālambamiccāhu, parittādīsvavācato.",
  "tika-abh06t77:204": "370.",
  "tika-abh06t77:205": " Pāpakalyāṇamittoyaṃ, sattoti khandhasantati;",
  "tika-abh06t77:206": "Ekattena gahetvāna, voharantīdha paṇḍitā.",
  "tika-abh06t77:207": "371.",
  "tika-abh06t77:208": " Pathavādi viyekopi, puggalo na yato tato;",
  "tika-abh06t77:209": "Kudiṭṭhivatthubhāvena, puggalaggahaṇaṃ bhave.",
  "tika-abh06t77:210": "372.",
  "tika-abh06t77:211": " Etaṃ visayato katvā, saṅkhādīhi padehi tu;",
  "tika-abh06t77:212": "Avijjamānapaññatti, iti taññūhi bhāsitā.",
  "tika-abh06t77:213": "373.",
  "tika-abh06t77:214": " Paññatti vijjamānassa, rūpādivisayattato;",
  "tika-abh06t77:215": "Kāyaṃ paññatti ce suṭṭhu, vadato suṇa saccato.",
  "tika-abh06t77:216": "374.",
  "tika-abh06t77:217": " Saviññattivikāro hi, saddo saccadvayassa tu;",
  "tika-abh06t77:218": "Paññāpanattā paññatti, iti taññūhi bhāsitā.",
  "tika-abh06t77:219": "375.",
  "tika-abh06t77:220": " Paccuppannādiālambaṃ, niruttipaṭisambhidā-",
  "tika-abh06t77:221": "Ñāṇassāti idañcevaṃ, sati yujjati nāññathā.",
  "tika-abh06t77:222": "376.",
  "tika-abh06t77:223": " Saddābhidheyyasaṅkhādi, iti ce sabbavatthunaṃ;",
  "tika-abh06t77:224": "Paññāpetabbato hoti, paññattipadasaṅgaho.",
  "tika-abh06t77:225": "377.",
  "tika-abh06t77:226": " ‘‘Sabbe paññattidhammā’’ti, desetabbaṃ tathā sati;",
  "tika-abh06t77:227": "Atha paññāpanassāpi, paññāpetabbavatthunaṃ.",
  "tika-abh06t77:228": "378.",
  "tika-abh06t77:229": " Vibhāgaṃ ñāpanatthaṃ hi, tathuddeso katoti ce;",
  "tika-abh06t77:230": "Na kattabbaṃ visuṃ tena, paññattipathasaṅgahaṃ.",
  "tika-abh06t77:231": "379.",
  "tika-abh06t77:232": " Paññāpiyattā catūhi, paññattādipadehi sā;",
  "tika-abh06t77:233": "Parehi paññāpanattā, iti ācariyābravuṃ.",
  "tika-abh06t77:234": "380.",
  "tika-abh06t77:235": " Rūpādayo upādāya, paññāpetabbato kira;",
  "tika-abh06t77:236": "Avijjamānopādāyapaññatti paṭhamā tato.",
  "tika-abh06t77:237": "381.",
  "tika-abh06t77:238": " Sotaviññāṇasantānānantaraṃ pattajātinā;",
  "tika-abh06t77:239": "Gahitapubbasaṅketamanodvārikacetasā.",
  "tika-abh06t77:240": "382.",
  "tika-abh06t77:241": " Paññāpenti gahitāya, yāya sattarathādayo;",
  "tika-abh06t77:242": "Iti sā nāmapaññatti, dutiyāti ca kittitā.",
  "tika-abh06t77:243": "383.",
  "tika-abh06t77:244": " Saddato aññanāmāvabodhenatthāvabodhanaṃ;",
  "tika-abh06t77:245": "Kicchasādhanato pubbanayo eva pasaṃsiyo.",
  "tika-abh06t77:246": "384.",
  "tika-abh06t77:247": " Sā vijjamānapaññatti, tathā avijjamānatā;",
  "tika-abh06t77:248": "Vijjamānena cāvijjamānā tabbiparītakā.",
  "tika-abh06t77:249": "385.",
  "tika-abh06t77:250": " Avijjamānena vijjamānatabbiparītakā;",
  "tika-abh06t77:251": "Iccetā chabbidhā tāsu, paṭhamā matiādikā.",
  "tika-abh06t77:252": "386.",
  "tika-abh06t77:253": " Satto saddho narussāho,",
  "tika-abh06t77:254": "Seniyo manacetanā;",
  "tika-abh06t77:255": "Iccevametā viññeyyā,",
  "tika-abh06t77:256": "Kamato dutiyādikā.",
  "tika-abh06t77:257": "387.",
  "tika-abh06t77:258": " Evaṃ lakkhaṇato ñatvā,",
  "tika-abh06t77:259": "Saccadvayamasaṅkaraṃ;",
  "tika-abh06t77:260": "Kātabbo pana vohāro,",
  "tika-abh06t77:261": "Viññūhi na yathā tathāti.",
  "tika-abh06t77:262": "Iti saccasaṅkhepe nibbānapaññattiparidīpano nāma",
  "tika-abh06t77:263": "Pañcamo paricchedo.",
  "tika-abh06t77:264": "Saccasaṅkhepo niṭṭhito."
}