{
  "tika-abh06t70:0": "Ekūnatiṃsatimo paricchedo",
  "tika-abh06t70:1": "29. Nāmapaññattikathā",
  "tika-abh06t70:2": "1114.",
  "tika-abh06t70:3": " Nāmavohārasaṅketakāraṇopanibandhanā;",
  "tika-abh06t70:4": "Yathāvuttatthasaddānaṃ, antarā cintanā gatā.",
  "tika-abh06t70:5": "1115.",
  "tika-abh06t70:6": "Nāmapaññatti nāmāyaṃ, atthasaddavinissaṭā;",
  "tika-abh06t70:7": "Taṃdvayābaddhasaṅketañeyyākāropalakkhitā.",
  "tika-abh06t70:8": "1116.",
  "tika-abh06t70:9": " Yā gayhati nāmaghosagocaruppannavīthiyā;",
  "tika-abh06t70:10": "Pavattānantaruppanna-manodvārikavīthiyā.",
  "tika-abh06t70:11": "1117.",
  "tika-abh06t70:12": " Mañcapīṭhādisaddaṃ hi, sotaviññāṇavīthiyā;",
  "tika-abh06t70:13": "Sutvā tameva cintetvā, manodvārikavīthiyā.",
  "tika-abh06t70:14": "1118.",
  "tika-abh06t70:15": " Tato saṅketanipphannaṃ, nāmaṃ cintāya gayhati;",
  "tika-abh06t70:16": "Nāmapaññattiatthā tu, tato gayhanti sambhavā.",
  "tika-abh06t70:17": "1119.",
  "tika-abh06t70:18": " Saddanāmatthapaññattiparamatthavasena hi;",
  "tika-abh06t70:19": "Catudhā tividhā vātha, cintanā tattha icchitā.",
  "tika-abh06t70:20": "1120.",
  "tika-abh06t70:21": " Itthamaṭṭhakathāmaggaṃ, vaṇṇentena hi dassito;",
  "tika-abh06t70:22": "Nayo ācariyeneti, vibhāgoyaṃ pakāsito.",
  "tika-abh06t70:23": "1121.",
  "tika-abh06t70:24": " Natthaññā kāci viññatti, vikārasahito pana;",
  "tika-abh06t70:25": "Saddova nāmapaññatti, iccekaccehi vaṇṇitaṃ.",
  "tika-abh06t70:26": "1122.",
  "tika-abh06t70:27": " Tadetaṃ nāmapaññattibhāvenekavidhampi ca;",
  "tika-abh06t70:28": "Neruttikayādicchakavasā nāmaṃ dvidhā bhave.",
  "tika-abh06t70:29": "1123.",
  "tika-abh06t70:30": " Saññāsu dhāturūpāni, paccayañca tato paraṃ;",
  "tika-abh06t70:31": "Katvā vaṇṇāgamādiñca, saddalakkhaṇasādhitaṃ.",
  "tika-abh06t70:32": "1124.",
  "tika-abh06t70:33": " Neruttikamudīrenti , nāmaṃ yādicchakaṃ padaṃ;",
  "tika-abh06t70:34": "Yadicchāya katamattaṃ, byañjanatthavivajjitaṃ.",
  "tika-abh06t70:35": "1125.",
  "tika-abh06t70:36": " Tividhampi tadanvatthakādimañcopacārimaṃ;",
  "tika-abh06t70:37": "Nibbacanatthasāpekkhaṃ, tatthānvatthamudīritaṃ.",
  "tika-abh06t70:38": "1126.",
  "tika-abh06t70:39": " Yadicchākatasaṅketaṃ, kādimañcopacārimaṃ;",
  "tika-abh06t70:40": "Atambhūtassa tabbhāvavohāroti pavuccati.",
  "tika-abh06t70:41": "1127.",
  "tika-abh06t70:42": " Tathā sāmaññanāmañca, guṇanāmañca kittimaṃ;",
  "tika-abh06t70:43": "Opapātikamiccevaṃ, nāmaṃ hoti catubbidhaṃ.",
  "tika-abh06t70:44": "1128.",
  "tika-abh06t70:45": " Mahājanasammatañca, anvatthañceva tādisaṃ;",
  "tika-abh06t70:46": "Tīṇi nāmāni candādināmaṃ tatthopapātikaṃ.",
  "tika-abh06t70:47": "1129.",
  "tika-abh06t70:48": " Yādicchakamāvatthikaṃ, nemittakamathāparaṃ;",
  "tika-abh06t70:49": "Liṅgikaṃ ruḷhikañceti, nāmaṃ pañcavidhaṃ bhave.",
  "tika-abh06t70:50": "1130.",
  "tika-abh06t70:51": " Yādicchakaṃ yathāvuḍḍhaṃ, vacchadammādikaṃ pana;",
  "tika-abh06t70:52": "Āvatthikaṃ nemittakaṃ, sīlavāpaññavādikaṃ.",
  "tika-abh06t70:53": "1131.",
  "tika-abh06t70:54": " Liṅgikaṃ diṭṭhaliṅgaṃ tu, daṇḍīchattītiādikaṃ;",
  "tika-abh06t70:55": "Ruḷhikaṃ lesamattena, ruḷhaṃ gomahiṃsādikaṃ.",
  "tika-abh06t70:56": "1132.",
  "tika-abh06t70:57": " Vijjamānāvijjamāna-paññattobhayamissitā;",
  "tika-abh06t70:58": "Vibhattā nāmapaññatti, chabbidhā hoti tattha hi.",
  "tika-abh06t70:59": "1133.",
  "tika-abh06t70:60": " Vijjamānapaññattīti , vijjamānatthadīpitā;",
  "tika-abh06t70:61": "Vuccati khandhāyatana-dhātupañcindriyādikā.",
  "tika-abh06t70:62": "1134.",
  "tika-abh06t70:63": " Avijjamānapaññatti-nāmikā paramatthato;",
  "tika-abh06t70:64": "Avijjamānamañcādi, atthapaññattidīpitā.",
  "tika-abh06t70:65": "1135.",
  "tika-abh06t70:66": " Vijjamānena avijja-mānapaññattināmikā;",
  "tika-abh06t70:67": "Tevijjo chaḷabhiñño ca, sīlavā paññavāpi ca.",
  "tika-abh06t70:68": "1136.",
  "tika-abh06t70:69": " Avijjamānena vijja-mānapaññattināmikā;",
  "tika-abh06t70:70": "Itthirūpaṃ itthisaddo, itthicittantiādikā.",
  "tika-abh06t70:71": "1137.",
  "tika-abh06t70:72": " Vijjamānena tu vijja-mānapaññattināmikā;",
  "tika-abh06t70:73": "Cakkhuviññāṇaṃ ca cakkhu-samphasso cevamādikā.",
  "tika-abh06t70:74": "1138.",
  "tika-abh06t70:75": " Avijjamānenāvijja-mānapaññattināmikā;",
  "tika-abh06t70:76": "Khattiyaputto brāhmaṇa-putto iccevamādikā.",
  "tika-abh06t70:77": "1139.",
  "tika-abh06t70:78": " Iti vuttānusārena, nāmapaññattiyā budho;",
  "tika-abh06t70:79": "Sarūpaṃ visayañceva, vibhāgañca vibhāvaye.",
  "tika-abh06t70:80": "1140.",
  "tika-abh06t70:81": " Iccevaṃ paramatthā ca, yathāvuttā catubbidhā;",
  "tika-abh06t70:82": "Paññatti duvidhā ceti, ñeyyatthā chabbidhā matāti.",
  "tika-abh06t70:83": "Iti paññattivibhāge nāmapaññattikathā niṭṭhitā.",
  "tika-abh06t70:84": "Ekūnatiṃsatimo paricchedo.",
  "tika-abh06t70:85": "Niṭṭhito ca sabbathāpi paññattivibhāgo.",
  "tika-abh06t70:86": "Nigamanakathā",
  "tika-abh06t70:87": "1141.",
  "tika-abh06t70:88": " Seṭṭhe kañcivare raṭṭhe, kāverinagare vare;",
  "tika-abh06t70:89": "Kule sañjātabhūtena, bahussutena ñāṇinā.",
  "tika-abh06t70:90": "1142.",
  "tika-abh06t70:91": "Anuruddhena therena, aniruddhayasassinā;",
  "tika-abh06t70:92": "Tambaraṭṭhe vasantena, nagare tañjanāmake.",
  "tika-abh06t70:93": "1143.",
  "tika-abh06t70:94": " Tattha saṅghavisiṭṭhena, yācitena anākulaṃ;",
  "tika-abh06t70:95": "Mahāvihāravāsīnaṃ, vācanāmagganissitaṃ.",
  "tika-abh06t70:96": "1144.",
  "tika-abh06t70:97": " Paramatthaṃ pakāsentaṃ, paramatthavinicchayaṃ;",
  "tika-abh06t70:99": " Pakaraṇaṃ kataṃ tena, paramatthatthavedināti.",
  "tika-abh06t70:100": "Iti anuruddhācariyena racito",
  "tika-abh06t70:101": "Paramatthavinicchayo niṭṭhito.",
  "tika-abh06t70:102": " Namo tassa bhagavato arahato sammāsambuddhassa"
}