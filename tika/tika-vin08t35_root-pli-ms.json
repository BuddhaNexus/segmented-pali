{
  "tika-vin08t35:0": "Nigamanakathā",
  "tika-vin08t35:1": "1.",
  "tika-vin08t35:2": " Jambudīpatale ramme, marammavisaye sute;",
  "tika-vin08t35:3": "Tambadīparaṭṭhe ṭhitaṃ, puraṃ ratananāmakaṃ.",
  "tika-vin08t35:4": "2.",
  "tika-vin08t35:5": " Jinasāsanapajjotaṃ , anekaratanākaraṃ;",
  "tika-vin08t35:6": "Sādhujjanānamāvāsaṃ, soṇṇapāsādalaṅkataṃ.",
  "tika-vin08t35:7": "3.",
  "tika-vin08t35:8": " Tasmiṃ ratanapuramhi, rājānekaraṭṭhissaro;",
  "tika-vin08t35:9": "Sirīsudhammarājāti, mahāadhipatīti ca.",
  "tika-vin08t35:10": "4.",
  "tika-vin08t35:11": " Evaṃnāmo mahātejo, rajjaṃ kāresi dhammato;",
  "tika-vin08t35:12": "Kārāpesi rājā maṇi-cūḷaṃ mahantacetiyaṃ.",
  "tika-vin08t35:13": "5.",
  "tika-vin08t35:14": " Tassa kāle brahāraññe, tiriyo nāma pabbato;",
  "tika-vin08t35:15": "Pubbakāraññavāsīnaṃ, nivāso bhāvanāraho.",
  "tika-vin08t35:16": "6.",
  "tika-vin08t35:17": " Aṭṭhārasahi dosehi, mutto pañcaṅgupāgato;",
  "tika-vin08t35:18": "Araññalakkhaṇaṃ patto, baddhasīmāyalaṅkato.",
  "tika-vin08t35:19": "7.",
  "tika-vin08t35:20": " Tasmiṃ pabbate vasanto, mahāthero supākaṭo;",
  "tika-vin08t35:21": "Tipeṭakālaṅkāroti, dvikkhattuṃ laddhalañchano.",
  "tika-vin08t35:22": "8.",
  "tika-vin08t35:23": " Tebhātukanarindānaṃ, garubhūto supesalo;",
  "tika-vin08t35:24": "Kusalo pariyattimhi, paṭipattimhi kārako.",
  "tika-vin08t35:25": "9.",
  "tika-vin08t35:26": " Sohaṃ lajjīpesalehi, bhikkhūhi abhiyācito;",
  "tika-vin08t35:27": "Sāsanassopakārāya, akāsiṃ sīlavaḍḍhanaṃ.",
  "tika-vin08t35:28": "10.",
  "tika-vin08t35:29": "Vinayālaṅkāraṃ nāma, lajjīnaṃ upakārakaṃ;",
  "tika-vin08t35:30": "Suṭṭhu vinayasaṅgaha-vaṇṇanaṃ sādhusevitaṃ.",
  "tika-vin08t35:31": "11.",
  "tika-vin08t35:32": " Rūpachiddanāsakaṇṇe , sampatte jinasāsane;",
  "tika-vin08t35:33": "Chiddasuññasuññarūpe, kaliyugamhi āgate.",
  "tika-vin08t35:34": "12.",
  "tika-vin08t35:35": " Niṭṭhāpitā ayaṃ ṭīkā, mayā sāsanakāraṇā;",
  "tika-vin08t35:36": "Dvīsu soṇṇavihāresu, dvikkhattuṃ laddhaketunā.",
  "tika-vin08t35:37": "13.",
  "tika-vin08t35:38": " Iminā puññakammena, aññena kusalena ca;",
  "tika-vin08t35:39": "Ito cutāhaṃ dutiye, attabhāvamhi āgate.",
  "tika-vin08t35:40": "14.",
  "tika-vin08t35:41": " Himavantapadesamhi, pabbate gandhamādane;",
  "tika-vin08t35:42": "Āsanne maṇiguhāya, mañjūsakadumassa ca.",
  "tika-vin08t35:43": "15.",
  "tika-vin08t35:44": " Tasmiṃ hessaṃ bhummadevo, atidīghāyuko varo;",
  "tika-vin08t35:45": "Paññāvīriyasampanno, buddhasāsanamāmako.",
  "tika-vin08t35:46": "16.",
  "tika-vin08t35:47": " Yāva tiṭṭhati sāsanaṃ, tāva cetiyavandanaṃ;",
  "tika-vin08t35:48": "Bodhipūjaṃ saṅghapūjaṃ, kareyyaṃ tuṭṭhamānaso.",
  "tika-vin08t35:49": "17.",
  "tika-vin08t35:50": " Bhikkhūnaṃ paṭipannānaṃ, veyyāvaccaṃ kareyyahaṃ;",
  "tika-vin08t35:51": "Pariyattābhiyuttānaṃ, kaṅkhāvinodayeyyahaṃ.",
  "tika-vin08t35:52": "18.",
  "tika-vin08t35:53": " Sāsanaṃ paggaṇhantānaṃ, rājūnaṃ sahāyo assaṃ;",
  "tika-vin08t35:54": "Sāsanaṃ niggaṇhantānaṃ, vāretuṃ samattho assaṃ.",
  "tika-vin08t35:55": "19.",
  "tika-vin08t35:56": " Sāsanantaradhāne tu, mañjūsaṃ rukkhamuttamaṃ;",
  "tika-vin08t35:57": "Nandamūlañca pabbhāraṃ, niccaṃ pūjaṃ kareyyahaṃ.",
  "tika-vin08t35:58": "20.",
  "tika-vin08t35:59": " Yadā tu paccekabuddhā, uppajjanti mahāyasā;",
  "tika-vin08t35:60": "Tadā tesaṃ niccakappaṃ, upaṭṭhānaṃ kareyyahaṃ.",
  "tika-vin08t35:61": "21.",
  "tika-vin08t35:62": " Teneva attabhāvena, yāva buddhuppādā ahaṃ;",
  "tika-vin08t35:63": "Tiṭṭhanto buddhuppādamhi, manussesu bhavāmahaṃ.",
  "tika-vin08t35:64": "22.",
  "tika-vin08t35:65": " Metteyyassa bhagavato, pabbajitvāna sāsane;",
  "tika-vin08t35:66": "Tosayitvāna jinaṃ taṃ, labhe byākaraṇuttamaṃ.",
  "tika-vin08t35:67": "23.",
  "tika-vin08t35:68": " Byākaraṇaṃ labhitvāna, pūretvā sabbapāramī;",
  "tika-vin08t35:69": "Anāgatamhi addhāne, buddho hessaṃ sadevaketi.",
  "tika-vin08t35:70": "Vinayālaṅkāraṭīkā samattā."
}