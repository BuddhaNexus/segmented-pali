{
  "tika-s0302t5:0": "6. Lābhasakkārasaṃyuttaṃ",
  "tika-s0302t5:1": "1. Paṭhamavaggo",
  "tika-s0302t5:2": "1. Dāruṇasuttavaṇṇanā",
  "tika-s0302t5:3": "157.Thaddhoti kakkhaḷo aniṭṭhassa padānato. Catupaccayalābhoti catunnaṃ paccayānaṃ paṭilābho. Sakkāroti tehiyeva paccayehi susaṅkhatehi pūjanā, so pana atthato sampattiyevāti āha ‘‘tesaṃyeva…pe… lābho’’ti. Vaṇṇaghosoti guṇakittanā. Antarāyassa anativattanato antarāyiko anatthāvahattā.",
  "tika-s0302t5:4": "Dāruṇasuttavaṇṇanā niṭṭhitā.",
  "tika-s0302t5:5": "2. Baḷisasuttavaṇṇanā",
  "tika-s0302t5:6": "158. Baḷisena carati, tena vā jīvatīti bāḷisiko. Tenāha ‘‘baḷisaṃ gahetvā caramāno’’ti. Āmisagatanti āmisūpagataṃ āmisapatitaṃ. Tenāha ‘‘āmisamakkhita’’nti. Bhinnādhikaraṇānampi bāhiratthasamāso hotevāti āha ‘‘āmise cakkhudassana’’nti. Ayo vuccati sukhaṃ, tabbidhuratāya anayo, dukkhanti āha ‘‘dukkhaṃ patto’’ti. Assāti etena. Kattuatthe hi etaṃ sāmivacanaṃ. Yathā kilesā vattanti, evaṃ pavattamāno puggalo kilesavippayogo na hotīti vuttaṃ ‘‘yathā kilesamārassa kāmo, evaṃ kattabbo’’ti.",
  "tika-s0302t5:7": "Baḷisasuttavaṇṇanā niṭṭhitā.",
  "tika-s0302t5:8": "3-4. Kummasuttādivaṇṇanā",
  "tika-s0302t5:9": "159-160. Aṭṭhikacchapā vuccanti yesaṃ kapālamatthake tikhiṇā aṭṭhikoṭi hoti, tesaṃ samūho aṭṭhikacchapakulaṃ. Macchakacchapādīnaṃ sarīre lambantī papatatīti papatā, vuccamānākāro ayakaṇṭako. Ayakosaketi ayomayakosake. Kaṇṇikasallasaṇṭhānoti attanikāpanasallasaṇṭhāno. Ayakaṇṭakoti ayomayavaṅkakaṇṭako. Nikkhamati ettha athāvarato. Pavesitamatto hi so. Idāni tvaṃ ‘‘amhāka’’nti na vattabbo. Ito anantarasutteti catutthasuttamāha.",
  "tika-s0302t5:10": "Kummasuttādivaṇṇanā niṭṭhitā.",
  "tika-s0302t5:11": "5. Mīḷhakasuttavaṇṇanā",
  "tika-s0302t5:12": "161.Mīḷhakāti evaṃ itthiliṅgavasena vuccamānā. Gūthapāṇakāti gūthabhakkhapāṇakā. Antoti kucchiyaṃ.",
  "tika-s0302t5:13": "Mīḷhakasuttavaṇṇanā niṭṭhitā.",
  "tika-s0302t5:14": "6. Asanisuttavaṇṇanā",
  "tika-s0302t5:15": "162. ‘‘Ime lābhasakkāraṃ anāharantā jighacchādidukkhaṃ pāpuṇantū’’ti evaṃ na sattānaṃ dukkhakāmatāya evamāhāti ānetvā sambandho. Anantadukkhaṃ anubhoti aparāparaṃ uppajjanakaakusalacittānaṃ bahubhāvato.",
  "tika-s0302t5:16": "Asanisuttavaṇṇanā niṭṭhitā.",
  "tika-s0302t5:17": "7. Diddhasuttavaṇṇanā",
  "tika-s0302t5:18": "163. Acchavisayuttāti vā diddhe gatena gatadiddhena. Tenāha ‘‘visamakkhitenā’’ti.",
  "tika-s0302t5:19": "Diddhasuttavaṇṇanā niṭṭhitā.",
  "tika-s0302t5:20": "8. Siṅgālasuttavaṇṇanā",
  "tika-s0302t5:21": "164.Jarasiṅgālotveva vuccati sarīrasobhāya abhāvato. Sarīrassa uggatakaṇṭakattā ukkaṇṭakena nāma. Phuṭatīti phalati bhijjati.",
  "tika-s0302t5:22": "Siṅgālasuttavaṇṇanā niṭṭhitā.",
  "tika-s0302t5:23": "9. Verambhasuttavaṇṇanā",
  "tika-s0302t5:24": "165.Kāyaṃna rakkhati nāma chabbīsatiyā sāruppānaṃ pariccajanato. Vācaṃ na rakkhati nāma rāgasāmantā ca kodhasāmantā ca yāva nicchāraṇato.",
  "tika-s0302t5:25": "Verambhasuttavaṇṇanā niṭṭhitā.",
  "tika-s0302t5:26": "10. Sagāthakasuttavaṇṇanā",
  "tika-s0302t5:27": "166.‘‘Yassa sakkariyamānassā’’ti ettha asakkārena cūbhayanti asakkārena ca ubhayañca, kadāci sakkārena, kadāci asakkārena kadāci ubhayenāti attho. Tenāha ‘‘asakkārenā’’tiādi. Satatavihārānaṃ sampattiyā sātatikoti āha ‘‘arahatta…pe… sukhumadiṭṭhī’’tiādi. Tathā hi sā ‘‘vajirūpamañāṇa’’nti vuccati. Āgatattāti phalasamāpattiṃ samāpajjituṃ tassā pubbaparikammaṃ upagatattā.",
  "tika-s0302t5:28": "Sagāthakasuttavaṇṇanā niṭṭhitā.",
  "tika-s0302t5:29": "Paṭhamavaggavaṇṇanā niṭṭhitā.",
  "tika-s0302t5:30": "2. Dutiyavaggo",
  "tika-s0302t5:31": "1-2. Suvaṇṇapātisuttādivaṇṇanā",
  "tika-s0302t5:32": "167-168.Cāletuṃ na sakkoti sīlapabbatasannissitattā. Aññaṃ vā kiccaṃ karoti pageva sīlassa chaḍḍitattā. Tatiyādīsu apubbaṃ natthi.",
  "tika-s0302t5:33": "Suvaṇṇapātisuttādivaṇṇanā niṭṭhitā.",
  "tika-s0302t5:34": "Dutiyavaggavaṇṇanā niṭṭhitā.",
  "tika-s0302t5:35": "3. Tatiyavaggo",
  "tika-s0302t5:36": "1. Mātugāmasuttavaṇṇanā",
  "tika-s0302t5:37": "170. Yaṃ visabhāgavatthu purisassa cittaṃ pariyādāya ṭhātuṃ sakkotīti vuccati, tato visesato lābhasakkārova sattānaṃ cittaṃ pariyādāya ṭhātuṃ sakkotīti dassento bhagavā ‘‘na tassa, bhikkhave’’tiādimavocāti dassento ‘‘na tassā’’tiādimāha.",
  "tika-s0302t5:38": "Mātugāmasuttavaṇṇanā niṭṭhitā.",
  "tika-s0302t5:39": "2. Kalyāṇīsuttavaṇṇanā",
  "tika-s0302t5:40": "171.Dutiyaṃ uttānameva, tasseva atthassa kevalaṃ janapadakalyāṇīvasena vuttaṃ.",
  "tika-s0302t5:41": "Kalyāṇīsuttavaṇṇanā niṭṭhitā.",
  "tika-s0302t5:42": "3-6. Ekaputtakasuttādivaṇṇanā",
  "tika-s0302t5:43": "172-175.Saddhāti ariyamaggena āgatasaddhā adhippetāti āha ‘‘sotāpannā’’ti.",
  "tika-s0302t5:44": "Ekaputtakasuttādivaṇṇanā niṭṭhitā.",
  "tika-s0302t5:45": "7. Tatiyasamaṇabrāhmaṇasuttavaṇṇanā",
  "tika-s0302t5:46": "176.Evamādīti ādi-saddena bāhusaccasaṃvarasīlādīnaṃ saṅgaho daṭṭhabbo. Lābhasakkārassa samudayaṃ uppattikāraṇaṃ samudayasaccavasena dukkhasaccassa uppattihetutāvasena.",
  "tika-s0302t5:47": "Tatiyasamaṇabrāhmaṇasuttavaṇṇanā niṭṭhitā.",
  "tika-s0302t5:48": "8. Chavisuttavaṇṇanā",
  "tika-s0302t5:49": "177.Lābhasakkārasilokonarakādīsu nibbattentoti idaṃ tannissayaṃ kilesagaṇaṃ sandhāyāha. Nibbattentoti nibbattāpento. Imaṃ manussaattabhāvaṃ nāseti manussattaṃ puna nibbattituṃ appadānavasena. Tasmāti duggatinibbattāpanato idha maraṇadukkhāvahanato ca.",
  "tika-s0302t5:50": "Chavisuttavaṇṇanā niṭṭhitā.",
  "tika-s0302t5:51": "9. Rajjusuttavaṇṇanā",
  "tika-s0302t5:52": "178.Kharā pharusā chaviādīni chindane samatthā.",
  "tika-s0302t5:53": "Rajjusuttavaṇṇanā niṭṭhitā.",
  "tika-s0302t5:54": "10. Bhikkhusuttavaṇṇanā",
  "tika-s0302t5:55": "179.Taṃ sandhāyāti diṭṭhadhammasukhavihārassa okāsābhāvaṃ sandhāya.",
  "tika-s0302t5:56": "Bhikkhusuttavaṇṇanā niṭṭhitā.",
  "tika-s0302t5:57": "Tatiyavaggavaṇṇanā niṭṭhitā.",
  "tika-s0302t5:58": "4. Catutthavaggo",
  "tika-s0302t5:59": "1-4. Bhindisuttādivaṇṇanā",
  "tika-s0302t5:60": "180-183.Devadatto sagge vā nibbatteyyātiādi parikappavacanaṃ. Na hi paccekabodhiyaṃ niyatagatiko antarā maggaphalāni adhigantuṃ bhabboti. Soti anavajjadhammo. Assāti devadattassa. Samucchedamagamā katūpacitassa mahato pāpadhammassa balena tasmiṃ attabhāve samucchedabhāvato, na accantāya. Akusalaṃ nāmetaṃ abalaṃ, kusalaṃ viya na mahābalaṃ, tasmā tasmiṃyeva attabhāve tādisānaṃ puggalānaṃ atekicchatā, aññathā sammattaniyāmo viya micchattaniyāmo accantiko siyā. Yadi evaṃ vaṭṭakhāṇukajotanā kathanti? Āsevanāvasena, tasmā yathā ‘‘sakiṃ nimuggo nimuggo eva bālo’’ti vuttaṃ, evaṃ vaṭṭakhāṇukajotanā. Yādise hi paccaye paṭicca puggalo taṃ dassanaṃ gaṇhi, tathā ca paṭipanno, puna acintappativatte paccaye patitato sīsukkhipanamassa na hotīti na vattabbaṃ.",
  "tika-s0302t5:61": "Bhindisuttādivaṇṇanā niṭṭhitā.",
  "tika-s0302t5:62": "5. Acirapakkantasuttavaṇṇanā",
  "tika-s0302t5:63": "184.Kāle sampatteti gabbhassa paripākagatattā vijāyanakāle sampatte. Potanti assatariyā puttaṃ. Etanti ‘‘gabbho assatariṃ yathā’’ti etaṃ vacanaṃ.",
  "tika-s0302t5:64": "Acirapakkantasuttavaṇṇanā niṭṭhitā.",
  "tika-s0302t5:65": "6. Pañcarathasatasuttavaṇṇanā",
  "tika-s0302t5:66": "185. Abhiharīyatīti abhihāro, bhattaṃyeva abhihāro bhattābhihāroti āha ‘‘abhiharitabbaṃ bhatta’’nti. Macchapittanti vāḷamacchapittaṃ. Pakkhipeyyunti uragādinā osiñceyyuṃ.",
  "tika-s0302t5:67": "Pañcarathasatasuttavaṇṇanā niṭṭhitā.",
  "tika-s0302t5:68": "7-13. Mātusuttādivaṇṇanā",
  "tika-s0302t5:69": "186-187.Mātupi hetūti attano mātuyā uppannaanatthāvahassa pahānahetupi. Ito paresūti ‘‘pitupi hetū’’ti evamādīsu.",
  "tika-s0302t5:70": "Mātusuttādivaṇṇanā niṭṭhitā.",
  "tika-s0302t5:71": "Sāratthappakāsiniyā saṃyuttanikāya-aṭṭhakathāya",
  "tika-s0302t5:72": "Lābhasakkārasaṃyuttavaṇṇanāya līnatthappakāsanā samattā."
}