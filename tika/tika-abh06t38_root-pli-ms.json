{
  "tika-abh06t38:0": "12. Dvādasamo paricchedo",
  "tika-abh06t38:1": "Dasāvatthāvibhāgo",
  "tika-abh06t38:2": "1642.",
  "tika-abh06t38:3": " Iccaṭṭhārasadhā bhinnā, paṭipakkhappahānato;",
  "tika-abh06t38:4": "Lakkhaṇākārabhedena, tividhāpi ca bhāvanā.",
  "tika-abh06t38:5": "1643.",
  "tika-abh06t38:6": " Kalāpato sammasanaṃ, udayabbayadassanaṃ;",
  "tika-abh06t38:7": "Bhaṅge ñāṇaṃ bhaye ñāṇaṃ, ñāṇamādīnavepi ca.",
  "tika-abh06t38:8": "1644.",
  "tika-abh06t38:9": " Tatheva nibbidāñāṇaṃ, ñāṇaṃ muccitukamyatā;",
  "tika-abh06t38:10": "Paṭisaṅkhā ca saṅkhāru-pekkhāñāṇānulomakaṃ.",
  "tika-abh06t38:11": "1645.",
  "tika-abh06t38:12": " Iccāvatthāpabhedena, dasadhāpi vibhāvitā;",
  "tika-abh06t38:13": "Sabhāgatthavisesena, tidhā saṅgahitā puna.",
  "tika-abh06t38:14": "1646.",
  "tika-abh06t38:15": " Yathābhūtaṃ nāma ñāṇattayaṃ sammasanādikaṃ;",
  "tika-abh06t38:16": "Bhayādiñāṇaṃ tividhaṃ, nibbidāti pavuccati.",
  "tika-abh06t38:17": "1647.",
  "tika-abh06t38:18": " Tathā muccitukāmādi, virāgova catubbidhaṃ;",
  "tika-abh06t38:19": "Lakkhaṇattayanijjhānavasena puna vuṭṭhitā.",
  "tika-abh06t38:20": "1648.",
  "tika-abh06t38:21": " Suññatañcānimittañca , tathāppaṇihitanti ca;",
  "tika-abh06t38:22": "Sādheti maggasaṅkhātaṃ, vimokkhattayamuttamaṃ.",
  "tika-abh06t38:23": "1649.",
  "tika-abh06t38:24": " Iti bhāvetukāmassa, vibhāveti yathākkamaṃ;",
  "tika-abh06t38:25": "Dasāvatthāvibhāgena, samādāya yathā kathaṃ.",
  "tika-abh06t38:26": "1650.",
  "tika-abh06t38:27": " Visuddho paṭhamaṃ tāva, sādhu sīlavisuddhiyā;",
  "tika-abh06t38:28": "Upacārappanāyañca, ṭhatvā cittavisuddhiyaṃ.",
  "tika-abh06t38:29": "1651.",
  "tika-abh06t38:30": " Sappaccayaṃ pariggayha, nāmarūpaṃ sabhāvato;",
  "tika-abh06t38:31": "Diṭṭhikaṅkhāvitaraṇaṃ, patvā suddhiṃ tato paraṃ.",
  "tika-abh06t38:32": "1652.",
  "tika-abh06t38:33": " Atītānāgate khandhe, paccuppanne ca sāsave;",
  "tika-abh06t38:34": "Kalāpato sammasitvā, sammaseyya tilakkhaṇaṃ.",
  "tika-abh06t38:35": "1653.",
  "tika-abh06t38:36": " Ādānanikkhepanato,",
  "tika-abh06t38:37": "Vayovuddhatthagāmito;",
  "tika-abh06t38:38": "Āhāratopi ututo,",
  "tika-abh06t38:39": "Kammato cāpi cittato.",
  "tika-abh06t38:40": "1654.",
  "tika-abh06t38:41": " Dhammatārūpato cāpi, rūpasattakato naye;",
  "tika-abh06t38:42": "Kalāpato yamakato, khaṇikā paṭipāṭito.",
  "tika-abh06t38:43": "1655.",
  "tika-abh06t38:44": " Diṭṭhimugghāṭayanto ca, mānamugghāṭayaṃ tathā;",
  "tika-abh06t38:45": "Nikantipariyādāno, nāmasattakato naye.",
  "tika-abh06t38:46": "1656.",
  "tika-abh06t38:47": " Niccā ce na nirujjheyyuṃ, na bādheyyuṃ sukhā yadi;",
  "tika-abh06t38:48": "Vase vatteyyumattā ce, tadabhāvā na tādisā.",
  "tika-abh06t38:49": "1657.",
  "tika-abh06t38:50": " Sambhavanti hi saṅkhārā, sati paccayasambhave;",
  "tika-abh06t38:51": "Tato paccayanipphannā, avassaṃ bhedagāmino.",
  "tika-abh06t38:52": "1658.",
  "tika-abh06t38:53": " Tadaniccā khayaṭṭhena, dukkhā nāma bhayaṭṭhato;",
  "tika-abh06t38:54": "Anattāsārakaṭṭhena, saṅkhārāti vibhāvayaṃ.",
  "tika-abh06t38:55": "1659.",
  "tika-abh06t38:56": " Kālena sammase rūpaṃ, nāmaṃ kālena sammase;",
  "tika-abh06t38:57": "Ajjhattañca bahiddhā ca, samāsabyāsato tato.",
  "tika-abh06t38:58": "1660.",
  "tika-abh06t38:59": " Yathopaṭṭhitabhedena, sammasanto samūhato;",
  "tika-abh06t38:60": "Kalāpato sammasanamiti bhāveti paṇḍito.",
  "tika-abh06t38:61": "1661.",
  "tika-abh06t38:62": " Tassevaṃ sammasantassa, kammaññaṃ hoti mānasaṃ;",
  "tika-abh06t38:63": "Sūpaṭṭhanti ca saṅkhārā, vodāyati ca bhāvanā.",
  "tika-abh06t38:64": "1662.",
  "tika-abh06t38:65": " Tato paraṃ vipassanto, pariggaṇhāti paṇḍito;",
  "tika-abh06t38:66": "Paccuppannasabhāvānaṃ, khandhānamudayabbayaṃ.",
  "tika-abh06t38:67": "1663.",
  "tika-abh06t38:68": " Taṇhāsammohakammehi,",
  "tika-abh06t38:69": "Khandhapañcakasabhāvo;",
  "tika-abh06t38:70": "Rūpamāhārato hoti,",
  "tika-abh06t38:71": "Phassato vedanādayo.",
  "tika-abh06t38:72": "1664.",
  "tika-abh06t38:73": " Viññāṇaṃ nāmarūpamhā, sambhotīti ca passato;",
  "tika-abh06t38:74": "Tassa paccayato hoti, khandhesudayadassanaṃ.",
  "tika-abh06t38:75": "1665.",
  "tika-abh06t38:76": " Taṇhādīnaṃ nirodhā ca,",
  "tika-abh06t38:77": "Nirodho hoti passato;",
  "tika-abh06t38:78": "Tathā vīsatidhā hoti,",
  "tika-abh06t38:79": "Tattheva vayadassanaṃ.",
  "tika-abh06t38:80": "1666.",
  "tika-abh06t38:81": " Nibbattivipariṇāmalakkhaṇaṃ pana passato;",
  "tika-abh06t38:82": "Khaṇato dasadhā nesamudayabbayadassanaṃ.",
  "tika-abh06t38:83": "1667.",
  "tika-abh06t38:84": " Itthaṃ paññāsadhā bhedo,",
  "tika-abh06t38:85": "Khandhānamudayabbayo;",
  "tika-abh06t38:86": "Āyatanādibhedopi,",
  "tika-abh06t38:87": "Yojetabbo yathārahaṃ.",
  "tika-abh06t38:88": "1668.",
  "tika-abh06t38:89": " Tadevamanupassanto , khandhāyatanadhātuyo;",
  "tika-abh06t38:90": "Aniccā dukkhānattāti, bhāveti bahudhā budho.",
  "tika-abh06t38:91": "1669.",
  "tika-abh06t38:92": " Bhāvanāpasutassevaṃ, passato bodhipakkhiyā;",
  "tika-abh06t38:93": "Pātubhūtā pavattanti, visesena visāradā.",
  "tika-abh06t38:94": "1670.",
  "tika-abh06t38:95": " Salakkhaṇaparicchinne, tilakkhaṇavavatthite;",
  "tika-abh06t38:96": "Chando sāsavasaṅkhāre, sāradaṃ pariyesati.",
  "tika-abh06t38:97": "1671.",
  "tika-abh06t38:98": " Tattha pubbaṅgamaṃ hutvā, saṃpakkhandati mānasaṃ;",
  "tika-abh06t38:99": "Saṅkappobhiniropeti, āharanto punappunaṃ.",
  "tika-abh06t38:100": "1672.",
  "tika-abh06t38:101": " Yathāvatthusabhāvena, tato saddhādhimuccati;",
  "tika-abh06t38:102": "Sati sūpaṭṭhitā hoti, pariggayha sabhāvato.",
  "tika-abh06t38:103": "1673.",
  "tika-abh06t38:104": " Paññā sampaṭivijjhantī, samāhacca vipassati;",
  "tika-abh06t38:105": "Paggahetvāna vāyāmo, paṭipādeti bhāvanaṃ.",
  "tika-abh06t38:106": "1674.",
  "tika-abh06t38:107": " Tato pītimano hoti, nipphāditamanoratho;",
  "tika-abh06t38:108": "Pāmojjabahulo hutvā, passaddhadaratho pana.",
  "tika-abh06t38:109": "1675.",
  "tika-abh06t38:110": " Vikkhepuddhaccanittiṇṇo, samādhiyati niccalo;",
  "tika-abh06t38:111": "Upekkhā bhāvanāvīthiṃ, adhiṭṭhāti tato paraṃ.",
  "tika-abh06t38:112": "1676.",
  "tika-abh06t38:113": " Āruḷhayoggācariyo, ājānīyaratho viya;",
  "tika-abh06t38:114": "Vātābhāve padīpova, pasannekamukhaṭṭhitā.",
  "tika-abh06t38:115": "1677.",
  "tika-abh06t38:116": " Sukhumā nipuṇākārā, khuradhārāgatā viya;",
  "tika-abh06t38:117": "Gaṇhantī bhāvanāgabbhaṃ, pavaḍḍhati vipassanā.",
  "tika-abh06t38:118": "1678.",
  "tika-abh06t38:119": " Sampattapaṭivedhassa,",
  "tika-abh06t38:120": "Tassevaṃ taṃ vipassato;",
  "tika-abh06t38:121": "Jāyateko upakleso,",
  "tika-abh06t38:122": "Dasopaklesavatthukā.",
  "tika-abh06t38:123": "1679.",
  "tika-abh06t38:124": " Obhāso pīti passaddhi, adhimokkho ca paggaho;",
  "tika-abh06t38:125": "Sukhaṃ ñāṇamupaṭṭhānamupekkhā ca nikanti ca.",
  "tika-abh06t38:126": "1680.",
  "tika-abh06t38:127": " Jātesvetesu yaṃ kiñci, uḷāraṃ jātavimhayo;",
  "tika-abh06t38:128": "Disvā vipassanāmaggā, vokkamitvā tato paraṃ.",
  "tika-abh06t38:129": "1681.",
  "tika-abh06t38:130": " Tamahaṃkāravikkhitto, assādento mamāyati;",
  "tika-abh06t38:131": "Hotādhimāniko vātha, maññanto tamanuttaraṃ.",
  "tika-abh06t38:132": "1682.",
  "tika-abh06t38:133": " Siyā cevamupakliṭṭhā, patitā vātha bhāvanā;",
  "tika-abh06t38:134": "Tatthevaṃ paṭisaṅkhāya, paṭivijjhati paṇḍito.",
  "tika-abh06t38:135": "1683.",
  "tika-abh06t38:136": " Na taṇhādiṭṭhimānehi, pariyogāhahetuto;",
  "tika-abh06t38:137": "Lakkhaṇālambaṇattā ca, lokiyāyaṃ vipassanā.",
  "tika-abh06t38:138": "1684.",
  "tika-abh06t38:139": " Diṭṭhimānanikantī ca, kummaggā paripanthakā;",
  "tika-abh06t38:140": "Maggo visuddhiyā nāma, visuddhā ca vipassanā.",
  "tika-abh06t38:141": "1685.",
  "tika-abh06t38:142": " Sārathīva rathaṃ bhantamiti saṅkhāya sādhukaṃ;",
  "tika-abh06t38:143": "Paviṭṭhamaggaṃ vikkhittaṃ, sampādeti yathā pure.",
  "tika-abh06t38:144": "1686.",
  "tika-abh06t38:145": " Itthaṃ magge amagge ca, yāthāvapaṭivedhakaṃ;",
  "tika-abh06t38:146": "Maggāmaggavisuddhīti, ñāṇadassanamīritaṃ.",
  "tika-abh06t38:147": "1687.",
  "tika-abh06t38:148": " Cetopavattanākāramiti sallakkhayaṃ budho;",
  "tika-abh06t38:149": "Sādhukaṃ paṭivijjhanto, sukhumaṃ nipuṇaṃ tato.",
  "tika-abh06t38:150": "1688.",
  "tika-abh06t38:151": " Paripanthe vimocetvā, bodhetvā bodhipakkhiye;",
  "tika-abh06t38:152": "Bhāvanaṃ paṭipādento, punadevodayabbayaṃ.",
  "tika-abh06t38:153": "1689.",
  "tika-abh06t38:154": " Samadhiṭṭhāya medhāvī, vipassati tilakkhaṇaṃ;",
  "tika-abh06t38:155": "Udayabbayañāṇanti, tamīrenti tato paraṃ.",
  "tika-abh06t38:156": "1690.",
  "tika-abh06t38:157": " Saṅkhārānaṃ vibhūtattā, sākārānaṃ visesato;",
  "tika-abh06t38:158": "Tilakkhaṇānaṃ diṭṭhattā, saṅkhāresu sabhāvato.",
  "tika-abh06t38:159": "1691.",
  "tika-abh06t38:160": " Paripanthā vimuttassa, maggāmaggavisuddhiyā;",
  "tika-abh06t38:161": "Yathāvīthippavattassa, paṭipattivisuddhiyā.",
  "tika-abh06t38:162": "1692.",
  "tika-abh06t38:163": " Indriyānaṃ sutikkhattā, paripakkā vipassanā;",
  "tika-abh06t38:164": "Udayamhā vimuccitvā, bhaṅge ṭhāti yathā kathaṃ.",
  "tika-abh06t38:165": "1693.",
  "tika-abh06t38:166": " Uppādo paccayāyatto, dhammānamiti nicchite;",
  "tika-abh06t38:167": "Nirodhānugatā jāti, siddhāvassaṃ niyāmato.",
  "tika-abh06t38:168": "1694.",
  "tika-abh06t38:169": " Tatodayāva paṭṭhāya, atthāya sūriyo viya;",
  "tika-abh06t38:170": "Vināsāya pavattantā, vayantevāti pekkhati.",
  "tika-abh06t38:171": "1695.",
  "tika-abh06t38:172": " Udayābhogamohāya , vayanticceva sabbathā;",
  "tika-abh06t38:173": "Bhedassabhāvamārabbha, dhammesu sati tiṭṭhati.",
  "tika-abh06t38:174": "1696.",
  "tika-abh06t38:175": " Atītā ca niruddhāva, nirujjhissantināgatā;",
  "tika-abh06t38:176": "Nirujjhanteva vattantā, iccevamanupassato.",
  "tika-abh06t38:177": "1697.",
  "tika-abh06t38:178": " Nijjharova giraggamhi, vārivoṇatapokkhare;",
  "tika-abh06t38:179": "Padīpo viya jhāyanto, āraggeriva sāsapo.",
  "tika-abh06t38:180": "1698.",
  "tika-abh06t38:181": " Ātape viya ussāvo, parissāve jalaṃ viya;",
  "tika-abh06t38:182": "Madditaṃ pheṇapiṇḍaṃva, loṇapiṇḍamivodake.",
  "tika-abh06t38:183": "1699.",
  "tika-abh06t38:184": " Udake daṇḍarājīva, vijjutāva valāhake;",
  "tika-abh06t38:185": "Jalaṃ tattakapāleva, salile viya bubbuḷaṃ.",
  "tika-abh06t38:186": "1700.",
  "tika-abh06t38:187": " Vātabbhāhatatūlaṃva, tīraṃ pattāva vīciyo;",
  "tika-abh06t38:188": "Phalaṃ bandhanamuttaṃva, tiṇānīva hutāvahe.",
  "tika-abh06t38:189": "1701.",
  "tika-abh06t38:190": " Jāyantāpi ca jiyyantā, miyyantā ca nirantaraṃ;",
  "tika-abh06t38:191": "Nirodhāyābhidhāvantā, bhaṅgābhimukhapātino.",
  "tika-abh06t38:192": "1702.",
  "tika-abh06t38:193": " Vigacchantāva dissanti, khīyantantaradhāyino;",
  "tika-abh06t38:194": "Viddhaṃsayantā saṅkhārā, patantā ca vināsino.",
  "tika-abh06t38:195": "1703.",
  "tika-abh06t38:196": "Bhaṅgañāṇaṃ tamakkhātaṃ, yena ñāṇena passato;",
  "tika-abh06t38:197": "Aniccantānudhāvanti, tividhāpi vipassanā.",
  "tika-abh06t38:198": "1704.",
  "tika-abh06t38:199": " Udayabbayabhaṅgesu, pākaṭā hi aniccatā;",
  "tika-abh06t38:200": "Bhayādīnavanibbede, dukkhatānattatā tato.",
  "tika-abh06t38:201": "1705.",
  "tika-abh06t38:202": " Itthaṃ bhaṅgamadhiṭṭhāya, passantassa tilakkhaṇaṃ;",
  "tika-abh06t38:203": "Saṅkhārā sabhayā hutvā, samupaṭṭhanti yogino.",
  "tika-abh06t38:204": "1706.",
  "tika-abh06t38:205": " Vāḷamigānubaddhāva, nimmujjantā viyaṇṇave;",
  "tika-abh06t38:206": "Amanussagahitāva, parikkhittāva verihi.",
  "tika-abh06t38:207": "1707.",
  "tika-abh06t38:208": " Kaṇhasappasamālīḷhā , caṇḍahatthisamuṭṭhitā;",
  "tika-abh06t38:209": "Papātāvāṭapakkhantā, patantāva hutāvahe.",
  "tika-abh06t38:210": "1708.",
  "tika-abh06t38:211": " Vajjhappattā mahācorā, chijjantā viya sīsato;",
  "tika-abh06t38:212": "Sūlamāropiyantāva, pabbatenotthaṭā viya.",
  "tika-abh06t38:213": "1709.",
  "tika-abh06t38:214": " Jātisaṅkaṭapakkhantā, jarābyādhinipīḷitā;",
  "tika-abh06t38:215": "Maraṇāsanisammaddā, mahābyasanabhāgino.",
  "tika-abh06t38:216": "1710.",
  "tika-abh06t38:217": " Maccunabbhāhatā niccaṃ, dukkhabhārasamotthaṭā;",
  "tika-abh06t38:218": "Sokopāyāsanissandā, paridevaparāyaṇā.",
  "tika-abh06t38:219": "1711.",
  "tika-abh06t38:220": " Taṇhādiṭṭhimamattena, sattā etthādhimucchitā;",
  "tika-abh06t38:221": "Baddhā bhayena baddhāva, muttāva bhayamuttakā.",
  "tika-abh06t38:222": "1712.",
  "tika-abh06t38:223": " Iti saṅkhāradhammesu, bhayuppattimudikkhato;",
  "tika-abh06t38:224": "Bhayañāṇanti bhāsanti, bhayamuttā mahesayo.",
  "tika-abh06t38:225": "1713.",
  "tika-abh06t38:226": " Sabhayā puna saṅkhārā, sandissanti samantato;",
  "tika-abh06t38:227": "Ahitāvahitāniccamādīnavaṃ nirantaraṃ.",
  "tika-abh06t38:228": "1714.",
  "tika-abh06t38:229": " Gūthakūpaṃva kuthitaṃ, bhasmacchannova pāvako;",
  "tika-abh06t38:230": "Sarakkhasaṃva salilaṃ, savisaṃ viya bhojanaṃ.",
  "tika-abh06t38:231": "1715.",
  "tika-abh06t38:232": " Vanaṃ vāḷamigākiṇṇaṃ, maggo coramahabbhayo;",
  "tika-abh06t38:233": "Bhijjamānā mahānāvā, phalantā asanī yathā.",
  "tika-abh06t38:234": "1716.",
  "tika-abh06t38:235": " Āvudhākulasannaddhā, yuddhabhūmipatiṭṭhitā;",
  "tika-abh06t38:236": "Saṅgatāva mahāsenā, ghorānatthaniyāmitā.",
  "tika-abh06t38:237": "1717.",
  "tika-abh06t38:238": " Rathaṃ cakkasamāruḷhaṃ, vuyhantaṃ vaḷavāmukhaṃ;",
  "tika-abh06t38:239": "Kappuṭṭhānamahārambhaṃ, kappo pattantaro yathā.",
  "tika-abh06t38:240": "1718.",
  "tika-abh06t38:241": " Tathā lokā tayopete,",
  "tika-abh06t38:242": "Mahopaddavasaṅkulā;",
  "tika-abh06t38:243": "Ḍayhantekādasaggīhi,",
  "tika-abh06t38:244": "Paripphandaparāyaṇā.",
  "tika-abh06t38:245": "1719.",
  "tika-abh06t38:246": " Mahāraññamivādittaṃ, bhavayonigatiṭṭhiti-",
  "tika-abh06t38:247": "Sattāvāsā samībhūtā, jalitaṅgārakāsukā.",
  "tika-abh06t38:248": "1720.",
  "tika-abh06t38:249": " Āsīvisā mahābhūtā, vadhakā khandhapañcakā;",
  "tika-abh06t38:250": "Cakkhādayo suññā gāmā, gocarā gāmaghātakā.",
  "tika-abh06t38:251": "1721.",
  "tika-abh06t38:252": " Iccānayasamākiṇṇaṃ, bhavasāgaramaṇḍalaṃ;",
  "tika-abh06t38:253": "Leṇaṃ tāṇaṃ patiṭṭhā vā, saraṇaṃ vā na vijjati.",
  "tika-abh06t38:254": "1722.",
  "tika-abh06t38:255": " Etthābhirodhino bālā, vaṅkaghastāva mīnakā;",
  "tika-abh06t38:256": "Mahāsakaṭupabbuḷhā, mahabbhayapatiṭṭhitā.",
  "tika-abh06t38:257": "1723.",
  "tika-abh06t38:258": " Jāyamānāva jiyyantā, nānābyasanapīḷitā;",
  "tika-abh06t38:259": "Vipattāvaṭṭapatitā, maraṇābaddhanicchayā.",
  "tika-abh06t38:260": "1724.",
  "tika-abh06t38:261": " Mohandhakārapihitā, caturoghasamotthaṭā;",
  "tika-abh06t38:262": "Vitunnā dukkhasallena, vihaññanti vighātino.",
  "tika-abh06t38:263": "1725.",
  "tika-abh06t38:264": " Itthañca visapupphaṃva, nānānatthaphalāvahaṃ;",
  "tika-abh06t38:265": "Dukkhānubandhasambādhaṃ, ābādhaṃva samuṭṭhitaṃ.",
  "tika-abh06t38:266": "1726.",
  "tika-abh06t38:267": " Āsīvisaṃva kupitaṃ, ghoraṃ bhayanibandhanaṃ;",
  "tika-abh06t38:268": "Asisūnaṃva sārambhaṃ, dukkhāyūhanakaṃ padaṃ.",
  "tika-abh06t38:269": "1727.",
  "tika-abh06t38:270": " Savidāhaparipphandapakkabandhamivodakaṃ;",
  "tika-abh06t38:271": "Uppādañca pavattañca, nimittāyūhanaṃ tathā.",
  "tika-abh06t38:272": "1728.",
  "tika-abh06t38:273": " Paṭisandhiñca passantaṃ, ñāṇamādīnavaṃ mataṃ;",
  "tika-abh06t38:274": "Tebhūmakesu tenāyamavuddhiṃ paṭivijjhati.",
  "tika-abh06t38:275": "1729.",
  "tika-abh06t38:276": " Bhayabheravapakkhante, bahvādīnavapaccaye;",
  "tika-abh06t38:277": "Saṅkhāre samavekkhanto, nibbindati nirālayo.",
  "tika-abh06t38:278": "1730.",
  "tika-abh06t38:279": " Visaṃ jīvitukāmova, verike viya bhīruko;",
  "tika-abh06t38:280": "Supaṇṇaṃ nāgarājāva, coraṃ viya mahaddhano.",
  "tika-abh06t38:281": "1731.",
  "tika-abh06t38:282": " Dukkhānusayasambādhe, bādhamāne vibhāvayaṃ;",
  "tika-abh06t38:283": "Saṃvejeti nirānande, paripanthabhayākule.",
  "tika-abh06t38:284": "1732.",
  "tika-abh06t38:285": " Suddho muttakarīsaṃva, suhito vamitaṃ viya;",
  "tika-abh06t38:286": "Suvilittova duggandhaṃ, sunhāto aṅgaṇaṃ viya.",
  "tika-abh06t38:287": "1733.",
  "tika-abh06t38:288": " Rāgadosaparikliṭṭhe, caturāsavapūtike;",
  "tika-abh06t38:289": "Hīnalokāmisāsāre, saṃklesavisadūsite.",
  "tika-abh06t38:290": "1734.",
  "tika-abh06t38:291": " Saṅkhārepi jigucchanto, nābhinandati paṇḍito;",
  "tika-abh06t38:292": "Tassetaṃ nandinissaṭṭhaṃ, nibbidāñāṇamabravuṃ.",
  "tika-abh06t38:293": "1735.",
  "tika-abh06t38:294": " Sabhayādīnave disvā, saṅkhāre puna paṇḍito;",
  "tika-abh06t38:295": "Nibbindanto tato tehi, parimuccitumicchati.",
  "tika-abh06t38:296": "1736.",
  "tika-abh06t38:297": " Mīnāva kumīne baddhā, pañjare viya pakkhino;",
  "tika-abh06t38:298": "Coro cārakabaddhova, peḷāyantova pannago.",
  "tika-abh06t38:299": "1737.",
  "tika-abh06t38:300": " Paṅke sanno mahānāgo, cando rāhumukhaṃ gato;",
  "tika-abh06t38:301": "Migo yathā pāsagato, tathā saṃsāracārake.",
  "tika-abh06t38:302": "1738.",
  "tika-abh06t38:303": " Avijjāpariyonaddhe , khandhapañcakasanthare;",
  "tika-abh06t38:304": "Diṭṭhijālapaṭicchanne, vipallāsaparikkhite.",
  "tika-abh06t38:305": "1739.",
  "tika-abh06t38:306": " Pañcanīvaraṇābaddhe, mānatthambhasamussaye;",
  "tika-abh06t38:307": "Icchāpapātagambhīre, vipattivinipātane.",
  "tika-abh06t38:308": "1740.",
  "tika-abh06t38:309": " Jarābyādhisamuppāde, dhūmaketupapattike;",
  "tika-abh06t38:310": "Kodhūpanāhadahane, sokopāyāsadhūpite.",
  "tika-abh06t38:311": "1741.",
  "tika-abh06t38:312": " Madappamādāvarodhe, bhavataṇhāvakaḍḍhane;",
  "tika-abh06t38:313": "Vippayogasamuttāse, niccāpāyabhayākule.",
  "tika-abh06t38:314": "1742.",
  "tika-abh06t38:315": " Chālambābhihate niccaṃ, phassadvārādhikuṭṭane;",
  "tika-abh06t38:316": "Sañcetanākāraṇike, vedanākammakāraṇe.",
  "tika-abh06t38:317": "1743.",
  "tika-abh06t38:318": " Anatthālāpanigghose, klesarakkhasalālite;",
  "tika-abh06t38:319": "Maraṇārambhaniṭṭhāne, baddho muttiṃ gavesati.",
  "tika-abh06t38:320": "1744.",
  "tika-abh06t38:321": " Aggiṃ viya ca samphuṭṭha-masuciṃ gahitaṃ viya;",
  "tika-abh06t38:322": "Petaṃ khāditukāmaṃva, vikkantentamivāvudhaṃ.",
  "tika-abh06t38:323": "1745.",
  "tika-abh06t38:324": " Mahābyasanupassaṭṭhe, saṅkhāre mottumicchato;",
  "tika-abh06t38:325": "Muccitukamyatāñāṇamuppannanti pavuccati.",
  "tika-abh06t38:326": "1746.",
  "tika-abh06t38:327": " Dujjahe palibajjhante, ganthānusayasaṅgame;",
  "tika-abh06t38:328": "Taṇhupādānagahaṇe, nandirāgānubandhane.",
  "tika-abh06t38:329": "1747.",
  "tika-abh06t38:330": " Diṭṭhimānamadatthaddhe, lobhapāsanirantare;",
  "tika-abh06t38:331": "Saṃyojanamahādugge, cirakālappapañcite.",
  "tika-abh06t38:332": "1748.",
  "tika-abh06t38:333": " Saṅkhāre muñcataccantaṃ, āvijjhitvāva pannagaṃ;",
  "tika-abh06t38:334": "Lakkhaṇānupanijjhāya, sukhumaṃ pana yoniso.",
  "tika-abh06t38:335": "1749.",
  "tika-abh06t38:336": " Majjhattagahaṇo tasmā, nirapekkhavimuttiyā;",
  "tika-abh06t38:337": "Vaggulīvāphalaṃ rukkhaṃ, vīmaṃsati visesato.",
  "tika-abh06t38:338": "1750.",
  "tika-abh06t38:339": " Vihataṃ viya kappāsaṃ, vihananto punappunaṃ;",
  "tika-abh06t38:340": "Gandhaṃ viya ca pisento, pisitaṃyeva sādhukaṃ.",
  "tika-abh06t38:341": "1751.",
  "tika-abh06t38:342": " Aniccā dukkhānattāti, satimā susamāhito;",
  "tika-abh06t38:343": "Āhacca paṭivijjhanto, lakkhaṇāni vipassati.",
  "tika-abh06t38:344": "1752.",
  "tika-abh06t38:345": " Vipassantassa tassevaṃ, paṭisaṅkhānupassanā-",
  "tika-abh06t38:346": "Ñāṇamiccāhu nipuṇaṃ, vicinantaṃ visāradā.",
  "tika-abh06t38:347": "1753.",
  "tika-abh06t38:348": " Iti sammā vipassanto, sacchikatvā tilakkhaṇaṃ;",
  "tika-abh06t38:349": "Yathābhūtasabhāvena, tatthevamanupassati.",
  "tika-abh06t38:350": "1754.",
  "tika-abh06t38:351": " Aniccā vata saṅkhārā, niccāti gahitā pure;",
  "tika-abh06t38:352": "Dukkhāva sukhato diṭṭhā, anattāva panattato.",
  "tika-abh06t38:353": "1755.",
  "tika-abh06t38:354": " Aniccā dukkhānattā ca, saṅkhatā puna sabbathā;",
  "tika-abh06t38:355": "Alabbhaneyyadhammā ca, tathevākāmakāriyā.",
  "tika-abh06t38:356": "1756.",
  "tika-abh06t38:357": " Dhātumattā parādhīnā, attādheyyavivajjitā;",
  "tika-abh06t38:358": "Maccudheyyavasānītā, upadhihatagocarā.",
  "tika-abh06t38:359": "1757.",
  "tika-abh06t38:360": " Ahaṃ mamanti vohāro, paro vātha parassa vā;",
  "tika-abh06t38:361": "Attā vā attanīyaṃ vā, vatthuto natthi katthaci.",
  "tika-abh06t38:362": "1758.",
  "tika-abh06t38:363": " Yathāpi aṅgasambhārā, hoti saddo ratho iti;",
  "tika-abh06t38:364": "Evaṃ khandhesu santesu, hoti sattoti sammuti.",
  "tika-abh06t38:365": "1759.",
  "tika-abh06t38:366": " Tattha kappenti attānaṃ, bālā dummedhino janā;",
  "tika-abh06t38:367": "Ajjhattaṃ vā bahiddhā vā, passato natthi kiñcanaṃ.",
  "tika-abh06t38:368": "1760.",
  "tika-abh06t38:369": " Sukhito dukkhito vātha, puggalo nāma katthaci;",
  "tika-abh06t38:370": "Vatthuto natthi sabbattha, saṅkhārā taṃsabhāvino.",
  "tika-abh06t38:371": "1761.",
  "tika-abh06t38:372": " Jāyamānā ca jiyyantā, miyyamānā ca saṅkhatā;",
  "tika-abh06t38:373": "Attāva dukkhitā hete, na tu dukkhāya kassaci.",
  "tika-abh06t38:374": "1762.",
  "tika-abh06t38:375": " Dukkhameva hi sambhoti, dukkhaṃ tiṭṭhati veti ca;",
  "tika-abh06t38:376": "Nāññatra dukkhā sambhoti, nāññaṃ dukkhā nirujjhati.",
  "tika-abh06t38:377": "1763.",
  "tika-abh06t38:378": " Ettha gayhūpagaṃ natthi, palāsetaṃ papañcitaṃ;",
  "tika-abh06t38:379": "Niruddhassa samāyūhā, niratthakasamubbhavā.",
  "tika-abh06t38:380": "1764.",
  "tika-abh06t38:381": " Aniccā hontu saṅkhārā, dukkhitā vā mamettha kiṃ;",
  "tika-abh06t38:382": "Anattā vāti? Saṅkhārupekkhāñāṇaṃ pavattati.",
  "tika-abh06t38:383": "1765.",
  "tika-abh06t38:384": " Iti disvā yathābhūtaṃ, yāva bhaṅgā tato paraṃ;",
  "tika-abh06t38:385": "Gaṇhantī bhāvanāgabbhaṃ, paripakkā vipassanā.",
  "tika-abh06t38:386": "1766.",
  "tika-abh06t38:387": " Avassaṃ bhaṅganiṭṭhāne, bhayādīnavanicchite;",
  "tika-abh06t38:388": "Nibbinditvā virajjanto, paṭisaṅkhāyupekkhati.",
  "tika-abh06t38:389": "1767.",
  "tika-abh06t38:390": " Tattha muttakarīsaṃva, kheḷapiṇḍaṃva ujjhitaṃ;",
  "tika-abh06t38:391": "Vissaṭṭhaparaputtaṃva, vissaṭṭhabhariyaṃ viya.",
  "tika-abh06t38:392": "1768.",
  "tika-abh06t38:393": " Pavattañca nimittañca, paṭisaṅkhāyupekkhato;",
  "tika-abh06t38:394": "Sabbasaṅkhāradhammesu, gatiyonibhavesu vā.",
  "tika-abh06t38:395": "1769.",
  "tika-abh06t38:396": " Vāri pokkharapatteva, sūcikaggeva sāsapo;",
  "tika-abh06t38:397": "Khittaṃ kukkuṭapattaṃva, daddulaṃva hutāvahe.",
  "tika-abh06t38:398": "1770.",
  "tika-abh06t38:399": " Na pasārīyatī cittaṃ, na tu sajjati bajjhati;",
  "tika-abh06t38:400": "Ālayā patilīyanti, parivattati vaṭṭato.",
  "tika-abh06t38:401": "1771.",
  "tika-abh06t38:402": " Sītaṃ ghammābhitattova,",
  "tika-abh06t38:403": "Chātajjhattova bhojanaṃ;",
  "tika-abh06t38:404": "Pipāsitova pānīyaṃ,",
  "tika-abh06t38:405": "Byādhitova mahosadhaṃ.",
  "tika-abh06t38:406": "1772.",
  "tika-abh06t38:407": " Bhīto khemantabhūmiṃva, duggatova mahānidhiṃ;",
  "tika-abh06t38:408": "Añjasaṃ maggamuḷhova, dīpaṃ viya ca aṇṇave.",
  "tika-abh06t38:409": "1773.",
  "tika-abh06t38:410": " Ajarāmaramaccantaṃ , asaṅkhāramanāsavaṃ;",
  "tika-abh06t38:411": "Sabbadukkhakkhayaṃ ṭhānaṃ, nibbānamabhikaṅkhati.",
  "tika-abh06t38:412": "1774.",
  "tika-abh06t38:413": " Vuṭṭhānagāminī cāyaṃ, sikhappattā vipassanā;",
  "tika-abh06t38:414": "Sakuṇī tīradassīva, sānulomā pavattati.",
  "tika-abh06t38:415": "1775.",
  "tika-abh06t38:416": " Appavattamanimittaṃ, passanto pana santato;",
  "tika-abh06t38:417": "Pakkhīva nipphalaṃ rukkhaṃ, hitvā vuṭṭhāti saṅkhatā.",
  "tika-abh06t38:418": "1776.",
  "tika-abh06t38:419": " Upacārasamādhīti, kāmāvacarabhāvanā;",
  "tika-abh06t38:420": "Muttoyaṃ lokiyo maggo, pubbabhāgavipassanā.",
  "tika-abh06t38:421": "1777.",
  "tika-abh06t38:422": " Paripakkā kamenevaṃ, paribhāvitabhāvanā;",
  "tika-abh06t38:423": "Pariccajantī saṅkhāre, pakkhandantī asaṅkhate.",
  "tika-abh06t38:424": "1778.",
  "tika-abh06t38:425": " Janetānuttaraṃ magga-māsevanavisesato;",
  "tika-abh06t38:426": "Kaṭṭhasaṅghaṭṭanā jātā, accidhūmāva bhāsuraṃ.",
  "tika-abh06t38:427": "1779.",
  "tika-abh06t38:428": " Uggacchati yathādicco, purakkhatvāruṇaṃ tathā;",
  "tika-abh06t38:429": "Vipassanaṃ purakkhatvā, maggadhammo pavattati.",
  "tika-abh06t38:430": "1780.",
  "tika-abh06t38:431": " Tathā pavattamāno ca, nibbānapadagocaro;",
  "tika-abh06t38:432": "Vimokkhattayanāmena, yathārahamasesato.",
  "tika-abh06t38:433": "1781.",
  "tika-abh06t38:434": " Klesadūsitasantāne, abhihantvā vigacchati;",
  "tika-abh06t38:435": "Ekacittakkhaṇuppādo, asanī viya pabbataṃ.",
  "tika-abh06t38:436": "1782.",
  "tika-abh06t38:437": " Pubbe vuttanayeneva, appanānayamīraye;",
  "tika-abh06t38:438": "Pādakajjhānabhedena, jhānaṅganiyamo bhave.",
  "tika-abh06t38:439": "1783.",
  "tika-abh06t38:440": " Parikammopacārānu-lomasaṅkhātagocarā;",
  "tika-abh06t38:441": "Yaṃ kiñci lakkhaṇākāraṃ, vipassantā pavattare.",
  "tika-abh06t38:442": "1784.",
  "tika-abh06t38:443": " Tato gotrabhu nibbāna-mālambitvāna jāyati;",
  "tika-abh06t38:444": "Bahiddhā khandhato tasmā, vuṭṭhānanti pavuccati.",
  "tika-abh06t38:445": "1785.",
  "tika-abh06t38:446": " Tato maggo kilesamhā, vimuccanto pavattati;",
  "tika-abh06t38:447": "Vuṭṭhānaṃ ubhato tasmā, khandhato ca kilesato.",
  "tika-abh06t38:448": "1786.",
  "tika-abh06t38:449": " Dve tathā tīṇi vā honti, phalāni ca tato paraṃ;",
  "tika-abh06t38:450": "Bhavaṅgapāto taṃ chetvā, jāyate paccavekkhaṇā.",
  "tika-abh06t38:451": "1787.",
  "tika-abh06t38:452": " Maggaṃ phalañca nibbānaṃ, paccavekkhati paṇḍito;",
  "tika-abh06t38:453": "Hīne kilese sese ca, paccavekkhati vā na vā.",
  "tika-abh06t38:454": "1788.",
  "tika-abh06t38:455": " Bhāvetvā paṭhamaṃ magga-mitthamādiphale ṭhito;",
  "tika-abh06t38:456": "Tato paraṃ pariggayha, nāmarūpaṃ yathā pure.",
  "tika-abh06t38:457": "1789.",
  "tika-abh06t38:458": " Kamena ca vipassanto, punadeva yathārahaṃ;",
  "tika-abh06t38:459": "Yathānukkamamappeti, sakadāgāmiādayo.",
  "tika-abh06t38:460": "1790.",
  "tika-abh06t38:461": " Itthaṃ vibhattaparipākavibhāvanāyaṃ,",
  "tika-abh06t38:462": "Buddhānubuddhaparibhāvitabhāvanāyaṃ;",
  "tika-abh06t38:463": "Paccuddhareti bhavasāgarapāragāmī,",
  "tika-abh06t38:464": "Maggo mahesi guṇasāgarapāragāmī.",
  "tika-abh06t38:465": "1791.",
  "tika-abh06t38:466": " Iccetaṃ dasavidha bhāvanāvibhāgaṃ,",
  "tika-abh06t38:467": "Bhāvetvā paramahitāvahaṃ kamena;",
  "tika-abh06t38:468": "Papponti padamajarāmaraṃ cirāya,",
  "tika-abh06t38:469": "Saṃklesaṃ sakalamavassajanti dhīrā.",
  "tika-abh06t38:470": "Iti nāmarūpaparicchede dasāvatthāvibhāgo nāma",
  "tika-abh06t38:471": "Dvādasamo paricchedo."
}