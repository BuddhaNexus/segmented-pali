{
  "atk-s0509a9:0_0": "10. Ekādasakanipāto",
  "atk-s0509a9:1_0": "1. Kisāgotamītherīgāthāvaṇṇanā",
  "atk-s0509a9:2_0": "Ekādasakanipāte kalyāṇamittatātiādikā kisāgotamiyā theriyā gāthā.",
  "atk-s0509a9:2_1": "Ayaṁ kira padumuttarassa bhagavato kāle haṁsavatīnagare kulagehe nibbattitvā viññutaṁ patvā ekadivasaṁ satthu santike dhammaṁ suṇantī satthāraṁ ekaṁ bhikkhuniṁ lūkhacīvaradhārīnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0509a9:2_2": "Sā kappasatasahassaṁ devamanussesu saṁsarantī imasmiṁ buddhuppāde sāvatthiyaṁ duggatakule nibbatti.",
  "atk-s0509a9:2_3": "Gotamītissā nāmaṁ ahosi.",
  "atk-s0509a9:2_4": "Kisasarīratāya pana ‘‘kisāgotamī’’ti voharīyittha.",
  "atk-s0509a9:2_5": "Taṁ patikulaṁ gataṁ duggatakulassa dhītāti paribhaviṁsu.",
  "atk-s0509a9:2_6": "Sā ekaṁ puttaṁ vijāyi.",
  "atk-s0509a9:2_7": "Puttalābhena cassā sammānaṁ akaṁsu.",
  "atk-s0509a9:2_8": "So panassā putto ādhāvitvā paridhāvitvā kīḷanakāle kālamakāsi.",
  "atk-s0509a9:2_9": "Tenassā sokummādo uppajji.",
  "atk-s0509a9:3_0": "Sā ‘‘ahaṁ pubbe paribhavapattā hutvā puttassa jātakālato paṭṭhāya sakkāraṁ pāpuṇiṁ , ime mayhaṁ puttaṁ bahi chaḍḍetumpi vāyamantī’’ti sokummādavasena matakaḷevaraṁ aṅkenādāya ‘‘puttassa me bhesajjaṁ dethā’’ti gehadvārapaṭipāṭiyā nagare vicarati.",
  "atk-s0509a9:3_1": "Manussā ‘‘bhesajjaṁ kuto’’ti paribhāsanti.",
  "atk-s0509a9:3_2": "Sā tesaṁ kathaṁ na gaṇhāti.",
  "atk-s0509a9:3_3": "Atha naṁ eko paṇḍitapuriso ‘‘ayaṁ puttasokena cittavikkhepaṁ pattā, etissā bhesajjaṁ dasabaloyeva jānissatī’’ti cintetvā, ‘‘amma, tava puttassa bhesajjaṁ sammāsambuddhaṁ upasaṅkamitvā pucchā’’ti āha.",
  "atk-s0509a9:3_4": "Sā satthu dhammadesanāvelāyaṁ vihāraṁ gantvā ‘‘puttassa me bhesajjaṁ detha bhagavā’’ti āha.",
  "atk-s0509a9:3_5": "Satthā tassā upanissayaṁ disvā ‘‘gaccha nagaraṁ pavisitvā yasmiṁ gehe koci matapubbo natthi, tato siddhatthakaṁ āharā’’ti āha.",
  "atk-s0509a9:3_6": "Sā ‘‘sādhu, bhante’’ti tuṭṭhamānasā nagaraṁ pavisitvā paṭhamageheyeva ‘‘satthā mama puttassa bhesajjatthāya siddhatthakaṁ āharāpeti.",
  "atk-s0509a9:3_7": "Sace etasmiṁ gehe koci matapubbo natthi, siddhatthakaṁ me dethā’’ti āha.",
  "atk-s0509a9:3_8": "Ko idha mate gaṇetuṁ sakkotīti.",
  "atk-s0509a9:3_9": "Kiṁ tena hi alaṁ siddhatthakehīti dutiyaṁ tatiyaṁ gharaṁ gantvā buddhānubhāvena vigatummādā pakaticitte ṭhitā cintesi –",
  "atk-s0509a9:3_10": "‘‘sakalanagare ayameva niyamo bhavissati, idaṁ hitānukampinā bhagavatā diṭṭhaṁ bhavissatī’’ti saṁvegaṁ labhitvā tatova bahi nikkhamitvā puttaṁ āmakasusāne chaḍḍetvā imaṁ gāthamāha –",
  "atk-s0509a9:4_0": "‘‘Na gāmadhammo nigamassa dhammo, na cāpiyaṁ ekakulassa dhammo;",
  "atk-s0509a9:5_0": "Sabbassa lokassa sadevakassa, eseva dhammo yadidaṁ aniccatā’’ti. (apa. therī 2.3.82);",
  "atk-s0509a9:6_0": "Evañca pana vatvā satthu santikaṁ agamāsi.",
  "atk-s0509a9:6_1": "Atha naṁ satthā ‘‘laddho te, gotami, siddhatthako’’ti āha.",
  "atk-s0509a9:6_2": "‘‘Niṭṭhitaṁ, bhante, siddhatthakena kammaṁ, patiṭṭhā pana me hothā’’ti āha.",
  "atk-s0509a9:6_3": "Athassā satthā –",
  "atk-s0509a9:7_0": "‘‘Taṁ puttapasusammattaṁ, byāsattamanasaṁ naraṁ;",
  "atk-s0509a9:8_0": "Suttaṁ gāmaṁ mahoghova, maccu ādāya gacchatī’’ti. (dha. pa. 287) –",
  "atk-s0509a9:9_0": "Gāthamāha .",
  "atk-s0509a9:10_0": "Gāthāpariyosāne yathāṭhitāva sotāpattiphale patiṭṭhāya satthāraṁ pabbajjaṁ yāci.",
  "atk-s0509a9:10_1": "Satthā pabbajjaṁ anujāni.",
  "atk-s0509a9:10_2": "Sā satthāraṁ tikkhattuṁ padakkhiṇaṁ katvā vanditvā bhikkhunupassayaṁ gantvā pabbajitvā upasampadaṁ labhitvā nacirasseva yonisomanasikārena kammaṁ karontī vipassanaṁ vaḍḍhesi.",
  "atk-s0509a9:10_3": "Athassā satthā –",
  "atk-s0509a9:11_0": "‘‘Yo ca vassasataṁ jīve, apassaṁ amataṁ padaṁ;",
  "atk-s0509a9:12_0": "Ekāhaṁ jīvitaṁ seyyo, passato amataṁ pada’’nti. (dha. pa. 114) –",
  "atk-s0509a9:13_0": "Imaṁ obhāsagāthamāha.",
  "atk-s0509a9:14_0": "Sā gāthāpariyosāne arahattaṁ pāpuṇitvā parikkhāravalañje paramukkaṭṭhā hutvā tīhi lūkhehi samannāgataṁ cīvaraṁ pārupitvā vicari.",
  "atk-s0509a9:14_1": "Atha naṁ satthā jetavane nisinno bhikkhuniyo paṭipāṭiyā ṭhānantare ṭhapento lūkhacīvaradhārīnaṁ aggaṭṭhāne ṭhapesi.",
  "atk-s0509a9:14_2": "Sā attano paṭipattiṁ paccavekkhitvā ‘‘satthāraṁ nissāya mayā ayaṁ viseso laddho’’ti kalyāṇamittatāya pasaṁsāmukhena imā gāthā abhāsi –",
  "atk-s0509a9:15_0": "213.",
  "atk-s0509a9:16_0": "‘‘Kalyāṇamittatā muninā, lokaṁ ādissa vaṇṇitā;",
  "atk-s0509a9:17_0": "Kalyāṇamitte bhajamāno, api bālo paṇḍito assa.",
  "atk-s0509a9:18_0": "214.",
  "atk-s0509a9:19_0": "‘‘Bhajitabbā sappurisā, paññā tathā vaḍḍhati bhajantānaṁ;",
  "atk-s0509a9:20_0": "Bhajamāno sappurise, sabbehipi dukkhehi pamucceyya.",
  "atk-s0509a9:21_0": "215.",
  "atk-s0509a9:22_0": "‘‘Dukkhañca vijāneyya, dukkhassa ca samudayaṁ nirodhaṁ;",
  "atk-s0509a9:23_0": "Aṭṭhaṅgikañca maggaṁ, cattāripi ariyasaccāni.",
  "atk-s0509a9:24_0": "216.",
  "atk-s0509a9:25_0": "‘‘Dukkho itthibhāvo, akkhāto purisadammasārathinā;",
  "atk-s0509a9:26_0": "Sapattikampi hi dukkhaṁ, appekaccā sakiṁ vijātāyo.",
  "atk-s0509a9:27_0": "217.",
  "atk-s0509a9:28_0": "‘‘Galake api kantanti, sukhumāliniyo visāni khādanti;",
  "atk-s0509a9:29_0": "Janamārakamajjhagatā, ubhopi byasanāni anubhonti.",
  "atk-s0509a9:30_0": "218.",
  "atk-s0509a9:31_0": "‘‘Upavijaññā gacchantī, addasāhaṁ patiṁ mataṁ;",
  "atk-s0509a9:32_0": "Panthamhi vijāyitvāna, appattāva sakaṁ gharaṁ.",
  "atk-s0509a9:33_0": "219.",
  "atk-s0509a9:34_0": "‘‘Dve puttā kālakatā, patī ca panthe mato kapaṇikāya;",
  "atk-s0509a9:35_0": "Mātā pitā ca bhātā, ḍayhanti ca ekacitakāyaṁ.",
  "atk-s0509a9:36_0": "220.",
  "atk-s0509a9:37_0": "‘‘Khīṇakulīne kapaṇe, anubhūtaṁ te dukhaṁ aparimāṇaṁ;",
  "atk-s0509a9:38_0": "Assū ca te pavattaṁ, bahūni ca jātisahassāni.",
  "atk-s0509a9:39_0": "221.",
  "atk-s0509a9:40_0": "‘‘Vasitā susānamajjhe, athopi khāditāni puttamaṁsāni;",
  "atk-s0509a9:41_0": "Hatakulikā sabbagarahitā, matapatikā amatamadhigacchiṁ.",
  "atk-s0509a9:42_0": "222.",
  "atk-s0509a9:43_0": "‘‘Bhāvito me maggo, ariyo aṭṭhaṅgiko amatagāmī;",
  "atk-s0509a9:44_0": "Nibbānaṁ sacchikataṁ, dhammādāsaṁ avekkhiṁhaṁ.",
  "atk-s0509a9:45_0": "223.",
  "atk-s0509a9:46_0": "‘‘Ahamamhi kantasallā, ohitabhārā katañhi karaṇīyaṁ;",
  "atk-s0509a9:47_0": "Kisāgotamī therī, vimuttacittā imaṁ bhaṇī’’ti.",
  "atk-s0509a9:48_0": "Tattha kalyāṇamittatāti kalyāṇo bhaddo sundaro mitto etassāti kalyāṇamitto.",
  "atk-s0509a9:48_1": "Yo yassa sīlādiguṇasamādapetā, aghassa ghātā, hitassa vidhātā, evaṁ sabbākārena upakāro mitto hoti, so puggalo kalyāṇamitto, tassa bhāvo kalyāṇamittatā, kalyāṇamittavantatā.",
  "atk-s0509a9:48_2": "Munināti satthārā.",
  "atk-s0509a9:48_3": "Lokaṁ ādissa vaṇṇitāti kalyāṇamitte anugantabbanti sattalokaṁ uddissa –",
  "atk-s0509a9:49_0": "‘‘Sakalamevidaṁ, ānanda, brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā’’ (saṁ. ni. 5.2).",
  "atk-s0509a9:49_1": "‘‘Kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ sīlavā bhavissati pātimokkhasaṁvarasaṁvuto viharissatī’’ti (udā.",
  "atk-s0509a9:49_2": "31) ca evamādinā pasaṁsitā.",
  "atk-s0509a9:50_0": "Kalyāṇamitte bhajamānotiādi kalyāṇamittatāya ānisaṁsadassanaṁ.",
  "atk-s0509a9:50_1": "Tattha api bālo paṇḍito assāti kalyāṇamitte bhajamāno puggalo pubbe sutādivirahena bālopi samāno assutasavanādinā paṇḍito bhaveyya.",
  "atk-s0509a9:51_0": "Bhajitabbā sappurisāti bālassāpi paṇḍitabhāvahetuto buddhādayo sappurisā kālena kālaṁ upasaṅkamanādinā sevitabbā.",
  "atk-s0509a9:51_1": "Paññā tathā pavaḍḍhati bhajantānanti kalyāṇamitte bhajantānaṁ tathā paññā vaḍḍhati brūhati pāripūriṁ gacchati.",
  "atk-s0509a9:51_2": "Yathā tesu yo koci khattiyādiko bhajamāno sappurise sabbehipi jātiādidukkhehi pamucceyyāti yojanā.",
  "atk-s0509a9:52_0": "Muccanavidhiṁ pana kalyāṇamittavidhinā dassetuṁ ‘‘dukkhañca vijāneyyā’’tiādi vuttaṁ.",
  "atk-s0509a9:52_1": "Tattha cattāri ariyasaccānīti dukkhañca dukkhasamudayañca nirodhañca aṭṭhaṅgikaṁ maggañcāti imāni cattāri ariyasaccāni vijāneyya paṭivijjheyyāti yojanā.",
  "atk-s0509a9:53_0": "‘‘Dukkhoitthibhāvo’’tiādikā dve gāthā aññatarāya yakkhiniyā itthibhāvaṁ garahantiyā bhāsitā.",
  "atk-s0509a9:53_1": "Tattha dukkho itthibhāvo akkhātoti capalatā, gabbhadhāraṇaṁ, sabbakālaṁ parapaṭibaddhavuttitāti evamādīhi ādīnavehi itthibhāvo dukkhoti, purisadammasārathinā bhagavatā kathito.",
  "atk-s0509a9:53_2": "Sapattikampi dukkhanti sapattavāso sapattiyā saddhiṁ saṁvāsopi dukkho, ayampi itthibhāve ādīnavoti adhippāyo.",
  "atk-s0509a9:53_3": "Appekaccā sakiṁ vijātāyoti ekaccā itthiyo ekavārameva vijātā, paṭhamagabbhe vijāyanadukkhaṁ asahantiyo.",
  "atk-s0509a9:53_4": "Galake api kantantīti attano gīvampi chindanti.",
  "atk-s0509a9:53_5": "Sukhumāliniyo visāni khādantīti sukhumālasarīrā attano sukhumālabhāvena khedaṁ avisahantiyo visānipi khādanti.",
  "atk-s0509a9:53_6": "Janamārakamajjhagatāti janamārako vuccati mūḷhagabbho.",
  "atk-s0509a9:53_7": "Mātugāmajanassa mārako, majjhagatā janamārakā kucchigatā, mūḷhagabbhāti attho.",
  "atk-s0509a9:53_8": "Ubhopi byasanāni anubhontīti gabbho gabbhinī cāti dvepi janā maraṇañca māraṇantikabyasanāni ca pāpuṇanti.",
  "atk-s0509a9:53_9": "Apare pana bhaṇanti ‘‘janamārakā nāma kilesā, tesaṁ majjhagatā kilesasantānapatitā ubhopi jāyāpatikā idha kilesapariḷāhavasena, āyatiṁ duggatiparikkilesavasena byasanāni pāpuṇantī’’ti.",
  "atk-s0509a9:53_10": "Imā kira dve gāthā sā yakkhinī purimattabhāve attano anubhūtadukkhaṁ anussaritvā āha.",
  "atk-s0509a9:53_11": "Therī pana itthibhāve ādīnavavibhāvanāya paccanubhāsantī avoca.",
  "atk-s0509a9:54_0": "‘‘Upavijaññā gacchantī’’tiādikā dve gāthā paṭācārāya theriyā pavattiṁ ārabbha bhāsitā.",
  "atk-s0509a9:54_1": "Tattha upavijaññā gacchantīti upagatavijāyanakālā maggaṁ gacchantī, apattāva sakaṁ gehaṁ panthe vijāyitvāna patiṁ mataṁ addasaṁ ahanti yojanā.",
  "atk-s0509a9:55_0": "Kapaṇikāyāti varākāya.",
  "atk-s0509a9:55_1": "Imā kira dve gāthā paṭācārāya tadā sokummādapattāya vuttākārassa anukaraṇavasena itthibhāve ādīnavavibhāvanatthameva theriyā vuttā.",
  "atk-s0509a9:56_0": "Ubhayampetaṁ udāharaṇabhāvena ānetvā idāni attano anubhūtaṁ dukkhaṁ vibhāventī ‘‘khīṇakuline’’tiādimāha.",
  "atk-s0509a9:56_1": "Tattha khīṇakulineti bhogādīhi pārijuññapattakulike.",
  "atk-s0509a9:56_2": "Kapaṇeti paramaavaññātaṁ patte.",
  "atk-s0509a9:56_3": "Ubhayañcetaṁ attano eva āmantanavacanaṁ.",
  "atk-s0509a9:56_4": "Anubhūtaṁ te dukhaṁ aparimāṇanti imasmiṁ attabhāve, ito purimattabhāvesu vā anappakaṁ dukkhaṁ tayā anubhavitaṁ.",
  "atk-s0509a9:56_5": "Idāni taṁ dukkhaṁ ekadesena vibhajitvā dassetuṁ ‘‘assū ca te pavatta’’ntiādi vuttaṁ.Tassattho –",
  "atk-s0509a9:56_6": "imasmiṁ anamatagge saṁsāre paribbhamantiyā bahukāni jātisahassāni sokābhibhūtāya assu ca pavattaṁ, avisesitaṁ katvā vuttañcetaṁ, mahāsamuddassa udakatopi bahukameva siyā.",
  "atk-s0509a9:57_0": "Vasitā susānamajjheti manussamaṁsakhādikā sunakhī siṅgālī ca hutvā susānamajjhe vusitā.",
  "atk-s0509a9:57_1": "Khāditāni puttamaṁsānīti byagghadīpibiḷārādikāle puttamaṁsāni khāditāni.",
  "atk-s0509a9:57_2": "Hatakulikāti vinaṭṭhakulavaṁsā.",
  "atk-s0509a9:57_3": "Sabbagarahitāti sabbehi gharavāsīhi garahitā garahappattā.",
  "atk-s0509a9:57_4": "Matapatikāti vidhavā.",
  "atk-s0509a9:57_5": "Ime pana tayo pakāre purimattabhāve attano anuppatte gahetvā vadati.",
  "atk-s0509a9:57_6": "Evaṁbhūtāpi hutvā adhicca laddhāya kalyāṇamittasevāya amatamadhigacchi,nibbānaṁ anuppattā.",
  "atk-s0509a9:58_0": "Idāni tameva amatādhigamaṁ pākaṭaṁ katvā dassetuṁ ‘‘bhāvito’’tiādi vuttaṁ.",
  "atk-s0509a9:58_1": "Tattha bhāvitoti vibhāvito uppādito vaḍḍhito bhāvanābhisamayavasena paṭividdho.",
  "atk-s0509a9:58_2": "Dhammādāsaṁ avekkhiṁhanti dhammamayaṁ ādāsaṁ addakkhiṁ apassiṁ ahaṁ.",
  "atk-s0509a9:59_0": "Ahamamhi kantasallāti ariyamaggena samucchinnagārādisallā ahaṁ amhi.",
  "atk-s0509a9:59_1": "Ohitabhārāti oropitakāmakhandhakilesābhisaṅkhārabhārā.",
  "atk-s0509a9:59_2": "Katañhi karaṇīyanti pariññādibhedaṁ soḷasavidhampi kiccaṁ kataṁ pariyositaṁ.",
  "atk-s0509a9:59_3": "Suvimuttacittā imaṁ bhaṇīti sabbaso vimuttacittā kisāgotamī therī imamatthaṁ ‘‘kalyāṇamittatā’’tiādinā gāthābandhavasena abhaṇīti attānaṁ paraṁ viya therī vadati.",
  "atk-s0509a9:59_4": "Tatridaṁ imissā theriyā apadānaṁ (apa.",
  "atk-s0509a9:59_5": "therī 2.3.55-94) –",
  "atk-s0509a9:60_0": "‘‘Padumuttaro nāma jino, sabbadhammāna pāragū;",
  "atk-s0509a9:61_0": "Ito satasahassamhi, kappe uppajji nāyako.",
  "atk-s0509a9:62_0": "‘‘Tadāhaṁ haṁsavatiyaṁ, jātā aññatare kule;",
  "atk-s0509a9:63_0": "Upetvā taṁ naravaraṁ, saraṇaṁ samupāgamiṁ.",
  "atk-s0509a9:64_0": "‘‘Dhammañca tassa assosiṁ, catusaccūpasañhitaṁ;",
  "atk-s0509a9:65_0": "Madhuraṁ paramassādaṁ, vaṭṭasantisukhāvahaṁ.",
  "atk-s0509a9:66_0": "‘‘Tadā ca bhikkhuniṁ vīro, lūkhacīvaradhāriniṁ;",
  "atk-s0509a9:67_0": "Ṭhapento etadaggamhi, vaṇṇayī purisuttamo.",
  "atk-s0509a9:68_0": "‘‘Janetvānappakaṁ pītiṁ, sutvā bhikkhuniyā guṇe;",
  "atk-s0509a9:69_0": "Kāraṁ katvāna buddhassa, yathāsatti yathābalaṁ.",
  "atk-s0509a9:70_0": "‘‘Nipacca munivaraṁ taṁ, taṁ ṭhānamabhipatthayiṁ;",
  "atk-s0509a9:71_0": "Tadānumodi sambuddho, ṭhānalābhāya nāyako.",
  "atk-s0509a9:72_0": "‘‘Satasahassito kappe, okkākakulasambhavo;",
  "atk-s0509a9:73_0": "Gotamo nāma gottena, satthā loke bhavissati.",
  "atk-s0509a9:74_0": "‘‘Tassa dhammesu dāyādā, orasā dhammanimmitā;",
  "atk-s0509a9:75_0": "Kisāgotamī nāmena, hessasi satthu sāvikā.",
  "atk-s0509a9:76_0": "‘‘Taṁ sutvā muditā hutvā, yāvajīvaṁ tadā jinaṁ;",
  "atk-s0509a9:77_0": "Mettacittā paricariṁ, paccayehi vināyakaṁ.",
  "atk-s0509a9:78_0": "‘‘Tena kammena sukatena, cetanāpaṇidhīhi ca;",
  "atk-s0509a9:79_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a9:80_0": "‘‘Imamhi bhaddake kappe, brahmabandhu mahāyaso;",
  "atk-s0509a9:81_0": "Kassapo nāma gottena, uppajji vadataṁ varo.",
  "atk-s0509a9:82_0": "‘‘Upaṭṭhāko mahesissa, tadā āsi narissaro;",
  "atk-s0509a9:83_0": "Kāsirājā kikī nāma, bārāṇasipuruttame.",
  "atk-s0509a9:84_0": "‘‘Pañcamī tassa dhītāsiṁ, dhammā nāmena vissutā;",
  "atk-s0509a9:85_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a9:86_0": "‘‘Anujāni na no tāto, agāreva tadā mayaṁ;",
  "atk-s0509a9:87_0": "Vīsavassasahassāni, vicarimha atanditā.",
  "atk-s0509a9:88_0": "‘‘Komāribrahmacariyaṁ, rājakaññā sukhedhitā;",
  "atk-s0509a9:89_0": "Buddhopaṭṭhānaniratā, muditā satta dhītaro.",
  "atk-s0509a9:90_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a9:91_0": "Dhammā ceva sudhammā ca, sattamī saṅghadāyikā.",
  "atk-s0509a9:92_0": "‘‘Khemā uppalavaṇṇā ca, paṭācārā ca kuṇḍalā;",
  "atk-s0509a9:93_0": "Ahañca dhammadinnā ca, visākhā hoti sattamī.",
  "atk-s0509a9:94_0": "‘‘Tehi kammehi sukatehi, cetanāpaṇidhīhi ca;",
  "atk-s0509a9:95_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a9:96_0": "‘‘Pacchime ca bhave dāni, jātā seṭṭhikule ahaṁ;",
  "atk-s0509a9:97_0": "Duggate adhane naṭṭhe, gatā ca sadhanaṁ kulaṁ.",
  "atk-s0509a9:98_0": "‘‘Patiṁ ṭhapetvā sesā me, dessanti adhanā iti;",
  "atk-s0509a9:99_0": "Yadā ca passūtā āsiṁ, sabbesaṁ dayitā tadā.",
  "atk-s0509a9:100_0": "‘‘Yadā so taruṇo bhaddo, komalako sukhedhito;",
  "atk-s0509a9:101_0": "Sapāṇamiva kanto me, tadā yamavasaṁ gato.",
  "atk-s0509a9:102_0": "‘‘Sokaṭṭādīnavadanā, assunettā rudammukhā;",
  "atk-s0509a9:103_0": "Mataṁ kuṇapamādāya, vilapantī gamāmahaṁ.",
  "atk-s0509a9:104_0": "‘‘Tadā ekena sandiṭṭhā, upetvābhisakkuttamaṁ;",
  "atk-s0509a9:105_0": "Avocaṁ dehi bhesajjaṁ, puttasañjīvananti bho.",
  "atk-s0509a9:106_0": "‘‘Na vijjante matā yasmiṁ, gehe siddhatthakaṁ tato;",
  "atk-s0509a9:107_0": "Āharāti jino āha, vinayopāyakovido.",
  "atk-s0509a9:108_0": "‘‘Tadā gamitvā sāvatthiṁ, na labhiṁ tādisaṁ gharaṁ;",
  "atk-s0509a9:109_0": "Kuto siddhatthakaṁ tasmā, tato laddhā satiṁ ahaṁ.",
  "atk-s0509a9:110_0": "‘‘Kuṇapaṁ chaḍḍayitvāna, upesiṁ lokanāyakaṁ;",
  "atk-s0509a9:111_0": "Dūratova mamaṁ disvā, avoca madhurassaro.",
  "atk-s0509a9:112_0": "‘‘Yo ca vassasataṁ jīve, apassaṁ udayabbayaṁ;",
  "atk-s0509a9:113_0": "Ekāhaṁ jīvitaṁ seyyo, passato udayabbayaṁ.",
  "atk-s0509a9:114_0": "‘‘Na gāmadhammo nigamassa dhammo, na cāpiyaṁ ekakulassa dhammo;",
  "atk-s0509a9:115_0": "Sabbassa lokassa sadevakassa, eseva dhammo yadidaṁ aniccatā.",
  "atk-s0509a9:116_0": "‘‘Sāhaṁ sutvānimā gāthā, dhammacakkhuṁ visodhayiṁ;",
  "atk-s0509a9:117_0": "Tato viññātasaddhammā, pabbajiṁ anagāriyaṁ.",
  "atk-s0509a9:118_0": "‘‘Tathā pabbajitā santī, yuñjantī jinasāsane;",
  "atk-s0509a9:119_0": "Na cireneva kālena, arahattamapāpuṇiṁ.",
  "atk-s0509a9:120_0": "‘‘Iddhīsu ca vasī homi, dibbāya sotadhātuyā;",
  "atk-s0509a9:121_0": "Paracittāni jānāmi, satthusāsanakārikā.",
  "atk-s0509a9:122_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a9:123_0": "Khepetvā āsave sabbe, visuddhāsiṁ sunimmalā.",
  "atk-s0509a9:124_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a9:125_0": "Ohito garuko bhāro, bhavanetti samūhatā.",
  "atk-s0509a9:126_0": "‘‘Yassatthāya pabbajitā, agārasmānagāriyaṁ;",
  "atk-s0509a9:127_0": "So me attho anuppatto, sabbasaṁyojanakkhayo.",
  "atk-s0509a9:128_0": "‘‘Atthadhammaniruttīsu, paṭibhāne tatheva ca;",
  "atk-s0509a9:129_0": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a9:130_0": "‘‘Saṅkārakūṭā āhitvā, susānā rathiyāpi ca;",
  "atk-s0509a9:131_0": "Tato saṅghāṭikaṁ katvā, lūkhaṁ dhāremi cīvaraṁ.",
  "atk-s0509a9:132_0": "‘‘Jino tasmiṁ guṇe tuṭṭho, lūkhacīvaradhāraṇe;",
  "atk-s0509a9:133_0": "Ṭhapesi etadaggamhi, parisāsu vināyako.",
  "atk-s0509a9:134_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a9:135_0": "Kisāgotamītherīgāthāvaṇṇanā niṭṭhitā.",
  "atk-s0509a9:136_0": "Ekādasanipātavaṇṇanā niṭṭhitā."
}