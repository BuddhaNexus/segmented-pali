{
  "tika-abh06t31:0_0": "5. Pañcamo paricchedo",
  "tika-abh06t31:1_0": "Kammavibhāgo",
  "tika-abh06t31:2_0": "328.",
  "tika-abh06t31:3_0": "Vibhāgaṁ pana kammānaṁ,",
  "tika-abh06t31:4_0": "Pavakkhāmi ito paraṁ;",
  "tika-abh06t31:5_0": "Kammapākakriyābhede,",
  "tika-abh06t31:6_0": "Amohāya samāsato.",
  "tika-abh06t31:7_0": "329.",
  "tika-abh06t31:8_0": "Kammapaccayakammanti, cetanāva samīritā;",
  "tika-abh06t31:9_0": "Tatthāpi nānakkhaṇikā, puññāpuññāva cetanā.",
  "tika-abh06t31:10_0": "330.",
  "tika-abh06t31:11_0": "Deti pākamadhiṭṭhāya, sampayutte yathārahaṁ;",
  "tika-abh06t31:12_0": "Kammassāyūhanaṭṭhena, pavattattā hi cetanā.",
  "tika-abh06t31:13_0": "331.",
  "tika-abh06t31:14_0": "Klesānusayasantāne , pākadhammā hi jāyare;",
  "tika-abh06t31:15_0": "Pahīnānusayānaṁ tu, kriyāmattaṁ pavattati.",
  "tika-abh06t31:16_0": "332.",
  "tika-abh06t31:17_0": "Mūlabhāvā ca sabbesaṁ, tathevāvajjanadvayaṁ;",
  "tika-abh06t31:18_0": "Janitāni ca kammehi, vipākāni pavattare.",
  "tika-abh06t31:19_0": "333.",
  "tika-abh06t31:20_0": "Cittuppādavaseneva, kammaṁ tettiṁsadhā ṭhitaṁ;",
  "tika-abh06t31:21_0": "Kammacatukkabhedehi, vibhāveyya vicakkhaṇo.",
  "tika-abh06t31:22_0": "334.",
  "tika-abh06t31:23_0": "Paccuppannādikaṇhādi-janakādigarādito;",
  "tika-abh06t31:24_0": "Diṭṭhadhammādikāmādi-bhedā chadhā yathākkamaṁ.",
  "tika-abh06t31:25_0": "335.",
  "tika-abh06t31:26_0": "Yaṁ pāpaṁ sukhavokiṇṇaṁ, akicchena karīyati;",
  "tika-abh06t31:27_0": "Paccuppannasukhaṁ kammaṁ, āyatiṁ dukkhapākajaṁ.",
  "tika-abh06t31:28_0": "336.",
  "tika-abh06t31:29_0": "Kicchena dukkhavokiṇṇaṁ, yadi pāpaṁ karīyati;",
  "tika-abh06t31:30_0": "Paccuppanne ca taṁ dukkhaṁ, āyatiṁ dukkhapākajaṁ.",
  "tika-abh06t31:31_0": "337.",
  "tika-abh06t31:32_0": "Kicchena dukkhavokiṇṇaṁ, yadi puññaṁ karīyati;",
  "tika-abh06t31:33_0": "Paccuppannamhi taṁ dukkhaṁ, āyatiṁ sukhapākajaṁ.",
  "tika-abh06t31:34_0": "338.",
  "tika-abh06t31:35_0": "Yaṁ puññaṁ sukhavokiṇṇaṁ, akicchena karīyati;",
  "tika-abh06t31:36_0": "Paccuppannasukhañceva, āyatiṁ sukhapākajaṁ.",
  "tika-abh06t31:37_0": "339.",
  "tika-abh06t31:38_0": "Visasaṁsaṭṭhamadhuraṁ, savisaṁ tittakaṁ tathā;",
  "tika-abh06t31:39_0": "Gomuttamadhubhesajja-miccopammaṁ yathākkamaṁ.",
  "tika-abh06t31:40_0": "340.",
  "tika-abh06t31:41_0": "Samādāne vipāke ca, sukhadukkhappabheditaṁ;",
  "tika-abh06t31:42_0": "Kammamevaṁ catuddhāti, pakāsenti tathāgatā.",
  "tika-abh06t31:43_0": "341.",
  "tika-abh06t31:44_0": "Ānantariyakammādi, ekantakaṭukāvahaṁ;",
  "tika-abh06t31:45_0": "Kaṇhaṁ kaṇhavipākanti, kammaṁ duggatigāmikaṁ.",
  "tika-abh06t31:46_0": "342.",
  "tika-abh06t31:47_0": "Paṭhamajjhānakammādi, ekantena sukhāvahaṁ;",
  "tika-abh06t31:48_0": "Sukkaṁ sukkavipākanti, kammaṁ saggūpapattikaṁ.",
  "tika-abh06t31:49_0": "343.",
  "tika-abh06t31:50_0": "Vokiṇṇakamma vokiṇṇa-sukhadukkhūpapattikaṁ;",
  "tika-abh06t31:51_0": "Kaṇhasukkaṁ kaṇhasukka-vipākanti samīritaṁ.",
  "tika-abh06t31:52_0": "344.",
  "tika-abh06t31:53_0": "Akaṇhasukkamīrenti, akaṇhasukkapākadaṁ;",
  "tika-abh06t31:54_0": "Kammaṁ lokuttaraṁ loke, gatikammakkhayāvahaṁ.",
  "tika-abh06t31:55_0": "345.",
  "tika-abh06t31:56_0": "Iti vaṭṭappavattamhi, klesavodānabheditaṁ;",
  "tika-abh06t31:57_0": "Kammakkhayena saṅgayha, catudhā kammamīritaṁ.",
  "tika-abh06t31:58_0": "346.",
  "tika-abh06t31:59_0": "Janakañcevupatthambha-mupapīḷopaghātakaṁ;",
  "tika-abh06t31:60_0": "Catudhā kiccabhedena, kammamevaṁ pavuccati.",
  "tika-abh06t31:61_0": "347.",
  "tika-abh06t31:62_0": "Janeti janakaṁ pākaṁ, taṁ chindatupapīḷakaṁ;",
  "tika-abh06t31:63_0": "Taṁ pavattetupatthambhaṁ, taṁ ghātetopaghātakaṁ.",
  "tika-abh06t31:64_0": "348.",
  "tika-abh06t31:65_0": "Karoti attano pāka-ssāvakāsanti bhāsitaṁ;",
  "tika-abh06t31:66_0": "Pākadāyakakammaṁ tu, yaṁ kiñci janakaṁ bhave.",
  "tika-abh06t31:67_0": "349.",
  "tika-abh06t31:68_0": "Bādhamānakakammaṁ tu, taṁ pākamupapīḷakaṁ;",
  "tika-abh06t31:69_0": "Upaghātakamīrenti, tadupacchedakaṁpare.",
  "tika-abh06t31:70_0": "350.",
  "tika-abh06t31:71_0": "Garukāsannamāciṇṇaṁ, kaṭattākammunā saha;",
  "tika-abh06t31:72_0": "Kammaṁ catubbidhaṁ pāka-pariyāyappabhedato.",
  "tika-abh06t31:73_0": "351.",
  "tika-abh06t31:74_0": "Mahaggatānantariyaṁ, garukammanti vuccati;",
  "tika-abh06t31:75_0": "Kataṁ cintitamāsanna-māsannamaraṇena tu.",
  "tika-abh06t31:76_0": "352.",
  "tika-abh06t31:77_0": "Bāhullena samāciṇṇamāciṇṇanti pavuccati;",
  "tika-abh06t31:78_0": "Sesaṁ puññamapuññañca, kaṭattākammamīritaṁ.",
  "tika-abh06t31:79_0": "353.",
  "tika-abh06t31:80_0": "Diṭṭhadhamme vedanīyamupapajjāpare tathā;",
  "tika-abh06t31:81_0": "Pariyāyavedanīyamiti cāhosikammunā.",
  "tika-abh06t31:82_0": "354.",
  "tika-abh06t31:83_0": "Pākakālavasenātha, kālātītavasena ca;",
  "tika-abh06t31:84_0": "Catudhevampi akkhātaṁ, kammamādiccabandhunā.",
  "tika-abh06t31:85_0": "355.",
  "tika-abh06t31:86_0": "Diṭṭhadhamme vedanīyaṁ, paṭhamaṁ javanaṁ bhave;",
  "tika-abh06t31:87_0": "Aladdhāsevanattāva, asamatthaṁ bhavantare.",
  "tika-abh06t31:88_0": "356.",
  "tika-abh06t31:89_0": "Vedanīyaṁ tupapajjapariyosānamīritaṁ;",
  "tika-abh06t31:90_0": "Pariniṭṭhitakammattā, vipaccati anantare.",
  "tika-abh06t31:91_0": "357.",
  "tika-abh06t31:92_0": "Sesāni vedanīyāni, pariyāyāpare pana;",
  "tika-abh06t31:93_0": "Laddhāsevanato pākaṁ, janenti sati paccaye.",
  "tika-abh06t31:94_0": "358.",
  "tika-abh06t31:95_0": "Vuccantāhosikammāni, kālātītāni sabbathā;",
  "tika-abh06t31:96_0": "Ucchinnataṇhāmūlāni, paccayālābhato tathā.",
  "tika-abh06t31:97_0": "359.",
  "tika-abh06t31:98_0": "Catudhā puna kāmādibhūmibhedena bhāsitaṁ;",
  "tika-abh06t31:99_0": "Puññāpuññavasā dvedhā, kāmāvacarikaṁ bhave.",
  "tika-abh06t31:100_0": "360.",
  "tika-abh06t31:101_0": "Apuññaṁ tattha sāvajja-maniṭṭhaphaladāyakaṁ;",
  "tika-abh06t31:102_0": "Taṁ kammaphassadvārehi, duvidhaṁ sampavattati.+",
  "tika-abh06t31:104_0": "361.",
  "tika-abh06t31:105_0": "Kāyadvāraṁ vacīdvāraṁ, manodvāranti tādinā;",
  "tika-abh06t31:106_0": "Kammadvārattayaṁ vuttaṁ, phassadvārā cha dīpitā.",
  "tika-abh06t31:107_0": "362.",
  "tika-abh06t31:108_0": "Kammadvāre manodvāre, pañcadvārā samohitā;",
  "tika-abh06t31:109_0": "Phassadvāramanodvāraṁ, kammadvārattayaṁ kataṁ.",
  "tika-abh06t31:110_0": "363.",
  "tika-abh06t31:111_0": "Tathā hi kāyaviññattiṁ, janetvā jātacetanā;",
  "tika-abh06t31:112_0": "Kāyakammaṁ vacīkammaṁ, vacībhedapavattikā.",
  "tika-abh06t31:113_0": "364.",
  "tika-abh06t31:114_0": "Viññattidvayasampattā, manokammanti vuccati;",
  "tika-abh06t31:115_0": "Bhedoyaṁ pariyāyena, kammānamiti dīpito.",
  "tika-abh06t31:116_0": "365.",
  "tika-abh06t31:117_0": "Pāṇaghātādikaṁ kammaṁ, kāye bāhullavuttito;",
  "tika-abh06t31:118_0": "Kāyakammaṁ vacīkammaṁ, musāvādādikaṁ tathā.",
  "tika-abh06t31:119_0": "366.",
  "tika-abh06t31:120_0": "Abhijjhādi manokammaṁ, tīsu dvāresu jāyati;",
  "tika-abh06t31:121_0": "Dvīsu dvāresu sesāni, bhedoyaṁ paramatthato.",
  "tika-abh06t31:122_0": "367.",
  "tika-abh06t31:123_0": "Phassadvāramanodvāre, viññattidvayamīritaṁ;",
  "tika-abh06t31:124_0": "Pañcadvāre dvayaṁ natthi, ayamettha vinicchayo.",
  "tika-abh06t31:125_0": "368.",
  "tika-abh06t31:126_0": "Akkhantiñāṇa kosajjaṁ, dussilyaṁ muṭṭhasaccatā;",
  "tika-abh06t31:127_0": "Iccāsaṁvarabhedena, aṭṭhadvāresu jāyati.",
  "tika-abh06t31:128_0": "369.",
  "tika-abh06t31:129_0": "Kammadvārattayañceva , pañcadvārā tathāpare;",
  "tika-abh06t31:130_0": "Asaṁvarānaṁ pañcannaṁ, aṭṭha dvārā pakāsitā.",
  "tika-abh06t31:131_0": "370.",
  "tika-abh06t31:132_0": "Tattha kammapathappattaṁ, paṭisandhiphalāvahaṁ;",
  "tika-abh06t31:133_0": "Pāṇaghātādibhedena, dasadhā sampavattati.",
  "tika-abh06t31:134_0": "371.",
  "tika-abh06t31:135_0": "Pāṇātipāto pharusaṁ, byāpādo ca tathāparo;",
  "tika-abh06t31:136_0": "Iccevaṁ tividhaṁ kammaṁ, dosamūlehi jāyati.",
  "tika-abh06t31:137_0": "372.",
  "tika-abh06t31:138_0": "Micchācāro abhijjhā ca, micchādiṭṭhi tathāparā;",
  "tika-abh06t31:139_0": "Iccevaṁ tividhaṁ kammaṁ, lobhamūlehi jāyati.",
  "tika-abh06t31:140_0": "373.",
  "tika-abh06t31:141_0": "Theyyādānaṁ musāvādo, pisuṇaṁ samphalāpanaṁ;",
  "tika-abh06t31:142_0": "Kammaṁ catubbidhammetaṁ, dvimūlehi pavattati.",
  "tika-abh06t31:143_0": "374.",
  "tika-abh06t31:144_0": "Chandādosā bhayā mohā, pāpaṁ kubbanti pāṇino;",
  "tika-abh06t31:145_0": "Tasmā chandādibhedena, cattālīsavidhaṁ bhave.",
  "tika-abh06t31:146_0": "375.",
  "tika-abh06t31:147_0": "Iccāpuññaṁ pakāsenti, caturāpāyasādhakaṁ;",
  "tika-abh06t31:148_0": "Aññatthāpi pavattamhi, vipattiphalasādhanaṁ.",
  "tika-abh06t31:149_0": "376.",
  "tika-abh06t31:150_0": "Tividhaṁ pana puññaṁ tu, anavajjiṭṭhapākadaṁ;",
  "tika-abh06t31:151_0": "Dānaṁ sīlaṁ bhāvanā ca, tīsu dvāresu jāyati.",
  "tika-abh06t31:152_0": "377.",
  "tika-abh06t31:153_0": "Mahattagāravā snehā, dayā saddhupakārato;",
  "tika-abh06t31:154_0": "Bhogajīvābhayadhammaṁ, dadato dānamīritaṁ.",
  "tika-abh06t31:155_0": "378.",
  "tika-abh06t31:156_0": "Puññamācāravāritta-vattamārabbha kubbato;",
  "tika-abh06t31:157_0": "Pāpā ca viramantassa, hoti sīlamayaṁ tadā.",
  "tika-abh06t31:158_0": "379.",
  "tika-abh06t31:159_0": "Dānasīlavinimuttaṁ, bhāvanāti pavuccati;",
  "tika-abh06t31:160_0": "Puññaṁ bhāventi santāne, yasmā tena hitāvahaṁ.",
  "tika-abh06t31:161_0": "380.",
  "tika-abh06t31:162_0": "Janetvā kāyaviññattiṁ, yadā puññaṁ karīyati;",
  "tika-abh06t31:163_0": "Kāyakammaṁ tadā hoti, dānaṁ sīlañca bhāvanā.",
  "tika-abh06t31:164_0": "381.",
  "tika-abh06t31:165_0": "Vacīviññattiyā saddhiṁ, yadā puññaṁ karīyati;",
  "tika-abh06t31:166_0": "Vacīkammaṁ manokammaṁ, vinā viññattiyā kataṁ.",
  "tika-abh06t31:167_0": "382.",
  "tika-abh06t31:168_0": "Taṁtaṁdvārikamevāhu, taṁtaṁdvārikapāpato;",
  "tika-abh06t31:169_0": "Viramantassa viññattiṁ, vinā vā saha vā puna.",
  "tika-abh06t31:170_0": "383.",
  "tika-abh06t31:171_0": "Dānaṁ sīlaṁ bhāvanā ca, veyyāvaccāpacāyanā;",
  "tika-abh06t31:172_0": "Pattānumodanā patti-dānaṁ dhammassa desanā;",
  "tika-abh06t31:173_0": "Savanaṁ diṭṭhijukamma-miccevaṁ dasadhā ṭhitaṁ.",
  "tika-abh06t31:174_0": "384.",
  "tika-abh06t31:175_0": "Kāmapuññaṁ pakāsenti, kāme sugatisādhakaṁ;",
  "tika-abh06t31:176_0": "Aññatthāpi pavattamhi, sampattiphalasādhakaṁ.",
  "tika-abh06t31:177_0": "385.",
  "tika-abh06t31:178_0": "Cittuppādappabhedena, kammaṁ vīsatidhā ṭhitaṁ;",
  "tika-abh06t31:179_0": "Kāmāvacaramiccevaṁ, vibhāventi vibhāvino.",
  "tika-abh06t31:180_0": "386.",
  "tika-abh06t31:181_0": "Rūpāvacarikaṁ kamma-mappanābhāvanāmayaṁ;",
  "tika-abh06t31:182_0": "Kasiṇādikamārabbha, manodvāre pavattati.",
  "tika-abh06t31:183_0": "387.",
  "tika-abh06t31:184_0": "Pathavāpo ca tejo ca,",
  "tika-abh06t31:185_0": "Vāyo nīlañca pītakaṁ;",
  "tika-abh06t31:186_0": "Lohitodātamākāsaṁ,",
  "tika-abh06t31:187_0": "Ālokoti visāradā.",
  "tika-abh06t31:188_0": "388.",
  "tika-abh06t31:189_0": "Kasiṇāni dasīrenti, ādikammikayogino;",
  "tika-abh06t31:190_0": "Uddhumātaṁ vinīlañca, vipubbakaṁ vikhāditaṁ.",
  "tika-abh06t31:191_0": "389.",
  "tika-abh06t31:192_0": "Vicchiddakañca vikkhittaṁ, hatavikkhittalohitaṁ;",
  "tika-abh06t31:193_0": "Puḷavaṁ aṭṭhikañceti, asubhaṁ dasadhā ṭhitaṁ.",
  "tika-abh06t31:194_0": "390.",
  "tika-abh06t31:195_0": "Buddhe dhamme ca saṅghe ca, sīle cāge ca attano;",
  "tika-abh06t31:196_0": "Devatopasamāyañca, vuttānussatibhāvanā.",
  "tika-abh06t31:197_0": "391.",
  "tika-abh06t31:198_0": "Maraṇe sati nāmekā, tathā kāyagatāsati;",
  "tika-abh06t31:199_0": "Ānāpānasaticcevaṁ, dasadhānussatīritā.",
  "tika-abh06t31:200_0": "392.",
  "tika-abh06t31:201_0": "Mettā karuṇā muditā, upekkhā bhāvanāti ca;",
  "tika-abh06t31:202_0": "Catubrahmavihārā ca, appamaññāti bhāsitā.",
  "tika-abh06t31:203_0": "393.",
  "tika-abh06t31:204_0": "Āhāre tu paṭikkūla-saññekāti pakāsitā;",
  "tika-abh06t31:205_0": "Catudhātuvavatthānaṁ, catudhātupariggaho.",
  "tika-abh06t31:206_0": "394.",
  "tika-abh06t31:207_0": "Cattāroruppakā ceti, cattālīsa samāsato;",
  "tika-abh06t31:208_0": "Kammaṭṭhānāni vuttāni, samathe bhāvanānaye.",
  "tika-abh06t31:209_0": "395.",
  "tika-abh06t31:210_0": "Ānāpānañca kasiṇaṁ, pañcakajjhānikaṁ tahiṁ;",
  "tika-abh06t31:211_0": "Paṭhamajjhānikā vuttā, koṭṭhāsāsubhabhāvanā.",
  "tika-abh06t31:212_0": "396.",
  "tika-abh06t31:213_0": "Mettādayo catujjhānā, upekkhā pañcamī matā;",
  "tika-abh06t31:214_0": "Āruppāruppakā sesā, upacārasamādhikā.",
  "tika-abh06t31:215_0": "397.",
  "tika-abh06t31:216_0": "Kasiṇāsubhakoṭṭhāse,",
  "tika-abh06t31:217_0": "Ānāpāne ca jāyati;",
  "tika-abh06t31:218_0": "Paṭibhāgo tamārabbha,",
  "tika-abh06t31:219_0": "Tattha vattati appanā.",
  "tika-abh06t31:220_0": "398.",
  "tika-abh06t31:221_0": "Kammaṭṭhānesu sesesu, paṭibhāgo na vijjati;",
  "tika-abh06t31:222_0": "Tathā hi sattavohāre, appamaññā pavattare.",
  "tika-abh06t31:223_0": "399.",
  "tika-abh06t31:224_0": "Kasiṇugghāṭimākāsaṁ, paṭhamāruppamānasaṁ;",
  "tika-abh06t31:225_0": "Paṭhamāruppakābhāva-mākiñcaññañca gocaraṁ.",
  "tika-abh06t31:226_0": "400.",
  "tika-abh06t31:227_0": "Āruppā sampavattanti, ālambitvā yathākkamaṁ;",
  "tika-abh06t31:228_0": "Aññattha pana sabbattha, nappavattati appanā.",
  "tika-abh06t31:229_0": "401.",
  "tika-abh06t31:230_0": "Parikammaṁ parikamma-samādhi ca tato paraṁ;",
  "tika-abh06t31:231_0": "Upacārappanā ceti, bhāvanāyaṁ catubbidhaṁ.",
  "tika-abh06t31:232_0": "402.",
  "tika-abh06t31:233_0": "Parikammanimittañca, uggaho ca tato paraṁ;",
  "tika-abh06t31:234_0": "Paṭibhāgoti tīṇeva, nimittāni pakāsayuṁ.",
  "tika-abh06t31:235_0": "403.",
  "tika-abh06t31:236_0": "Nimittaṁ gaṇhato pubba-mādikammikayogino;",
  "tika-abh06t31:237_0": "Parikammanimittanti, kasiṇādikamīritaṁ.",
  "tika-abh06t31:238_0": "404.",
  "tika-abh06t31:239_0": "Tasmiṁ pana nimittamhi, ārabhantassa bhāvanaṁ;",
  "tika-abh06t31:240_0": "Paṭhamaṁ parikammanti, bhāvanāpi pavuccati.",
  "tika-abh06t31:241_0": "405.",
  "tika-abh06t31:242_0": "Cittenuggahite tasmiṁ, manodvāre vibhāvite;",
  "tika-abh06t31:243_0": "Taduggahanimittaṁ tu, samuppannanti vuccati.",
  "tika-abh06t31:244_0": "406.",
  "tika-abh06t31:245_0": "Pañcadvāravinimuttā , tamārabbha samāhitā;",
  "tika-abh06t31:246_0": "Parikammasamādhīti, bhāvanā sā pakāsitā.",
  "tika-abh06t31:247_0": "407.",
  "tika-abh06t31:248_0": "Uggahākārasambhūtaṁ, vatthudhammavimuccitaṁ;",
  "tika-abh06t31:249_0": "Paṭibhāganimittanti, bhāvanāmayamīritaṁ.",
  "tika-abh06t31:250_0": "408.",
  "tika-abh06t31:251_0": "Rūpādivisayaṁ hitvā, tamārabbha tato paraṁ;",
  "tika-abh06t31:252_0": "Bhavaṅgantaritaṁ hutvā, manodvāraṁ pavattati.",
  "tika-abh06t31:253_0": "409.",
  "tika-abh06t31:254_0": "Sikhāpattasamādhāna-mupaklesavimuccitaṁ;",
  "tika-abh06t31:255_0": "Upacārasamādhīti, kāmāvacaramīritaṁ.",
  "tika-abh06t31:256_0": "410.",
  "tika-abh06t31:257_0": "Paṭibhāganimittamhi, upacārasamādhito;",
  "tika-abh06t31:258_0": "Bhāvanābalanipphannā, samuppajjati appanā.",
  "tika-abh06t31:259_0": "411.",
  "tika-abh06t31:260_0": "Purimaṁ purimaṁ katvā, vasībhūtaṁ tato paraṁ;",
  "tika-abh06t31:261_0": "Oḷārikaṅgamohāya, sukhumaṅgappavattiyā.",
  "tika-abh06t31:262_0": "412.",
  "tika-abh06t31:263_0": "Appanā padahantassa, pavattati yathākkamaṁ;",
  "tika-abh06t31:264_0": "Vitakkādivinimuttā, vicārādisamāyutā.",
  "tika-abh06t31:265_0": "413.",
  "tika-abh06t31:266_0": "Āvajjanā ca vasitā, taṁsamāpajjanā tathā;",
  "tika-abh06t31:267_0": "Vuṭṭhānādhiṭṭhānā pacca-vekkhaṇāti ca pañcadhā.",
  "tika-abh06t31:268_0": "414.",
  "tika-abh06t31:269_0": "Vitakkañca vicārañca, sahātikkamato pana;",
  "tika-abh06t31:270_0": "Catukkajjhānamappeti, pañcakañca visuṁ visuṁ.",
  "tika-abh06t31:271_0": "415.",
  "tika-abh06t31:272_0": "Appanāya ca paccekajhānassāpi visuṁ visuṁ;",
  "tika-abh06t31:273_0": "Icchitabbā hi sabbattha, parikammādibhāvanā.",
  "tika-abh06t31:274_0": "416.",
  "tika-abh06t31:275_0": "Taṁ parittaṁ majjhimañca, paṇītanti vibhajjati;",
  "tika-abh06t31:276_0": "Vimokkho ca vasībhūtamabhibhāyatananti ca.",
  "tika-abh06t31:277_0": "417.",
  "tika-abh06t31:278_0": "Parittādi parittādigocaranti catubbidhaṁ;",
  "tika-abh06t31:279_0": "Dukkhāpaṭipadaṁ dandhābhiññamiccādito tathā.",
  "tika-abh06t31:280_0": "418.",
  "tika-abh06t31:281_0": "Taṁ chandacittavīriyavīmaṁsādhippateyyato;",
  "tika-abh06t31:282_0": "Visesaṭṭhitinibbedhahānabhāgiyatopi ca.",
  "tika-abh06t31:283_0": "419.",
  "tika-abh06t31:284_0": "Pañcadhā jhānabhedena, catudhālambabhedato;",
  "tika-abh06t31:285_0": "Samādhibhāvanāpuññamappanāpattamīritaṁ.",
  "tika-abh06t31:286_0": "420.",
  "tika-abh06t31:287_0": "Iti vikkhambhitaklesaṁ, rūpalokūpapattikaṁ;",
  "tika-abh06t31:288_0": "Rūpāvacarakammanti, vibhāventi visāradā.",
  "tika-abh06t31:289_0": "421.",
  "tika-abh06t31:290_0": "Arūpāvacarakammaṁ, catudhāruppasādhanaṁ;",
  "tika-abh06t31:291_0": "Rūpadhammavibhāgena, bhāvitanti pavuccati.",
  "tika-abh06t31:292_0": "422.",
  "tika-abh06t31:293_0": "Catupārisuddhisīlaṁ, dhutaṅgaparivāritaṁ;",
  "tika-abh06t31:294_0": "Sīlavisuddhisaṅkhātaṁ, pūrayitvā tato paraṁ.",
  "tika-abh06t31:295_0": "423.",
  "tika-abh06t31:296_0": "Patvā cittavisuddhiñca, sopacārasamādhikaṁ;",
  "tika-abh06t31:297_0": "Tathā diṭṭhivisuddhiñca, nāmarūpapariggahaṁ.",
  "tika-abh06t31:298_0": "424.",
  "tika-abh06t31:299_0": "Kaṅkhāvitaraṇaṁ nāma, paccayaṭṭhitidassanaṁ;",
  "tika-abh06t31:300_0": "Visodhetvā maggāmagga-ñāṇadassanameva ca.",
  "tika-abh06t31:301_0": "425.",
  "tika-abh06t31:302_0": "Tato paraṁ vipassanto, visuddhīsu samāhito;",
  "tika-abh06t31:303_0": "Sampādetvā paṭipadā-ñāṇadassanamuttamaṁ.",
  "tika-abh06t31:304_0": "426.",
  "tika-abh06t31:305_0": "Tato pappoti medhāvī, visuddhiṁ ñāṇadassanaṁ;",
  "tika-abh06t31:306_0": "Catumaggasamaññātaṁ, sāmaññaphaladāyakaṁ.",
  "tika-abh06t31:307_0": "427.",
  "tika-abh06t31:308_0": "Chabbisuddhikamenevaṁ, bhāvetabbaṁ yathākkamaṁ;",
  "tika-abh06t31:309_0": "Kammaṁ lokuttaraṁ nāma, sabbadukkhakkhayāvahaṁ.",
  "tika-abh06t31:310_0": "428.",
  "tika-abh06t31:311_0": "Iti channaṁ catukkānaṁ, vasā kammaṁ vibhāvaye;",
  "tika-abh06t31:312_0": "Yena kammavisesena, santānamabhisaṅkhataṁ.",
  "tika-abh06t31:313_0": "429.",
  "tika-abh06t31:314_0": "Bhūmībhavayonigatiṭhitivāsesu sambhavā;",
  "tika-abh06t31:315_0": "Paṭisandhādibhāvena, pākāya parivattati.",
  "tika-abh06t31:316_0": "430.",
  "tika-abh06t31:317_0": "Sāyaṁ kammasamaññātā, kammajāni yathārahaṁ;",
  "tika-abh06t31:318_0": "Janeti rūpārūpāni, manosañcetanā kathaṁ.",
  "tika-abh06t31:319_0": "431.",
  "tika-abh06t31:320_0": "Bhūmi lokuttarā ceva, lokiyāti dvidhā ṭhitā;",
  "tika-abh06t31:321_0": "Parittā ca mahaggatā, appamāṇāti bheditā.",
  "tika-abh06t31:322_0": "432.",
  "tika-abh06t31:323_0": "Ekādasa kāmabhavā, bhavā soḷasa rūpino;",
  "tika-abh06t31:324_0": "Cattāroruppakā ceti, tividho bhava saṅgaho.",
  "tika-abh06t31:325_0": "433.",
  "tika-abh06t31:326_0": "Asaññeko bhavo neva-",
  "tika-abh06t31:327_0": "Saññināsaññiko bhavo;",
  "tika-abh06t31:328_0": "Sabbo saññibhavo seso,",
  "tika-abh06t31:329_0": "Evampi tividho bhavo.",
  "tika-abh06t31:330_0": "434.",
  "tika-abh06t31:331_0": "Āruppā catuvokārā, ekavokārasaññino;",
  "tika-abh06t31:332_0": "Pañcavokārako nāma, bhavo seso pavuccati.",
  "tika-abh06t31:333_0": "435.",
  "tika-abh06t31:334_0": "Niraye hoti deve ca, yonekā opapātikā;",
  "tika-abh06t31:335_0": "Aṇḍajā jalābujā ca, saṁsedajopapātikā.",
  "tika-abh06t31:336_0": "436.",
  "tika-abh06t31:337_0": "Petaloke tiracchāne, bhummadeve ca mānuse;",
  "tika-abh06t31:338_0": "Asure ca bhavantevaṁ, catudhā yoni saṅgahā.",
  "tika-abh06t31:339_0": "437.",
  "tika-abh06t31:340_0": "Gatiyo nirayaṁ petā, tiracchānā ca mānavā;",
  "tika-abh06t31:341_0": "Sabbe devāti pañcāha, pañcanimmalalocano.",
  "tika-abh06t31:342_0": "438.",
  "tika-abh06t31:343_0": "Tāvatiṁsesu devesu, vepacittāsurā gatā;",
  "tika-abh06t31:344_0": "Kālakañcāsurā nāma, gatā petesu sabbathā.",
  "tika-abh06t31:345_0": "439.",
  "tika-abh06t31:346_0": "Sandhisaññāya nānattā, kāyassāpi ca nānato;",
  "tika-abh06t31:347_0": "Nānattakāyasaññīti, kāmasuggatiyo matā.",
  "tika-abh06t31:348_0": "440.",
  "tika-abh06t31:349_0": "Paṭhamajjhānabhūmī ca, caturāpāyabhūmiyo;",
  "tika-abh06t31:350_0": "Nānattakāyaekatta-saññīti samudīritā.",
  "tika-abh06t31:351_0": "441.",
  "tika-abh06t31:352_0": "Ekattakāyanānatta-saññī dutiyabhūmikā;",
  "tika-abh06t31:353_0": "Ekattakāyaekatta-saññī uparirūpino.",
  "tika-abh06t31:354_0": "442.",
  "tika-abh06t31:355_0": "Viññāṇaṭṭhitiyo satta, tīhāruppehi heṭṭhato;",
  "tika-abh06t31:356_0": "Asaññettha na gaṇhanti, viññāṇābhāvato sadā.",
  "tika-abh06t31:357_0": "443.",
  "tika-abh06t31:358_0": "Catutthāruppabhūmiñca, paṭuviññāṇahānito;",
  "tika-abh06t31:359_0": "Taṁ dvayampi gahetvāna, sattāvāsā naveritā.",
  "tika-abh06t31:360_0": "444.",
  "tika-abh06t31:361_0": "Devā manussāpāyāti, tividhā kāmadhātuyo;",
  "tika-abh06t31:362_0": "Paṭhamajjhānabhūmādi-bhedā bhūmi catubbidhā.",
  "tika-abh06t31:363_0": "445.",
  "tika-abh06t31:364_0": "Paṭhamāruppādibhedā, catudhāruppadhātuyo;",
  "tika-abh06t31:365_0": "Sotāpannādibhedena, catudhānuttarā matā.",
  "tika-abh06t31:366_0": "446.",
  "tika-abh06t31:367_0": "Nirayādippabhedena, bhinnā paccekato puna;",
  "tika-abh06t31:368_0": "Ekatiṁsavidhā honti, sattānaṁ jātibhūmiyo.",
  "tika-abh06t31:369_0": "447.",
  "tika-abh06t31:370_0": "Evaṁ bhūmādibhedesu, sattā jāyanti sāsavā;",
  "tika-abh06t31:371_0": "Kammāni ca vipaccanti, yathāsambhavato kathaṁ;",
  "tika-abh06t31:372_0": "448.",
  "tika-abh06t31:373_0": "Apāyamhā cutā sattā, kāmadhātumhi jāyare;",
  "tika-abh06t31:374_0": "Sabbaṭṭhānesu jāyanti, sesakāmabhavā cutā.",
  "tika-abh06t31:375_0": "449.",
  "tika-abh06t31:376_0": "Suddhāvāsā cutā suddhā-vāsesupari jāyare;",
  "tika-abh06t31:377_0": "Asaññimhā cutā kāma-sugatimhopapajjare.",
  "tika-abh06t31:378_0": "450.",
  "tika-abh06t31:379_0": "Sesarūpā cutā sattā, jāyantāpāyavajjite;",
  "tika-abh06t31:380_0": "Āruppatopari kāma-sugatimhi tahimpi ca.",
  "tika-abh06t31:381_0": "451.",
  "tika-abh06t31:382_0": "Puthujjanāva jāyanti, asaññāpāyabhūmisu;",
  "tika-abh06t31:383_0": "Suddhāvāsesu jāyanti, anāgāmikapuggalā.",
  "tika-abh06t31:384_0": "452.",
  "tika-abh06t31:385_0": "Vehapphale akaniṭṭhe, bhavagge ca patiṭṭhitā;",
  "tika-abh06t31:386_0": "Na punaññattha jāyanti, sabbe ariyapuggalā.",
  "tika-abh06t31:387_0": "453.",
  "tika-abh06t31:388_0": "Brahmalokagatā heṭṭhā, ariyā nopapajjare;",
  "tika-abh06t31:389_0": "Dukkhamūlasamucchedā, parinibbantināsavā.",
  "tika-abh06t31:390_0": "454.",
  "tika-abh06t31:391_0": "Jāyantānañca jātāna-miti vuttaniyāmato;",
  "tika-abh06t31:392_0": "Pavattātītakaṁ kammaṁ, paṭisandhipavattiyaṁ.",
  "tika-abh06t31:393_0": "455.",
  "tika-abh06t31:394_0": "Arūpaṁ catuvokāre, rūpameva asaññisu;",
  "tika-abh06t31:395_0": "Janeti rūpārūpāni, pañcavokārabhūmiyaṁ.",
  "tika-abh06t31:396_0": "456.",
  "tika-abh06t31:397_0": "Āruppānuttaraṁ kammaṁ, pākameva vipaccati;",
  "tika-abh06t31:398_0": "Kaṭattārūpapākāni, kāmarūpaniyāmitaṁ.",
  "tika-abh06t31:399_0": "457.",
  "tika-abh06t31:400_0": "Kālopadhippayogānaṁ, gatiyā ca yathārahaṁ;",
  "tika-abh06t31:401_0": "Sampattiñca vipattiñca, kammamāgamma paccati.",
  "tika-abh06t31:402_0": "458.",
  "tika-abh06t31:403_0": "Apāye sandhimuddhacca-hīnā datvā pavattiyaṁ;",
  "tika-abh06t31:404_0": "Sabbāpi pañcavokāre, dvādasāpuññacetanā.",
  "tika-abh06t31:405_0": "459.",
  "tika-abh06t31:406_0": "Sattākusalapākāni, vipaccanti yathārahaṁ;",
  "tika-abh06t31:407_0": "Kāmāvacarapuññāni, kāmesugatiyaṁ pana.",
  "tika-abh06t31:408_0": "460.",
  "tika-abh06t31:409_0": "Sahetukāni pākāni, paṭisandhipavattiyaṁ;",
  "tika-abh06t31:410_0": "Janenti pañcavokāre, ahetupi yathārahaṁ.",
  "tika-abh06t31:411_0": "461.",
  "tika-abh06t31:412_0": "Tihetupuññamukkaṭṭhaṁ, paṭisandhiṁ tihetukaṁ;",
  "tika-abh06t31:413_0": "Datvā soḷasa pākāni, pavatte tu vipaccati.",
  "tika-abh06t31:414_0": "462.",
  "tika-abh06t31:415_0": "Tihetukomakukkaṭṭhaṁ, dvihetu ca dvihetukaṁ;",
  "tika-abh06t31:416_0": "Sandhiṁ deti pavatte tu, tihetukavivajjitaṁ.",
  "tika-abh06t31:417_0": "463.",
  "tika-abh06t31:418_0": "Dvihetukomakaṁ puññaṁ, paṭisandhimahetukaṁ;",
  "tika-abh06t31:419_0": "Datvāhetukapākāni, pavatte tu vipaccati.",
  "tika-abh06t31:420_0": "464.",
  "tika-abh06t31:421_0": "Asaṅkhāraṁ sasaṅkhāra-vipākāni na paccati;",
  "tika-abh06t31:422_0": "Sasaṅkhāramasaṅkhāra-vipākānīti kecana.",
  "tika-abh06t31:423_0": "465.",
  "tika-abh06t31:424_0": "Parittaṁ paṭhamajjhānaṁ, majjhimañca paṇītakaṁ;",
  "tika-abh06t31:425_0": "Bhāvetvā jāyare brahma-pārisajjādi tīsupi.",
  "tika-abh06t31:426_0": "466.",
  "tika-abh06t31:427_0": "Tatheva dutiyajjhānaṁ, tatiyañca yathākkamaṁ;",
  "tika-abh06t31:428_0": "Bhāvetvā jāyare jhānaṁ, parittābhādi tīsupi.",
  "tika-abh06t31:429_0": "467.",
  "tika-abh06t31:430_0": "Tathā catutthaṁ tividhaṁ, bhāvetvāna samāhitā;",
  "tika-abh06t31:431_0": "Parittasubhādikesu, tīsu jāyanti yogino.",
  "tika-abh06t31:432_0": "468.",
  "tika-abh06t31:433_0": "Pañcamaṁ pana bhāvetvā, honti vehapphalūpagā;",
  "tika-abh06t31:434_0": "Saññāvirāgaṁ bhāvetvā, asaññīsūpapajjare.",
  "tika-abh06t31:435_0": "469.",
  "tika-abh06t31:436_0": "Suddhāvāsesu jāyanti, anāgāmikapuggalā;",
  "tika-abh06t31:437_0": "Āruppāni tu bhāvetvā, āruppesu yathākkamaṁ.",
  "tika-abh06t31:438_0": "470.",
  "tika-abh06t31:439_0": "Evaṁ mahaggataṁ puññaṁ, yathābhūmivavatthitaṁ;",
  "tika-abh06t31:440_0": "Janeti sadisaṁ pākaṁ, paṭisandhipavattiyaṁ.",
  "tika-abh06t31:441_0": "471.",
  "tika-abh06t31:442_0": "Lokuttarāni puññāni, uppannānantaraṁ pana;",
  "tika-abh06t31:443_0": "Samāpattikkhaṇe ceva, janenti sadisaṁ phalaṁ.",
  "tika-abh06t31:444_0": "472.",
  "tika-abh06t31:445_0": "Mahaggatānantariyaṁ, paripakkasabhāvato;",
  "tika-abh06t31:446_0": "Anantarabhavātītaṁ, kālātītaṁ na paccati.",
  "tika-abh06t31:447_0": "473.",
  "tika-abh06t31:448_0": "Sukhumālasabhāvā ca, sukhumattā mahaggatā;",
  "tika-abh06t31:449_0": "Santāne na vipaccanti, paṭipakkhehi dūsite.",
  "tika-abh06t31:450_0": "474.",
  "tika-abh06t31:451_0": "Samānāsevane laddhe, vijjamāne mahabbale;",
  "tika-abh06t31:452_0": "Aladdhā tādisaṁ hetuṁ, abhiññā na vipaccati.",
  "tika-abh06t31:453_0": "475.",
  "tika-abh06t31:454_0": "Sakaṁ bhūmimatītānaṁ, na vipaccatānuttaraṁ;",
  "tika-abh06t31:455_0": "Kammantarassadhiṭṭhānā, santānasseti dīpitaṁ.",
  "tika-abh06t31:456_0": "476.",
  "tika-abh06t31:457_0": "Iti tettiṁsa kammāni, pākā chattiṁsa bhāsitā;",
  "tika-abh06t31:458_0": "Cittuppādā kriyā sesā, kriyāmattappavattito.",
  "tika-abh06t31:459_0": "477.",
  "tika-abh06t31:460_0": "Cittuppādavasenevamekūnanavutīvidhā ;",
  "tika-abh06t31:461_0": "Tepaññāsa sabhāvena, cittacetasikā matā.",
  "tika-abh06t31:462_0": "478.",
  "tika-abh06t31:463_0": "Iti cittaṁ cetasikaṁ, nibbānanti naruttaro;",
  "tika-abh06t31:464_0": "Nāmaṁ tidhā pakāsesi, cakkhumā vadataṁ varo.",
  "tika-abh06t31:465_0": "479.",
  "tika-abh06t31:466_0": "Iti kammavipākapaṇḍitā, mitakammavipākasāsane;",
  "tika-abh06t31:467_0": "Hitakammavipākapāragū, catukammavipākamabravuṁ.",
  "tika-abh06t31:468_0": "480.",
  "tika-abh06t31:469_0": "Yatthāyaṁ paramatthavatthuniyame tulyena bāhulyato,",
  "tika-abh06t31:470_0": "Atthānatthavicāraṇaṁ pati jano sammohamāpādito;",
  "tika-abh06t31:471_0": "Buddho bodhitale yamāha sugato gantvāna devālayaṁ,",
  "tika-abh06t31:472_0": "Svāyaṁ kammavipākanicchayanayo saṅkhepato dīpito.",
  "tika-abh06t31:473_0": "Iti nāmarūpaparicchede kammavibhāgo nāma",
  "tika-abh06t31:474_0": "Pañcamo paricchedo."
}