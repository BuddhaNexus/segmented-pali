{
  "atk-s0509a0:0_0": "Namo tassa bhagavato arahato sammāsambuddhassa",
  "atk-s0509a0:1_0": "Khuddakanikāye",
  "atk-s0509a0:2_0": "Therīgāthā-aṭṭhakathā",
  "atk-s0509a0:3_0": "1. Ekakanipāto",
  "atk-s0509a0:4_0": "1. Aññatarātherīgāthāvaṇṇanā",
  "atk-s0509a0:5_0": "Idāni therīgāthānaṁ atthasaṁvaṇṇanāya okāso anuppatto.",
  "atk-s0509a0:5_1": "Tattha yasmā bhikkhunīnaṁ ādito yathā pabbajjā upasampadā ca paṭiladdhā, taṁ pakāsetvā atthasaṁvaṇṇanāya karīyamānāya tattha tattha gāthānaṁ aṭṭhuppattiṁ vibhāvetuṁ sukarā hoti supākaṭā ca, tasmā taṁ pakāsetuṁ ādito paṭṭhāya saṅkhepato ayaṁ anupubbikathā –",
  "atk-s0509a0:6_0": "Ayañhi lokanātho ‘‘manussattaṁ liṅgasampattī’’tyādinā vuttāni aṭṭhaṅgāni samodhānetvā dīpaṅkarassa bhagavato pādamūle katamahābhinīhāro samatiṁsapāramiyo pūrento catuvīsatiyā buddhānaṁ santike laddhabyākaraṇo anukkamena pāramiyo pūretvā ñātatthacariyāya lokatthacariyāya buddhatthacariyāya ca koṭiṁ patvā tusitabhavane nibbattitvā tattha yāvatāyukaṁ ṭhatvā dasasahassacakkavāḷadevatāhi buddhabhāvāya –",
  "atk-s0509a0:7_0": "‘‘Kālo kho te mahāvīra, uppajja mātukucchiyaṁ;",
  "atk-s0509a0:8_0": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0509a0:9_0": "Āyācitamanussūpapattiko tāsaṁ devatānaṁ paṭiññaṁ datvā, katapañcamahāvilokano sakyarājakule suddhodanamahārājassa gehe sato sampajāno mātukucchiṁ okkanto dasamāse sato sampajāno tattha ṭhatvā, sato sampajāno tato nikkhanto lumbinīvane laddhābhijātiko vividhā dhātiyo ādiṁ katvā mahatā parihārena sammadeva parihariyamāno anukkamena vuḍḍhippatto tīsu pāsādesu vividhanāṭakajanaparivuto devo viya sampattiṁ anubhavanto jiṇṇabyādhimatadassanena jātasaṁvego ñāṇassa paripākataṁ gatattā, kāmesu ādīnavaṁ nekkhamme ca ānisaṁsaṁ disvā, rāhulakumārassa jātadivase channasahāyo kaṇḍakaṁ assarājaṁ āruyha , devatāhi vivaṭena dvārena aḍḍharattikasamaye mahābhinikkhamanaṁ nikkhamitvā, teneva rattāvasesena tīṇi rajjāni atikkamitvā anomānadītīraṁ patvā ghaṭikāramahābrahmunā ānīte arahattaddhaje gahetvā pabbajito, tāvadeva vassasaṭṭhikatthero viya ākappasampanno hutvā, pāsādikena iriyāpathena anukkamena rājagahaṁ patvā, tattha piṇḍāya caritvā paṇḍavapabbatapabbhāre piṇḍapātaṁ paribhuñjitvā, māgadharājena rajjena nimantiyamāno taṁ paṭikkhipitvā, bhaggavassārāmaṁ gantvā, tassa samayaṁ pariggaṇhitvā tato āḷārudakānaṁ samayaṁ pariggaṇhitvā, taṁ sabbaṁ analaṅkaritvā anukkamena uruvelaṁ gantvā tattha chabbassāni dukkarakārikaṁ katvā, tāya ariyadhammapaṭivedhassābhāvaṁ ñatvā ‘‘nāyaṁ maggo bodhāyā’’ti oḷārikaṁ āhāraṁ āharanto katipāhena balaṁ gāhetvā visākhāpuṇṇamadivase sujātāya dinnaṁ varabhojanaṁ bhuñjitvā, suvaṇṇapātiṁ nadiyā paṭisotaṁ khipitvā, ‘‘ajja buddho bhavissāmī’’ti katasanniṭṭhāno sāyanhasamaye kāḷena nāgarājena abhitthutiguṇo bodhimaṇḍaṁ āruyha acalaṭṭhāne pācīnalokadhātuabhimukho aparājitapallaṅke nisinno caturaṅgasamannāgataṁ vīriyaṁ adhiṭṭhāya, sūriye anatthaṅgateyeva mārabalaṁ vidhamitvā, paṭhamayāme pubbenivāsaṁ anussaritvā , majjhimayāme dibbacakkhuṁ visodhetvā, pacchimayāme paṭiccasamuppāde ñāṇaṁ otāretvā, anulomapaṭilomaṁ paccayākāraṁ sammasanto vipassanaṁ vaḍḍhetvā sabbabuddhehi adhigataṁ anaññasādhāraṇaṁ sammāsambodhiṁ adhigantvā, nibbānārammaṇāya phalasamāpattiyā tattheva sattāhaṁ vītināmetvā, teneva nayena itarasattāhepi bodhimaṇḍeyeva vītināmetvā, rājāyatanamūle madhupiṇḍikabhojanaṁ bhuñjitvā, puna ajapālanigrodhamūle nisinno dhammatāya dhammagambhīrataṁ paccavekkhitvā appossukkatāya citte namante mahābrahmunā āyācito buddhacakkhunā lokaṁ volokento tikkhindriyamudindriyādibhede satte disvā mahābrahmunā dhammadesanāya katapaṭiñño ‘‘kassa nu kho ahaṁ paṭhamaṁ dhammaṁ deseyya’’nti āvajjento āḷārudakānaṁ kālaṅkatabhāvaṁ ñatvā, ‘‘bahupakārā kho me pañcavaggiyā bhikkhū, ye maṁ padhānapahitattaṁ upaṭṭhahiṁsu, yaṁnūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyya’’nti (mahāva.",
  "atk-s0509a0:9_1": "10) cintetvā, āsāḷhipuṇṇamāyaṁ mahābodhito bārāṇasiṁ uddissa aṭṭhārasayojanaṁ maggaṁ paṭipanno antarāmagge upakena ājīvakena saddhiṁ mantetvā, anukkamena isipatanaṁ patvā tattha pañcavaggiye saññāpetvā ‘‘dveme, bhikkhave, antā pabbajitena na sevitabbā’’tiādinā (mahāva. 13; saṁ. ni. 5.1081; paṭi. ma.",
  "atk-s0509a0:9_2": "2.30) dhammacakkapavattanasuttantadesanāya aññāsikoṇḍaññappamukhā aṭṭhārasabrahmakoṭiyo dhammāmataṁ pāyetvā pāṭipade bhaddiyattheraṁ, pakkhassa dutiyāyaṁ vappattheraṁ, pakkhassa tatiyāyaṁ mahānāmattheraṁ, catutthiyaṁ assajittheraṁ, sotāpattiphale patiṭṭhāpetvā, pañcamiyaṁ pana pakkhassa anattalakkhaṇasuttantadesanāya (mahāva. 20; saṁ. ni.",
  "atk-s0509a0:9_3": "3.59) sabbepi arahatte patiṭṭhāpetvā tato paraṁ yasadārakappamukhe pañcapaṇṇāsapurise, kappāsikavanasaṇḍe tiṁsamatte bhaddavaggiye, gayāsīse piṭṭhipāsāṇe sahassamatte purāṇajaṭileti evaṁ mahājanaṁ ariyabhūmiṁ otāretvā bimbisārappamukhāni ekādasanahutāni sotāpattiphale nahutaṁ saraṇattaye patiṭṭhāpetvā veḷuvanaṁ paṭiggahetvā tattha viharanto assajittherassa vāhasā adhigatapaṭhamamagge sañcayaṁ āpucchitvā, saddhiṁ parisāya attano santikaṁ upagate sāriputtamoggallāne aggaphalaṁ sacchikatvā sāvakapāramiyā matthakaṁ patte aggasāvakaṭṭhāne ṭhapetvā kāḷudāyittherassa abhiyācanāya kapilavatthuṁ gantvā, mānatthaddhe ñātake yamakapāṭihāriyena dametvā, pitaraṁ anāgāmiphale, mahāpajāpatiṁ sotāpattiphale paṭiṭṭhāpetvā , nandakumāraṁ rāhulakumārañca pabbājetvā, satthā punadeva rājagahaṁ paccāgacchi.",
  "atk-s0509a0:10_0": "Athāparena samayena satthari vesāliṁ upanissāya kūṭāgārasālāyaṁ viharante suddhodanamahārājā setacchattassa heṭṭhāva arahattaṁ sacchikatvā parinibbāyi.",
  "atk-s0509a0:10_1": "Atha mahāpajāpatiyā gotamiyā pabbajjāya cittaṁ uppajji, tato rohinīnadītīre kalahavivādasuttantadesanāya (su. ni.",
  "atk-s0509a0:10_2": "868 ādayo) pariyosāne nikkhamitvā, pabbajitānaṁ pañcannaṁ kumārasatānaṁ pādaparicārikā ekajjhāsayāva hutvā mahāpajāpatiyā santikaṁ gantvā, sabbāva ‘‘satthu santike pabbajissāmā’’ti mahāpajāpatiṁ jeṭṭhikaṁ katvā satthu santikaṁ gantukāmā ahesuṁ.",
  "atk-s0509a0:10_3": "Ayañca mahāpajāpati pubbepi ekavāraṁ satthāraṁ pabbajjaṁ yācitvā nālattha, tasmā kappakaṁ pakkosāpetvā kese chindāpetvā kāsāyāni acchādetvā sabbā tā sākiyāniyo ādāya vesāliṁ gantvā ānandattherena dasabalaṁ yācāpetvā, aṭṭhagarudhammapaṭiggahaṇena pabbajjaṁ upasampadañca alattha.",
  "atk-s0509a0:10_4": "Itarā pana sabbāpi ekato upasampannā ahesuṁ.",
  "atk-s0509a0:10_5": "Ayamettha saṅkhepo.",
  "atk-s0509a0:10_6": "Vitthārato panetaṁ vatthu tattha tattha pāḷiyaṁ (cūḷava.",
  "atk-s0509a0:10_7": "402) āgatameva.",
  "atk-s0509a0:11_0": "Evaṁ upasampannā pana mahāpajāpati satthāraṁ upasaṅkamitvā abhivādetvā ekamantaṁ aṭṭhāsi.",
  "atk-s0509a0:11_1": "Athassā satthā dhammaṁ desesi.",
  "atk-s0509a0:11_2": "Sā satthu santike kammaṭṭhānaṁ gahetvā arahattaṁ pāpuṇi.",
  "atk-s0509a0:11_3": "Sesā ca pañcasatabhikkhuniyo nandakovādapariyosāne (ma. ni.",
  "atk-s0509a0:11_4": "3.398) arahattaṁ pāpuṇiṁsu.",
  "atk-s0509a0:11_5": "Evaṁ bhikkhunisaṅghe suppatiṭṭhite puthubhūte tattha tattha gāmanigamajanapadarājadhānīsu kulitthiyo kulasuṇhāyo kulakumārikāyo buddhasubuddhataṁ dhammasudhammataṁ saṅghasuppaṭipattitañca sutvā, sāsane abhippasannā saṁsāre ca jātasaṁvegā attano sāmike mātāpitaro ñātake ca anujānāpetvā, sāsane uraṁ datvā pabbajiṁsu.",
  "atk-s0509a0:11_6": "Pabbajitvā ca sīlācārasampannā satthuno ca tesaṁ therānañca santike ovādaṁ labhitvā ghaṭentiyo vāyamantiyo nacirasseva arahattaṁ sacchākaṁsu.",
  "atk-s0509a0:11_7": "Tāhi udānādivasena tattha tattha bhāsitā gāthā pacchā saṅgītikārakehi ekajjhaṁ katvā ekakanipātādivasena saṅgītiṁ āropayiṁsu ‘‘imā therīgāthā nāmā’’ti.",
  "atk-s0509a0:11_8": "Tāsaṁ nipātādivibhāgo heṭṭhā vuttoyeva.",
  "atk-s0509a0:11_9": "Tattha nipātesu ekakanipāto ādi.",
  "atk-s0509a0:11_10": "Tatthapi –",
  "atk-s0509a0:12_0": "1.",
  "atk-s0509a0:13_0": "‘‘Sukhaṁ supāhi therike, katvā coḷena pārutā;",
  "atk-s0509a0:14_0": "Upasanto hi te rāgo, sukkhaḍākaṁva kumbhiya’’nti. –",
  "atk-s0509a0:15_0": "Ayaṁ gāthā ādi.",
  "atk-s0509a0:15_1": "Tassā kā uppatti?",
  "atk-s0509a0:15_2": "Atīte kira aññatarā kuladhītā koṇāgamanassa bhagavato kāle sāsane abhippasannā hutvā satthāraṁ nimantetvā dutiyadivase sākhāmaṇḍapaṁ kāretvā vālikaṁ attharitvā upari vitānaṁ bandhitvā gandhapupphādīhi pūjaṁ katvā satthu kālaṁ ārocāpesi.",
  "atk-s0509a0:15_3": "Satthā tattha gantvā paññatte āsane nisīdi.",
  "atk-s0509a0:15_4": "Sā bhagavantaṁ vanditvā paṇītena khādanīyena bhojanīyena parivisitvā, bhagavantaṁ bhuttāviṁ onītapattapāṇiṁ ticīvarena acchādesi.",
  "atk-s0509a0:15_5": "Tassā bhagavā anumodanaṁ katvā pakkāmi.",
  "atk-s0509a0:15_6": "Sā yāvatāyukaṁ puññāni katvā āyupariyosāne devaloke nibbattitvā ekaṁ buddhantaraṁ sugatīsu eva saṁsarantī kassapassa bhagavato kāle gahapatikule nibbattitvā viññutaṁ patvā, saṁsāre jātasaṁvegā sāsane pabbajitvā upasampajjitvā vīsativassahassāni bhikkhunisīlaṁ pūretvā, puthujjanakālakiriyaṁ katvā, sagge nibbattā ekaṁ buddhantaraṁ saggasampattiṁ anubhavitvā imasmiṁ buddhuppāde vesāliyaṁ khattiyamahāsālakule nibbatti.",
  "atk-s0509a0:15_7": "Taṁ thirasantasarīratāya therikāti vohariṁsu.",
  "atk-s0509a0:15_8": "Sā vayappattā kulappadesādinā samānajātikassa khattiyakumārassa mātāpitūhi dinnā patidevatā hutvā vasantī satthu vesāligamane sāsane paṭiladdhasaddhā upāsikā hutvā, aparabhāge mahāpajāpatigotamītheriyā santike dhammaṁ sutvā pabbajjāya ruciṁ uppādetvā ‘‘ahaṁ pabbajissāmī’’ti sāmikassārocesi.",
  "atk-s0509a0:15_9": "Sāmiko nānujānāti.",
  "atk-s0509a0:15_10": "Sā pana katādhikāratāya yathāsutaṁ dhammaṁ paccavekkhitvā rūpārūpadhamme pariggahetvā vipassanaṁ anuyuttā viharati.",
  "atk-s0509a0:16_0": "Athekadivasaṁ mahānase byañjane paccamāne mahatī aggijālā uṭṭhahi.",
  "atk-s0509a0:16_1": "Sā aggijālā sakalabhājanaṁ taṭataṭāyantaṁ jhāyati.",
  "atk-s0509a0:16_2": "Sā taṁ disvā tadevārammaṇaṁ katvā suṭṭhutaraṁ aniccataṁ upaṭṭhahantaṁ upadhāretvā tato tattha dukkhāniccānattatañca āropetvā vipassanaṁ vaḍḍhetvā anukkamena ussukkāpetvā maggapaṭipāṭiyā anāgāmiphale patiṭṭhahi.",
  "atk-s0509a0:16_3": "Sā tato paṭṭhāya ābharaṇaṁ vā alaṅkāraṁ vā na dhāreti.",
  "atk-s0509a0:16_4": "Sā sāmikena ‘‘kasmā tvaṁ, bhadde, idāni pubbe viya ābharaṇaṁ vā alaṅkāraṁ vā na dhāresī’’ti vuttā attano gihibhāve abhabbabhāvaṁ ārocetvā pabbajjaṁ anujānāpesi.",
  "atk-s0509a0:16_5": "So visākho upāsako viya dhammadinnaṁ mahatā parihārena mahāpajāpatigotamiyā santikaṁ netvā ‘‘imaṁ, ayye, pabbājethā’’ti āha.",
  "atk-s0509a0:16_6": "Atha mahāpajāpatigotamī taṁ pabbājetvā upasampādetvā vihāraṁ netvā satthāraṁ dassesi.",
  "atk-s0509a0:16_7": "Satthāpissā pakatiyā diṭṭhārammaṇameva vibhāvento ‘‘sukhaṁ supāhī’’ti gāthamāha.",
  "atk-s0509a0:17_0": "Tattha sukhanti bhāvanapuṁsakaniddeso.",
  "atk-s0509a0:17_1": "Supāhīti āṇattivacanaṁ.",
  "atk-s0509a0:17_2": "Theriketi āmantanavacanaṁ.",
  "atk-s0509a0:17_3": "Katvā coḷena pārutāti appicchatāya niyojanaṁ.",
  "atk-s0509a0:17_4": "Upasanto hi te rāgoti paṭipattikittanaṁ.",
  "atk-s0509a0:17_5": "Sukkhaḍākaṁvāti upasametabbassa kilesassa asārabhāvanidassanaṁ.",
  "atk-s0509a0:17_6": "Kumbhiyanti tadādhārassa aniccatucchādibhāvanidassanaṁ.",
  "atk-s0509a0:18_0": "Sukhanti cetaṁ iṭṭhādhivacanaṁ.",
  "atk-s0509a0:18_1": "Sukhena nidukkhā hutvāti attho.",
  "atk-s0509a0:18_2": "Supāhīti nipajjanidassanañcetaṁ catunnaṁ iriyāpathānaṁ, tasmā cattāropi iriyāpathe sukheneva kappehi sukhaṁ viharāti attho.",
  "atk-s0509a0:18_3": "Theriketi idaṁ yadipi tassā nāmakittanaṁ, pacurena anvatthasaññābhāvato pana thire sāsane thirabhāvappatte, thirehi sīlādidhammehi samannāgateti attho.",
  "atk-s0509a0:18_4": "Katvā coḷena pārutāti paṁsukūlacoḷehi cīvaraṁ katvā acchāditasarīrā taṁ nivatthā ceva pārutā ca.",
  "atk-s0509a0:18_5": "Upasanto hi te rāgoti hi-saddo hetvattho.",
  "atk-s0509a0:18_6": "Yasmā tava santāne uppajjanakakāmarāgo upasanto anāgāmimaggañāṇagginā daḍḍho, idāni tadavasesaṁ rāgaṁ aggamaggañāṇagginā dahetvā sukhaṁ supāhīti adhippāyo.",
  "atk-s0509a0:18_7": "Sukkhaḍākaṁva kumbhiyanti yathā taṁ pakke bhājane appakaṁ ḍākabyañjanaṁ mahatiyā aggijālāya paccamānaṁ jhāyitvā sussantaṁ vūpasammati, yathā vā udakamisse ḍākabyañjane uddhanaṁ āropetvā paccamāne udake vijjamāne taṁ cicciṭāyati ciṭiciṭāyati, udake pana chinne upasantameva hoti, evaṁ tava santāne kāmarāgo upasanto, itarampi vūpasametvā sukhaṁ supāhīti.",
  "atk-s0509a0:19_0": "Therī indriyānaṁ paripākaṁ gatattā satthu desanāvilāsena ca gāthāpariyosāne saha paṭisambhidāhi arahattaṁ pāpuṇi.",
  "atk-s0509a0:19_1": "Tena vuttaṁ apadāne (apa.",
  "atk-s0509a0:19_2": "therī 2.1.26-30).",
  "atk-s0509a0:20_0": "‘‘Koṇāgamanabuddhassa, maṇḍapo kārito mayā;",
  "atk-s0509a0:21_0": "Dhuvaṁ ticīvaraṁdāsiṁ, buddhassa lokabandhuno.",
  "atk-s0509a0:22_0": "‘‘Yaṁ yaṁ janapadaṁ yāmi, nigame rājadhāniyo;",
  "atk-s0509a0:23_0": "Sabbattha pūjito homi, puññakammassidaṁ phalaṁ.",
  "atk-s0509a0:24_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a0:25_0": "Nāgīva bandhanaṁ chetvā, viharāmi anāsavā.",
  "atk-s0509a0:26_0": "‘‘Svāgataṁ vata me āsi, buddhaseṭṭhassa santike;",
  "atk-s0509a0:27_0": "Tisso vijjā anuppattā, kataṁ buddhassa sāsanaṁ.",
  "atk-s0509a0:28_0": "‘‘Paṭisambhidā catasso, vimokkhāpi ca aṭṭhime;",
  "atk-s0509a0:29_0": "Chaḷabhiññā sacchikatā, kataṁ buddhassa sāsana’’nti.",
  "atk-s0509a0:30_0": "Arahattaṁ pana patvā therī udānentī tameva gāthaṁ abhāsi, tenāyaṁ gāthā tassā theriyā gāthā ahosi.",
  "atk-s0509a0:30_1": "Tattha theriyā vuttagāthāya anavaseso rāgo pariggahito aggamaggena tassa vūpasamassa adhippetattā.",
  "atk-s0509a0:30_2": "Rāgavūpasameneva cettha sabbesampi kilesānaṁ vūpasamo vuttoti daṭṭhabbaṁ tadekaṭṭhatāya sabbesaṁ kilesadhammānaṁ vūpasamasiddhito.",
  "atk-s0509a0:30_3": "Tathā hi vuccati –",
  "atk-s0509a0:31_0": "‘‘Uddhaccavicikicchāhi, yo moho sahajo mato;",
  "atk-s0509a0:32_0": "Pahānekaṭṭhabhāvena, rāgena saraṇo hi so’’ti.",
  "atk-s0509a0:33_0": "Yathā cettha sabbesaṁ saṁkilesānaṁ vūpasamo vutto, evaṁ sabbatthāpi tesaṁ vūpasamo vuttoti veditabbaṁ.",
  "atk-s0509a0:33_1": "Pubbabhāge tadaṅgavasena, samathavipassanākkhaṇe vikkhambhanavasena, maggakkhaṇe samucchedavasena, phalakkhaṇe paṭippassaddhivasena vūpasamasiddhito.",
  "atk-s0509a0:33_2": "Tena catubbidhassāpi pahānassa siddhi veditabbā .",
  "atk-s0509a0:33_3": "Tattha tadaṅgappahānena sīlasampadāsiddhi, vikkhambhanapahānena samādhisampadāsiddhi, itarehi paññāsampadāsiddhi dassitā hoti pahānābhisamayopasijjhanato.",
  "atk-s0509a0:33_4": "Yathā bhāvanābhisamayaṁ sādheti tasmiṁ asati tadabhāvato, tathā sacchikiriyābhisamayaṁ pariññābhisamayañca sādheti evāti.",
  "atk-s0509a0:33_5": "Caturābhisamayasiddhiyā tisso sikkhā, paṭipattiyā tividhakalyāṇatā, sattavisuddhiyo ca paripuṇṇā imāya gāthāya pakāsitā hontīti veditabbaṁ.",
  "atk-s0509a0:33_6": "Aññatarātherī apaññātā nāmagottādivasena apākaṭā, ekā therī lakkhaṇasampannā bhikkhunī imaṁ gāthaṁ abhāsīti adhippāyo.",
  "atk-s0509a0:34_0": "Aññatarātherīgāthāvaṇṇanā niṭṭhitā.",
  "atk-s0509a0:35_0": "2. Muttātherīgāthāvaṇṇanā",
  "atk-s0509a0:36_0": "2.",
  "atk-s0509a0:37_0": "‘‘Mutte muccassu yogehi, cando rāhuggahā iva;",
  "atk-s0509a0:38_0": "Vippamuttena cittena, anaṇā bhuñja piṇḍaka’’nti. –",
  "atk-s0509a0:39_0": "Ayaṁ muttāya nāma sikkhamānāya gāthā.",
  "atk-s0509a0:39_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa bhagavato kāle kulagehe nibbattitvā viññutaṁ patvā ekadivasaṁ satthāraṁ rathiyaṁ gacchantaṁ disvā pasannamānasā pañcapatiṭṭhitena vanditvā pītivegena satthu pādamūle avakujjā nipajji.",
  "atk-s0509a0:39_2": "Sā tena puññakammena devaloke nibbattitvā aparāparaṁ sugatīsuyeva saṁsarantī imasmiṁ buddhuppāde sāvatthiyaṁ brāhmaṇamahāsālakule nibbatti, muttātissā nāmaṁ ahosi.",
  "atk-s0509a0:39_3": "Sā upanissayasampannatāya vīsativassakāle mahāpajāpatigotamiyā santike pabbajitvā sikkhamānāva hutvā kammaṭṭhānaṁ kathāpetvā vipassanāya kammaṁ karoti.",
  "atk-s0509a0:39_4": "Sā ekadivasaṁ bhattakiccaṁ katvā piṇḍapātapaṭikkantā therīnaṁ bhikkhunīnaṁ vattaṁ dassetvā divāṭṭhānaṁ gantvā raho nisinnā vipassanāya manasikāraṁ ārabhi.",
  "atk-s0509a0:39_5": "Satthā surabhigandhakuṭiyā nisinnova obhāsaṁ vissajjetvā tassā purato nisinno viya attānaṁ dassetvā ‘‘mutte muccassu yogehī’’ti imaṁ gāthamāha.",
  "atk-s0509a0:40_0": "Tattha mutteti tassā ālapanaṁ.",
  "atk-s0509a0:40_1": "Muccassu yogehīti maggapaṭipāṭiyā kāmayogādīhi catūhi yogehi mucca, tehi vimuttacittā hohi.",
  "atk-s0509a0:40_2": "Yathā kiṁ?",
  "atk-s0509a0:40_3": "Cando rāhuggahā ivāti rāhusaṅkhāto gahato cando viya upakkilesato muccassu.",
  "atk-s0509a0:40_4": "Vippamuttena cittenāti ariyamaggena samucchedavimuttiyā suṭṭhu vimuttena cittena, itthaṁ bhūtalakkhaṇe cetaṁ karaṇavacanaṁ.",
  "atk-s0509a0:40_5": "Anaṇā bhuñja piṇḍakanti kilesaiṇaṁ pahāya anaṇā hutvā raṭṭhapiṇḍaṁ bhuñjeyyāsi.",
  "atk-s0509a0:40_6": "Yo hi kilese appahāya satthārā anuññātapaccaye paribhuñjati, so sāṇo paribhuñjati nāma.",
  "atk-s0509a0:40_7": "Yathāha āyasmā bākulo –",
  "atk-s0509a0:40_8": "‘‘sattāhameva kho ahaṁ, āvuso, sāṇo raṭṭhapiṇḍaṁ bhuñji’’nti (ma. ni. 3.211).",
  "atk-s0509a0:40_9": "Tasmā sāsane pabbajitena kāmacchandādiiṇaṁ pahānāya anaṇena hutvā saddhādeyyaṁ paribhuñjitabbaṁ.",
  "atk-s0509a0:40_10": "Piṇḍakanti desanāsīsameva, cattāropi paccayeti attho.",
  "atk-s0509a0:40_11": "Abhiṇhaṁ ovadatīti ariyamaggappattiyā upakkilese visodhento bahuso ovādaṁ deti.",
  "atk-s0509a0:41_0": "Sā tasmiṁ ovāde ṭhatvā nacirasseva arahattaṁ pāpuṇi. Tena vuttaṁ apadāne (apa. therī 2.1.31-36) –",
  "atk-s0509a0:42_0": "‘‘Vipassissa bhagavato, lokajeṭṭhassa tādino;",
  "atk-s0509a0:43_0": "Rathiyaṁ paṭipannassa, tārayantassa pāṇino.",
  "atk-s0509a0:44_0": "‘‘Gharato nikkhamitvāna, avakujjā nipajjahaṁ;",
  "atk-s0509a0:45_0": "Anukampako lokanātho, sirasi akkamī mama.",
  "atk-s0509a0:46_0": "‘‘Akkamitvāna sirasi, agamā lokanāyako;",
  "atk-s0509a0:47_0": "Tena cittappasādena, tusitaṁ agamāsahaṁ.",
  "atk-s0509a0:48_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:49_0": "Arahattaṁ pana patvā sā tameva gāthaṁ udānesi.",
  "atk-s0509a0:49_1": "Paripuṇṇasikkhā upasampajjitvā aparabhāge parinibbānakālepi tameva gāthaṁ paccabhāsīti.",
  "atk-s0509a0:50_0": "Muttātherīgāthāvaṇṇanā niṭṭhitā.",
  "atk-s0509a0:51_0": "3. Puṇṇātherīgāthāvaṇṇanā",
  "atk-s0509a0:52_0": "Puṇṇepūrassu dhammehīti puṇṇāya nāma sikkhamānāya gāthā.",
  "atk-s0509a0:52_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī buddhasuññe loke candabhāgāya nadiyā tīre kinnarayoniyaṁ nibbattā.",
  "atk-s0509a0:52_2": "Ekadivasaṁ tattha aññataraṁ paccekabuddhaṁ disvā pasannamānasā naḷamālāya taṁ pūjetvā añjaliṁ paggayha aṭṭhāsi.",
  "atk-s0509a0:52_3": "Sā tena puññakammena sugatīsuyeva saṁsarantī imasmiṁ buddhuppāde sāvatthiyaṁ gahapatimahāsālakule nibbatti.",
  "atk-s0509a0:52_4": "Puṇṇātissā nāmaṁ ahosi.",
  "atk-s0509a0:52_5": "Sā upanissayasampannatāya vīsativassāni vasamānā mahāpajāpatigotamiyā santike dhammaṁ sutvā paṭiladdhasaddhā pabbajitvā sikkhamānā eva hutvā vipassanaṁ ārabhi.",
  "atk-s0509a0:52_6": "Satthā tassā gandhakuṭiyaṁ nisinno eva obhāsaṁ vissajjetvā –",
  "atk-s0509a0:53_0": "3.",
  "atk-s0509a0:54_0": "‘‘Puṇṇe pūrassu dhammehi, cando pannaraseriva;",
  "atk-s0509a0:55_0": "Paripuṇṇāya paññāya, tamokhandhaṁ padālayā’’ti. – imaṁ gāthamāha;",
  "atk-s0509a0:56_0": "Tattha puṇṇeti tassā ālapanaṁ.",
  "atk-s0509a0:56_1": "Pūrassu dhammehīti sattatiṁsabodhipakkhiyadhammehi paripuṇṇā hohi.",
  "atk-s0509a0:56_2": "Cando pannaraserivāti ra-kāro padasandhikaro.",
  "atk-s0509a0:56_3": "Pannarase puṇṇamāsiyaṁ sabbāhi kalāhi paripuṇṇo cando viya.",
  "atk-s0509a0:56_4": "Paripuṇṇāya paññāyāti soḷasannaṁ kiccānaṁ pāripūriyā paripuṇṇāya arahattamaggapaññāya.",
  "atk-s0509a0:56_5": "Tamokhandhaṁ padālayāti mohakkhandhaṁ anavasesato bhinda samucchinda.",
  "atk-s0509a0:56_6": "Mohakkhandhapadālanena saheva sabbepi kilesā padālitā hontīti.",
  "atk-s0509a0:57_0": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇi.",
  "atk-s0509a0:57_1": "Tena vuttaṁ apadāne (apa.",
  "atk-s0509a0:57_2": "therī 2.1.37-45) –",
  "atk-s0509a0:58_0": "‘‘Candabhāgānadītīre, ahosiṁ kinnarī tadā;",
  "atk-s0509a0:59_0": "Addasaṁ virajaṁ buddhaṁ, sayambhuṁ aparājitaṁ.",
  "atk-s0509a0:60_0": "‘‘Pasannacittā sumanā, vedajātā katañjalī;",
  "atk-s0509a0:61_0": "Naḷamālaṁ gahetvāna, sayambhuṁ abhipūjayiṁ.",
  "atk-s0509a0:62_0": "‘‘Tena kammena sukatena, cetanāpaṇidhīhi ca;",
  "atk-s0509a0:63_0": "Jahitvā kinnarīdehaṁ, agacchiṁ tidasaṁ gatiṁ.",
  "atk-s0509a0:64_0": "‘‘Chattiṁsadevarājūnaṁ, mahesittamakārayiṁ;",
  "atk-s0509a0:65_0": "Dasannaṁ cakkavattīnaṁ, mahesittamakārayiṁ;",
  "atk-s0509a0:66_0": "Saṁvejetvāna me cittaṁ, pabbajiṁ anagāriyaṁ.",
  "atk-s0509a0:67_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a0:68_0": "Sabbāsavaparikkhīṇā, natthi dāni punabbhavo.",
  "atk-s0509a0:69_0": "‘‘Catunnavutito kappe, yaṁ pupphamabhipūjayiṁ;",
  "atk-s0509a0:70_0": "Duggatiṁ nābhijānāmi, pupphapūjāyidaṁ phalaṁ.",
  "atk-s0509a0:71_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:72_0": "Arahattaṁ pana patvā sā therī tameva gāthaṁ udānesi. Ayameva cassā aññābyākaraṇagāthā ahosīti.",
  "atk-s0509a0:73_0": "Puṇṇātherīgāthāvaṇṇanā niṭṭhitā.",
  "atk-s0509a0:74_0": "4. Tissātherīgāthāvaṇṇanā",
  "atk-s0509a0:75_0": "Tisse sikkhassu sikkhāyāti tissāya sikkhamānāya gāthā.",
  "atk-s0509a0:75_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā sambhatakusalapaccayā imasmiṁ buddhuppāde kapilavatthusmiṁ sakyarājakule nibbattitvā vayappattā bodhisattassa orodhabhūtā pacchā mahāpajāpatigotamiyā saddhiṁ nikkhamitvā pabbajitvā vipassanāya kammaṁ karoti.",
  "atk-s0509a0:75_2": "Tassā satthā heṭṭhā vuttanayeneva obhāsaṁ vissajjetvā –",
  "atk-s0509a0:76_0": "4.",
  "atk-s0509a0:77_0": "‘‘Tisse sikkhassu sikkhāya, mā taṁ yogā upaccaguṁ;",
  "atk-s0509a0:78_0": "Sabbayogavisaṁyuttā, cara loke anāsavā’’ti. – gāthaṁ abhāsi;",
  "atk-s0509a0:79_0": "Tattha tisseti tassā ālapanaṁ.",
  "atk-s0509a0:79_1": "Sikkhassu sikkhāyāti adhisīlasikkhādikāya tividhāya sikkhāya sikkha, maggasampayuttā tisso sikkhāyo sampādehīti attho.",
  "atk-s0509a0:79_2": "Idāni tāsaṁ sampādane kāraṇamāha ‘‘mā taṁ yogā upaccagu’’nti manussattaṁ, indriyāvekallaṁ, buddhuppādo, saddhāpaṭilābhoti ime yogā samayā dullabhakkhaṇā taṁ mā atikkamuṁ.",
  "atk-s0509a0:79_3": "Kāmayogādayo eva vā cattāro yogā taṁ mā upaccaguṁ mā abhibhaveyyuṁ.",
  "atk-s0509a0:79_4": "Sabbayogavisaṁyuttāti sabbehi kāmayogādīhi yogehi vimuttā tato eva anāsavā hutvā loke cara, diṭṭhasukhavihārena viharāhīti attho.",
  "atk-s0509a0:80_0": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇīti ādinayo heṭṭhā vuttanayeneva veditabbo.",
  "atk-s0509a0:81_0": "Tissātherīgāthāvaṇṇanā niṭṭhitā.",
  "atk-s0509a0:82_0": "5-10. Tissāditherīgāthāvaṇṇanā",
  "atk-s0509a0:83_0": "Tisseyuñjassu dhammehīti tissāya theriyā gāthā .",
  "atk-s0509a0:83_1": "Tassā vatthu tissāsikkhamānāya vatthusadisaṁ.",
  "atk-s0509a0:83_2": "Ayaṁ pana therī hutvā arahattaṁ pāpuṇi.",
  "atk-s0509a0:83_3": "Yathā ca ayaṁ, evaṁ ito paraṁ dhīrā, vīrā, mittā, bhadrā, upasamāti pañcannaṁ therīnaṁ vatthu ekasadisameva.",
  "atk-s0509a0:83_4": "Sabbāpi imā kapilavatthuvāsiniyo bodhisattassa orodhabhūtā mahāpajāpatigotamiyā saddhiṁ nikkhantā obhāsagāthāya ca arahattaṁ pattā ṭhapetvā sattamiṁ.",
  "atk-s0509a0:83_5": "Sā pana obhāsagāthāya vinā pageva satthu santike laddhaṁ ovādaṁ nissāya vipassanaṁ ussukkāpetvā arahattaṁ pāpuṇitvā udānavasena ‘‘vīrā vīrehī’’ti gāthaṁ abhāsi.",
  "atk-s0509a0:83_6": "Itarāpi arahattaṁ patvā –",
  "atk-s0509a0:84_0": "5.",
  "atk-s0509a0:85_0": "‘‘Tisse yuñjassu dhammehi, khaṇo taṁ mā upaccagā;",
  "atk-s0509a0:86_0": "Khaṇātītā hi socanti, nirayamhi samappitā.",
  "atk-s0509a0:87_0": "6.",
  "atk-s0509a0:88_0": "‘‘Dhīre nirodhaṁ phusehi, saññāvūpasamaṁ sukhaṁ;",
  "atk-s0509a0:89_0": "Ārādhayāhi nibbānaṁ, yogakkhemamanuttaraṁ.",
  "atk-s0509a0:90_0": "7.",
  "atk-s0509a0:91_0": "‘‘Vīrā vīrehi dhammehi, bhikkhunī bhāvitindriyā;",
  "atk-s0509a0:92_0": "Dhāreti antimaṁ dehaṁ, jetvā māraṁ savāhanaṁ.",
  "atk-s0509a0:93_0": "8.",
  "atk-s0509a0:94_0": "‘‘Saddhāya pabbajitvāna, mitte mittaratā bhava;",
  "atk-s0509a0:95_0": "Bhāvehi kusale dhamme, yogakkhemassa pattiyā.",
  "atk-s0509a0:96_0": "9.",
  "atk-s0509a0:97_0": "‘‘Saddhāya pabbajitvāna, bhadre bhadraratā bhava;",
  "atk-s0509a0:98_0": "Bhāvehi kusale dhamme, yogakkhemamanuttaraṁ.",
  "atk-s0509a0:99_0": "10.",
  "atk-s0509a0:100_0": "‘‘Upasame tare oghaṁ, maccudheyyaṁ suduttaraṁ;",
  "atk-s0509a0:101_0": "Dhārehi antimaṁ dehaṁ, jetvā māraṁ savāhana’’nti. – gāthāyo abhāsiṁsu;",
  "atk-s0509a0:102_0": "Tattha yuñjassu dhammehīti samathavipassanādhammehi ariyehi bodhipakkhiyadhammehi ca yuñja yogaṁ karohi.",
  "atk-s0509a0:102_1": "Khaṇo taṁ mā upaccagāti yo evaṁ yogabhāvanaṁ na karoti, taṁ puggalaṁ patirūpadese uppattikkhaṇo, channaṁ āyatanānaṁ avekallakkhaṇo, buddhuppādakkhaṇo, saddhāya paṭiladdhakkhaṇo, sabbopi ayaṁ khaṇo atikkamati nāma.",
  "atk-s0509a0:102_2": "So khaṇo taṁ mā atikkami.",
  "atk-s0509a0:102_3": "Khaṇātītāti ye hi khaṇaṁ atītā, ye ca puggale so khaṇo abhīto, te nirayamhi samappitā hutvā socanti, tattha nibbattitvā mahādukkhaṁ paccanubhavantīti attho.",
  "atk-s0509a0:103_0": "Nirodhaṁ phusehīti kilesanirodhaṁ phussa paṭilabha.",
  "atk-s0509a0:103_1": "Saññāvūpasamaṁ sukhaṁ, ārādhayāhi nibbānanti kāmasaññādīnaṁ pāpasaññānaṁ upasamanimittaṁ accantasukhaṁ nibbānaṁ ārādhehi.",
  "atk-s0509a0:104_0": "Vīrā vīrehi dhammehīti vīriyapadhānatāya vīrehi tejussadehi ariyamaggadhammehi bhāvitindriyā vaḍḍhitasaddhādiindriyā vīrā bhikkhunī vatthukāmehi savāhanaṁ kilesamāraṁ jinitvā āyatiṁ punabbhavābhāvato antimaṁ dehaṁ dhāretīti therī aññaṁ viya katvā attānaṁ dasseti.",
  "atk-s0509a0:105_0": "Mitteti taṁ ālapati.",
  "atk-s0509a0:105_1": "Mittaratāti kalyāṇamittesu abhiratā.",
  "atk-s0509a0:105_2": "Tattha sakkārasammānakaraṇatā hohi.",
  "atk-s0509a0:105_3": "Bhāvehi kusale dhammeti ariyamaggadhamme vaḍḍhehi.",
  "atk-s0509a0:105_4": "Yogakkhemassāti arahattassa nibbānassa ca pattiyā adhigamāya.",
  "atk-s0509a0:106_0": "Bhadreti taṁ ālapati.",
  "atk-s0509a0:106_1": "Bhadraratāti bhadresu sīlādidhammesu ratā abhiratā hohi.",
  "atk-s0509a0:106_2": "Yogakkhemamanuttaranti catūhi yogehi khemaṁ anupaddavaṁ anuttaraṁ nibbānaṁ, tassa pattiyā kusale bodhipakkhiyadhamme bhāvehīti attho.",
  "atk-s0509a0:107_0": "Upasameti taṁ ālapati.",
  "atk-s0509a0:107_1": "Tare oghaṁ maccudheyyaṁ suduttaranti maccu ettha dhīyatīti maccudheyyaṁ, anupacitakusalasambhārehi suṭṭhu duttaranti suduttaraṁ, saṁsāramahoghaṁ tare ariyamagganāvāya tareyyāsi.",
  "atk-s0509a0:107_2": "Dhārehi antimaṁ dehanti tassa taraṇeneva antimadehadharā hohīti attho.",
  "atk-s0509a0:108_0": "Tissāditherīgāthāvaṇṇanā niṭṭhitā.",
  "atk-s0509a0:109_0": "Niṭṭhitā paṭhamavaggavaṇṇanā.",
  "atk-s0509a0:110_0": "11. Muttātherīgāthāvaṇṇanā",
  "atk-s0509a0:111_0": "Sumuttāsādhumuttāmhītiādikā muttātheriyā gāthā.",
  "atk-s0509a0:111_1": "Ayampi purimabuddhesu katādhikārā tattha tattha bhave kusalaṁ upacinitvā imasmiṁ buddhuppāde kosalajanapade oghātakassa nāma daliddabrāhmaṇassa dhītā hutvā nibbatti, taṁ vayappattakāle mātāpitaro ekassa khujjabrāhmaṇassa adaṁsu.",
  "atk-s0509a0:111_2": "Sā tena gharāvāsaṁ arocantī taṁ anujānāpetvā pabbajitvā vipassanāya kammaṁ karoti.",
  "atk-s0509a0:111_3": "Tassā bahiddhārammaṇesu cittaṁ vidhāvati, sā taṁ niggaṇhantī ‘‘sumuttā sādhumuttāmhī’’ti gāthaṁ vadantīyeva vipassanaṁ ussukkāpetvā saha paṭisambhidāhi arahattaṁ pāpuṇi.",
  "atk-s0509a0:111_4": "Tena vuttaṁ apadāne –",
  "atk-s0509a0:112_0": "‘‘Padumuttaro nāma jino, sabbadhammesu cakkhumā;",
  "atk-s0509a0:113_0": "Pāṇine anugaṇhanto, piṇḍāya pāvisī puraṁ.",
  "atk-s0509a0:114_0": "‘‘Tassa āgacchato satthu, sabbe nagaravāsino;",
  "atk-s0509a0:115_0": "Haṭṭhatuṭṭhā samāgantvā, vālikā ākiriṁsu te.",
  "atk-s0509a0:116_0": "‘‘Vīthisammajjanaṁ katvā, kadalipuṇṇakaddhaje;",
  "atk-s0509a0:117_0": "Dhūmaṁ cuṇṇañca māsañca, sakkāraṁ kacca satthuno.",
  "atk-s0509a0:118_0": "‘‘Maṇḍapaṁ paṭiyādetvā, nimantetvā vināyakaṁ;",
  "atk-s0509a0:119_0": "Mahādānaṁ daditvāna, sambodhiṁ abhipatthayi.",
  "atk-s0509a0:120_0": "‘‘Padumuttaro mahāvīro, hārako sabbapāṇinaṁ;",
  "atk-s0509a0:121_0": "Anumodaniyaṁ katvā, byākāsi aggapuggalo.",
  "atk-s0509a0:122_0": "‘‘Satasahasse atikkante, kappo hessati bhaddako;",
  "atk-s0509a0:123_0": "Bhavābhave sukhaṁ laddhā, pāpuṇissasi bodhiyaṁ.",
  "atk-s0509a0:124_0": "‘‘Hatthakammañca ye keci, katāvī naranāriyo;",
  "atk-s0509a0:125_0": "Anāgatamhi addhāne, sabbā hessanti sammukhā.",
  "atk-s0509a0:126_0": "‘‘Tena kammavipākena, cetanāpaṇidhīhi ca;",
  "atk-s0509a0:127_0": "Uppannadevabhavane, tuyhaṁ tā paricārikā.",
  "atk-s0509a0:128_0": "‘‘Dibbaṁ sukhamasaṅkhyeyyaṁ, mānusañca asaṅkhiyaṁ;",
  "atk-s0509a0:129_0": "Anubhonti ciraṁ kālaṁ, saṁsarimha bhavābhave.",
  "atk-s0509a0:130_0": "‘‘Satasahassito kappe, yaṁ kammamakariṁ tadā;",
  "atk-s0509a0:131_0": "Sukhumālā manussesu, atho devapuresu ca.",
  "atk-s0509a0:132_0": "‘‘Rūpaṁ bhogaṁ yasaṁ āyuṁ, atho kittisukhaṁ piyaṁ;",
  "atk-s0509a0:133_0": "Labhāmi satataṁ sabbaṁ, sukataṁ kammasampadaṁ.",
  "atk-s0509a0:134_0": "‘‘Pacchime bhave sampatte, jātāhaṁ brāhmaṇe kule;",
  "atk-s0509a0:135_0": "Sukhumālahatthapādā , ramaṇiye nivesane.",
  "atk-s0509a0:136_0": "‘‘Sabbakālampi pathavī, na passāmanalaṅkataṁ;",
  "atk-s0509a0:137_0": "Cikkhallabhūmiṁ asuciṁ, na passāmi kudācanaṁ.",
  "atk-s0509a0:138_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:139_0": "Arahattaṁ pana patvā udānentī –",
  "atk-s0509a0:140_0": "11.",
  "atk-s0509a0:141_0": "‘‘Sumuttā sādhumuttāmhi, tīhi khujjehi muttiyā;",
  "atk-s0509a0:142_0": "Udukkhalena musalena, patinā khujjakena ca;",
  "atk-s0509a0:143_0": "Muttāmhi jātimaraṇā, bhavanetti samūhatā’’ti. – imaṁ gāthaṁ abhāsi;",
  "atk-s0509a0:144_0": "Tattha sumuttāti suṭṭhu muttā.",
  "atk-s0509a0:144_1": "Sādhumuttāmhīti sādhu sammadeva muttā amhi.",
  "atk-s0509a0:144_2": "Kuto pana sumuttā sādhumuttāti āha ‘‘tīhi khujjehi muttiyā’’ti, tīhi vaṅkakehi parimuttiyāti attho.",
  "atk-s0509a0:144_3": "Idāni tāni sarūpato dassentī ‘‘udukkhalena musalena, patinā khujjakena cā’’ti āha.",
  "atk-s0509a0:144_4": "Udukkhale hi dhaññaṁ pakkhipantiyā parivattentiyā musalena koṭṭentiyā ca piṭṭhi onāmetabbā hotīti khujjakaraṇahetutāya tadubhayaṁ ‘‘khujja’’nti vuttaṁ.",
  "atk-s0509a0:144_5": "Sāmiko panassā khujjo eva.",
  "atk-s0509a0:144_6": "Idāni yassā muttiyā nidassanavasena tīhi khujjehi mutti vuttā.",
  "atk-s0509a0:144_7": "Tameva dassentī ‘‘muttāmhi jātimaraṇā’’ti vatvā tattha kāraṇamāha ‘‘bhavanetti samūhatā’’ti.",
  "atk-s0509a0:144_8": "Tassattho –",
  "atk-s0509a0:144_9": "na kevalamahaṁ tīhi khujjehi eva muttā, atha kho sabbasmā jātimaraṇāpi, yasmā sabbassāpi bhavassa netti nāyikā taṇhā aggamaggena mayā samugghāṭitāti.",
  "atk-s0509a0:145_0": "Muttātherīgāthāvaṇṇanā niṭṭhitā.",
  "atk-s0509a0:146_0": "12. Dhammadinnātherīgāthāvaṇṇanā",
  "atk-s0509a0:147_0": "Chandajātā avasāyīti dhammadinnātheriyā gāthā.",
  "atk-s0509a0:147_1": "Sā kira padumuttarabuddhakāle haṁsavatīnagare parādhīnavuttikā hutvā jīvantī nirodhato vuṭṭhitassa aggasāvakassa pūjāsakkārapubbakaṁ dānaṁ datvā devaloke nibbattā.",
  "atk-s0509a0:147_2": "Tato cavitvā devamanussesu saṁsarantī phussassa bhagavato kāle satthu vemātikabhātikānaṁ kammikassa gehe vasamānā dānaṁ paṭicca ‘‘ekaṁ dehī’’ti sāmikena vutte dve dentī, bahuṁ puññaṁ katvā kassapabuddhakāle kikissa kāsikarañño gehe paṭisandhiṁ gahetvā sattannaṁ bhaginīnaṁ abbhantarā hutvā vīsativassasahassāni brahmacariyaṁ caritvā ekaṁ buddhantaraṁ devamanussesu saṁsarantī imasmiṁ buddhuppāde rājagahe kulagehe nibbattitvā vayappattā visākhassa seṭṭhino gehaṁ gatā.",
  "atk-s0509a0:148_0": "Athekadivasaṁ visākho seṭṭhi satthu santike dhammaṁ sutvā anāgāmī hutvā gharaṁ gantvā pāsādaṁ abhiruhanto sopānamatthake ṭhitāya dhammadinnāya pasāritahatthaṁ anālambitvāva pāsādaṁ abhiruhitvā bhuñjamānopi tuṇhībhūtova bhuñji.",
  "atk-s0509a0:148_1": "Dhammadinnā taṁ upadhāretvā, ‘‘ayyaputta, kasmā tvaṁ ajja mama hatthaṁ nālambi, bhuñjamānopi na kiñci kathesi, atthi nu kho koci mayhaṁ doso’’ti āha.",
  "atk-s0509a0:148_2": "Visākho ‘‘dhammadinne, na te doso atthi, ahaṁ pana ajja paṭṭhāya itthisarīraṁ phusituṁ āhāre ca lolabhāvaṁ kātuṁ anaraho, tādiso mayā dhammo paṭividdho.",
  "atk-s0509a0:148_3": "Tvaṁ pana sace icchasi, imasmiṁyeva gehe vasa.",
  "atk-s0509a0:148_4": "No ce icchasi, yattakena dhanena te attho, tattakaṁ gahetvā kulagharaṁ gacchāhī’’ti āha.",
  "atk-s0509a0:148_5": "‘‘Nāhaṁ, ayyaputta, tayā vantavamanaṁ ācamissāmi, pabbajjaṁ me anujānāhī’’ti.",
  "atk-s0509a0:148_6": "Visākho ‘‘sādhu, dhammadinne’’ti taṁ suvaṇṇasivikāya bhikkhuniupassayaṁ pesesi.",
  "atk-s0509a0:148_7": "Sā pabbajitvā kammaṭṭhānaṁ gahetvā katipāhaṁ tattha vasitvā vivekavāsaṁ vasitukāmā ācariyupajjhāyānaṁ santikaṁ gantvā, ‘‘ayyā, ākiṇṇaṭṭhāne mayhaṁ cittaṁ na ramati, gāmakāvāsaṁ gacchāmī’’ti āha.",
  "atk-s0509a0:148_8": "Bhikkhuniyo taṁ gāmakāvāsaṁ nayiṁsu.",
  "atk-s0509a0:148_9": "Sā tattha vasantī atīte madditasaṅkhāratāya na cirasseva saha paṭisambhidāhi arahattaṁ pāpuṇi.",
  "atk-s0509a0:148_10": "Tena vuttaṁ apadāne (apa.",
  "atk-s0509a0:148_11": "therī 2.3.95-130) –",
  "atk-s0509a0:149_0": "‘‘Padumuttaro nāma jino, sabbadhammāna pāragū;",
  "atk-s0509a0:150_0": "Ito satasahassamhi, kappe uppajji nāyako.",
  "atk-s0509a0:151_0": "‘‘Tadāhaṁ haṁsavatiyaṁ, kule aññatare ahuṁ;",
  "atk-s0509a0:152_0": "Parakammakārī āsiṁ, nipakā sīlasaṁvutā.",
  "atk-s0509a0:153_0": "‘‘Padumuttarabuddhassa, sujāto aggasāvako;",
  "atk-s0509a0:154_0": "Vihārā abhinikkhamma, piṇḍapātāya gacchati.",
  "atk-s0509a0:155_0": "‘‘Ghaṭaṁ gahetvā gacchantī, tadā udakahārikā;",
  "atk-s0509a0:156_0": "Taṁ disvā adadaṁ pūpaṁ, pasannā sehi pāṇibhi.",
  "atk-s0509a0:157_0": "‘‘Paṭiggahetvā tattheva, nisinno paribhuñji so;",
  "atk-s0509a0:158_0": "Tato netvāna taṁ gehaṁ, adāsiṁ tassa bhojanaṁ.",
  "atk-s0509a0:159_0": "‘‘Tato me ayyako tuṭṭho, akarī suṇisaṁ sakaṁ;",
  "atk-s0509a0:160_0": "Sassuyā saha gantvāna, sambuddhaṁ abhivādayiṁ.",
  "atk-s0509a0:161_0": "‘‘Tadā so dhammakathikaṁ, bhikkhuniṁ parikittayaṁ;",
  "atk-s0509a0:162_0": "Ṭhapesi etadaggamhi, taṁ sutvā muditā ahaṁ.",
  "atk-s0509a0:163_0": "‘‘Nimantayitvā sugataṁ, sasaṅghaṁ lokanāyakaṁ;",
  "atk-s0509a0:164_0": "Mahādānaṁ daditvāna, taṁ ṭhānamabhipatthayiṁ.",
  "atk-s0509a0:165_0": "‘‘Tato maṁ sugato āha, ghananinnādasussaro;",
  "atk-s0509a0:166_0": "Mamupaṭṭhānanirate, sasaṅghaparivesike.",
  "atk-s0509a0:167_0": "‘‘Saddhammassavane yutte, guṇavaddhitamānase;",
  "atk-s0509a0:168_0": "Bhadde bhavassu muditā, lacchase paṇidhīphalaṁ.",
  "atk-s0509a0:169_0": "‘‘Satasahassito kappe, okkākakulasambhavo;",
  "atk-s0509a0:170_0": "Gotamo nāma gottena, satthā loke bhavissati.",
  "atk-s0509a0:171_0": "‘‘Tassa dhammesu dāyādā, orasā dhammanimmitā;",
  "atk-s0509a0:172_0": "Dhammadinnāti nāmena, hessati satthu sāvikā.",
  "atk-s0509a0:173_0": "‘‘Taṁ sutvā muditā hutvā, yāvajīvaṁ mahāmuniṁ;",
  "atk-s0509a0:174_0": "Mettacittā paricariṁ, paccayehi vināyakaṁ.",
  "atk-s0509a0:175_0": "‘‘Tena kammena sukatena, cetanāpaṇidhīhi ca;",
  "atk-s0509a0:176_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:177_0": "‘‘Imamhi bhaddake kappe, brahmabandhu mahāyaso;",
  "atk-s0509a0:178_0": "Kassapo nāma gottena, uppajji vadataṁ varo.",
  "atk-s0509a0:179_0": "‘‘Upaṭṭhāko mahesissa, tadā āsi narissaro;",
  "atk-s0509a0:180_0": "Kāsirājā kikī nāma, bārāṇasipuruttame.",
  "atk-s0509a0:181_0": "‘‘Chaṭṭhā tassāsahaṁ dhītā, sudhammā iti vissutā;",
  "atk-s0509a0:182_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a0:183_0": "‘‘Anujāni na no tāto, agāreva tadā mayaṁ;",
  "atk-s0509a0:184_0": "Vīsavassasahassāni , vicarimha atanditā.",
  "atk-s0509a0:185_0": "‘‘Komāribrahmacariyaṁ , rājakaññā sukhedhitā;",
  "atk-s0509a0:186_0": "Buddhopaṭṭhānaniratā, muditā satta dhītaro.",
  "atk-s0509a0:187_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a0:188_0": "Dhammā ceva sudhammā ca, sattamī saṅghadāyikā.",
  "atk-s0509a0:189_0": "‘‘Khemā uppalavaṇṇā ca, paṭācārā ca kuṇḍalā;",
  "atk-s0509a0:190_0": "Gotamī ca ahañceva, visākhā hoti sattamī.",
  "atk-s0509a0:191_0": "‘‘Tehi kammehi sukatehi, cetanāpaṇidhīhi ca;",
  "atk-s0509a0:192_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:193_0": "‘‘Pacchime ca bhave dāni, giribbajapuruttame;",
  "atk-s0509a0:194_0": "Jātā seṭṭhikule phīte, sabbakāmasamiddhine.",
  "atk-s0509a0:195_0": "‘‘Yadā rūpaguṇūpetā, paṭhame yobbane ṭhitā;",
  "atk-s0509a0:196_0": "Tadā parakulaṁ gantvā, vasiṁ sukhasamappitā.",
  "atk-s0509a0:197_0": "‘‘Upetvā lokasaraṇaṁ, suṇitvā dhammadesanaṁ;",
  "atk-s0509a0:198_0": "Anāgāmiphalaṁ patto, sāmiko me subuddhimā.",
  "atk-s0509a0:199_0": "‘‘Tadāhaṁ anujānetvā, pabbajiṁ anagāriyaṁ;",
  "atk-s0509a0:200_0": "Nacireneva kālena, arahattamapāpuṇiṁ.",
  "atk-s0509a0:201_0": "‘‘Tadā upāsako so maṁ, upagantvā apucchatha;",
  "atk-s0509a0:202_0": "Gambhīre nipuṇe pañhe, te sabbe byākariṁ ahaṁ.",
  "atk-s0509a0:203_0": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0509a0:204_0": "Bhikkhuniṁ dhammakathikaṁ, nāññaṁ passāmi edisiṁ.",
  "atk-s0509a0:205_0": "‘‘Dhammadinnā yathā dhīrā, evaṁ dhāretha bhikkhavo;",
  "atk-s0509a0:206_0": "Evāhaṁ paṇḍitā homi, nāyakenānukampitā.",
  "atk-s0509a0:207_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a0:208_0": "Ohito garuko bhāro, bhavanetti samūhatā.",
  "atk-s0509a0:209_0": "‘‘Yassatthāya pabbajitā, agārasmānagāriyaṁ;",
  "atk-s0509a0:210_0": "So me attho anuppatto, sabbasaṁyojanakkhayo.",
  "atk-s0509a0:211_0": "‘‘Iddhīsu ca vasī homi, dibbāya sotadhātuyā;",
  "atk-s0509a0:212_0": "Paracittāni jānāmi, satthusāsanakārikā.",
  "atk-s0509a0:213_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a0:214_0": "Khepetvā āsave sabbe, visuddhāsiṁ sunimmalā.",
  "atk-s0509a0:215_0": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. therī 2.3.95-130);",
  "atk-s0509a0:216_0": "Arahattaṁ pana patvā ‘‘mayhaṁ manaṁ matthakaṁ pattaṁ, idāni idha vasitvā kiṁ karissāmi, rājagahameva gantvā satthārañca vandissāmi, bahū ca me ñātakā puññāni karissantī’’ti bhikkhunīhi saddhiṁ rājagahameva paccāgatā.",
  "atk-s0509a0:216_1": "Visākho tassā āgatabhāvaṁ sutvā tassā adhigamaṁ vīmaṁsanto pañcakkhandhādivasena pañhaṁ pucchi.",
  "atk-s0509a0:216_2": "Dhammadinnā sunisitena satthena kumudanāḷe chindantī viya pucchitaṁ pucchitaṁ pañhaṁ vissajjesi.",
  "atk-s0509a0:216_3": "Visākho sabbaṁ pucchāvissajjananayaṁ satthu ārocesi.",
  "atk-s0509a0:216_4": "Satthā ‘‘paṇḍitā, visākha, dhammadinnā bhikkhunī’’tiādinā taṁ pasaṁsanto sabbaññutaññāṇena saddhiṁ saṁsandetvā byākatabhāvaṁ pavedetvā tameva cūḷavedallasuttaṁ (ma. ni.",
  "atk-s0509a0:216_5": "1.460) aṭṭhuppattiṁ katvā taṁ dhammakathikānaṁ bhikkhunīnaṁ aggaṭṭhāne ṭhapesi.",
  "atk-s0509a0:216_6": "Yadā pana sā tasmiṁ gāmakāvāse vasantī heṭṭhimamagge adhigantvā aggamaggatthāya vipassanaṁ paṭṭhapesi, tadā –",
  "atk-s0509a0:217_0": "12.",
  "atk-s0509a0:218_0": "‘‘Chandajātā avasāyī, manasā ca phuṭā siyā;",
  "atk-s0509a0:219_0": "Kāmesu appaṭibaddhacittā, uddhaṁsotāti vuccatī’’ti. –",
  "atk-s0509a0:220_0": "Imaṁ gāthaṁ abhāsi.",
  "atk-s0509a0:221_0": "Tattha chandajātāti aggaphalatthaṁ jātacchandā.",
  "atk-s0509a0:221_1": "Avasāyīti avasāyo vuccati avasānaṁ niṭṭhānaṁ, tampi kāmesu appaṭibaddhacittatāya ‘‘uddhaṁsotā’’ti vakkhamānattā samaṇakiccassa niṭṭhānaṁ veditabbaṁ, na yassa kassaci, tasmā padadvayenāpi appattamānasā anuttaraṁ yogakkhemaṁ patthayamānāti ayamattho vutto hoti.",
  "atk-s0509a0:221_2": "Manasā ca phuṭā siyāti heṭṭhimehi tīhi maggacittehi nibbānaṁ phuṭā phusitā bhaveyya.",
  "atk-s0509a0:221_3": "Kāmesu appaṭibaddhacittāti anāgāmimaggavasena kāmesu na paṭibaddhacittā.",
  "atk-s0509a0:221_4": "Uddhaṁsotāti uddhameva maggasoto saṁsārasoto ca etissāti uddhaṁsotā.",
  "atk-s0509a0:221_5": "Anāgāmino hi yathā aggamaggo uppajjati, na añño, evaṁ avihādīsu uppannassa yāva akaniṭṭhā uddhameva uppatti hotīti.",
  "atk-s0509a0:222_0": "Dhammadinnātherīgāthāvaṇṇanā niṭṭhitā.",
  "atk-s0509a0:223_0": "13. Visākhātherīgāthāvaṇṇanā",
  "atk-s0509a0:224_0": "Karothabuddhasāsananti visākhāya theriyā gāthā.",
  "atk-s0509a0:224_1": "Tassā vatthu dhīrātheriyāvatthusadisameva.",
  "atk-s0509a0:224_2": "Sā arahattaṁ patvā vimuttisukhena vītināmentī –",
  "atk-s0509a0:225_0": "13.",
  "atk-s0509a0:226_0": "‘‘Karotha buddhasāsanaṁ, yaṁ katvā nānutappati;",
  "atk-s0509a0:227_0": "Khippaṁ pādāni dhovitvā, ekamante nisīdathā’’ti. –",
  "atk-s0509a0:228_0": "Imāya gāthāya aññaṁ byākāsi.",
  "atk-s0509a0:229_0": "Tattha karotha buddhasāsananti buddhasāsanaṁ ovādaanusiṭṭhiṁ karotha, yathānusiṭṭhaṁ paṭipajjathāti attho.",
  "atk-s0509a0:229_1": "Yaṁ katvā nānutappatīti anusiṭṭhiṁ katvā karaṇahetu na anutappati takkarassa sammadeva adhippāyānaṁ samijjhanato.",
  "atk-s0509a0:229_2": "Khippaṁ pādāni dhovitvā, ekamante nisīdathāti idaṁ yasmā sayaṁ pacchābhattaṁ piṇḍapātapaṭikkantā ācariyupajjhāyānaṁ vattaṁ dassetvā attano divāṭṭhāne pāde dhovitvā raho nisinnā sadatthaṁ matthakaṁ pāpesi, tasmā tattha aññepi niyojentī avoca.",
  "atk-s0509a0:230_0": "Visākhātherīgāthāvaṇṇanā niṭṭhitā.",
  "atk-s0509a0:231_0": "14. Sumanātherīgāthāvaṇṇanā",
  "atk-s0509a0:232_0": "Dhātuyodukkhato disvāti sumanāya theriyā gāthā.",
  "atk-s0509a0:232_1": "Tassā vatthu tissātheriyā vatthusadisaṁ.",
  "atk-s0509a0:232_2": "Imissāpi hi satthā obhāsaṁ vissajjetvā purato nisinno viya attānaṁ dassetvā –",
  "atk-s0509a0:233_0": "14.",
  "atk-s0509a0:234_0": "‘‘Dhātuyo dukkhato disvā, mā jātiṁ punarāgami;",
  "atk-s0509a0:235_0": "Bhave chandaṁ virājetvā, upasantā carissasī’’ti. –",
  "atk-s0509a0:236_0": "Imaṁ gāthamāha. Sā gāthāpariyosāne arahattaṁ pāpuṇi .",
  "atk-s0509a0:237_0": "Tattha dhātuyo dukkhato disvāti sasantatipariyāpannā cakkhādidhātuyo itarāpi ca udayabbayapaṭipīḷanādinā ‘‘dukkhā’’ti ñāṇacakkhunā disvā.",
  "atk-s0509a0:237_1": "Mā jātiṁ punarāgamīti puna jātiṁ āyatiṁ punabbhavaṁ mā upagacchi .",
  "atk-s0509a0:237_2": "Bhave chandaṁ virājetvāti kāmabhavādike sabbasmiṁ bhave taṇhāchandaṁ virāgasaṅkhātena maggena pajahitvā.",
  "atk-s0509a0:237_3": "Upasantā carissasīti sabbaso pahīnakilesatāya nibbutā viharissasi.",
  "atk-s0509a0:238_0": "Ettha ca ‘‘dhātuyo dukkhato disvā’’ti iminā dukkhānupassanāmukhena vipassanā dassitā.",
  "atk-s0509a0:238_1": "‘‘Bhave chandaṁ virājetvā’’ti iminā maggo, ‘‘upasantā carissasī’’ti iminā saupādisesā nibbānadhātu, ‘‘mā jātiṁ punarāgamī’’ti iminā anupādisesā nibbānadhātu dassitāti daṭṭhabbaṁ.",
  "atk-s0509a0:239_0": "Sumanātherīgāthāvaṇṇanā niṭṭhitā.",
  "atk-s0509a0:240_0": "15. Uttarātherīgāthāvaṇṇanā",
  "atk-s0509a0:241_0": "Kāyena saṁvutā āsinti uttarāya theriyā gāthā.",
  "atk-s0509a0:241_1": "Tassāpi vatthu tissātheriyā vatthusadisaṁ.",
  "atk-s0509a0:241_2": "Sāpi hi sakyakulappasutā bodhisattassa orodhabhūtā mahāpajāpatigotamiyā saddhiṁ nikkhantā obhāsagāthāya arahattaṁ patvā pana –",
  "atk-s0509a0:242_0": "15.",
  "atk-s0509a0:243_0": "‘‘Kāyena saṁvutā āsiṁ, vācāya uda cetasā;",
  "atk-s0509a0:244_0": "Samūlaṁ taṇhamabbuyha, sītibhūtāmhi nibbutā’’ti. –",
  "atk-s0509a0:245_0": "Udānavasena tameva gāthaṁ abhāsi.",
  "atk-s0509a0:246_0": "Tattha kāyena saṁvutā āsinti kāyikena saṁvarena saṁvutā ahosiṁ.",
  "atk-s0509a0:246_1": "Vācāyāti vācasikena saṁvarena saṁvutā āsinti yojanā, padadvayenāpi sīlasaṁvaramāha.",
  "atk-s0509a0:246_2": "Udāti atha.",
  "atk-s0509a0:246_3": "Cetasāti samādhicittena, etena vipassanābhāvanamāha.",
  "atk-s0509a0:246_4": "Samūlaṁ taṇhamabbuyhāti sānusayaṁ, saha vā avijjāya taṇhaṁ uddharitvā.",
  "atk-s0509a0:246_5": "Avijjāya hi paṭicchāditādīnave bhavattaye taṇhā uppajjati.",
  "atk-s0509a0:247_0": "Aparo nayo –",
  "atk-s0509a0:247_1": "kāyena saṁvutāti sammākammantena sabbaso micchākammantassa pahānā maggasaṁvareneva kāyena saṁvutā āsiṁ.",
  "atk-s0509a0:247_2": "Vācāyāti sammāvācāya sabbaso micchāvācāya pahānā maggasaṁvareneva vācāya saṁvutā āsinti attho.",
  "atk-s0509a0:247_3": "Cetasāti samādhinā.",
  "atk-s0509a0:247_4": "Cetosīsena hettha sammāsamādhi vutto, sammāsamādhiggahaṇeneva maggalakkhaṇena ekalakkhaṇā sammādiṭṭhiādayo maggadhammā gahitāva hontīti, maggasaṁvarena abhijjhādikassa asaṁvarassa anavasesato pahānaṁ dassitaṁ hoti.",
  "atk-s0509a0:247_5": "Tenevāha ‘‘samūlaṁ taṇhamabbuyhā’’ti.",
  "atk-s0509a0:247_6": "Sītibhūtāmhi nibbutāti sabbaso kilesapariḷāhābhāvena sītibhāvappattā anupādisesāya nibbānadhātuyā nibbutā amhīti.",
  "atk-s0509a0:248_0": "Uttarātherīgāthāvaṇṇanā niṭṭhitā.",
  "atk-s0509a0:249_0": "16. Vuḍḍhapabbajitasumanātherīgāthāvaṇṇanā",
  "atk-s0509a0:250_0": "Sukhaṁ tvaṁ vuḍḍhike sehīti sumanāya vuḍḍhapabbajitāya gāthā.",
  "atk-s0509a0:250_1": "Ayampi purimabuddhesu katādhikārā tattha tattha bhave kusalaṁ upacinitvā imasmiṁ buddhuppāde sāvatthiyaṁ mahākosalarañño bhaginī hutvā nibbatti.",
  "atk-s0509a0:250_2": "Sā satthārā rañño pasenadissa kosalassa ‘‘cattāro kho me, mahārāja, daharāti na uññātabbā’’tiādinā (saṁ. ni.",
  "atk-s0509a0:250_3": "1.112) desitaṁ dhammaṁ sutvā laddhappasādā saraṇesu ca sīlesu ca patiṭṭhāya pabbajitukāmāpi ‘‘ayyikaṁ paṭijaggissāmī’’ti cirakālaṁ vītināmetvā aparabhāge ayyikāya kālaṅkatāya raññā saddhiṁ mahagghāni attharaṇapāvuraṇāni gāhāpetvā vihāraṁ gantvā saṅghassa dāpetvā satthu santike dhammaṁ sutvā anāgāmiphale patiṭṭhitā pabbajjaṁ yāci.",
  "atk-s0509a0:250_4": "Satthā tassā ñāṇaparipākaṁ disvā –",
  "atk-s0509a0:251_0": "16.",
  "atk-s0509a0:252_0": "‘‘Sukhaṁ tvaṁ vuḍḍhike sehi, katvā coḷena pārutā;",
  "atk-s0509a0:253_0": "Upasanto hi te rāgo, sītibhūtāsi nibbutā’’ti. –",
  "atk-s0509a0:254_0": "Imaṁ gāthaṁ abhāsi.",
  "atk-s0509a0:254_1": "Sā gāthāpariyosāne saha paṭisambhidāhi arahattaṁ patvā udānavasena tameva gāthaṁ abhāsi.",
  "atk-s0509a0:254_2": "Idameva cassā aññābyākaraṇaṁ ahosi, sā tāvadeva pabbaji.",
  "atk-s0509a0:254_3": "Gāthāya pana vuḍḍhiketi vuḍḍhe, vayovuḍḍheti attho.",
  "atk-s0509a0:254_4": "Ayaṁ pana sīlādiguṇehipi vuḍḍhā, theriyā vuttagāthāya catutthapāde sītibhūtāsi nibbutāti yojetabbaṁ.",
  "atk-s0509a0:254_5": "Sesaṁ vuttanayameva.",
  "atk-s0509a0:255_0": "Vuḍḍhapabbajitasumanātherīgāthāvaṇṇanā niṭṭhitā.",
  "atk-s0509a0:256_0": "17. Dhammātherīgāthāvaṇṇanā",
  "atk-s0509a0:257_0": "Piṇḍapātaṁcaritvānāti dhammāya theriyā gāthā.",
  "atk-s0509a0:257_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā sambhatapuññasambhārā imasmiṁ buddhuppāde sāvatthiyaṁ kulaghare nibbattitvā vayappattā patirūpassa sāmikassa gehaṁ gantvā sāsane paṭiladdhasaddhā pabbajitukāmā hutvā sāmikena ananuññātā pacchā sāmike kālaṅkate pabbajitvā vipassanāya kammaṁ karontī ekadivasaṁ bhikkhāya caritvā vihāraṁ āgacchantī paripatitvā tameva ārammaṇaṁ katvā vipassanaṁ vaḍḍhetvā saha paṭisambhidāhi arahattaṁ patvā –",
  "atk-s0509a0:258_0": "17.",
  "atk-s0509a0:259_0": "‘‘Piṇḍapātaṁ caritvāna, daṇḍamolubbha dubbalā;",
  "atk-s0509a0:260_0": "Vedhamānehi gattehi, tattheva nipatiṁ chamā;",
  "atk-s0509a0:261_0": "Disvā ādīnavaṁ kāye, atha cittaṁ vimucci me’’ti. –",
  "atk-s0509a0:262_0": "Udānavasena imaṁ gāthaṁ abhāsi.",
  "atk-s0509a0:263_0": "Tattha piṇḍapātaṁ caritvāna, daṇḍamolubbhāti piṇḍapātatthāya yaṭṭhiṁ upatthambhena nagare vicaritvā bhikkhāya āhiṇḍitvā.",
  "atk-s0509a0:263_1": "Chamāti chamāyaṁ bhūmiyaṁ, pādānaṁ avasena bhūmiyaṁ nipatinti attho.",
  "atk-s0509a0:263_2": "Disvā ādīnavaṁ kāyeti asubhāniccadukkhānattatādīhi nānappakārehi sarīre dosaṁ paññācakkhunā disvā.",
  "atk-s0509a0:263_3": "Atha cittaṁ vimucci meti ādīnavānupassanāya parato pavattehi nibbidānupassanādīhi vikkhambhanavasena mama cittaṁ kilesehi vimuccitvā puna maggaphalehi yathākkamaṁ samucchedavasena ceva paṭippassaddhivasena ca sabbaso vimucci vimuttaṁ, na dānissā vimocetabbaṁ atthīti.",
  "atk-s0509a0:263_4": "Idameva cassā aññābyākaraṇaṁ ahosīti.",
  "atk-s0509a0:264_0": "Dhammātherīgāthāvaṇṇanā niṭṭhitā.",
  "atk-s0509a0:265_0": "18. Saṅghātherīgāthāvaṇṇanā",
  "atk-s0509a0:266_0": "Hitvā ghare pabbajitvāti saṅghāya theriyā gāthā.",
  "atk-s0509a0:266_1": "Tassā vatthu dhīrātheriyā vatthusadisaṁ.",
  "atk-s0509a0:266_2": "Gāthā pana –",
  "atk-s0509a0:267_0": "18.",
  "atk-s0509a0:268_0": "‘‘Hitvā ghare pabbajitvā, hitvā puttaṁ pasuṁ piyaṁ;",
  "atk-s0509a0:269_0": "Hitvā rāgañca dosañca, avijjañca virājiya;",
  "atk-s0509a0:270_0": "Samūlaṁ taṇhamabbuyha, upasantāmhi nibbutā’’ti. – gāthaṁ abhāsi;",
  "atk-s0509a0:271_0": "Tattha hitvāti chaḍḍetvā.",
  "atk-s0509a0:271_1": "Ghareti gehaṁ.",
  "atk-s0509a0:271_2": "Gharasaddo hi ekasmimpi abhidheyye kadāci bahūsu bījaṁ viya rūḷhivasena voharīyati.",
  "atk-s0509a0:271_3": "Hitvā puttaṁ pasuṁ piyanti piyāyitabbe putte ceva gomahiṁsādike pasū ca tappaṭibaddhachandarāgappahānena pahāya.",
  "atk-s0509a0:271_4": "Hitvā rāgañca dosañcāti rajjanasabhāvaṁ rāgaṁ, dussanasabhāvaṁ dosañca ariyamaggena samucchinditvā.",
  "atk-s0509a0:271_5": "Avijjañca virājiyāti sabbākusalesu pubbaṅgamaṁ mohañca virājetvā maggena samugghāṭetvā icceva attho.",
  "atk-s0509a0:271_6": "Sesaṁ vuttanayameva.",
  "atk-s0509a0:272_0": "Saṅghātherīgāthāvaṇṇanā niṭṭhitā.",
  "atk-s0509a0:273_0": "Ekakanipātavaṇṇanā niṭṭhitā."
}