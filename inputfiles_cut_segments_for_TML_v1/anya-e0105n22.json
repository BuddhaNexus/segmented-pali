{
  "anya-e0105n22:0_0": "Āyācanakāraṇaṁ",
  "anya-e0105n22:1_0": "Kasmā pana te taṁ āyāciṁsūti?",
  "anya-e0105n22:1_1": "Vuccate, mahāvihāravāsino hi āditoyeva paṭṭhāya piṭakattayaṁ yathā tīsu saṅgītīsu pāḷibhāsāya saṅgītaṁ, yathā ca vaṭṭagāmaṇirājakāle (455-467-bu-va) potthakesu āropitaṁ, tathā porāṇaṁ pāḷipiṭakameva uggaṇhanti ceva vācenti ca, na sakkatāropitapiṭakaṁ.",
  "anya-e0105n22:1_2": "Aṭṭhakathāyo ca tivassasatamattato pure katā.",
  "anya-e0105n22:1_3": "Tathā hi aṭṭhakathāsu vasabharājakālato (609-653-bu-0) pacchā sīhaḷikattherānañceva aññesañca vatthu na dissati ṭhapetvā mahāsenarājavatthuṁ pārā. aṭṭha.",
  "anya-e0105n22:1_4": "2.236-237, yāva ācariyabuddhaghosakālāpi ca tā eva porāṇaṭṭhakathāyo atthi na abhinavīkatā.",
  "anya-e0105n22:1_5": "Tena tesaṁ piṭakesu yebhuyyena janā paricayaṁ kātuṁ asañjātābhilāsā honti asañjātussāhā.",
  "anya-e0105n22:1_6": "Dīpantaresu ca attano piṭakaṁ pattharāpetuṁ na sakkonti aṭṭhakathānaṁ dīpabhāsāya abhisaṅkhatattā.",
  "anya-e0105n22:1_7": "Abhayagirivāsino pana vaṭṭagāmaṇirājakālato paṭṭhāya sakkatabhāsāropitaṁ dhammarucinikāyādipiṭakampi mahāyānapiṭakampi navaṁ navaṁ pariyāpuṇanti ceva vācenti ca, tena tesaṁ piṭakesu yebhuyyena janā paricayaṁ kātuṁ sañjātābhilāsā honti sañjātussāhā, navaṁ navameva hi sattā piyāyanti.",
  "anya-e0105n22:1_8": "Tatoyeva te dīpantaresupi attano vādaṁ pattharāpetuṁ sakkonti.",
  "anya-e0105n22:1_9": "Tasmā te mahāvihāravāsino therā attano sīhaḷaṭṭhakathāyo pāḷibhāsāya abhisaṅkharitukāmā tathā kātuṁ samatthaṁ ācariyabuddhaghosattherassa ñāṇappabhāvavisesaṁ yathāvuttaguṇasampannabhāvañca ñatvā āyāciṁsūti veditabbaṁ."
}