{
  "tika-vin09t13:0_0": "Pārājikakaṇḍaṁ",
  "tika-vin09t13:1_0": "Idāni nidānuddesānantaraṁ vuttassa pārājikuddesassa atthaṁ saṁvaṇṇetuṁ ‘‘idānī’’tiādi āraddhaṁ.",
  "tika-vin09t13:1_1": "Nidānānantaranti bhāvanapuṁsakaniddeso, nidānaṁ anantaraṁ katvāti vuttaṁ hoti.",
  "tika-vin09t13:1_2": "Tatthāti pārājikakaṇḍe.",
  "tika-vin09t13:1_3": "Pātimokkheti bhikkhupātimokkhe.",
  "tika-vin09t13:1_4": "Cattāroti gaṇanaparicchedo ūnātirekabhāvanivattanato.",
  "tika-vin09t13:1_5": "Pārājikāti sajātināmaṁ.",
  "tika-vin09t13:1_6": "Āpattiyoti sabbasādhāraṇanāmaṁ.",
  "tika-vin09t13:1_7": "Uddisīyatīti uddeso.",
  "tika-vin09t13:1_8": "Bhāvappadhānoyaṁ niddeso.",
  "tika-vin09t13:1_9": "Tenāha ‘‘uddisitabbata’’nti.",
  "tika-vin09t13:2_0": "1. Paṭhamapārājikavaṇṇanā",
  "tika-vin09t13:3_0": "Yo panāti (pārā. aṭṭha.",
  "tika-vin09t13:3_1": "1.45 bhikkhupadabhājanīyavaṇṇanā) ettha yasmā panāti nipātamattaṁ, yoti atthapadaṁ, tañca aniyamena puggalaṁ dīpeti.",
  "tika-vin09t13:3_2": "Tasmā tassa atthaṁ dassento ‘‘yo kocī’’ti āha.",
  "tika-vin09t13:3_3": "Yasmā pana yo yokoci nāma, so avassaṁ liṅgayuttajātināmagottasīlavihāragocaravayesu ekenākārena paññāyati, tasmā taṁ tathā ñāpetuṁ ‘‘rassadīghādinā’’tiādimāha.",
  "tika-vin09t13:3_4": "Ādisaddena navakammādīnaṁ gahaṇaṁ.",
  "tika-vin09t13:3_5": "Liṅgādibhedenāti liṅgīyatiñāyati etenāti liṅgaṁ, taṁ ādi yesaṁ teti liṅgādayo, tesaṁ bhedo liṅgādibhedo, tena liṅgādibhedena.",
  "tika-vin09t13:3_6": "Etthādisaddena pana yuttādīnaṁ gahaṇaṁ.",
  "tika-vin09t13:3_7": "Idaṁ vuttaṁ hoti –",
  "tika-vin09t13:3_8": "liṅgavasena yādiso vā tādiso vā hotu, dīgho vā rasso vā kāḷo vā odāto vā maṅguracchavi vā kiso vā thūlo vā.",
  "tika-vin09t13:3_9": "Yogavasena yena vā tena vā yutto hotu, navakammayutto vā uddesayutto vā vāsadhurayutto vā.",
  "tika-vin09t13:3_10": "Jātivasena yaṁjacco vā taṁjacco vā hotu, khattiyo vā brāhmaṇo vā vesso vā suddho vā.",
  "tika-vin09t13:3_11": "Nāmavasena yathānāmo vā tathānāmo vā hotu, buddharakkhito vā dhammarakkhito vā saṅgharakkhito vā.",
  "tika-vin09t13:3_12": "Gottavasena yathāgotto vā tathāgotto vā hotu, kaccāyano vā vāsiṭṭho vā kosiyo vā.",
  "tika-vin09t13:3_13": "Sīlesu yathāsīlo vā tathāsīlo vā hotu, navakammasīlo vā uddesasīlo vā vāsadhurasīlo vā.",
  "tika-vin09t13:3_14": "Vihāresupi yathāvihārī vā tathāvihārī vā hotu, navakammavihārī vā uddesavihārī vā vāsadhuravihārī vā .",
  "tika-vin09t13:3_15": "Gocaresupi yathāgocaro vā tathāgocaro vā hotu, navakammagocaro vā uddesagocaro vā vāsadhuragocaro vā.",
  "tika-vin09t13:3_16": "Vayesupi yo vā so vā hotu thero vā navo vā majjhimo vā, atha kho sabbova imasmiṁ atthe ‘‘yo’’ti vuccatīti.",
  "tika-vin09t13:4_0": "Idāni ‘‘bhikkhū’’ti padaṁ saṁvaṇṇetuṁ ‘‘ehibhikkhūpasampadā’’tiādimāha.",
  "tika-vin09t13:4_1": "Tattha ‘‘ehi bhikkhū’’ti bhagavato vacanamattena bhikkhubhāvo ehibhikkhūpasampadā.",
  "tika-vin09t13:4_2": "‘‘Buddhaṁ saraṇaṁ gacchāmī’’tiādinā (mahāva.",
  "tika-vin09t13:4_3": "105) nayena tikkhattuṁ vācaṁ bhinditvā vuttehi tīhi saraṇagamanehi upasampadā saraṇagamanūpasampadā.",
  "tika-vin09t13:4_4": "Ovādappaṭiggahaṇūpasampadā (pārā. aṭṭha.",
  "tika-vin09t13:4_5": "1.45) nāma –",
  "tika-vin09t13:5_0": "‘‘Tasmātiha te, kassapa, evaṁ sikkhitabbaṁ ‘tibbaṁ me hirottappaṁ paccupaṭṭhitaṁ bhavissati theresu navesu majjhimesū’ti, evañhi te kassapa sikkhitabbaṁ.",
  "tika-vin09t13:5_1": "Tasmātiha te, kassapa, evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ, sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti, evañhi te, kassapa, sikkhitabbaṁ.",
  "tika-vin09t13:5_2": "Tasmātiha te, kassapa, evaṁ sikkhitabbaṁ ‘sātasahagatā ca me kāyagatāsati na vijahissatī’ti, evañhi te, kassapa, sikkhitabba’’nti (saṁ. ni. 2.154) –",
  "tika-vin09t13:6_0": "Iminā ovādappaṭiggahaṇena mahākassapattherassa anuññātaupasampadā.",
  "tika-vin09t13:7_0": "Pañhābyākaraṇūpasampadā nāma sopākassa anuññātaupasampadā.",
  "tika-vin09t13:7_1": "Bhagavā kira pubbārāme anucaṅkamantaṁ sopākasāmaṇeraṁ ‘‘‘uddhumātakasaññā’ti vā sopāka ‘rūpasaññā’ti vā ime dhammā nānatthā nānābyañjanā, udāhu ekatthā byañjanameva nāna’’nti (pārā. aṭṭha.",
  "tika-vin09t13:7_2": "1.45) dasa asubhanissite pañhe pucchi.",
  "tika-vin09t13:7_3": "So te byākāsi.",
  "tika-vin09t13:7_4": "Bhagavā tassa sādhukāraṁ datvā ‘‘kativasso tvaṁ, sopākā’’ti pucchi.",
  "tika-vin09t13:7_5": "Sattavassohaṁ bhagavāti.",
  "tika-vin09t13:7_6": "‘‘Sopāka, tvaṁ mama sabbaññutaññāṇena saddhiṁ saṁsanditvā pañhe byākāsī’’ti āraddhacitto upasampadaṁ anujāni, ayaṁ pañhābyākaraṇūpasampadā.",
  "tika-vin09t13:8_0": "Aṭṭhagarudhammapaṭiggahaṇūpasampadā nāma mahāpajāpatiyā aṭṭhagarudhammappaṭiggahaṇena anuññātaupasampadā.",
  "tika-vin09t13:9_0": "Dūtenūpasampadā nāma aḍḍhakāsiyā gaṇikāya anuññātaupasampadā.",
  "tika-vin09t13:10_0": "Aṭṭhavācikūpasampadā nāma bhikkhuniyā bhikkhunisaṅghato ñatticatutthena, bhikkhusaṅghato ñatticatutthenāti imehi dvīhi kammehi upasampadā.",
  "tika-vin09t13:11_0": "Ñatticatutthakammūpasampadā nāma bhikkhūnaṁ etarahi upasampadā.",
  "tika-vin09t13:11_1": "Ñatticatutthenāti tīhi anussāvanāhi, ekāya ca ñattiyāti evaṁ ñatticatutthena.",
  "tika-vin09t13:11_2": "Kiñcāpi hi ñatti sabbapaṭhamaṁ vuccati, tissannaṁ pana anussāvanānaṁ atthabyañjanabhedābhāvato atthabyañjanabhinnaṁ ñattiṁ tāsaṁ catutthanti katvā ‘‘ñatticatuttha’’nti vuccati.",
  "tika-vin09t13:11_3": "Akuppenāti akopetabbataṁ, appaṭikkositabbatañca upagatena.",
  "tika-vin09t13:11_4": "Ṭhānārahenāti kāraṇārahena satthu sāsanārahena.",
  "tika-vin09t13:11_5": "Upasampanno nāma uparibhāvaṁ samāpanno, pattoti attho.",
  "tika-vin09t13:11_6": "Bhikkhubhāvo hi uparibhāvo, tañcesa yathāvuttena kammena samāpannattā ‘‘upasampanno’’ti vuccati.",
  "tika-vin09t13:11_7": "Kasmā panettha imināva upasampanno idha gahito, nāññehīti? Vuccate –",
  "tika-vin09t13:11_8": "ehibhikkhūpasampadā antimabhavikānameva, saraṇagamanūpasampadā parisuddhānaṁ, ovādappaṭiggahaṇapañhābyākaraṇūpasampadā mahākassapasopākānaṁ, na ca te bhabbā pārājikādilokavajjaṁ āpajjituṁ, aṭṭhagarudhammappaṭiggahaṇādayo ca bhikkhunīnaṁyeva anuññātā.",
  "tika-vin09t13:11_9": "Ayañca bhikkhu, tasmā ñatticatuttheneva upasampadākammena upasampanno idha gahito, nāññehīti veditabbo.",
  "tika-vin09t13:11_10": "Paṇṇattivajjesu pana sikkhāpadesu aññepi ehibhikkhūpasampadāya upasampannādayo saṅgayhanti (sārattha. ṭī.",
  "tika-vin09t13:11_11": "2.45 bhikkhupadabhājanīyavaṇṇanā).",
  "tika-vin09t13:11_12": "Vakkhati hi ‘‘paṇṇattivajjesu pana aññepi saṅgahaṁ gacchantī’’ti.",
  "tika-vin09t13:11_13": "Idāni ‘‘akuppena ṭhānārahena upasampanno’’ti saṁkhittena vuttamatthaṁ vitthāretvā dassetuṁ ‘‘tassa panā’’tiādimāha.",
  "tika-vin09t13:12_0": "Tatthāti tesu pañcasu.",
  "tika-vin09t13:12_1": "Vasati etthāti vatthu, ādhāro patiṭṭhā.",
  "tika-vin09t13:12_2": "Tenāha ‘‘upasampadāpekkho puggalo’’ti.",
  "tika-vin09t13:12_3": "Ūnāni aparipuṇṇāni vīsati vassāni assāti ūnavīsativasso.",
  "tika-vin09t13:12_4": "Ettha yaṁ vattabbaṁ, taṁ upari sappāṇakavagge ūnavīsatisikkhāpade (kaṅkhā. aṭṭha.",
  "tika-vin09t13:12_5": "ūnavīsativassasikkhāpadavaṇṇanā) vaṇṇayissāma.",
  "tika-vin09t13:12_6": "Tesūti paṇḍakādīsu ekādasasu abhabbapuggalesu.",
  "tika-vin09t13:12_7": "Paṇḍako (mahāva. aṭṭha.",
  "tika-vin09t13:12_8": "109) panettha pañcavidho hoti āsittapaṇḍako, usūyapaṇḍako , opakkamikapaṇḍako, napuṁsakapaṇḍako, pakkhapaṇḍakoti.",
  "tika-vin09t13:12_9": "Tesu āsittapaṇḍakassa ca usūyapaṇḍakassa ca pabbajjā na vāritā, itaresaṁ tiṇṇaṁ vāritā.",
  "tika-vin09t13:12_10": "Tesupi pakkhapaṇḍakassa yasmiṁ pakkhe paṇḍako hoti, tasmiṁyevassa pakkhe pabbajjā vāritāti.",
  "tika-vin09t13:12_11": "Tayo cettha pabbajjūpasampadānaṁ abhabbatāya avatthū.",
  "tika-vin09t13:12_12": "Tenāha ‘‘āsittapaṇḍakañcā’’tiādi.",
  "tika-vin09t13:12_13": "Tattha yassa paresaṁ aṅgajātaṁ mukhena gahetvā asucinā āsittassa pariḷāho vūpasammati, ayaṁ āsittapaṇḍako.",
  "tika-vin09t13:12_14": "Yassa paresaṁ ajjhācāraṁ passato usūyāya uppannāya pariḷāho vūpasammati, ayaṁ usūyapaṇḍako.",
  "tika-vin09t13:12_15": "Yassa upakkamena bījāni apanītāni, ayaṁ opakkamikapaṇḍako (vi. saṅga. aṭṭha. 135; vi. vi. ṭī.",
  "tika-vin09t13:12_16": "mahāvagga 2.109).",
  "tika-vin09t13:12_17": "Yo pana paṭisandhiyaṁyeva abhāvako uppanno, ayaṁ napuṁsakapaṇḍako.",
  "tika-vin09t13:12_18": "Ekacco pana akusalavipākānubhāvena kāḷapakkhe paṇḍako hoti, juṇhapakkhe panassa pariḷāho vūpasammati, ayaṁ pakkhapaṇḍakoti veditabbo.",
  "tika-vin09t13:13_0": "Theyyena saṁvāso etassāti theyyasaṁvāsako.",
  "tika-vin09t13:13_1": "So ca na saṁvāsamattasseva thenako idhādhippeto, atha kho liṅgassa, tadubhayassa ca thenakopīti āha ‘‘theyyasaṁvāsako pana tividho’’tiādi.",
  "tika-vin09t13:13_2": "Na bhikkhuvassāni gaṇetīti (mahāva. aṭṭha.",
  "tika-vin09t13:13_3": "110) ‘‘ahaṁ dasavasso vā vīsativasso vā’’ti musā vatvā bhikkhuvassāni na gaṇeti.",
  "tika-vin09t13:13_4": "Na yathāvuḍḍhaṁ bhikkhūnaṁ vā sāmaṇerānaṁ vā vandanaṁ sādiyatīti attanā musāvādaṁ katvā dassitavassānurūpena yathāvuḍḍhaṁ vandanaṁ nādhivāseti.",
  "tika-vin09t13:13_5": "Na āsanena paṭibāhatīti ‘‘apehi, me etaṁ pāpuṇātī’’ti āsanena nappaṭibāhati.",
  "tika-vin09t13:13_6": "Na uposathādīsu sandissatīti uposathappavāraṇādīsu na sandissati.",
  "tika-vin09t13:13_7": "Liṅgamattassevāti evasaddena saṁvāsaṁ nivatteti.",
  "tika-vin09t13:13_8": "Samānoti santo.",
  "tika-vin09t13:13_9": "Liṅgānurūpassa saṁvāsassāti sāmaṇeraliṅgānurūpassa sāmaṇerasaṁvāsassa.",
  "tika-vin09t13:13_10": "Sace pana kāsāye dhuraṁ nikkhipitvā naggo vā odātavatthanivattho vā methunasevanādīhi assamaṇo hutvā kāsāyāni nivāseti, liṅgatthenako hoti.",
  "tika-vin09t13:13_11": "Sace gihibhāvaṁ patthayamāno kāsāyaṁ ovaṭṭikaṁ katvā, aññena vā ākārena gihinivāsanena nivāseti ‘‘sobhati nu kho me gihiliṅgaṁ, na sobhatī’’ti vīmaṁsanatthaṁ, rakkhati tāva, ‘‘sobhatī’’ti sampaṭicchitvā puna liṅgaṁ sādiyati, liṅgatthenako hoti.",
  "tika-vin09t13:13_12": "Odātaṁ nivāsetvā vīmaṁsanasampaṭicchanesupi eseva nayo .",
  "tika-vin09t13:13_13": "Sacepi nivatthakāsāvassa upari odātaṁ nivāsetvā vīmaṁsati vā sampaṭicchati vā, rakkhati eva.",
  "tika-vin09t13:14_0": "Antimavatthuajjhāpannakepi eseva nayoti pārājikaṁ āpannake bhikkhumhipi eseva nayoti attho.",
  "tika-vin09t13:14_1": "Idaṁ vuttaṁ hoti –",
  "tika-vin09t13:14_2": "sace koci bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ sabbaṁ vidhiṁ āpajjati, ayaṁ bhikkhūhi dinnaliṅgassa apariccattattā na liṅgatthenako, liṅgānurūpassa saṁvāsassa sāditattā nāpi saṁvāsatthenakoti.",
  "tika-vin09t13:14_3": "Videsanti paradesaṁ.",
  "tika-vin09t13:14_4": "Idañca vañcetuṁ sakkuṇeyyaṭṭhānaṁ dassetuṁ vuttaṁ.",
  "tika-vin09t13:14_5": "Yo pana sadesepi evaṁ karoti, sopi saṁvāsatthenakova.",
  "tika-vin09t13:14_6": "‘‘Saṁvāsamattassevā’’ti iminā liṅgaṁ paṭikkhipati.",
  "tika-vin09t13:14_7": "Sace koci vuḍḍhapabbajito (mahāva. aṭṭha.",
  "tika-vin09t13:14_8": "110) bhikkhuvassāni gaṇetvā mahāpeḷādīsu diyyamānabhattaṁ gaṇhāti, sopi theyyasaṁvāsako hoti.",
  "tika-vin09t13:14_9": "Sayaṁ sāmaṇerova sāmaṇerappaṭipāṭiyā kūṭavassāni gaṇetvā gaṇhanto theyyasaṁvāsako na hoti.",
  "tika-vin09t13:14_10": "Bhikkhu pana bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.",
  "tika-vin09t13:15_0": "Nanu saṁvāso nāma ekakammaṁ ekuddeso samasikkhatāti āha ‘‘bhikkhuvassagaṇanādiko hī’’tiādi.",
  "tika-vin09t13:15_1": "Iminā na kevalaṁ ekakammādikova kiriyabhedo saṁvāsoti idhādhippeto, atha kho tadañño bhikkhuvassagaṇanādikopīti dasseti.",
  "tika-vin09t13:15_2": "Imasmiṁ attheti theyyasaṁvāsakādhikāre.",
  "tika-vin09t13:15_3": "Sikkhaṁ paccakkhāyāti sikkhaṁ pariccajitvā.",
  "tika-vin09t13:15_4": "Idaṁ vuttaṁ hoti –",
  "tika-vin09t13:15_5": "sace koci bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā ‘‘na maṁ koci jānātī’’ti puna sabbaṁ pubbe vuttaṁ vassagaṇanādibhedaṁ vidhiṁ paṭipajjati, so theyyasaṁvāsako hotīti.",
  "tika-vin09t13:16_0": "Sace pana kassaci rājā kuddho hoti, so ‘‘evaṁ me sotthi bhavissatī’’ti sayameva liṅgaṁ gahetvā palāyati.",
  "tika-vin09t13:16_1": "Taṁ disvā rañño ārocenti.",
  "tika-vin09t13:16_2": "Rājā ‘‘sace pabbajito, na taṁ labbhā kiñci kātu’’nti tasmiṁ kodhaṁ paṭivineti.",
  "tika-vin09t13:16_3": "So ‘‘vūpasantaṁ me rājabhaya’’nti saṅghamajjhaṁ anosaritvāva gihiliṅgaṁ gahetvā āgato pabbājetabbo.",
  "tika-vin09t13:16_4": "Athāpi ‘‘sāsanaṁ nissāya mayā jīvitaṁ laddhaṁ, handa dāni ahaṁ pabbajāmī’’ti uppannasaṁvego teneva liṅgena āgantvā āgantukavattaṁ na sādiyati, bhikkhūhi puṭṭho vā apuṭṭho vā yathābhūtamattānaṁ āvikatvāva pabbajjaṁ yācati, liṅgaṁ apanetvā pabbājetabbo.",
  "tika-vin09t13:16_5": "Sace pana vattaṁ sādiyati, pabbajitālayaṁ dasseti, sabbaṁ pubbe vuttaṁ vassagaṇanādibhedaṁ paṭipajjati, ayaṁ pana na pabbājetabbo.",
  "tika-vin09t13:17_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin09t13:18_0": "Aparo mahākantāraṁ nittharitukāmo hoti, satthavāho ca pabbajite gahetvā gacchati.",
  "tika-vin09t13:18_1": "So ‘‘evaṁ maṁ satthavāho gahetvā gamissatī’’ti sayameva liṅgaṁ gahetvā satthavāhena saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin09t13:19_0": "Aparo rogabhaye (mahāva. aṭṭha. 110; vi. saṅga. aṭṭha.",
  "tika-vin09t13:19_1": "138) uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin09t13:20_0": "Aparassa eko veriko kuddho hoti, ghātetukāmo naṁ vicarati.",
  "tika-vin09t13:20_1": "So ‘‘evaṁ me sotthi bhavissatī’’ti sayameva liṅgaṁ gahetvā palāyati.",
  "tika-vin09t13:20_2": "Veriko ‘‘kuhiṁ so’’ti pariyesanto ‘‘pabbajitvā palāto’’ti sutvā ‘‘sace pabbajito, na taṁ labbhā kiñci kātu’’nti tasmiṁ kodhaṁ paṭivineti.",
  "tika-vin09t13:20_3": "So ‘‘vūpasantaṁ me veribhaya’’nti saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin09t13:21_0": "Aparo ñātikulaṁ gantvā sikkhaṁ paccakkhāya gihī hutvā ‘‘imāni cīvarāni idha vinassissanti, sacepi imāni gahetvā vihāraṁ gamissāmi, antarāmagge maṁ ‘coro’ti gahessanti, yaṁnūnāhaṁ kāyaparihāriyāni katvā gaccheyya’’nti cīvarāharaṇatthaṁ nivāsetvā ca pārupitvā ca vihāraṁ gacchati.",
  "tika-vin09t13:21_1": "Taṁ dūratova āgacchantaṁ disvā sāmaṇerā ca daharā ca abbhuggacchanti, vattaṁ dassenti.",
  "tika-vin09t13:21_2": "So na sādiyati, yathābhūtamattānaṁ āvikaroti.",
  "tika-vin09t13:21_3": "Sace bhikkhū ‘‘na dāni mayaṁ taṁ muñcissāmā’’ti balakkārena pabbājetukāmā honti, kāsāyāni apanetvā puna pabbājetabbo.",
  "tika-vin09t13:21_4": "Sace pana ‘‘na ime mama hīnāyāvattabhāvaṁ jānantī’’ti taṁyeva bhikkhubhāvaṁ paṭijānitvā sabbaṁ pubbe vuttavassagaṇanādibhedaṁ vidhiṁ paṭipajjati, ayaṁ na pabbājetabbo.",
  "tika-vin09t13:21_5": "Tenāha ‘‘rājadubbhikkhakantāra-rogaverībhayena vā’’tiādi.",
  "tika-vin09t13:21_6": "Bhayasaddo cettha paccekaṁ yojetabbo ‘‘rājabhayena, dubbhikkhabhayenā’’tiādinā.",
  "tika-vin09t13:21_7": "Liṅgaṁ ādiyatīti vesaṁ gaṇhāti.",
  "tika-vin09t13:21_8": "Idhāti imasmiṁ sāsane.",
  "tika-vin09t13:21_9": "Saṁvāsaṁ nādhivāseti, yāva so suddhamānasoti bhikkhūnaṁ vañcetukāmatāya abhāvato yo suddhamānaso yāva saṁvāsaṁ nādhivāseti, tāva esa ‘‘gihī maṁ ‘samaṇo’ti jānantū’’ti vañcanacitte satipi bhikkhūnaṁ vañcetukāmatāya abhāvato doso natthīti theyyasaṁvāsako nāmāti na vuccatīti attho.",
  "tika-vin09t13:22_0": "Titthiyesu pakkantako paviṭṭhoti titthiyapakkantako.",
  "tika-vin09t13:22_1": "So ca na kevalaṁ tattha paviṭṭhamatteneva titthiyapakkantako hoti, atha kho tesaṁ laddhiggahaṇena.",
  "tika-vin09t13:22_2": "Tenāha ‘‘yo panā’’tiādi.",
  "tika-vin09t13:22_3": "‘‘Upasampanno’’ti iminā anupasampanno titthiyapakkantako na hotīti dasseti.",
  "tika-vin09t13:22_4": "Vuttañhetaṁ kurundiaṭṭhakathāyaṁ ‘‘ayañca titthiyapakkantako nāma upasampannabhikkhunā kathito, tasmā sāmaṇero saliṅgena titthāyatanaṁ gatopi puna pabbajjañca upasampadañca labhatī’’ti (mahāva. aṭṭha. 110).",
  "tika-vin09t13:22_5": "Kusacīrādikanti etthādisaddena phalakakkhaṇḍajaṭādīnaṁ gahaṇaṁ.",
  "tika-vin09t13:22_6": "Sacepi ‘‘ayaṁ pabbajjā seṭṭhā’’ti seṭṭhabhāvaṁ vā upagacchati, na muccati, titthiyapakkantakova hoti.",
  "tika-vin09t13:22_7": "Vatānīti ukkuṭikappadhānādīni vatāni.",
  "tika-vin09t13:22_8": "Sace pana ‘‘sobhati nu kho me titthiyapabbajjā, nanu kho sobhatī’’ti vīmaṁsanatthaṁ kusacīrādīni nivāseti, jaṭaṁ vā bandhati, khārikājaṁ vā ādiyati, yāva na sampaṭicchati taṁ laddhiṁ, tāva rakkhati, sampaṭicchitamatte titthiyapakkantako hoti.",
  "tika-vin09t13:22_9": "Acchinnacīvaro pana kusacīrādīni nivāsento, rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako hoti.",
  "tika-vin09t13:23_0": "Avaseso sabbopīti nāgasupaṇṇayakkhagandhabbādiko. Yañhettha vattabbaṁ, taṁ heṭṭhā vuttameva.",
  "tika-vin09t13:24_0": "Yathā samānajātikassa (sārattha. ṭī.",
  "tika-vin09t13:24_1": "mahāvagga 3.112) vikopane kammaṁ garutaraṁ, na tathā vijātikassāti āha ‘‘manussajātikā’’ti.",
  "tika-vin09t13:24_2": "Puttasambandhena mātāpitusamaññā, dattakittimādivasenapi puttavohāro loke dissati, so ca kho pariyāyatoti nippariyāyasiddhataṁ dassetuṁ ‘‘janettī’’ti vuttaṁ.",
  "tika-vin09t13:24_3": "Janettīti janikā, mātāti attho.",
  "tika-vin09t13:24_4": "Yathā manussattabhāve ṭhitasseva kusaladhammānaṁ tikkhavisadasūrabhāvāpatti, yathā taṁ tiṇṇampi bodhisattānaṁ bodhittayanipphattiyaṁ, evaṁ manussattabhāve ṭhitasseva akusaladhammānampi tikkhavisadasūrabhāvāpattīti āha ‘‘manussabhūtenevā’’ti.",
  "tika-vin09t13:24_5": "Sañciccāti ‘‘pāṇo’’ti saññāya saddhiṁ vadhakacetanāya cetetvā.",
  "tika-vin09t13:24_6": "Ayaṁ mātughātako nāmāti ayaṁ ānantariyena mātughātakakammena mātughātako nāma.",
  "tika-vin09t13:24_7": "Yena pana manussitthibhūtāpi ajanikā posāvanikamātā vā mahāmātā vā cūḷamātā vā janikāpi vā amanussitthibhūtā mātā ghātitā, tassa pabbajjā na vāritā, na ca ānantariko hoti.",
  "tika-vin09t13:24_8": "Yena sayaṁ tiracchānabhūtena manussitthibhūtā mātā ghātitā, sopi ānantariko na hoti.",
  "tika-vin09t13:24_9": "Tiracchānagatattā panassa pabbajjā paṭikkhittā, kammaṁ panassa bhāriyaṁ hoti, ānantariyaṁ āhacceva tiṭṭhati.",
  "tika-vin09t13:25_0": "Yena manussabhūto janako pitā sayampi manussajātikeneva satā sañcicca jīvitā voropito, ayaṁ ānantariyena pitughātakakammena pitughātako nāmāti imamatthaṁ atidisanto ‘‘pitughātakepi eseva nayo’’ti āha.",
  "tika-vin09t13:25_1": "Sacepi hi vesiyā putto hoti, ‘‘ayaṁ me pitā’’ti na jānāti, yassa sambhavena nibbatto, so ca tena ghātito, ‘‘pitughātako’’tveva saṅkhaṁ gacchati, ānantariyañca phusati (mahāva. aṭṭha. 114).",
  "tika-vin09t13:26_0": "Eḷakacatukkaṁ (ma. ni. aṭṭha. 3.128; a. ni. aṭṭha. 1.1.275; vibha. aṭṭha. 809; sārattha. ṭī.",
  "tika-vin09t13:26_1": "mahāvagga 3.112), saṅgāmacatukkaṁ, coracatukkañcettha kathetabbaṁ.",
  "tika-vin09t13:26_2": "‘‘Eḷakaṁ māremī’’ti abhisandhināpi hi eḷakaṭṭhāne ṭhitaṁ manussabhūtaṁ mātaraṁ vā pitaraṁ vā mārento ānantariyaṁ phusati māraṇādhippāyeneva ānantariyavatthuno vikopitattā.",
  "tika-vin09t13:26_3": "Eḷakābhisandhinā, pana mātāpitiabhisandhinā vā eḷakaṁ mārento ānantariyaṁ na phusati ānantariyavatthuabhāvato.",
  "tika-vin09t13:26_4": "Mātāpitiabhisandhinā mātāpitaro mārento phusateva .",
  "tika-vin09t13:26_5": "Eseva nayo itarasmimpi catukkadvaye.",
  "tika-vin09t13:26_6": "Sabbattha hi purimaṁ abhisandhicittaṁ appamāṇaṁ, vadhakacittaṁ, pana tadārammaṇajīvitindriyañca ānantariyānānantariyabhāve pamāṇaṁ.",
  "tika-vin09t13:27_0": "Arahantaghātakopi manussaarahantavaseneva veditabboti āha ‘‘yena antamaso gihiliṅge ṭhitopī’’tiādi.",
  "tika-vin09t13:27_1": "Amanussajātikaṁ pana arahantaṁ, manussajātikaṁ vā avasesaṁ ariyapuggalaṁ ghātetvā ānantariko na hoti, pabbajjāpissa na vāritā, kammaṁ pana balavaṁ hoti.",
  "tika-vin09t13:27_2": "Tiracchāno manussaarahantampi ghātetvā ānantariko na hoti, kammaṁ pana bhāriyanti ayamettha vinicchayo.",
  "tika-vin09t13:27_3": "Yathā mātāpitūsu, evaṁ arahantepi eḷakacatukkādīni veditabbāni.",
  "tika-vin09t13:28_0": "Pakatattaṁ bhikkhuninti parisuddhasīlaṁ ubhatosaṅghe upasampannaṁ bhikkhuniṁ.",
  "tika-vin09t13:28_1": "Yo (mahāva. aṭṭha.",
  "tika-vin09t13:28_2": "115) pana kāyasaṁsaggena sīlavināsaṁ pāpeti, tassa pabbajjā ca upasampadā ca na vāritā.",
  "tika-vin09t13:28_3": "Balakkārena odātavatthavasanaṁ katvā anicchamānaṁyeva dūsentopi bhikkhunidūsakoyeva, balakkārena pana odātavatthavasanaṁ katvā icchamānaṁ dūsento bhikkhunidūsako na hoti. Kasmā?",
  "tika-vin09t13:28_4": "Yasmā gihibhāve sampaṭicchitamatteyeva sā abhikkhunī hoti .",
  "tika-vin09t13:28_5": "Sakiṁ sīlavipannaṁ pana pacchā dūsento sikkhamānasāmaṇerīsu ca vippaṭipajjanto neva bhikkhunidūsako hoti, pabbajjaṁ, upasampadañca labhatīti.",
  "tika-vin09t13:29_0": "Dhammato uggataṁ apagataṁ uddhammaṁ.",
  "tika-vin09t13:29_1": "Ubbinayanti etthāpi eseva nayo.",
  "tika-vin09t13:29_2": "Catunnaṁ kammānanti apalokanañattiñattidutiyañatticatutthasaṅkhātānaṁ catunnaṁ kammānaṁ.",
  "tika-vin09t13:29_3": "Imesañhi aññataraṁ saṅghakammaṁ ekasīmāyaṁ visuṁ visuṁ karontena saṅgho bhinno nāma hoti.",
  "tika-vin09t13:29_4": "Tena vuttaṁ ‘‘catunnaṁ kammānaṁ aññataravasena saṅghaṁ bhindatī’’ti.",
  "tika-vin09t13:30_0": "‘‘Duṭṭhacittenā’’ti vuttamevatthaṁ vibhāvetuṁ ‘‘vadhakacittenā’’ti vuttaṁ.",
  "tika-vin09t13:30_1": "Vadhakacetanāya hi dūsitaṁ cittaṁ idha duṭṭhacittaṁ nāma.",
  "tika-vin09t13:30_2": "Lohitaṁ uppādetīti antosarīreyeva lohitaṁ uppādeti, sañcitaṁ karotīti adhippāyo.",
  "tika-vin09t13:30_3": "Na hi tathāgatassa abhejjakāyatāya parūpakkamena dhammaṁ bhinditvā lohitaṁ paggharati, sarīrassa pana antoyeva ekasmiṁ ṭhāne lohitaṁ samosarati, āghātena pakuppamānaṁ sañcitaṁ hoti, taṁ sandhāyetaṁ vuttaṁ.",
  "tika-vin09t13:30_4": "Yo pana rogavūpasamanatthaṁ jīvako viya satthena phāletvā pūtimaṁsañca lohitañca nīharitvā phāsukaṁ karoti, ayaṁ lohituppādako na hoti, bahuṁ pana so puññaṁ pasavati (mahāva. aṭṭha. 115).",
  "tika-vin09t13:31_0": "Duvidhampi byañjananti yathāvuttakammadvayato samuṭṭhitaṁ itthinimittaṁ, purisanimittañcāti duvidhampi byañjanaṁ.",
  "tika-vin09t13:31_1": "Iminā ca viggahena ‘‘ubhatobyañjanako’’ti asamānādhikaraṇavisayo bāhiratthasamāsoyaṁ, purimapade ca vibhattialopoti dasseti.",
  "tika-vin09t13:31_2": "So duvidho hoti itthiubhatobyañjanako, purisaubhatobyañjanako cāti.",
  "tika-vin09t13:31_3": "Tattha itthiubhatobyañjanakassa itthinimittaṁ pākaṭaṁ hoti, purisanimittaṁ paṭicchannaṁ.",
  "tika-vin09t13:31_4": "Purisaubhatobyañjanakassa purisanimittaṁ pākaṭaṁ, itthinimittaṁ paṭicchannaṁ.",
  "tika-vin09t13:31_5": "Itthiubhatobyañjanakassa itthīsu purisattaṁ karontassa itthinimittaṁ paṭicchannaṁ hoti, purisanimittaṁ pākaṭaṁ hoti.",
  "tika-vin09t13:31_6": "Purisaubhatobyañjanakassa purisānaṁ itthibhāvaṁ upagacchantassa purisanimittaṁ paṭicchannaṁ hoti, itthinimittaṁ pākaṭaṁ hoti.",
  "tika-vin09t13:31_7": "Itthiubhatobyañjanako sayañca gabbhaṁ gaṇhāti, parañca gaṇhāpeti.",
  "tika-vin09t13:31_8": "Purisaubhatobyañjanako pana sayaṁ na gaṇhāti, paraṁ gaṇhāpetīti idametesaṁ nānākaraṇaṁ.",
  "tika-vin09t13:32_0": "Aparāmasanānīti aggahaṇāni avacanāni.",
  "tika-vin09t13:32_1": "‘‘Ayaṁ itthannāmo’’ti upasampadāpekkhassa akittananti yassa upasampadā karīyati, tassa akittanaṁ, ‘‘suṇātu me, bhante, saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘ayaṁ dhammarakkhito’’ti (pari. aṭṭha.",
  "tika-vin09t13:32_2": "484) avacananti vuttaṁ hoti.",
  "tika-vin09t13:32_3": "‘‘Itthannāmassa upasampadāpekkho’’ti upajjhāyassa akittananti ‘‘suṇātu me, bhante, saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante, saṅgho, ayaṁ dhammarakkhito upasampadāpekkho’’ti vatvā ‘‘āyasmato buddharakkhitassā’’ti avacanaṁ.",
  "tika-vin09t13:32_4": "Sabbena sabbaṁ ñattiyā anuccāraṇanti ñattiṁ aṭṭhapetvā catukkhattuṁ kammavācāya eva anussāvanakammassa karaṇaṁ.",
  "tika-vin09t13:32_5": "Sampannanti upetaṁ.",
  "tika-vin09t13:33_0": "Hāpanaṁ pariccajanaṁ.",
  "tika-vin09t13:33_1": "Yopi ekaṁ ñattiṁ ṭhapetvā sakiṁyeva vā dvikkhattuṁ vā anussāvanaṁ karoti, ayampi sāvanaṁ hāpetiyeva.",
  "tika-vin09t13:33_2": "Duruccāraṇaṁ nāma aññasmiṁ akkhare vattabbe aññassa vacanaṁ.",
  "tika-vin09t13:33_3": "Tasmā kammavācaṁ karontena bhikkhunā yvāyaṁ –",
  "tika-vin09t13:34_0": "‘‘Sithilaṁ dhanitañca dīgharassaṁ;",
  "tika-vin09t13:35_0": "Garukaṁ lahukañceva niggahītaṁ;",
  "tika-vin09t13:36_0": "Sambandhavavatthitaṁ vimuttaṁ;",
  "tika-vin09t13:37_0": "Dasadhā byañjanabuddhiyā pabhedo’’ti. (dī. ni. aṭṭha. 1.190; ma. ni. aṭṭha. 1.291; a. ni. aṭṭha.",
  "tika-vin09t13:37_1": "2.3.64, pari. aṭṭha. 485; vi. saṅga. aṭṭha. 252) –",
  "tika-vin09t13:38_0": "Vutto, ayaṁ suṭṭhu upalakkhetabbo.",
  "tika-vin09t13:38_1": "Ettha hi sithilaṁ nāma pañcasu vaggesu paṭhamatatiyaṁ.",
  "tika-vin09t13:38_2": "Dhanitaṁ nāma tesveva dutiyacatutthaṁ.",
  "tika-vin09t13:38_3": "Dīghanti dīghena kālena vattabbaṁ ā-kārādi.",
  "tika-vin09t13:38_4": "Rassanti tato upaḍḍhakālena vattabbaṁ a-kārādi.",
  "tika-vin09t13:38_5": "Garukanti dīghameva, yaṁ vā ‘‘āyasmato buddharakkhitattherassa yassa nakkhamatī’’ti evaṁ saṁyogaparaṁ katvā vuccati.",
  "tika-vin09t13:38_6": "Lahukanti rassameva, yaṁ vā ‘‘āyasmato buddharakkhitattherassa yassa na khamatī’’ti evaṁ asaṁyogaparaṁ katvā vuccati.",
  "tika-vin09t13:38_7": "Niggahītanti yaṁ karaṇāni niggahetvā avissajjetvā avivaṭena mukhena sānunāsikaṁ katvā vattabbaṁ.",
  "tika-vin09t13:38_8": "Sambandhanti yaṁ parapadena sambandhitvā ‘‘tuṇhissā’’ti vā ‘‘tuṇhassā’’ti vā vuccati.",
  "tika-vin09t13:38_9": "Vavatthitanti yaṁ parapadena sambandhaṁ akatvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati.",
  "tika-vin09t13:38_10": "Vimuttanti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "tika-vin09t13:39_0": "Tattha ‘‘suṇātu me’’ti vattabbe ta-kārassa tha-kāraṁ katvā ‘‘suṇāthu me’’ti vacanaṁ sithilassadhanitakaraṇaṁ nāma, tathā ‘‘pattakallaṁ esā ñattī’’ti vattabbe ‘‘patthakallaṁ esā ñattī’’tiādivacanañca.",
  "tika-vin09t13:39_1": "‘‘Bhante, saṅgho’’ti vattabbe bha-kāra gha-kārānaṁ ba-kāra ga-kāre katvā ‘‘bante saṁgo’’ti vacanaṁ dhanitassa sithilakaraṇaṁ nāma.",
  "tika-vin09t13:39_2": "‘‘Suṇātu me’’ti vivaṭena mukhena vattabbe ‘‘suṇaṁtu me’’ti vā ‘‘esā ñattī’’ti vattabbe ‘‘esaṁ ñattī’’ti vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma.",
  "tika-vin09t13:39_3": "‘‘Pattakalla’’nti avivaṭena mukhena anunāsikaṁ katvā vattabbe ‘‘pattakallā’’ti vivaṭena mukhena anunāsikaṁ akatvā vacanaṁ niggahitassa vimuttavacanaṁ nāma.",
  "tika-vin09t13:39_4": "Iti sithile kattabbe dhanitaṁ, dhanite kattabbe sithilaṁ, vimutte kattabbe niggahitaṁ, niggahite kattabbe vimuttanti imāni cattāri byañjanāni antokammavācāya kammaṁ dūsenti.",
  "tika-vin09t13:39_5": "Evaṁ vadanto hi aññasmiṁ akkhare vattabbe aññaṁ vadati, duruttaṁ karotīti vuccati.",
  "tika-vin09t13:40_0": "Itaresu pana dīgharassādīsu chasu byañjanesu dīghaṭṭhāne dīghameva.",
  "tika-vin09t13:40_1": "Rassaṭṭhāne ca rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsentena kammavācā kātabbā.",
  "tika-vin09t13:40_2": "Sace pana evaṁ akatvā dīghe vattabbe rassaṁ, rasse vā vattabbe dīghaṁ vadati, tathā garuke vattabbe lahukaṁ, lahuke vā vattabbe garukaṁ vadati, sambandhe vā pana vattabbe vavatthitaṁ, vavatthite vā vattabbe sambandhaṁ vadati, evaṁ vuttepi kammavācā na kuppati.",
  "tika-vin09t13:40_3": "Imāni hi cha byañjanāni kammaṁ na kopenti.",
  "tika-vin09t13:41_0": "Yaṁ pana suttantikattherā ‘‘da-kāro ta-kāramāpajjati, ta-kāro da-kāramāpajjati, ca-kāro ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati, tasmā da-kārādīsu vattabbesu ta-kārādīnaṁ vacanaṁ na virujjhatī’’ti vadanti, taṁ kammavācaṁ patvā na vaṭṭati.",
  "tika-vin09t13:41_1": "Tasmā vinayadharena neva da-kāro ta-kāro kātabbo…pe…",
  "tika-vin09t13:41_2": "na ka-kāro ya-kāro.",
  "tika-vin09t13:41_3": "Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena kammavācā kātabbā.",
  "tika-vin09t13:41_4": "Itarathā hi sāvanaṁ hāpeti nāma.",
  "tika-vin09t13:41_5": "Ñattiṁ aṭṭhapetvā paṭhamaṁ anussāvanakaraṇanti sambandho.",
  "tika-vin09t13:42_0": "Yāvatikā bhikkhū kammappattāti yattakā bhikkhū tassa upasampadākammassa pattā yuttā anurūpā.",
  "tika-vin09t13:42_1": "Te ca kho sabbantimena pariyāyena hatthapāsaṁ avijahitvā ekasīmaṭṭhā pañca pakatattā bhikkhū.",
  "tika-vin09t13:42_2": "Na hi tehi vinā taṁ kammaṁ karīyati, na tesaṁ chando eti.",
  "tika-vin09t13:42_3": "Avasesā pana sacepi sahassamattā honti, sace ekasīmaṭṭhā ekasmiṁ ṭhāne samānasaṁvāsakā, sabbe chandārahāva honti, chandaṁ datvā āgacchantu vā, mā vā, kammaṁ na kuppati.",
  "tika-vin09t13:42_4": "Paṭikkosananti nivāraṇaṁ.",
  "tika-vin09t13:42_5": "Tiṭṭhati ettha phalaṁ tadāyattavuttitāyāti ṭhānaṁ, kāraṇaṁ.",
  "tika-vin09t13:42_6": "Idha pana upasampadākammakaraṇassa kāraṇattā upasampadākammavācāsaṅkhātaṁ bhagavato vacanaṁ vuccati.",
  "tika-vin09t13:42_7": "Tenāha ‘‘kāraṇārahattā pana satthu sāsanārahattā’’ti.",
  "tika-vin09t13:42_8": "Yathā ca ‘‘taṁ kattabba’’nti bhagavatā anusiṭṭhaṁ, tathākaraṇaṁ upasampadākammassa kāraṇaṁ hotīti ṭhānārahaṁ nāma.",
  "tika-vin09t13:42_9": "Keci (sārattha. ṭī.",
  "tika-vin09t13:42_10": "2.45) pana ‘‘ṭhānārahenāti ettha ‘na, bhikkhave, hatthacchinno pabbājetabbo’tiādi (mahāva.",
  "tika-vin09t13:42_11": "119) satthusāsanaṁ ṭhāna’’nti vadanti.",
  "tika-vin09t13:42_12": "Idhāti imasmiṁ pārājike.",
  "tika-vin09t13:42_13": "Yathā ca idha, evaṁ sabbatthāpi lokavajjasikkhāpadesu ayameva adhippetoti veditabbaṁ.",
  "tika-vin09t13:42_14": "Tenāha ‘‘paṇṇattivajjesu panā’’tiādi.",
  "tika-vin09t13:42_15": "Aññepīti ehibhikkhūpasampannādayopi.",
  "tika-vin09t13:42_16": "Kathametaṁ viññāyati paṇṇattivajjesu sikkhāpadesu aññepi saṅgahaṁ gacchantīti?",
  "tika-vin09t13:42_17": "Atthato āpannattā.",
  "tika-vin09t13:42_18": "Tathā hi ‘‘dve puggalā abhabbā āpattiṁ āpajjituṁ buddhā ca paccekabuddhā ca, dve puggalā bhabbā āpattiṁ āpajjituṁ bhikkhū ca bhikkhuniyo cā’’ti (pari.",
  "tika-vin09t13:42_19": "322) sāmaññato vuttattā.",
  "tika-vin09t13:42_20": "Ehibhikkhūpasampannādayopi asañcicca assatiyā acittakaṁ sahaseyyāpattiādibhedaṁ paṇṇattivajjaṁ āpajjantīti (sārattha. ṭī.",
  "tika-vin09t13:42_21": "2.45) atthato āpannaṁ.",
  "tika-vin09t13:43_0": "Idāni ‘‘bhikkhūna’’nti imaṁ padaṁ visesatthābhāvato visuṁ avaṇṇetvāva yaṁ sikkhañca sājīvañca samāpannattā bhikkhūnaṁ sikkhāsājīvasamāpanno hoti, taṁ dassento ‘‘bhikkhūnaṁ sikkhāsājīvasamāpanno’’tiādimāha.",
  "tika-vin09t13:43_1": "Sikkhitabbāti sikkhā, pātimokkhasaṁvarasīlaṁ, saha jīvanti etthāti sājīvaṁ, mātikādibhedā paṇṇatti, sikkhā ca sājīvañca sikkhāsājīvaṁ, tadubhayaṁ samāpanno upagatoti sikkhāsājīvasamāpanno.",
  "tika-vin09t13:43_2": "Tenāha ‘‘yā bhikkhūna’’ntiādi.",
  "tika-vin09t13:43_3": "Ettha ca ‘‘sikkhā’’ti sājīvasahacariyato adhisīlasikkhāva adhippetāti āha ‘‘adhisīlasaṅkhātā’’ti.",
  "tika-vin09t13:43_4": "Adhikaṁ uttamaṁ sīlanti adhisīlaṁ, ‘‘adhisīla’’nti saṅkhātā adhisīlasaṅkhātā.",
  "tika-vin09t13:44_0": "Katamaṁ panettha sīlaṁ, katamaṁ adhisīlanti? Vuccate –",
  "tika-vin09t13:44_1": "pañcaṅgadasaṅgasīlaṁ tāva sīlameva, na taṁ adhisīlaṁ.",
  "tika-vin09t13:44_2": "Pātimokkhasaṁvarasīlaṁ pana adhisīla’’nti vuccati.",
  "tika-vin09t13:44_3": "Tañhi sūriyo viya pajjotānaṁ, sineru viya ca pabbatānaṁ sabbalokiyasīlānaṁ adhikañceva uttamañca, buddhuppādeyeva ca pavattati, na vinā buddhuppādā.",
  "tika-vin09t13:44_4": "Na hi taṁ paññattiṁ uddharitvā añño satto paññāpetuṁ sakkoti, buddhāyeva panassa sabbaso kāyavacīdvārajjhācārasotaṁ chinditvā tassa tassa vītikkamassa anucchavikaṁ taṁ taṁ sīlasaṁvaraṁ paññāpenti.",
  "tika-vin09t13:44_5": "Pātimokkhasaṁvarasīlatopi ca maggaphalasampayuttameva sīlaṁ adhisīlaṁ, taṁ pana idha na adhippetaṁ.",
  "tika-vin09t13:44_6": "Na hi taṁ samāpanno methunadhammaṁ paṭisevati.",
  "tika-vin09t13:45_0": "Eteti nānādesajātigottādibhedabhinnā bhikkhū.",
  "tika-vin09t13:45_1": "Saha jīvantīti ekuddesādivasena saha pavattanti.",
  "tika-vin09t13:45_2": "Tenāha ‘‘ekajīvikā sabhāgavuttino’’ti.",
  "tika-vin09t13:45_3": "Sikkhāpadasaṅkhātanti paṇṇattisaṅkhātaṁ.",
  "tika-vin09t13:45_4": "Sāpi hi viratiādīnaṁ dīpanato ‘‘sikkhāpada’’nti vuccati.",
  "tika-vin09t13:45_5": "Vuttampi cetaṁ ‘‘sikkhāpadanti yo tattha nāmakāyo padakāyo niruttikāyo byañjanakāyo’’ti.",
  "tika-vin09t13:45_6": "Tatthāti tesu.",
  "tika-vin09t13:45_7": "Sikkhaṁ paripūrentoti akattabbaparivajjanakattabbakaraṇavasena vārittacārittasaṅkhātaṁ duvidhaṁ sīlaṁ paripūrentoti attho, vārittasīlavasena viratisampayuttacetanaṁ, cārittasīlavasena virativippayuttacetanañca attani pavattentoti vuttaṁ hoti.",
  "tika-vin09t13:45_8": "Sājīvañca avītikkamantoti sikkhāpadañca amaddanto, sīlasaṁvaraṇaṁ, sājīvānatikkamanañcāti idameva dvayaṁ idha samāpajjanaṁ nāmāti adhippāyo.",
  "tika-vin09t13:45_9": "Tattha sājīvānatikkamo sikkhāpāripūriyā paccayo.",
  "tika-vin09t13:45_10": "Tassānatikkamanato hi yāva maggā sikkhā paripūrati.",
  "tika-vin09t13:45_11": "Apicettha ‘‘sikkhaṁ paripūrento’’ti iminā viraticetanāsaṅkhātassa sīlasaṁvarassa visesato santāne pavattanakālova gahito, ‘‘avītikkamanto’’ti iminā pana appavattanakālopi.",
  "tika-vin09t13:45_12": "Sikkhañhi paripūraṇavasena attani pavattentopi niddādivasena appavattentopi vītikkamābhāvā sikkhanavasena samāpannoti vuccati.",
  "tika-vin09t13:46_0": "Yasmā sikkhāpaccakkhānassa ekaccaṁ dubbalyāvikammaṁ attho hoti, tasmā taṁ sandhāya ‘‘sikkhaṁ apaccakkhāyā’’ti padassa atthaṁ vivaranto ‘‘dubbalyaṁ anāvikatvā’’ti āhāti dassetuṁ ‘‘sikkhaṁ apaccakkhāya dubbalyaṁ anāvikatvā’’tiādimāha.",
  "tika-vin09t13:46_1": "Tattha siyā (pārā. aṭṭha.",
  "tika-vin09t13:46_2": "1.45 sikkhāpaccakkhānavibhaṅgavaṇṇanā), yasmā na sabbaṁ dubbalyāvikammaṁ sikkhāpaccakkhānaṁ, tasmā ‘‘dubbalyaṁ anāvikatvā’’ti paṭhamaṁ vatvā tassa atthaniyamanatthaṁ ‘‘sikkhaṁ apaccakkhāyā’’ti vattabbanti?",
  "tika-vin09t13:46_3": "Taṁ na, kasmā?",
  "tika-vin09t13:46_4": "Atthānukkamābhāvato.",
  "tika-vin09t13:46_5": "‘‘Sikkhāsājīvasamāpanno’’ti hi vuttattā yaṁ sikkhaṁ samāpanno, taṁ apaccakkhāya, yañca sājīvaṁ samāpanno, tattha dubbalyaṁ anāvikatvāti vuccamāne anukkameneva attho vutto hoti, na aññathā.",
  "tika-vin09t13:46_6": "Tasmā idameva paṭhamaṁ vuttanti.",
  "tika-vin09t13:47_0": "Idāni tadubhayameva pākaṭaṁ katvā dassetuṁ ‘‘tatthā’’tiādimāha.",
  "tika-vin09t13:47_1": "Tadabhāvenāti tesaṁ cittādīnaṁ abhāvena.",
  "tika-vin09t13:47_2": "Cavitukāmatācittenāti apagantukāmatācittena .",
  "tika-vin09t13:47_3": "Davāti sahasā.",
  "tika-vin09t13:47_4": "Yo hi aññaṁ bhaṇitukāmo sahasā ‘‘buddhaṁ paccakkhāmī’’ti bhaṇati, ayaṁ davā vadati nāma.",
  "tika-vin09t13:47_5": "Ravāti virajjhitvā.",
  "tika-vin09t13:47_6": "Yo hi aññaṁ bhaṇitukāmo virujjhitvā ‘‘buddhaṁ paccakkhāmī’’ti bhaṇati, ayaṁ ravā bhaṇati nāma.",
  "tika-vin09t13:47_7": "Purimena ko visesoti ce?",
  "tika-vin09t13:47_8": "Purimaṁ paṇḍitassāpi sahasāvasena aññabhaṇanaṁ, idaṁ pana mandattā momūhattā pakkhalantassa ‘‘aññaṁ bhaṇissāmī’’ti aññabhaṇanaṁ.",
  "tika-vin09t13:47_9": "‘‘Akkharasamayānabhiññātatāya vā karaṇasampattiyā abhāvato vā kathetabbaṁ kathetumasakkonto hutvā aññaṁ kathento ravā bhaṇati nāmā’’ti (sārattha. ṭī.",
  "tika-vin09t13:47_10": "2.54) eke.",
  "tika-vin09t13:48_0": "Vajjāvajjaṁ upanijjhāyatīti upajjhāyo, taṁ upajjhāyaṁ.",
  "tika-vin09t13:48_1": "‘‘Evaṁ sajjhāyitabbaṁ, evaṁ abhikkamitabba’’ntiādinā ācārasikkhāpanako ācariyo.",
  "tika-vin09t13:48_2": "Ante samīpe vasati sīlenāti antevāsī, vibhattialopena yathā ‘‘vanekaserukā’’ti.",
  "tika-vin09t13:48_3": "Samāno upajjhāyo assāti samānupajjhāyako.",
  "tika-vin09t13:48_4": "Evaṁ samānācariyako.",
  "tika-vin09t13:48_5": "Sabrahmacārinti bhikkhuṁ.",
  "tika-vin09t13:48_6": "So hi ‘‘ekakammaṁ, ekuddeso, samasikkhatā’’ti imaṁ brahmaṁ samānaṁ carati, tasmā ‘‘sabrahmacārī’’ti vuccati.",
  "tika-vin09t13:48_7": "Evaṁ vuttānanti evaṁ padabhājanīye vuttānaṁ.",
  "tika-vin09t13:48_8": "Yathā hi loke sassānaṁ viruhanaṭṭhānaṁ ‘‘khetta’’nti vuccati, evamimānipi buddhādīni padāni sikkhāpaccakkhānassa viruhanaṭṭhānatthā ‘‘khetta’’nti vuccantīti āha ‘‘imesaṁ dvāvīsatiyā khettapadāna’’nti.",
  "tika-vin09t13:48_9": "Yasmā panetesaṁ vevacanehipi sikkhāpaccakkhānaṁ hoti, tasmā ‘‘savevacanassā’’ti vuttaṁ.",
  "tika-vin09t13:48_10": "Vividhaṁ ekasmiṁyeva atthe vacanaṁ vivacanaṁ, vivacanameva vevacanaṁ, pariyāyanāmaṁ, saha vevacanehīti savevacanaṁ, tassa savevacanassa.",
  "tika-vin09t13:48_11": "Ettha ca vaṇṇapaṭṭhāne (sārattha. ṭī. 2.52; vi. vi. ṭī. 1.53; vajira. ṭī.",
  "tika-vin09t13:48_12": "53) āgataṁ nāmasahassaṁ, upāligāthāsu (ma. ni.",
  "tika-vin09t13:48_13": "2.76) nāmasataṁ, aññāni ca guṇato labbhamānāni nāmāni ‘‘buddhavevacanānī’’ti veditabbāni.",
  "tika-vin09t13:48_14": "Sabbānipi dhammassa nāmāni ‘‘dhammavevacanānī’’ti veditabbāni.",
  "tika-vin09t13:48_15": "Esa nayo sabbattha.",
  "tika-vin09t13:49_0": "Tesu yaṁ kiñci vattukāmassa yaṁ kiñci vadato sikkhāpaccakkhānaṁ hotīti tesu dvāvīsatiyā khettapadesu yaṁ kiñci ekaṁ padaṁ vattukāmassa tato aññaṁ yaṁ kiñci padampi vacībhedaṁ katvā vadato khettapadantogadhattā sikkhāpaccakkhānaṁ hotīti attho.",
  "tika-vin09t13:49_1": "Idaṁ vuttaṁ hoti –",
  "tika-vin09t13:49_2": "sace panāyaṁ ‘‘buddhaṁ paccakkhāmī’’ti vattukāmo padapaccābhaṭṭhaṁ katvā ‘‘paccakkhāmi buddha’’nti vā vadeyya, milakkhabhāsādīsu vā aññatarabhāsāya tamatthaṁ vadeyya, ‘‘buddhaṁ paccakkhāmī’’ti vattukāmo uppaṭipāṭiyā ‘‘dhammaṁ paccakkhāmī’’ti vā ‘‘sabrahmacāriṁ paccakkhāmī’’ti vā vadeyya, seyyathāpi uttarimanussadhammavibhaṅge ‘‘paṭhamaṁ jhānaṁ samāpajjāmī’’ti vattukāmo ‘‘dutiyaṁ jhāna’’nti vadati.",
  "tika-vin09t13:49_3": "Sace ‘‘yassa vadati, so ayaṁ bhikkhubhāvaṁ cajitukāmo etamatthaṁ vadatī’’ti ettakamattampi jānāti, viraddhaṁ nāma natthi, khettameva otiṇṇaṁ, paccakkhātāva hoti sikkhā.",
  "tika-vin09t13:49_4": "Sakkattā vā brahmattā vā cutasatto viya cutova hoti sāsanāti.",
  "tika-vin09t13:50_0": "Alanti (pārā. aṭṭha.",
  "tika-vin09t13:50_1": "1.52) hotu, pariyattanti attho.",
  "tika-vin09t13:50_2": "Kiṁ nu meti kiṁ mayhaṁ kiccaṁ, kiṁ karaṇīyaṁ, kiṁ sādhetabbanti attho.",
  "tika-vin09t13:50_3": "Na mamatthoti natthi mama attho.",
  "tika-vin09t13:50_4": "Sumuttāhanti suṭṭhu mutto ahaṁ.",
  "tika-vin09t13:50_5": "Purimehi cuddasahi padehīti buddhādīhi sabrahmacāripariyantehi purimehi cuddasahi padehi.",
  "tika-vin09t13:50_6": "Yannūnāhaṁ paccakkheyyanti ettha ‘‘yannūnā’’ti parivitakkadassane nipāto.",
  "tika-vin09t13:50_7": "Idaṁ vuttaṁ hoti –",
  "tika-vin09t13:50_8": "‘‘sacāhaṁ buddhaṁ paccakkheyyaṁ, sādhu vata me siyā’’ti.",
  "tika-vin09t13:50_9": "Ādisaddena ‘‘paccakkhi’’nti vā ‘‘paccakkhissāmī’’ti vā ‘‘bhavissāmī’’ti vā ‘‘homī’’ti vā ‘‘jātomhī’’ti vā ‘‘amhī’’ti vā evaṁbhūtānaṁ gahaṇaṁ.",
  "tika-vin09t13:50_10": "Sace pana ‘‘ajja paṭṭhāya ‘gihī’ti maṁ dhārehī’’ti vā ‘‘jānāhī’’ti vā ‘‘sañjānāhī’’ti vā ‘‘manasi karohī’’ti vā vadati, ariyakena vā vadati, milakkhakena vā.",
  "tika-vin09t13:50_11": "Evametasmiṁ atthe vutte yassa vadati, sace so jānāti, paccakkhātā hoti sikkhā.",
  "tika-vin09t13:50_12": "Esa nayo sesesupi ‘‘upāsako’’tiādīsu sattasu padesu.",
  "tika-vin09t13:50_13": "Ettha ca ariyakaṁ nāma māgadhavohāro.",
  "tika-vin09t13:50_14": "Milakkhakaṁ nāma anariyako andhadamiḷādi.",
  "tika-vin09t13:51_0": "Akkharalikhananti ‘‘buddhaṁ paccakkhāmī’’tiādinā aññesaṁ dassanatthaṁ akkharalikhanaṁ.",
  "tika-vin09t13:51_1": "Adhippāyaviññāpako aṅgulisaṅkocanādiko hatthavikāro hatthamuddā, hatthasaddo cettha tadekadesesu aṅgulīsu daṭṭhabbo ‘‘na bhuñjamāno sabbaṁ hatthaṁ mukhe pakkhipissāmī’’tiādīsu (pāci.",
  "tika-vin09t13:51_2": "618) viya.",
  "tika-vin09t13:51_3": "Tasmā adhippāyaviññāpakassa aṅgulisaṅkocanādino hatthavikārassa dassanaṁ hatthamuddādidassananti (sārattha. ṭī.",
  "tika-vin09t13:51_4": "2.51) evamettha attho daṭṭhabbo.",
  "tika-vin09t13:51_5": "Ādisaddena sīsakampanadassanādiṁ saṅgaṇhāti.",
  "tika-vin09t13:52_0": "Ummattakakhittacittavedanāṭṭānanti ettha ummattakoti pittummattako.",
  "tika-vin09t13:52_1": "Khittacittoti yakkhehi katacittavikkhepo, yakkhummattakoti vuttaṁ hoti.",
  "tika-vin09t13:52_2": "Ubhinnaṁ pana viseso anāpattivāre āvibhavissati.",
  "tika-vin09t13:52_3": "Vedanāṭṭoti balavatiyā dukkhavedanāya phuṭṭho mucchāpareto, tena vippalapantena paccakkhātāpi apaccakkhātāva hoti.",
  "tika-vin09t13:52_4": "Manussajātiko hotīti sabhāgo vā visabhāgo vā gahaṭṭho vā pabbajito vā viññū yokoci manusso hoti.",
  "tika-vin09t13:52_5": "Ummattakādīnanti etthādisaddena khittacittavedanāṭṭadevatātiracchānagatānaṁ gahaṇaṁ.",
  "tika-vin09t13:52_6": "Tatra ummattakakhittacittavedanāṭṭatiracchānagatānaṁ santike paccakkhātāpi ajānanabhāvena apaccakkhātāva hoti.",
  "tika-vin09t13:52_7": "Devatāya pana santike atikhippaṁ jānanabhāvena.",
  "tika-vin09t13:52_8": "Devatā nāma mahāpaññā tihetukappaṭisandhikā atikhippaṁ jānanti, cittañca nāmetaṁ lahuparivattaṁ, tasmā ‘‘cittalahukassa puggalassa cittavaseneva mā atikhippaṁ vināso ahosī’’ti devatāya santike sikkhāpaccakkhānaṁ paṭikkhipi.",
  "tika-vin09t13:52_9": "Tena vuttaṁ ‘‘na ca ummattakādīnaṁ aññataro’’ti.",
  "tika-vin09t13:52_10": "Dūtena vāti ‘‘mama sikkhāpaccakkhānabhāvaṁ kathehī’’ti mukhasāsanavasena dūtena vā.",
  "tika-vin09t13:52_11": "Paṇṇena vāti paṇṇe likhitvā pahiṇavasena paṇṇena vā.",
  "tika-vin09t13:53_0": "Sace te sikkhāpaccakkhānabhāvaṁ jānantīti sambandho.",
  "tika-vin09t13:53_1": "Āvajjanasamayeti atthābhogasamaye.",
  "tika-vin09t13:53_2": "Iminā taṁ khaṇaṁyeva pana apubbaṁ acarimaṁ dujjānanti dasseti.",
  "tika-vin09t13:53_3": "Vacanānantaramevāti vacanassa anantarameva, āvajjanasamayevāti attho.",
  "tika-vin09t13:53_4": "Eva-saddena pana cirena jānanaṁ paṭikkhipati.",
  "tika-vin09t13:53_5": "Ukkaṇṭhitoti anabhiratiyā imasmiṁ sāsane kicchajīvikaṁ patto.",
  "tika-vin09t13:53_6": "Atha vā ‘‘ajja yāmi, sve yāmi, ito yāmi, ettha yāmī’’ti uddhaṁ kaṇṭhaṁ katvā viharamāno vikkhitto, anekaggoti vuttaṁ hoti.",
  "tika-vin09t13:53_7": "Idañca ‘‘anabhirato sāmaññā cavitukāmo’’tiādīnaṁ (pārā.",
  "tika-vin09t13:53_8": "45) upalakkhaṇaṁ.",
  "tika-vin09t13:53_9": "Yena kenaci…pe…",
  "tika-vin09t13:53_10": "jānantīti sace te‘‘ukkaṇṭhito’’ti vā ‘‘gihibhāvaṁ patthetī’’ti vā ‘‘anabhirato’’ti vā ‘‘sāmaññā cavitukāmo’’ti vā yena kenaci ākārena sikkhāpaccakkhānabhāvaṁ jānanti.",
  "tika-vin09t13:53_11": "Idañhi sikkhāpaccakkhānañca upari abhūtārocanaduṭṭhullavācāattakāmaduṭṭhadosabhūtārocanasikkhāpadāni ca ekaparicchedāni, āvajjanasamaye ñāte eva sīsaṁ enti.",
  "tika-vin09t13:53_12": "‘‘Kiṁ ayaṁ bhaṇatī’’ti kaṅkhatā cirena ñāte sīsaṁ na enti.",
  "tika-vin09t13:53_13": "Tenāha ‘‘atha aparabhāge’’tiādi.",
  "tika-vin09t13:53_14": "Atha dvinnaṁ ṭhitaṭṭhāne dvinnampi niyametvā ‘‘etesaṁ ārocemī’’ti vadati, tesu ekasmiṁ jānantepi dvīsu jānantesupi paccakkhātāva hoti sikkhā.",
  "tika-vin09t13:53_15": "Evaṁ sambahulesupi veditabbaṁ.",
  "tika-vin09t13:53_16": "Vuttanayenāti ‘‘tassa vacanānantara’’ntiādinā vuttena nayena.",
  "tika-vin09t13:53_17": "Yo koci manussajātikoti antamaso navakammikaṁ upādāya yo koci manusso.",
  "tika-vin09t13:53_18": "Vuttañhetaṁ samantapāsādikāyaṁ –",
  "tika-vin09t13:54_0": "‘‘Sace pana anabhiratiyā pīḷito sabhāge bhikkhū parisaṅkamāno ‘yo koci jānātū’ti uccāsaddaṁ karonto ‘buddhaṁ paccakkhāmī’ti vadati, tañca avidūre ṭhito navakammiko vā añño vā samayaññū puriso sutvā ‘ukkaṇṭhito ayaṁ samaṇo gihibhāvaṁ pattheti, sāsanato cuto’ti jānāti, paccakkhātāva hoti sikkhā’’ti (pārā. aṭṭha. 1.51).",
  "tika-vin09t13:55_0": "Sace vacanatthaṁ ñatvāpi ‘‘ayaṁ ukkaṇṭhito’’ti vā ‘‘gihibhāvaṁ patthetī’’ti vā na jānāti, apaccakkhātāva hoti sikkhā.",
  "tika-vin09t13:55_1": "Sace pana vacanatthaṁ ajānitvāpi ‘‘ukkaṇṭhito’’ti vā ‘‘gihibhāvaṁ patthetī’’ti vā jānāti, paccakkhātāva hoti sikkhā.",
  "tika-vin09t13:55_2": "Davāyapīti kīḷādhippāyenapi.",
  "tika-vin09t13:55_3": "Cittādīnaṁ vā vasenāti cittādīnaṁ vā chaḷaṅgānaṁ vasena.",
  "tika-vin09t13:55_4": "Hoti cettha –",
  "tika-vin09t13:56_0": "‘‘Cittaṁ khettañca kālo ca, payogo puggalo tathā;",
  "tika-vin09t13:57_0": "Vijānananti sikkhāya, paccakkhānaṁ chaḷaṅgika’’nti.",
  "tika-vin09t13:58_0": "Sabbaso vā pana apaccakkhānenāti ‘‘buddhaṁ paccakkhāmī’’tiādīsu yena yena pariyāyena sikkhāpaccakkhānaṁ hoti, tato ekassapi paccakkhānassa abhāvena.",
  "tika-vin09t13:58_1": "Iminā pana ‘‘idaṁ padaṁ sāvessāmi, sikkhaṁ paccakkhāmī’’ti evaṁ pavattacittuppādassa abhāvaṁ dasseti.",
  "tika-vin09t13:58_2": "Yassa hi evarūpo cittuppādo natthi, so sabbaso na paccakkhāti nāmāti.",
  "tika-vin09t13:58_3": "Sikkhāpaccakkhānassāti ‘‘buddhaṁ paccakkhāmī’’tiādisikkhāpaccakkhānassa.",
  "tika-vin09t13:58_4": "Atthabhūtaṁ ekaccaṁ dubbalyanti ‘‘buddhaṁ paccakkhāmī’’ti vadati viññāpeti, evampi, bhikkhave, dubbalyāvikammañceva hoti, sikkhā ca paccakkhātā’’tiādinā (pārā.",
  "tika-vin09t13:58_5": "53) vuttehi yehi vacanehi sikkhāpaccakkhānañceva hoti dubbalyāvikammañca, taṁ ‘‘buddhaṁ paccakkhāmī’’tiādikaṁ atthabhūtaṁ dubbalyaṁ anāvikatvā.",
  "tika-vin09t13:58_6": "‘‘Buddhaṁ paccakkhāmī’’tiādimhi pana vutte sikkhāparipūraṇe dubbalabhāvassāpi gamyamānattā sikkhāpaccakkhānassa idaṁ dubbalyāvikammaṁ atthoti daṭṭhabbaṁ.",
  "tika-vin09t13:58_7": "Ettha ca ‘‘atthabhūta’’nti iminā ‘‘yannūnāhaṁ buddhaṁ paccakkheyya’’ntiādikaṁ dubbalyāvikammaṁ paṭikkhipati.",
  "tika-vin09t13:58_8": "Yena hi sikkhāpaccakkhānañceva hoti dubbalyāvikammañca, tadeva sikkhāpaccakkhānassa atthabhūtaṁ.",
  "tika-vin09t13:58_9": "Yena pana dubbalyāvikammameva hoti, na sikkhāpaccakkhānaṁ, na taṁ tassa atthabhūtanti.",
  "tika-vin09t13:59_0": "Rāgapariyuṭṭhānena sadisabhāvāpattiyā mithunānaṁ ayanti ‘‘methuno’’ti dhammova vuccatīti āha ‘‘rāgapariyuṭṭhānenā’’tiādi.",
  "tika-vin09t13:59_1": "Tattha rāgapariyuṭṭhānenāti rāgassa pariyuṭṭhānena, methunarāgassa pavattiyā pariyonaddhacittatāyāti attho.",
  "tika-vin09t13:59_2": "Dhammoti ajjhācāro.",
  "tika-vin09t13:59_3": "‘‘Palambate vilambate’’tiādīsu viya upasaggassa koci atthaviseso natthīti āha ‘‘seveyyā’’ti.",
  "tika-vin09t13:59_4": "Ajjhāpajjeyyāti abhibhuyya pajjeyya.",
  "tika-vin09t13:59_5": "Sabbantimenāti paranimmitavasavatti…pe…",
  "tika-vin09t13:59_6": "cātumahārājikamanussitthināgagaruḷamāṇavikādīnaṁ sabbāsaṁ antimena.",
  "tika-vin09t13:59_7": "Tiracchānagatāyāti tiracchānesu uppannāya.",
  "tika-vin09t13:59_8": "Tenāha ‘‘paṭisandhivasenā’’ti.",
  "tika-vin09t13:59_9": "Pārājikāya vatthubhūtā eva cettha tiracchānagatitthī ‘‘tiracchānagatā’’ti gahetabbā, na sabbā.",
  "tika-vin09t13:59_10": "Tatrāyaṁ paricchedo –",
  "tika-vin09t13:60_0": "‘‘Apadānaṁ ahimacchā, dvipadānañca kukkuṭī;",
  "tika-vin09t13:61_0": "Catuppadānaṁ majjārī, vatthu pārājikassimā’’ti. (pārā. aṭṭha. 1.55)",
  "tika-vin09t13:62_0": "Tattha ahiggahaṇena sabbāpi ajagaragonasādibhedā dīghajāti saṅgahitā.",
  "tika-vin09t13:62_1": "Tasmā dīghajātīsu yattha tiṇṇaṁ maggānaṁ aññatarasmiṁ sakkā tilaphalamattampi pavesetuṁ, sā pārājikavatthu, avasesā dukkaṭavatthūti veditabbā.",
  "tika-vin09t13:62_2": "Macchaggahaṇena sabbāpi macchakacchapamaṇḍūkādibhedā odakajāti saṅgahitā.",
  "tika-vin09t13:62_3": "Tatrāpi dīghajātiyaṁ vuttanayeneva pārājikavatthu ca dukkaṭavatthu ca veditabbaṁ.",
  "tika-vin09t13:62_4": "Ayaṁ pana viseso –",
  "tika-vin09t13:62_5": "pataṅgamukhamaṇḍūkā nāma honti, tesaṁ mukhasaṇṭhānaṁ mahantaṁ, chiddaṁ appakaṁ, tattha pavesanaṁ nappahoti, mukhasaṇṭhānaṁ pana vaṇasaṅkhepaṁ gacchati, tasmā taṁ thullaccayavatthūti veditabbaṁ .",
  "tika-vin09t13:62_6": "Kukkuṭiggahaṇena sabbāpi kākakapotādibhedā pakkhijāti saṅgahitā.",
  "tika-vin09t13:62_7": "Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "tika-vin09t13:62_8": "Majjāriggahaṇena sabbāpi rukkhasunakhamaṅgusagodhādibhedā catuppadajāti saṅgahitā.",
  "tika-vin09t13:62_9": "Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "tika-vin09t13:63_0": "Pārājiko hotīti (pārā. aṭṭha.",
  "tika-vin09t13:63_1": "1.55) parājito hoti parājayaṁ apanno.",
  "tika-vin09t13:63_2": "Ayañhi pārājikasaddo sikkhāpadāpattipuggalesu vattati.",
  "tika-vin09t13:63_3": "Tattha ‘‘aṭṭhānametaṁ, ānanda, anavakāso, yaṁ tathāgato vajjīnaṁ vā vajjiputtakānaṁ vā kāraṇā sāvakānaṁ pārājikaṁ sikkhāpadaṁ paññattaṁ samūhaneyyā’’ti (pārā.",
  "tika-vin09t13:63_4": "43) evaṁ sikkhāpade vattamāno veditabbo.",
  "tika-vin09t13:63_5": "‘‘Āpattiṁ tvaṁ bhikkhu āpanno pārājika’’nti (pārā.",
  "tika-vin09t13:63_6": "67) evaṁ āpattiyaṁ.",
  "tika-vin09t13:63_7": "‘‘Na mayaṁ pārājikā, yo avahaṭo, so pārājiko’’ti (pārā.",
  "tika-vin09t13:63_8": "155) evaṁ puggale vattamāno veditabbo.",
  "tika-vin09t13:63_9": "‘‘Pārājikena dhammena anuddhaṁseyyā’’tiādīsu (pārā.",
  "tika-vin09t13:63_10": "384) pana dhamme vattatīti vadanti.",
  "tika-vin09t13:63_11": "Yasmā pana tattha ‘‘dhammo’’ti katthaci āpatti, katthaci sikkhāpadameva adhippetaṁ, tasmā so visuṁ na vattabbo.",
  "tika-vin09t13:63_12": "Tattha sikkhāpadaṁ yo taṁ atikkamati, taṁ parājeti, tasmā ‘‘pārājika’’nti vuccati.",
  "tika-vin09t13:63_13": "Āpatti pana yo naṁ ajjhāpajjati, taṁ parājeti, tasmā ‘‘pārājikā’’ti vuccati.",
  "tika-vin09t13:63_14": "Puggalo yasmā parājito parājayamāpanno, tasmā ‘‘pārājiko’’ti vuccati.",
  "tika-vin09t13:63_15": "Idha pana puggalo veditabboti āha ‘‘pārājiko hotī’’tiādi.",
  "tika-vin09t13:63_16": "Imināpi idaṁ dasseti –",
  "tika-vin09t13:63_17": "‘‘parājitasadde upasaggassa vuddhiṁ katvā, ta-kārassa ca ka-kāraṁ katvā pārājiko hotīti niddiṭṭho’’ti.",
  "tika-vin09t13:64_0": "Apalokanādi catubbidhampi saṅghakammaṁ sīmāparicchinnehi pakatattehi bhikkhūhi ekato kattabbattā ekakammaṁ nāma.",
  "tika-vin09t13:64_1": "Ādisaddena ekuddesasamasikkhatānaṁ gahaṇaṁ.",
  "tika-vin09t13:64_2": "Tattha pañcavidhopi pātimokkhuddeso ekato uddisitabbattā ekuddeso nāma.",
  "tika-vin09t13:64_3": "Nahāpitapubbakādīnaṁ viya odissa anuññātaṁ ṭhapetvā avasesaṁ sabbampi sikkhāpadaṁ sabbehipi lajjipuggalehi samaṁ sikkhitabbabhāvato samasikkhatā nāma.",
  "tika-vin09t13:64_4": "Yasmā sabbepi lajjino etesu ekakammādīsu saha vasanti, na ekopi tato bahiddhā sandissati, tasmā tāni sabbānipi gahetvā ekakammādiko tividhopi saṁvāso nāmāti āha ‘‘so ca vuttappakāro saṁvāso tena puggalena saddhiṁ natthi, tena kāraṇena so pārājiko puggalo ‘asaṁvāso’ti vuccatī’’ti (pārā. aṭṭha. 1.55).",
  "tika-vin09t13:65_0": "Idāni yasmā na kevalaṁ manussitthiyā eva nimittaṁ pārājikavatthu, atha kho amanussitthitiracchānagatitthīnampi.",
  "tika-vin09t13:65_1": "Na ca itthiyā eva.",
  "tika-vin09t13:65_2": "Atha kho ubhatobyañjanakapaṇḍakapurisānampi, tasmā te satte, tesañca yaṁ yaṁ nimittaṁ vatthu hoti, taṁ taṁ nimittaṁ, tattha ca yathā paṭisevanto pārājiko hoti, tañca sabbaṁ vitthāretvā dassetuṁ ‘‘ayaṁ panettha vinicchayo’’tiādimāha.",
  "tika-vin09t13:65_3": "Etthāti imasmiṁ sikkhāpade.",
  "tika-vin09t13:65_4": "Tesūti ye tiṁsamaggā vuttā, tesu.",
  "tika-vin09t13:65_5": "Attano vāti lambimudupiṭṭhike sandhāya vuttaṁ.",
  "tika-vin09t13:65_6": "Santhatassa vāti yena kenaci vatthena vā paṇṇena vā vākapaṭṭena vā cammena vā tipusīsādīnaṁ paṭṭena vā paliveṭhetvā, anto vā pavesetvā paṭicchannassa.",
  "tika-vin09t13:65_7": "Akkhāyitassa vāti soṇasiṅgālādīhi akkhāditassa.",
  "tika-vin09t13:65_8": "Yebhuyyena akkhāyitassāti yāva upaḍḍhakkhāyito nāma na hoti, evaṁ akkhāyitassa.",
  "tika-vin09t13:65_9": "Allokāseti tintokāse.",
  "tika-vin09t13:65_10": "Santhatanti tesaṁyeva vatthādīnaṁ yena kenaci paṭicchannaṁ.",
  "tika-vin09t13:65_11": "Ayañhettha saṅkhepattho –",
  "tika-vin09t13:65_12": "na hettha anupādinnakaṁ anupādinnakena chupati, mutti atthi, atha kho upādinnakena vā anupādinnakaṁ ghaṭṭiyatu, anupādinnakena vā upādinnakaṁ, anupādinnakena vā anupādinnakaṁ, upādinnakena vā upādinnakaṁ.",
  "tika-vin09t13:65_13": "Sace yattake paviṭṭhe pārājikaṁ hotīti vuttaṁ, tattakaṁ sevanacittena paveseti, sabbatthāyaṁ pārājikāpattiṁ āpanno nāma hotīti.",
  "tika-vin09t13:66_0": "Evaṁ sevanacitteneva pavesentassa āpattiṁ dassetvā idāni yasmā taṁ pavesanaṁ nāma na kevalaṁ attūpakkameneva, parūpakkamenāpi hoti.",
  "tika-vin09t13:66_1": "Tatrāpi sādiyantasseva āpatti paṭisevanacittasamaṅgissa , na itarassāti dassetuṁ ‘‘parena vā’’tiādimāha.",
  "tika-vin09t13:66_2": "Tattha parenāti bhikkhupaccatthikādinā yena kenaci aññena.",
  "tika-vin09t13:66_3": "Pavesanapaviṭṭhaṭṭhitauddharaṇesūti ettha aggato (sārattha. ṭī.",
  "tika-vin09t13:66_4": "2.58) yāva mūlā pavesanaṁ pavesanaṁ nāma.",
  "tika-vin09t13:66_5": "Aṅgajātassa yattakaṁ ṭhānaṁ pavesanārahaṁ, tattakaṁ anavasesato paviṭṭhaṁ paviṭṭhaṁ nāma.",
  "tika-vin09t13:66_6": "Evaṁ paviṭṭhassa uddharaṇārambhato antarā ṭhitakālo ṭhitaṁ nāma.",
  "tika-vin09t13:66_7": "Samantapāsādikāyaṁ pana mātugāmassa sukkavisaṭṭhiṁ patvā sabbathā vāyāmato oramitvā ṭhitakālaṁ sandhāya ‘‘sukkavisaṭṭhisamaye’’ti vuttaṁ.",
  "tika-vin09t13:66_8": "Uddharaṇaṁ nāma yāva aggā nīharaṇakālo.",
  "tika-vin09t13:66_9": "Sādiyatīti sevanacittaṁ upaṭṭhapeti.",
  "tika-vin09t13:66_10": "Asādhāraṇavinicchayoti adinnādānādīhi sabbehi sikkhāpadehi asādhāraṇo vinicchayo.",
  "tika-vin09t13:67_0": "Sādhāraṇavinicchayatthanti parivāravasena sādhāraṇavinicchayatthaṁ.",
  "tika-vin09t13:67_1": "Mātikāti mātā, janettīti attho.",
  "tika-vin09t13:67_2": "Nidadāti desanaṁ desavasena aviditaṁ viditaṁ katvā nidassetīti nidānaṁ.",
  "tika-vin09t13:67_3": "Paññāpīyatīti paññatti, tassā pakāro paññattividhi aṅgeti gameti ñāpetīti aṅgaṁ, kāraṇaṁ.",
  "tika-vin09t13:67_4": "Samuṭṭhahanti āpattiyo etenāti samuṭṭhānaṁ, uppattikāraṇaṁ, tassa vidhi samuṭṭhānavidhi.",
  "tika-vin09t13:67_5": "Vajjakammappabhedañcāti ettha pabhedasaddo paccekaṁ yojetabbo ‘‘vajjappabhedaṁ, kammappabhedañcā’’ti.",
  "tika-vin09t13:67_6": "Tattha tatthāti tasmiṁ tasmiṁ sikkhāpade.",
  "tika-vin09t13:68_0": "Paññattiṭṭhānanti paññattiṭṭhapanassa ṭhānaṁ, sikkhāpadānaṁ paññattidesoti attho.",
  "tika-vin09t13:68_1": "Puggaloti ettha ādikammikoyeva adhippetoti āha ‘‘puggalo nāma yaṁ yaṁ ārabbha taṁ taṁ sikkhāpadaṁ paññatta’’nti, so so puggaloti adhippāyo.",
  "tika-vin09t13:68_2": "Honti cettha –",
  "tika-vin09t13:69_0": "‘‘Sudinno dhaniyo sambahulā vaggumudantikā;",
  "tika-vin09t13:70_0": "Seyyasako udāyi cā-ḷavakā channamettiyā.",
  "tika-vin09t13:71_0": "‘‘Devadattassajipunabbasu-chabbaggiyopanandaññataropi ca;",
  "tika-vin09t13:72_0": "Hatthako cānuruddho ca, sattarasa cūḷapanthako.",
  "tika-vin09t13:73_0": "‘‘Belaṭṭhasīso cānando, sāgatoriṭṭhanāmako;",
  "tika-vin09t13:74_0": "Nandattherena tevīsa, bhikkhūnaṁ ādikammikā.",
  "tika-vin09t13:75_0": "‘‘Sundarīnandā thullanandā, chabbaggiyaññatarāpi ca;",
  "tika-vin09t13:76_0": "Caṇḍakāḷī sambahulā, dve ca bhikkhuniyo parā;",
  "tika-vin09t13:77_0": "Bhikkhunīnaṁ tu satteva, honti tā ādikammikā’’ti.",
  "tika-vin09t13:78_0": "Tassa tassa puggalassāti yaṁ yaṁ sudinnādikaṁ puggalaṁ ārabbha sikkhāpadaṁ paññattaṁ, tassa tassa puggalassa.",
  "tika-vin09t13:78_1": "Paññattīti paṭhamapaññatti.",
  "tika-vin09t13:78_2": "Paṭhamapaññattiyā pacchā ṭhapitā paññatti anupaññatti.",
  "tika-vin09t13:78_3": "Anuppanne dose ṭhapitā paññatti anuppannapaññatti.",
  "tika-vin09t13:78_4": "Sabbattha majjhimadese ceva paccantimesu janapadesu cāti sabbesu padesesu ṭhapitā paññatti sabbatthapaññatti.",
  "tika-vin09t13:78_5": "Majjhimadeseyeva ṭhapitā paññatti padesapaññatti.",
  "tika-vin09t13:78_6": "Bhikkhūnañceva bhikkhunīnañca sādhāraṇabhūtā paññatti sādhāraṇapaññatti.",
  "tika-vin09t13:78_7": "Suddhabhikkhūnameva, suddhabhikkhunīnaṁ vā paññattaṁ sikkhāpadaṁ asādhāraṇapaññatti.",
  "tika-vin09t13:78_8": "Ubhinnampi paññatti ubhatopaññatti.",
  "tika-vin09t13:78_9": "Vinayadharapañcamenāti anussāvanakācariyapañcamena.",
  "tika-vin09t13:78_10": "Guṇaṅguṇūpāhanāti catuppaṭalato paṭṭhāya katā upāhanā, na ekadvitipaṭalā.",
  "tika-vin09t13:78_11": "Cammattharaṇanti attharitabbaṁ cammaṁ.",
  "tika-vin09t13:78_12": "Etesaṁ vasena catubbidhā padesapaññatti nāmāti etesaṁ vasena catubbidhā paññatti majjhimadeseyeva paññattāti padesapaññatti nāma.",
  "tika-vin09t13:78_13": "Tenevāha ‘‘majjhimadeseyeva hī’’tiādi.",
  "tika-vin09t13:78_14": "Yasmā majjhimadeseyeva yathāvuttavatthuvītikkame āpatti hoti, na paccantimajanapade, tasmā padesapaññattīti attho.",
  "tika-vin09t13:78_15": "Dhuvanhānaṁ paṭikkhepamattanti niccanahānappaṭisedhanameva.",
  "tika-vin09t13:78_16": "Ettha ca mattasaddena aññāni tīṇi sikkhāpadāni paṭikkhipati.",
  "tika-vin09t13:78_17": "Tāni hi ‘‘anujānāmi, bhikkhave, sabbapaccantimesu janapadesu vinayadharapañcamena gaṇena upasampada’’ntiādinā (mahāva.",
  "tika-vin09t13:78_18": "259) cammakkhandhake āgatāni.",
  "tika-vin09t13:78_19": "Tenevāha ‘‘tato aññā padesapaññatti nāma natthī’’ti.",
  "tika-vin09t13:78_20": "Sabbānīti tato avasesāni sabbāni sikkhāpadāni.",
  "tika-vin09t13:78_21": "Tasmāti yasmā anuppannapaññatti aṭṭhagarudhammavasena bhikkhunīnaṁyeva āgatā, yasmā ca dhuvanhānaṁ paṭikkhepamattaṁ ṭhapetvā pātimokkhe sabbāni sikkhāpadāni sabbatthapaññattiyeva honti, yasmā ca sādhāraṇapaññattidukañca ekatopaññattidukañca byañjanamattaṁ nānaṁ, atthato ekaṁ, tasmā.",
  "tika-vin09t13:78_22": "Sabbatthāti sabbesu sikkhāpadesu.",
  "tika-vin09t13:78_23": "Āpattibhedo hettha uttarapadalopena ‘‘āpattī’’ti vuttoti āha ‘‘āpattīti pubbappayogādivasena āpattibhedo’’ti.",
  "tika-vin09t13:78_24": "Sīlaācāradiṭṭhiājīvavipattīnanti ettha paṭhamā dve āpattikkhandhā sīlavipatti nāma, avasesā pañca ācāravipatti nāma, micchādiṭṭhi ca antaggāhikādiṭṭhi ca diṭṭhivipatti nāma, ājīvahetu paññattāni cha sikkhāpadāni ājīvavipatti nāma, iti imāsaṁ sīlaācāradiṭṭhiājīvavipattīnaṁ aññatarāti attho.",
  "tika-vin09t13:79_0": "Na kevalaṁ yathāvuttanayeneva vuccantīti āha ‘‘yāni sikkhāpadasamuṭṭhānānītipi vuccantī’’ti.",
  "tika-vin09t13:79_1": "Etāni hi kiñcāpi āpattiyā samuṭṭhānāni, na sikkhāpadassa, vohārasukhatthaṁ panevaṁ vuccantīti.",
  "tika-vin09t13:79_2": "Tatthāti tesu chasu samuṭṭhānesu.",
  "tika-vin09t13:79_3": "Tesūti sacittakācittakesu.",
  "tika-vin09t13:79_4": "Ekaṁ samuṭṭhānaṁ uppattikāraṇaṁ etissāti ekasamuṭṭhānā, ekena vā samuṭṭhānaṁ etissāti ekasamuṭṭhānā.",
  "tika-vin09t13:79_5": "‘‘Dvisamuṭṭhānā’’tiādīsupi eseva nayo.",
  "tika-vin09t13:80_0": "Samuṭṭhānavasenāti samuṭṭhānasīsavasena.",
  "tika-vin09t13:80_1": "Paṭhamapārājikaṁ samuṭṭhānaṁ etissāti paṭhamapārājikasamuṭṭhānā.",
  "tika-vin09t13:80_2": "Tathā adinnādānasamuṭṭhānā’’tiādīsupi.",
  "tika-vin09t13:81_0": "Sayaṁ pathavikhaṇane kāyena, pare āṇāpetvā khaṇāpane vācāya ca āpattisambhavato ‘‘pathavikhaṇanādīsu viyā’’ti vuttaṁ.",
  "tika-vin09t13:81_1": "Ādisaddena adinnādānādīnaṁ pariggaho.",
  "tika-vin09t13:81_2": "Paṭhamakathināpatti kāyavācato kattabbaṁ adhiṭṭhānaṁ vā vikappanaṁ vā akarontassa hoti, no karontassāti āha ‘‘paṭhamakathināpatti viyā’’ti.",
  "tika-vin09t13:81_3": "Aññātikāya bhikkhuniyā hatthato cīvarappaṭiggahaṇāpatti tassā hatthato cīvaraṁ paṭiggaṇhantassa, parivattakaṁ adentassa ca hotīti kiriyākiriyato samuṭṭhāti.",
  "tika-vin09t13:81_4": "‘‘Siyā karontassā’’tiādīsu siyāti ‘‘siyā kho pana te brāhmaṇa evamassā’’tiādīsu viya ‘‘kadācī’’ti iminā samānattho nipāto.",
  "tika-vin09t13:81_5": "Rūpiyappaṭiggahaṇāpatti siyā kiriyā gahaṇena āpajjanato, siyā akiriyā paṭikkhepassa akaraṇatoti āha ‘‘rūpiyappaṭiggahaṇāpatti viyā’’ti.",
  "tika-vin09t13:81_6": "Kuṭikārāpatti vatthuṁ desāpetvā pamāṇātikkantakaraṇe karontassa siyā, adesāpetvā pana pamāṇātikkantakaraṇe pamāṇayuttaṁ vā karontassa ca akarontassa ca siyāti āha ‘‘kuṭikārāpatti viyā’’ti.",
  "tika-vin09t13:82_0": "Saññāya abhāvena vimokkho assāti saññāvimokkhoti majjhepadalopasamāso daṭṭhabboti āha ‘‘yato vītikkamasaññāyā’’tiādi.",
  "tika-vin09t13:82_1": "Itarā nāma yato vītikkamasaññāya abhāvena na muccati, sā itarasaddassa vuttappaṭiyogivisayattā.",
  "tika-vin09t13:82_2": "Yā acittakena vā sacittakamissakena vā samuṭṭhātīti yā āpatti kadāci acittakena vā kadāci sacittakamissakena vā samuṭṭhānena samuṭṭhāti.",
  "tika-vin09t13:82_3": "Ettha ca saññādukaṁ anāpattimukhena vuttaṁ, sacittakadukaṁ āpattimukhenāti daṭṭhabbaṁ.",
  "tika-vin09t13:83_0": "Yassāsacittakapakkhe cittaṁ akusalameva hotīti yassā sacittakāya āpattiyā cittaṁ akusalameva hoti, yassā ca sacittakācittakasaṅkhātāya surāpānādiacittakāya āpattiyā vatthuvijānanacittena sacittakapakkhe cittaṁ akusalameva hoti, ayaṁ lokavajjā.",
  "tika-vin09t13:83_1": "‘‘Sacittakapakkhe’’ti hi idaṁ vacanaṁ sacittakācittakaṁ sandhāya vuttaṁ.",
  "tika-vin09t13:83_2": "Na hi ekaṁsato sacittakassa ‘‘sacittakapakkhe’’ti visesane payojanaṁ atthīti.",
  "tika-vin09t13:83_3": "Yaṁ panettha gaṇṭhipade ‘‘surāpānasmiñhi ‘surā’ti vā ‘na vaṭṭatī’ti vā jānitvā pivane akusalamevā’’ti vuttaṁ.",
  "tika-vin09t13:83_4": "Tattha ‘‘na vaṭṭatīti vā jānitvā’’ti vuttavacanaṁ na yujjati paṇṇattivajjassāpi lokavajjabhāvappasaṅgato.",
  "tika-vin09t13:83_5": "Yassā pana ‘‘sacittakapakkhe cittaṁ akusalamevā’’ti niyamo natthi, sā paṇṇattivajjāti imamatthaṁ dassento āha ‘‘sesā paṇṇattivajjā’’ti.",
  "tika-vin09t13:83_6": "Tathā hi tassā vatthuvijānanacittena sacittakapakkhe cittaṁ siyā kusalaṁ, siyā akusalaṁ, siyā abyākatanti ‘‘akusalamevā’’ti niyamo natthi.",
  "tika-vin09t13:83_7": "Ubhayattha āpajjitabbāti kāyadvāre, vacīdvāre cāti ubhayattha āpajjitabbā āpatti, tā pana adinnādānādayo.",
  "tika-vin09t13:83_8": "‘‘Manodvāre āpatti nāma natthī’’ti idaṁ yebhuyyavasena vuttaṁ upanikkhittasādiyanādīsu āpattisambhavatoti daṭṭhabbaṁ.",
  "tika-vin09t13:84_0": "Akusalacitto vā āpajjatīti pārājikasukkavisaṭṭhikāyasaṁsaggaduṭṭhullaattakāmapāricariyaduṭṭhadosasaṅghabhedappahāradānatalasattikādibhedaṁ āpattiṁ akusalacitto āpajjati.",
  "tika-vin09t13:84_1": "Anupasampannaṁ padasodhammaṁ vācento, mātugāmassa dhammaṁ desentoti evarūpaṁ āpattiṁ kusalacitto āpajjati.",
  "tika-vin09t13:84_2": "Asañciccasahaseyyādiṁ abyākatacitto āpajjati.",
  "tika-vin09t13:84_3": "Yaṁ arahā āpajjati, sabbaṁ abyākatacittova āpajjati.",
  "tika-vin09t13:84_4": "Tenāha ‘‘kusalābyākatacitto vā’’ti.",
  "tika-vin09t13:85_0": "Dukkhavedanāsamaṅgī vāti duṭṭhadosādibhedaṁ āpattiṁ āpajjanto dukkhavedanāsamaṅgī āpajjati.",
  "tika-vin09t13:85_1": "Methunadhammādibhedaṁ pana sukhavedanāsamaṅgī āpajjati.",
  "tika-vin09t13:85_2": "Yaṁ sukhavedanāsamaṅgī āpajjati, taṁyeva majjhatto hutvā āpajjanto adukkhamasukhavedanāsamaṅgī āpajjati.",
  "tika-vin09t13:85_3": "Tenāha ‘‘itaravedanādvayasamaṅgī vā’’ti.",
  "tika-vin09t13:85_4": "Idampi ca tikadvayaṁ yebhuyyavaseneva vuttaṁ.",
  "tika-vin09t13:85_5": "Nipajjitvā nirodhasamāpanno hi acittako avedano sahaseyyāpattiṁ āpajjatīti.",
  "tika-vin09t13:85_6": "Kiñcāpi evaṁ aniyamena vuttaṁ, viseso panettha atthīti dassetuṁ ‘‘evaṁ santepī’’tiādi vuttaṁ.",
  "tika-vin09t13:85_7": "Evaṁ santepīti hi visesābhidhānanimittābhyūpagameva yujjati.",
  "tika-vin09t13:85_8": "Sabbesaṁ vasena tīṇi cittānīti kusalākusalābyākatānaṁ vasena padasodhammādīsu tīṇi cittāni.",
  "tika-vin09t13:86_0": "Idāni taṁ yathāvuttanidānādivedanāttikapariyosānaṁ sattarasappakāraṁ imasmiṁ sikkhāpade yojetuṁ ‘‘idha panā’’tiādimāha.",
  "tika-vin09t13:86_1": "Idhāti imasmiṁ paṭhamapārājikasikkhāpade.",
  "tika-vin09t13:86_2": "Vesāliyanti evaṁnāmake itthiliṅgavasena pavattavohāre nagare.",
  "tika-vin09t13:86_3": "Tañhi nagaraṁ tikkhattuṁ pākāraparikkhepavaḍḍhanena visālībhūtattā ‘‘vesālī’’ti vuccati.",
  "tika-vin09t13:86_4": "Idampi ca nagaraṁ sabbaññutaṁ sampatteyeva sammāsambuddhe sabbākāravepullattaṁ pattanti veditabbaṁ.",
  "tika-vin09t13:86_5": "‘‘Sikkhaṁ apaccakkhāyā’’ti ca ‘‘antamaso tiracchānagatāyapī’’ti ca dve anupaññattiyoti makkaṭivajjiputtakavatthūnaṁ vasena vuttā.",
  "tika-vin09t13:86_6": "‘‘Antamaso tiracchānagatāyā’’ti ca ‘‘sikkhaṁ apaccakkhāyā’’ti ca imā dve anupaññattiyo.",
  "tika-vin09t13:86_7": "Āpattikarā ca hotīti paṭhamapaññattito visuṁyevāpattikarā ca hoti.",
  "tika-vin09t13:86_8": "Aññavādakasikkhāpadādīsu viyāti aññavādakasikkhāpadādīsu ‘‘vihesake’’tiādikā (pāci.",
  "tika-vin09t13:86_9": "98) viyāti attho.",
  "tika-vin09t13:86_10": "Ādisaddena ujjhāpanakassa pariggaho.",
  "tika-vin09t13:86_11": "Ettha hi aññavādakādito visuṁyeva vihesakādīsupi pācittiyaṁ hoti.",
  "tika-vin09t13:86_12": "Yathāha ‘‘ropite vihesake saṅghamajjhe vatthusmiṁ vā āpattiyā vā anayuñjiyamāno taṁ nakathetukāmo taṁ naugghāṭetukāmo tuṇhībhūto saṅghaṁ viheseti, āpatti pācittiyassā’’tiādi (pārā. 100).",
  "tika-vin09t13:86_13": "Supinante vijjamānāpi mocanassādacetanā abbohārikattā anāpattikarāti āha ‘‘aññatra supinantātiādikā viyā’’ti.",
  "tika-vin09t13:86_14": "Tathā hi thinamiddhena abhibhūtattā supine cittaṁ abbohārikaṁ, cittassa abbohārikattā opakkamanakiriyāpavattanikāpi cetanā abbohārikā.",
  "tika-vin09t13:86_15": "Vuttañhetaṁ ‘‘atthesā, bhikkhave, cetanā, sā ca kho abbohārikā’’ti (pārā.",
  "tika-vin09t13:86_16": "235), tasmā ‘‘aññatra supinantā’’ti ayaṁ anupaññatti anāpattikarā jātā.",
  "tika-vin09t13:86_17": "Ādisaddena ‘‘aññatra adhimānā’’tiādikaṁ (pārā.",
  "tika-vin09t13:86_18": "197) saṅgaṇhāti.",
  "tika-vin09t13:86_19": "Adinnādānādīsu viyāti adinnādānādīsu ‘‘araññā vā’’tiādikā (pārā.",
  "tika-vin09t13:86_20": "91) viyāti attho.",
  "tika-vin09t13:86_21": "Ettha pana ādisaddena paṭhamapārājikādīnaṁ saṅgaho.",
  "tika-vin09t13:86_22": "Ettha hi ‘‘tañca kho gāme, no araññe’’tiādinā (pārā.",
  "tika-vin09t13:86_23": "90) nayena lesaṁ oḍḍentānaṁ lesapidahanatthaṁ ‘‘araññā vā’’tiādikā anupaññatti vuttāti upatthambhakarāva hoti.",
  "tika-vin09t13:86_24": "Teneva hi ‘‘nanu, āvuso, tathevetaṁ hotī’’ti (pārā.",
  "tika-vin09t13:86_25": "90) bhikkhūhi vuttaṁ.",
  "tika-vin09t13:87_0": "Vuttappakāre maggeti ‘‘manussāmanussatiracchānagatavasenā’’tiādinā (kaṅkhā. aṭṭha.",
  "tika-vin09t13:87_1": "paṭhamapārājikavaṇṇanā) vuttappakāre tiṁsamagge.",
  "tika-vin09t13:87_2": "Imassa pana ‘‘chinne’’ti iminā sambandho.",
  "tika-vin09t13:87_3": "Tacādīni anavasesetvāti nimittappadese bahi ṭhitāni chavicammāni anavasesetvā.",
  "tika-vin09t13:87_4": "Nimittasaṇṭhānamattaṁ paññāyatīti nimittamaṁsassa pana abbhantare chavicammassa ca vijjamānattā vuttaṁ.",
  "tika-vin09t13:87_5": "Cammakhilanti cammakkhaṇḍaṁ.",
  "tika-vin09t13:87_6": "‘‘Uṇṇigaṇḍo’’tipi (sārattha. ṭī. 2.55; vi. vi. ṭī.",
  "tika-vin09t13:87_7": "1.55) vadanti.",
  "tika-vin09t13:87_8": "Tañhi nimitte jātattā nimittameva.",
  "tika-vin09t13:87_9": "Tenāha ‘‘sevanacitte sati pārājika’’nti.",
  "tika-vin09t13:87_10": "Sevanacitteti methunasevanacitte.",
  "tika-vin09t13:87_11": "Kāyasaṁsaggasevanacitte pana sati saṅghādisesova .",
  "tika-vin09t13:87_12": "Naṭṭho kāyappasādo etthāti naṭṭhakāyappasādaṁ, sukkhapīḷakaṁ vā matacammaṁ vāti attho.",
  "tika-vin09t13:87_13": "Mate akkhāyite, yebhuyyena akkhāyite ca pārājikāpattivacanato (pārā.",
  "tika-vin09t13:87_14": "61) pana naṭṭhakāyappasādepi itthinimitte pavesentassa pārājikāpattiyeva.",
  "tika-vin09t13:87_15": "Nimittasaṇṭhānamattampi anavasesetvāti nimittākārena ṭhitaṁ yathāvuttanimittamaṁsādimpi anavasesetvā.",
  "tika-vin09t13:87_16": "Vaṇasaṅkhepavasenāti vaṇasaṅgahavasena.",
  "tika-vin09t13:87_17": "Vaṇe thullaccayañca ‘‘amaggena amaggaṁ paveseti, āpatti thullaccayassā’’ti (pārā.",
  "tika-vin09t13:87_18": "66) imassa suttassa vasena veditabbaṁ.",
  "tika-vin09t13:87_19": "Tasmiñhi sutte dvīsu sambhinnavaṇesu ekena vaṇena pavesetvā dutiyena nīharantassa thullaccayaṁ vuttaṁ.",
  "tika-vin09t13:87_20": "Vuttañhi samantapāsādikāyaṁ ‘‘imassa sattassa anulomavasena sabbattha vaṇasaṅkhepe thullaccayaṁ veditabba’’nti (pārā. aṭṭha. 1.66).",
  "tika-vin09t13:87_21": "Manussānaṁ pana akkhiādayopi vaṇasaṅgahaṁ gacchantīti vaṇena ekaparicchedaṁ katvā dassento ‘‘tathā’’tiādimāha.",
  "tika-vin09t13:87_22": "Tesaṁ vaṇasaṅgaho ‘‘navadvāro mahāvaṇo’’ti (mi. pa.",
  "tika-vin09t13:87_23": "2.6.1) evamādisuttānusārena veditabbo.",
  "tika-vin09t13:87_24": "Tattha manussānanti itthipurisapaṇḍakaubhatobyañjanakavasena catubbidhānaṁ manussānaṁ.",
  "tika-vin09t13:87_25": "Vatthikosesūti vatthipuṭesu purisānaṁ aṅgajātakosesu.",
  "tika-vin09t13:87_26": "Hatthiassādīnañca tiracchānānanti hatthiassagoṇagadrabhaoṭṭhamahiṁsādīnaṁ tiracchānagatānaṁ.",
  "tika-vin09t13:87_27": "Tiracchānānaṁ panāti sabbesampi tiracchānagatānaṁ.",
  "tika-vin09t13:87_28": "Sabbesanti yathāvuttamanussādīnaṁ sabbesaṁ.",
  "tika-vin09t13:88_0": "Evaṁ jīvamānakasarīre labbhamānaṁ āpattivisesaṁ dassetvā idāni matasarīre labbhamānaṁ āpattivisesaṁ dassetuṁ ‘‘matasarīre’’tiādimāha.",
  "tika-vin09t13:88_1": "Vaccamaggapassāvamaggamukhamaggānaṁ catūsu koṭṭhāsesu dve koṭṭhāse ṭhapetvā yadā apare dve koṭṭhāsā khāditā, tadā upaḍḍhakkhāyitaṁ nāma hoti.",
  "tika-vin09t13:88_2": "Na kuthitaṁ hotīti uddhumātakādibhāvena kuthitaṁ na hoti, allanti attho.",
  "tika-vin09t13:88_3": "Yadā pana sarīraṁ uddhumātakaṁ hoti kuthitaṁ nīlamakkhikasamākiṇṇaṁ kimikulasamākulaṁ navahi vaṇamukhehi paggaḷitapubbakuṇapabhāvena upagantumpi asakkuṇeyyaṁ (pārā. aṭṭha.",
  "tika-vin09t13:88_4": "1.59-60), tadā pārājikavatthuñca thullaccayavatthuñca vijahati, dukkaṭavatthumeva hotīti āha ‘‘kuthite dukkaṭa’’nti.",
  "tika-vin09t13:88_5": "Kuthiteti uddhumātakabhāvappatte.",
  "tika-vin09t13:88_6": "Īdise hi sarīre yattha katthaci upakkamato dukkaṭaṁ.",
  "tika-vin09t13:88_7": "Tathā vaṭṭakate mukhe acchupantaṁ aṅgajātaṁ pavesentassāti (pārā. aṭṭha.",
  "tika-vin09t13:88_8": "1.73) vivaṭṭe mukhe cattāri passāni, tālukañca apphusantaṁ aṅgajātaṁ pavesentassa dukkaṭanti attho.",
  "tika-vin09t13:88_9": "Sace pana heṭṭhā vā upari vā ubhayapassehi vā chupantaṁ paveseti, pārājikaṁ.",
  "tika-vin09t13:88_10": "Catūhi passehi acchupantaṁ pavesetvā abbhantare tālukaṁ chupati, pārājikameva.",
  "tika-vin09t13:88_11": "Bahi nikkhantajivhāya vā dantesu vā aṅgajātaṁ pavesentassa thullaccayanti sambandho.",
  "tika-vin09t13:88_12": "Jīvamānakasarīrepi bahi nikkhantajivhāya thullaccayameva.",
  "tika-vin09t13:88_13": "Yadi pana bahi jivhāya paliveṭhetvā antomukhaṁ paveseti, pārājikameva.",
  "tika-vin09t13:88_14": "Yadi pana dantā suphusitā, antomukhe okāso natthi, dantā ca bahi oṭṭhamaṁsena paṭicchannā, tattha vātena asamphuṭṭhaṁ allokāsaṁ tilaphalamattampi pavesentassa pārājikameva.",
  "tika-vin09t13:88_15": "Uppāṭite pana oṭṭhamaṁse dantesuyeva upakkamantassa thullaccayaṁ.",
  "tika-vin09t13:88_16": "Yopi danto bahi nikkhamanto tiṭṭhati, na sakkā oṭṭhehi pidahituṁ, tatthāpi eseva nayo.",
  "tika-vin09t13:89_0": "Vedanāya aṭṭo pīḷito vedanāṭṭo.",
  "tika-vin09t13:89_1": "Ummattakoti cettha pittummattako adhippetoti āha ‘‘yo pittavasenā’’tiādi.",
  "tika-vin09t13:89_2": "Pittavasenāti baddhapittavasena.",
  "tika-vin09t13:89_3": "Tasmiñhi baddhapitte pittakosato calitvā bahi nikkhamante sattā ummattakā honti, vipallatthasaññā hirottappaṁ chaḍḍetvā asāruppacariyaṁ caranti, lahukagarukāni sikkhāpadāni maddantāpi na jānanti, bhesajjakiriyāyapi atekicchā honti, evarūpassa ummattakassa anāpatti.",
  "tika-vin09t13:89_4": "Abaddhapittaṁ pana lohitaṁ viya sabbaṅgagataṁ, tamhi kupite sattānaṁ kaṇḍukacchusarīrakampādīni honti, tāni bhesajjakiriyāya vūpasamanti.",
  "tika-vin09t13:89_5": "Tena vuttaṁ ‘‘baddhapittavasenā’’ti.",
  "tika-vin09t13:89_6": "Khittacitto nāma vissaṭṭhacitto yakkhummattako vuccatīti āha ‘‘yakkhehi katacittavikkhepo khittacitto’’ti.",
  "tika-vin09t13:89_7": "Yakkhā kira bheravāni ārammaṇāni dassetvā mukhena hatthaṁ pavesetvā, hadayarūpaṁ vā maddantā satte vikkhittacitte vipallatthasaññe karonti, evarūpassa khittacittassa anāpatti.",
  "tika-vin09t13:89_8": "Tesaṁ pana ubhinnaṁ ayaṁ viseso –",
  "tika-vin09t13:89_9": "pittummattako niccameva ummattako hoti, pakatisaññaṁ na labhati.",
  "tika-vin09t13:89_10": "Yakkhummattako antarantarā pakatisaññaṁ paṭilabhati.",
  "tika-vin09t13:89_11": "Idha pana pittummattako vā hotu, yakkhummattako vā, yo sabbaso muṭṭhassati kiñci na jānāti, aggimpi suvaṇṇampi gūthampi candanampi ekasadisaṁ maddantova vicarati, evarūpassa anāpatti.",
  "tika-vin09t13:89_12": "Antarantarā pakatisaññaṁ paṭilabhitvā ñatvā karontassa pana āpattiyeva.",
  "tika-vin09t13:89_13": "Tenāha ‘‘dvinnampi ca etesa’’ntiādi.",
  "tika-vin09t13:90_0": "Adhimattavedanāyāti adhikappamāṇāya dukkhavedanāya.",
  "tika-vin09t13:90_1": "Ādikamme niyutto ādikammiko, yo ca ādikamme niyutto, so tasmiṁ kamme ādibhūto hotīti āha ‘‘yo’’tiādi.",
  "tika-vin09t13:90_2": "Idha pana sudinnatthero ādikammiko, tassa anāpatti.",
  "tika-vin09t13:90_3": "Avasesānaṁ makkaṭisamaṇavajjiputtakādīnaṁ āpattiyeva.",
  "tika-vin09t13:90_4": "Paṭipādanaṁ sampādanaṁ.",
  "tika-vin09t13:90_5": "Karontoyeva hi taṁ āpajjatīti kiriyaṁ.",
  "tika-vin09t13:90_6": "Idaṁ (sārattha. ṭī.",
  "tika-vin09t13:90_7": "2.66) pana yebhuyyavasena vuttaṁ methunadhamme parūpakkame sati sādiyantassa akiriyasamuṭṭhānabhāvato.",
  "tika-vin09t13:90_8": "Methunappaṭisaṁyuttāya hi kāmasaññāya abhāvena muccanato saññāvimokkhaṁ.",
  "tika-vin09t13:90_9": "‘‘Anāpatti ajānantassa, asādiyantassā’’ti (pārā.",
  "tika-vin09t13:90_10": "66) hi vuttaṁ.",
  "tika-vin09t13:90_11": "Methunacitteneva naṁ āpajjati, na vinā cittenāti sacittakaṁ.",
  "tika-vin09t13:90_12": "Rāgavaseneva āpajjitabbato lokavajjaṁ.",
  "tika-vin09t13:90_13": "Kāyadvāreneva samuṭṭhānato kāyakammaṁ.",
  "tika-vin09t13:90_14": "Cittaṁ panettha aṅgamattaṁ hoti , na tassa vasena kammabhāvo labbhati.",
  "tika-vin09t13:90_15": "Lobhacitteneva āpajjitabbato akusalacittaṁ.",
  "tika-vin09t13:90_16": "Sukhasamaṅgī vā upekkhāsamaṅgī vā āpajjatīti dvivedanaṁ.",
  "tika-vin09t13:90_17": "Nanu samuṭṭhānādīni āpattiyā honti, na sikkhāpadassa, atha kasmā sikkhāpadassa samuṭṭhānādīni vuttānīti āha ‘‘imāni ca samuṭṭhānādīni nāmā’’tiādi.",
  "tika-vin09t13:90_18": "Āpattiyā hontīti ajjhācārassa honti.",
  "tika-vin09t13:91_0": "Munanato anumunanato muti, ñāṇaṁ, taṁ etassa atthīti mutimā, ñāṇavāti attho.",
  "tika-vin09t13:92_0": "Paṭhamapārājikavaṇṇanā niṭṭhitā.",
  "tika-vin09t13:93_0": "2. Dutiyapārājikavaṇṇanā",
  "tika-vin09t13:94_0": "Etthāti etesu dvīsu.",
  "tika-vin09t13:94_1": "Ekakuṭikādibhedo sabbopi gāmoti veditabboti sambandho.",
  "tika-vin09t13:94_2": "Tattha ekakuṭikādibhedoti yasmiṁ gāme ekā eva kuṭi ekaṁ gehaṁ seyyathāpi malayajanapade, ayaṁ ekakuṭiko gāmo nāma.",
  "tika-vin09t13:94_3": "Ādisaddena ‘‘dvikuṭikopi gāmo, tikuṭikopi gāmo, catukkuṭikopi gāmo’’ti (pārā.",
  "tika-vin09t13:94_4": "92) vuttappabhedaṁ saṅgaṇhāti.",
  "tika-vin09t13:94_5": "Abhinavaniviṭṭho ekakuṭikādigāmo pana yāva manussā pavisitvā vāsaṁ na kappenti, tāva gāmasaṅkhaṁ na gacchati.",
  "tika-vin09t13:94_6": "Kiṁbhūtoti āha ‘‘parikkhitto vā’’tiādi.",
  "tika-vin09t13:94_7": "Tattha parikkhitto nāma iṭṭhakapākāraṁ ādiṁ katvā antamaso kaṇṭakasākhāhipi parikkhitto.",
  "tika-vin09t13:94_8": "Tabbiparīto aparikkhitto.",
  "tika-vin09t13:94_9": "Amanusso nāma yo sabbaso vā manussānaṁ abhāvena yakkhapariggahabhūto, yato vā manussā kenaci karaṇīyena punapi āgantukāmā eva apakkantā, yato pana nirapekkhā hutvā pakkamanti, so gāmasaṅkhaṁ na gacchati.",
  "tika-vin09t13:94_10": "Na kevalaṁ ekakuṭikādibhedovāti āha ‘‘antamaso’’tiādi.",
  "tika-vin09t13:94_11": "Yo koci satthopīti jaṅghasatthasakaṭasatthādīsu yo koci satthopi.",
  "tika-vin09t13:94_12": "Imasmiṁ sikkhāpade nigamanagarāni viya gāmaggahaṇeneva gāmūpacāropi saṅgahitoti āha ‘‘ṭhapetvā gāmañca gāmūpacārañcā’’ti.",
  "tika-vin09t13:94_13": "Aññathā pana mātikāya anavasesato avahāraṭṭhānapariggaho kato nāma na hoti, na ca buddhā sāvasesaṁ pārājikaṁ paññāpenti.",
  "tika-vin09t13:95_0": "Tatthāti tesu gāmagāmūpacāresu.",
  "tika-vin09t13:95_1": "Dvāreti nibbakosassa udakapatanaṭṭhānato abbhantare.",
  "tika-vin09t13:95_2": "Antogeheti pamukhassa abbhantare.",
  "tika-vin09t13:95_3": "Kataparikkhepoti pākāravatiādīhi kataparikkhepo.",
  "tika-vin09t13:95_4": "Suppapatanādiparicchedo panettha aparikkhittagharaṁ sandhāya vutto.",
  "tika-vin09t13:95_5": "Na kevalaṁ gharassa purato, atha kho samantato tattakova paricchedo gharūpacāro nāmāti gahetabbaṁ.",
  "tika-vin09t13:95_6": "‘‘Purato’’tiādikaṁ pana lokiyehi tathākaraṇato vuttaṁ.",
  "tika-vin09t13:95_7": "Thāmamajjhimassāti majjhimathāmassa, neva appathāmassa, na mahāthāmassāti vuttaṁ hoti.",
  "tika-vin09t13:95_8": "‘‘Yathā taruṇamanussā’’tiādinā yathā mātugāmo kāke uḍḍāpento ujukameva hatthaṁ ukkhipitvā leḍḍuṁ khipati, yathā ca udakukkhepe udakaṁ khipanti, evaṁ khittassa leḍḍussa patitaṭṭhānaṁ paṭikkhipati.",
  "tika-vin09t13:95_9": "Pavattitvāti luṭhitvā, parivattitvāti vuttaṁ hoti.",
  "tika-vin09t13:95_10": "Tassa sace dve indakhīlā hontīti (pārā. aṭṭha.",
  "tika-vin09t13:95_11": "1.92) tassa parikkhittassa gāmassa sace anurādhapurasseva dve ummārā honti.",
  "tika-vin09t13:95_12": "Yassa pana eko, tassa gāmadvārabāhānaṁ vemajjhe ṭhitassa leḍḍupātabbhantaraṁ gāmūpacāro nāma.",
  "tika-vin09t13:95_13": "Yatra pana indakhīlo natthi, tatra gāmadvārabāhānaṁ vemajjhaṁ.",
  "tika-vin09t13:95_14": "Yatra dvārabāhāpi natthi, tattha ubhosu passesu vatiyā vā pākārassa vā koṭivemajjhaṁva indakhīlaṭṭhāniyattā indakhīloti gahetabbaṁ.",
  "tika-vin09t13:95_15": "Yo pana gāmo pubbe mahā hutvā pacchā kulesu naṭṭhesu appako hoti, so gharūpacārato leḍḍupāteneva paricchinditabbo.",
  "tika-vin09t13:95_16": "Purimaparicchedo panassa parikkhittassāpi aparikkhittassāpi appamāṇamevāti.",
  "tika-vin09t13:95_17": "Nanu cetaṁ aparikkhittassa upacāradassanaṁ padabhājanena viruddhamiva dissati.",
  "tika-vin09t13:95_18": "Tattha hi ‘‘gāmūpacāro nāma parikkhittassa gāmassa indakhīle ṭhitassa majjhimassa purisassa leḍḍupāto’’ti (pārā.",
  "tika-vin09t13:95_19": "92) vatvā ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti (pārā.",
  "tika-vin09t13:95_20": "92) ettakameva vuttaṁ, na pana taṁ leḍḍupātaṁ gāmasaṅkhepaṁ katvā tato paraṁ gāmūpacāroti vuttoti āha ‘‘padabhājanepi hi imināva nayena attho veditabbo’’ti.",
  "tika-vin09t13:96_0": "Ayamettha adhippāyo –",
  "tika-vin09t13:96_1": "idha gāmo nāma duvidho hoti parikkhitto ca aparikkhitto ca (pārā. aṭṭha. 1.92).",
  "tika-vin09t13:96_2": "Tatra parikkhittassa parikkhepoyeva paricchedo.",
  "tika-vin09t13:96_3": "Tasmā tassa visuṁ paricchedaṁ avatvā ‘‘gāmūpacāro nāma parikkhittassa gāmassa indakhīle ṭhitassa majjhimassa purisassa leḍḍupāto’’ti pāḷiyaṁ vuttaṁ.",
  "tika-vin09t13:96_4": "Aparikkhittassa pana gāmassa gāmaparicchedo vattabbo.",
  "tika-vin09t13:96_5": "Tasmā tassa gāmassa gāmaparicchedadassanatthaṁ ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti (pārā.",
  "tika-vin09t13:96_6": "92) vuttaṁ.",
  "tika-vin09t13:96_7": "Gāmaparicchede ca dassite gāmūpacāralakkhaṇaṁ pubbe vuttanayeneva sakkā ñātunti puna ‘‘tattha ṭhitassa majjhimassa purisassa leḍḍupāto’’ti na vuttaṁ, attho pana tatthāpi ayameva yathāvuttoti.",
  "tika-vin09t13:96_8": "Yo pana gharūpacāre ṭhitassa leḍḍupātaṁyeva ‘‘gāmūpacāro’’ti vadati, tassa gharūpacāro ‘‘gāmo’’ti āpajjati.",
  "tika-vin09t13:96_9": "Tato gharaṁ gharūpacāro, gāmo gāmūpacāroti esa vibhāgo saṅkarīyati.",
  "tika-vin09t13:96_10": "Asaṁkarato cettha vinicchayo veditabbo.",
  "tika-vin09t13:96_11": "Tasmā pāḷiñca aṭṭhakathañca saṁsanditvā vuttanayenevettha gāmo, gāmūpacāro ca veditabboti.",
  "tika-vin09t13:97_0": "Tatthāti tesu dvīsu upacāresu.",
  "tika-vin09t13:97_1": "Yvāyaṁ upacāro dassitoti sambandho.",
  "tika-vin09t13:97_2": "Vikāle gāmappavesanādīsūti ettha ādisaddena asaṁkaccikāgāmappavesanaṁ (pāci.",
  "tika-vin09t13:97_3": "1225) saṅgaṇhāti.",
  "tika-vin09t13:97_4": "Yo pana parikkhittassa gāmassa upacāro vutto, so na katthaci vinayapiṭake upayogaṁ gato.",
  "tika-vin09t13:97_5": "Kevalaṁ aparikkhittassa parikkhepokāsato aparo eko leḍḍupāto gāmūpacāro nāmāti ñāpanatthaṁ vutto.",
  "tika-vin09t13:97_6": "Evaṁ vutte hi ñāyati ‘‘parikkhittassāpi ce gāmassa eko leḍḍupāto kappiyabhūmi samāno upacāroti vutto, pageva aparikkhittassa parikkhepokāsato eko’’ti.",
  "tika-vin09t13:97_7": "Imesaṁ paricchedadassanatthanti imesaṁ gāmāraññānaṁ paricchedadassanatthaṁ vuttā aṭṭhakathāyaṁ.",
  "tika-vin09t13:97_8": "Pārājikavatthunti pādagghanakaṁ.",
  "tika-vin09t13:97_9": "Avaharantassāti gaṇhantassa.",
  "tika-vin09t13:98_0": "Adinnanti (pārā. aṭṭha.",
  "tika-vin09t13:98_1": "92) dantaponasikkhāpade attano santakampi appaṭiggahitakaṁ kappiyaṁ ajjhoharaṇīyaṁ vuccati, idha pana yaṁ kiñci parapariggahitaṁ sasāmikaṁ bhaṇḍaṁ, tadetaṁ tehi sāmikehi kāyena vā vācāya vā na dinnanti adinnaṁ.",
  "tika-vin09t13:98_2": "Avahārappahonakameva pana dassetuṁ ‘‘aññassa manussajātikassa santaka’’nti vuttaṁ.",
  "tika-vin09t13:98_3": "Saṅkhāsaddasseva ta-kārena vaḍḍhetvā vuttattā ‘‘saṅkhā saṅkhātanti atthato eka’’nti vuttaṁ.",
  "tika-vin09t13:98_4": "Tattha atthato ekanti padatthato ekaṁ, anatthantaranti vuttaṁ hoti.",
  "tika-vin09t13:98_5": "Koṭṭhāsassetaṁ nāmaṁ bhāgato saṅkhāyati upaṭṭhātīti katvā.",
  "tika-vin09t13:98_6": "Papañcasaṅkhāti sattānaṁ saṁsāre papañcenti cirāyantīti papañcā, taṇhāmānadiṭṭhiyo, yassa vā uppannā, taṁ ‘‘ratto’’ti vā ‘‘matto’’ti vā ‘‘micchādiṭṭhiniviṭṭho’’ti vā papañcenti byañjentīti papañcā, saṅkhā vuccati koṭṭhāso, papañcāva saṅkhā papañcasaṅkhā, papañcakoṭṭhāsāti attho, taṇhāmānadiṭṭhiyoti vuttaṁ hoti.",
  "tika-vin09t13:98_7": "Theyyacittasaṅkhātoti ‘‘theyyacitto’’ti kathito.",
  "tika-vin09t13:98_8": "Eko cittakoṭṭhāsoti vissāsatāvakālikādiggāhavasappavattaatheyyacittakoṭṭhāsato añño cittakoṭṭhāso.",
  "tika-vin09t13:98_9": "Theyyasaṅkhātenāti theyyabhūtacittakoṭṭhāsena.",
  "tika-vin09t13:98_10": "Yadi evaṁ atha kasmā etassa vibhaṅge ‘‘theyyacitto avaharaṇacitto’’ti (pārā.",
  "tika-vin09t13:98_11": "92) vuttanti āha ‘‘yo cā’’tiādi.",
  "tika-vin09t13:98_12": "Byañjanaṁ anādiyitvāti byañjane ādaraṁ akatvāti attho, saddatthamanapekkhitvāti vuttaṁ hoti.",
  "tika-vin09t13:98_13": "Atthamevāti bhāvatthameva.",
  "tika-vin09t13:99_0": "Te pana avahārāti te pañcavīsati avahārā.",
  "tika-vin09t13:99_1": "Saviññāṇakāviññāṇakavasena nānāvidho bhaṇḍo etassa pañcakassāti nānābhaṇḍaṁ, pañcannaṁ avahārānaṁ samūho pañcakaṁ, pañcaparimāṇamassāti vā pañcakaṁ, nānābhaṇḍameva pañcakaṁ nānābhaṇḍapañcakaṁ.",
  "tika-vin09t13:99_2": "Saviññāṇakavasena eko bhaṇḍo etassāti ekabhaṇḍaṁ.",
  "tika-vin09t13:99_3": "Sesaṁ vuttanayameva.",
  "tika-vin09t13:99_4": "Sāhatthikova pañcakaṁ sāhatthikapañcakaṁ.",
  "tika-vin09t13:99_5": "Ādipadavasena cetaṁ nāmaṁ kusalādittikassa kusalattikavohāro viya.",
  "tika-vin09t13:99_6": "Tasmā sāhatthikādipañcakanti atthato daṭṭhabbaṁ.",
  "tika-vin09t13:99_7": "Esa nayo sesesu pañcakadvayesu.",
  "tika-vin09t13:99_8": "Etassevāti ‘‘ādiyeyyā’’ti etasseva mātikāpadassa.",
  "tika-vin09t13:99_9": "Imesaṁ padānaṁ vasenāti imesaṁ pañcannaṁ padānaṁ vasena.",
  "tika-vin09t13:99_10": "Ettha ca paṭhamapadaṁ abhiyogavasena vuttaṁ, dutiyapadaṁ aññesaṁ bhaṇḍaṁ harantassa gacchato vasena, tatiyapadaṁ upanikkhittabhaṇḍavasena, catutthaṁ saviññāṇakavasena, pañcamaṁ thale nikkhittādivasena vuttanti veditabbaṁ.",
  "tika-vin09t13:100_0": "Idāni nesaṁ atthayojanaṁ dassetuṁ ‘‘tatthā’’tiādimāha.",
  "tika-vin09t13:100_1": "Tattha tatthāti tesu dvīsu pañcakesu.",
  "tika-vin09t13:100_2": "Itaranti ekabhaṇḍapañcakaṁ.",
  "tika-vin09t13:100_3": "Ārāmanti pupphārāmaphalārāmaṁ.",
  "tika-vin09t13:100_4": "Abhiyuñjatīti (pārā. aṭṭha.",
  "tika-vin09t13:100_5": "1.102) parasantakaṁ ‘‘mama santakova aya’’nti musā bhaṇitvā abhiyuñjati codeti, aṭṭaṁ karotīti attho.",
  "tika-vin09t13:100_6": "Sampajānamusāvādepi adinnādānassa pubbapayogattā dukkaṭanti āha ‘‘āpattidukkaṭassā’’ti, dukkaṭasaṅkhātā āpatti bhaveyyāti attho.",
  "tika-vin09t13:100_7": "Atha vā dukkaṭasaññitassa vītikkamassa āpajjananti attho.",
  "tika-vin09t13:100_8": "Esa nayo ‘‘āpatti thullaccayassā’’tiādīsu.",
  "tika-vin09t13:100_9": "Sāmikassa vimatiṁ uppādetīti vinicchayakusalatāya, balavanissitādibhāvena vā ārāmasāmikassa saṁsayaṁ janeti. Kathaṁ?",
  "tika-vin09t13:100_10": "Tañhi tathā vinicchayappasutaṁ disvā sāmiko cinteti ‘‘sakkhissāmi nu kho ahaṁ imaṁ ārāmaṁ attano kātuṁ, na sakkhissāmi nu kho’’ti.",
  "tika-vin09t13:100_11": "Evaṁ tassa vimati uppajjamānā tena uppāditā hoti.",
  "tika-vin09t13:100_12": "Dhuraṁ nikkhipatīti yadā pana sāmiko ‘‘ayaṁ thaddho kakkhaḷo jīvitabrahmacariyantarāyampi me kareyya, alaṁ dāni mayhaṁ iminā ārāmenā’’ti dhuraṁ nikkhipati, ussāhaṁ ṭhapeti, attano santakakaraṇe nirussāho hotīti attho.",
  "tika-vin09t13:100_13": "Āpatti pārājikassa sace sayampi katadhuranikkhepo cāti adhippāyo.",
  "tika-vin09t13:100_14": "Atha pana sāmikena dhure nikkhittepi abhiyuñjako dhuraṁ anikkhipitvāva ‘‘imaṁ suṭṭhu pīḷetvā mama āṇāpavattiṁ dassetvā kiṅkārappaṭissāvibhāve ṭhapetvā dassāmī’’ti dātabbabhāve saussāho, rakkhati tāva.",
  "tika-vin09t13:100_15": "Athāpi abhiyuñjako acchinditvā ‘‘na dāni imaṁ imassa dassāmī’’ti dhuraṁ nikkhipati, sāmiko pana dhuraṁ na nikkhipati, pakkhaṁ pariyesati, kālaṁ āgameti, ‘‘lajjiparisaṁ tāva labhāmi, pacchā jānissāmī’’ti gahaṇeyeva saussāho hoti, rakkhatiyeva.",
  "tika-vin09t13:100_16": "Yadā pana ‘‘sopi na dassāmī’’ti, ‘‘sāmikopi na lacchāmī’’ti evaṁ ubho dhuraṁ nikkhipanti, tadā abhiyuñjakassa pārājikaṁ.",
  "tika-vin09t13:101_0": "Aññassa bhaṇḍaṁ harantoti vetanena vā mittabhāvena vā aññassa bhaṇḍaṁ haranto.",
  "tika-vin09t13:101_1": "Sīse bhāranti sīse ṭhitabhāraṁ.",
  "tika-vin09t13:101_2": "Sīsassa tāva purimagale galavāṭako, piṭṭhigale kesañci kesante āvaṭṭo hoti, galasseva ubhosu passesu kesañci kesā oruyha jāyanti, ye ‘‘kaṇṇacūḷikā’’ti vuccanti, tesaṁ adhobhāgo cāti ayaṁ heṭṭhimako paricchedo, tato upari sīsaṁ, etthantare ṭhitabhāranti vuttaṁ hoti.",
  "tika-vin09t13:101_3": "Khandhaṁ oropetīti ubhosu passesu kaṇṇacūḷikāhi paṭṭhāya heṭṭhā, kapparehi paṭṭhāya upari, piṭṭhigalāvaṭṭato ca galavāṭakato ca paṭṭhāya heṭṭhā, piṭṭhivemajjhāvaṭṭato ca uraparicchedamajjhe, hadayāvāṭakato ca paṭṭhāya upari khandho, taṁ oropeti.",
  "tika-vin09t13:102_0": "Ayaṁ panettha vinicchayo –",
  "tika-vin09t13:102_1": "yo bhikkhu ‘‘idaṁ gahetvā ettha yāhī’’ti (pārā. aṭṭha.",
  "tika-vin09t13:102_2": "1.101) sāmikehi anāṇatto sayameva ‘‘mayhaṁ idaṁ nāma detha, ahaṁ vo bhaṇḍaṁ vahāmī’’ti tesaṁ bhaṇḍaṁ sīsena ādāya gacchanto theyyacittena taṁ bhaṇḍaṁ āmasati, dukkaṭaṁ.",
  "tika-vin09t13:102_3": "Yathāvuttasīsaparicchedaṁ anatikkamantova ito cito ca ghaṁsanto sāretipi paccāsāretipi, thullaccayaṁ.",
  "tika-vin09t13:102_4": "Khandhaṁ oropitamatte kiñcāpi sāmikānaṁ ‘‘vahatū’’ti cittaṁ atthi, tehi pana anāṇattattā pārājikaṁ.",
  "tika-vin09t13:102_5": "Khandhaṁ pana anoropetvāpi sīsato kesaggamattampi cāventassa pārājikaṁ.",
  "tika-vin09t13:102_6": "Yamakabhārassa pana eko bhāgo sīse patiṭṭhāti, eko piṭṭhiyaṁ, tattha dvinnaṁ ṭhānānaṁ vasena vinicchayo veditabbo.",
  "tika-vin09t13:102_7": "Ayaṁ pana suddhasīsabhārasseva vasena vutto.",
  "tika-vin09t13:102_8": "Yo cāyaṁ sīsabhāre vutto, khandhabhārādīsupi ayameva vinicchayo veditabbo.",
  "tika-vin09t13:103_0": "Upanikkhittaṁ bhaṇḍanti saṅgopanatthāya attano hatthe parehi ṭhapitabhaṇḍaṁ.",
  "tika-vin09t13:103_1": "Ahaṁ na gaṇhāmīti sambandho.",
  "tika-vin09t13:103_2": "Atītatthe cetaṁ vattamānavacanaṁ, nāhaṁ gahesinti attho.",
  "tika-vin09t13:103_3": "Dukkaṭaṁ (pārā. aṭṭha.",
  "tika-vin09t13:103_4": "1.111) sampajānamusāvādepi adinnādānassa pubbapayogattā.",
  "tika-vin09t13:103_5": "‘‘Kiṁ tumhe bhaṇatha, nevidaṁ mayhaṁ anurūpaṁ, na tumhāka’’ntiādīni vadantassāpi dukkaṭameva.",
  "tika-vin09t13:103_6": "Sāmikassa vimatiṁ uppādetīti ‘‘raho mayā etassa hatthe ṭhapitaṁ, na añño koci jānāti, dassati nu kho me, no’’ti sāmikassa vimatiṁ uppādeti.",
  "tika-vin09t13:103_7": "Dhuraṁ nikkhipatīti tassa pharusādibhāvaṁ disvā ussāhaṁ ṭhapeti.",
  "tika-vin09t13:103_8": "Tatra sacāyaṁ bhikkhu ‘‘kilametvā naṁ dassāmī’’ti dāne saussāho, rakkhati tāva.",
  "tika-vin09t13:103_9": "Sace so dāne nirussāho, bhaṇḍasāmiko pana gahaṇe saussāho, rakkhateva.",
  "tika-vin09t13:103_10": "Yadi pana so tasmiṁ dāne nirussāho, bhaṇḍasāmikopi ‘‘na mayhaṁ dassatī’’ti dhuraṁ nikkhipati, evaṁ ubhinnaṁ dhuranikkhepena bhikkhuno pārājikaṁ.",
  "tika-vin09t13:103_11": "Yadipi mukhena ‘‘dassāmī’’ti vadati, cittena pana adātukāmo, evampi sāmikassa dhuranikkhepena bhikkhuno pārājikaṁ.",
  "tika-vin09t13:104_0": "Sahabhaṇḍahārakaṁnessāmīti ‘‘sahabhaṇḍahārakaṁ bhaṇḍaṁ nessāmī’’ti cintetvā.",
  "tika-vin09t13:104_1": "Paṭhamaṁ pādaṁ atikkāmetīti bhaṇḍahārakaṁ tajjetvā tassa gamanapathaṁ vāretvā attanā rucitamaggaṁ ekapādaṁ atikkāmeti.",
  "tika-vin09t13:104_2": "Thalaṭṭhanti (pārā. aṭṭha.",
  "tika-vin09t13:104_3": "1.95) thale nikkhittaṁ, bhūmitale vā pāsāṇapabbatatalādīsu vā yattha katthaci paṭicchanne vā appaṭicchanne vā ṭhapitanti attho.",
  "tika-vin09t13:104_4": "Phandāpeti, thullaccayanti yo phandāpeti , tassa payoge payoge thullaccayaṁ, āmasane dukkaṭaṁ, phandāpane thullaccayañca visuṁ visuṁ theyyacittena āmasanaphandāpanapayoge karontasseva hoti.",
  "tika-vin09t13:104_5": "‘‘Ekapayogena gaṇhantassa pana uddhāre pārājikameva, na dukkaṭathullaccayānī’’ti vadanti.",
  "tika-vin09t13:104_6": "Ṭhānāti ṭhitaṭṭhānato.",
  "tika-vin09t13:104_7": "Sace taṁ thalaṭṭhaṁ rāsikataṁ hoti, antokumbhiyaṁ bhājanagatakaraṇamuṭṭhicchedanavinicchayena vinicchinitabbaṁ.",
  "tika-vin09t13:104_8": "Sace ekābaddhaṁ silesaniyyāsādi, pakkamadhuphāṇitavinicchayena vinicchinitabbaṁ.",
  "tika-vin09t13:104_9": "Sace garukaṁ hoti bhārabaddhaṁ lohapiṇḍitelamadhughaṭādi vā, kumbhiyaṁ ṭhānācāvanavinicchayena vinicchinitabbaṁ.",
  "tika-vin09t13:104_10": "Saṅkhalikābaddhassa ca ṭhānabhedo sallakkhetabbo.",
  "tika-vin09t13:104_11": "Pattharitvā ṭhapitaṁ pana pāvārattharaṇakaṭasārakādiṁ ujukaṁ gahetvā ākaḍḍhati, pārimante orimantena phuṭṭhokāsaṁ atikkante pārājikaṁ.",
  "tika-vin09t13:104_12": "Tatheva gahetvā parato pellati, pārimante phuṭṭhokāsaṁ orimante atikkante pārājikaṁ.",
  "tika-vin09t13:104_13": "Vāmato vā dakkhiṇato vā apanāmentassa vāmantena vā dakkhiṇantena vā phuṭṭhokāsaṁ dakkhiṇante vā vāmante vā atikkante pārājikaṁ.",
  "tika-vin09t13:104_14": "Veṭhetvā uddharati, kesaggamattaṁ ākāsagataṁ karontassa pārājikaṁ.",
  "tika-vin09t13:105_0": "Sako hattho sahattho, tena nibbatto, tassa vā sambandhīti sāhatthiko, avahāro.",
  "tika-vin09t13:105_1": "Āṇāpanaṁ āṇatti, tāya āṇattiyā nibbatto avahāro āṇattiko.",
  "tika-vin09t13:105_2": "Nissajjanaṁ nissaggo, suṅkaghātaṭṭhāne, parikappitokāse ca ṭhatvā bhaṇḍassa bahi nipātanaṁ, nissaggova nissaggiyo.",
  "tika-vin09t13:105_3": "Kiriyāsiddhito puretarameva pārājikāpattisaṅkhātaṁ atthaṁ sādhetīti atthasādhako.",
  "tika-vin09t13:105_4": "Dhurassa ālayasaṅkhātassa bhārassa nikkhipanaṁ pariccajanaṁ nirussāhabhāvāpajjanaṁ dhuranikkhepo.",
  "tika-vin09t13:105_5": "Idāni byañjane ādaraṁ akatvā tesaṁ atthamattameva dassento ‘‘tattha sāhatthiko nāmā’’tiādimāha.",
  "tika-vin09t13:105_6": "Sahatthāti sahatthena.",
  "tika-vin09t13:105_7": "Karaṇatthe hi idaṁ nissakkavacanaṁ.",
  "tika-vin09t13:105_8": "‘‘Asukassa bhaṇḍaṁ avaharā’’ti aññaṁ āṇāpetīti etthāpi āṇattikkhaṇe eva āpatti daṭṭhabbā.",
  "tika-vin09t13:105_9": "Yadi evaṁ imassa, atthasādhakassa ca ko visesoti?",
  "tika-vin09t13:105_10": "Taṁ khaṇaṁ eva gahaṇe niyuñjanaṁ āṇattikapayogo, kālantarena gahaṇatthaṁ niyogo atthasādhakoti (sārattha. ṭī. 2.92; vi. vi. ṭī.",
  "tika-vin09t13:105_11": "1.92) ayametesaṁ visesoti.",
  "tika-vin09t13:105_12": "Tenevāha ‘‘asukassa bhaṇḍaṁ yadā sakkosi, tadā taṁ avaharāti āṇāpetī’’ti.",
  "tika-vin09t13:106_0": "Suṅkaghātaparikappitokāsānanti suṅkaghātañca parikappitokāso ca suṅkaghātaparikappitokāsā, tesaṁ.",
  "tika-vin09t13:106_1": "Tattha suṅkaghātanti (pārā. aṭṭha.",
  "tika-vin09t13:106_2": "1.113) rukkhapabbatādisaññāṇena niyamitassa suṅkaṭṭhānassetaṁ adhivacanaṁ.",
  "tika-vin09t13:106_3": "Tañhi yasmā tato rājadeyyabhāgaṁ suṅkaṁ adatvā nīharantā rañño suṅkaṁ hananti vināsenti, tasmā ‘‘suṅkaghāta’’nti vuttaṁ.",
  "tika-vin09t13:107_0": "Koci parapariveṇādīni paviṭṭho kiñci lobhaneyyabhaṇḍaṁ disvā dvārappamukhādivasena yaṁ ṭhānaṁ ‘‘sace maṁ etthantare passissanti, daṭṭhukāmatāya gahetvā vicaranto viya dassāmi, no ce passissanti, harissāmī’’ti parikappeti, ayaṁ parikappitokāso.",
  "tika-vin09t13:107_1": "Āṇattikkhaṇeyeva pārājikanti (pārā. aṭṭha.",
  "tika-vin09t13:107_2": "1.121) atthasādhakacetanākkhaṇeyeva pārājikaṁ.",
  "tika-vin09t13:107_3": "Sacepi avahārako saṭṭhivassātikkamenapi taṁ bhaṇḍaṁ avaharati, āṇāpako ca antarāyeva kālaṁ karoti, hīnāya vā āvattati, assamaṇova hutvā kālaṁ vā karissati, hīnāya vā āvattissati, avahārakassa pana avahārakkhaṇeyeva pārājikaṁ.",
  "tika-vin09t13:107_4": "Pādagghanakatelanti (pārā. aṭṭha.",
  "tika-vin09t13:107_5": "1.94) ettha pādo nāma kahāpaṇassa catuttho bhāgo, taṁ agghatīti pādagghanakaṁ, pādagghanakañca taṁ telañcāti pādagghanakatelaṁ.",
  "tika-vin09t13:107_6": "Upāhanā ādi yesaṁ vatthūnaṁ tāni upāhanādīni.",
  "tika-vin09t13:107_7": "Ādisaddena dukūlasāṭakacammakkhaṇḍādīnaṁ gahaṇaṁ.",
  "tika-vin09t13:107_8": "Pakkhipatīti theyyacittena pakkhipati.",
  "tika-vin09t13:107_9": "Tenāha ‘‘hatthato muttamatteyeva pārājika’’nti sace pana attanopi kumbhiyaṁ añño sappiṁ vā telaṁ vā ākirati, tatra cāyaṁ theyyacittena telapivanakaṁ bhaṇḍaṁ pakkhipati, vuttanayeneva pārājikaṁ.",
  "tika-vin09t13:108_0": "Kāyena vā vācāya vā payuñjanaṁ āṇāpanaṁ payogo, āṇattassa bhaṇḍaggahaṇato pubbattā pubbo, iti pubbo ca so payogo cāti pubbapayogo.",
  "tika-vin09t13:108_1": "Payogena saha vattamāno avahāro sahapayogo.",
  "tika-vin09t13:108_2": "Samaṁ ekī hutvā vidahitvā mantetvā avaharaṇaṁ saṁvidhāvahāro, aññamaññaṁ saññuppattiyā katāvahāroti vuttaṁ hoti.",
  "tika-vin09t13:108_3": "Pubbaṇhādikālaparicchedena sañjānanaṁ saṅketo, tassa kammaṁ saṅketakammaṁ.",
  "tika-vin09t13:108_4": "Nimittassa kammaṁ nimittakammaṁ, saññuppādanatthaṁ kassaci nimittassa karaṇanti attho.",
  "tika-vin09t13:108_5": "Tatthāti yathāvuttesu pubbapayogādīsu pañcasu.",
  "tika-vin09t13:108_6": "Khilādīni saṅkāmetvā khettādiggahaṇavasenāti khilaṁ, rajjuṁ, vatiṁ, mariyādaṁ vā pākāraṁ vā saṅkāmetvā khettaggahaṇavasena, khilaṁ, rajjuṁ, vatiṁ, mariyādaṁ vā pākāraṁ vā saṅkāmetvā vatthuggahaṇavasena.",
  "tika-vin09t13:108_7": "Sace pana dvīhi khilehi gahetabbaṁ hoti, paṭhame khile thullaccayaṁ, dutiye pārājikaṁ (pārā. aṭṭha. 1.104).",
  "tika-vin09t13:108_8": "Sace tīhi gahetabbaṁ hoti, paṭhame dukkaṭaṁ, dutiye thullaccayaṁ, tatiye pārājikaṁ.",
  "tika-vin09t13:108_9": "Evaṁ bahukesupi avasāne dve ṭhapetvā purimehi dukkaṭaṁ, avasāne dvinnaṁ ekena thullaccayaṁ , itarena pārājikaṁ.",
  "tika-vin09t13:108_10": "Rajjupasāraṇādīsupi eseva nayo.",
  "tika-vin09t13:108_11": "Yaṁ pana samantapāsādikāyaṁ ‘‘tañca kho sāmikānaṁ dhuranikkhepenā’’ti (pārā. aṭṭha.",
  "tika-vin09t13:108_12": "1.104) vuttaṁ, taṁ ‘‘khettaṁ abhiyuñjati, āpatti dukkaṭassā’’tiādi (pārā.",
  "tika-vin09t13:108_13": "104) -adhikāre vuttattā abhiyogavasena gahaṇaṁ sandhāyāti daṭṭhabbaṁ.",
  "tika-vin09t13:108_14": "Saṁvidahitvāti etasseva vevacanaṁ.",
  "tika-vin09t13:108_15": "Saṁmantayitvāti ekacchandatāya ekajjhāsayatāya bhaṇitvāti attho.",
  "tika-vin09t13:108_16": "Imasmiṁ avahāre asammohatthaṁ ‘‘evaṁ saṁvidahitvā gatesu hī’’tiādimāha.",
  "tika-vin09t13:108_17": "Sañjānanakammanti pubbaṇhādikālaparicchedavasena saññāṇakaraṇaṁ.",
  "tika-vin09t13:108_18": "Tenāha ‘‘sace hī’’tiādi.",
  "tika-vin09t13:109_0": "Ettha ca ‘‘purebhattaṁ avaharā’’ti vutte (pārā. aṭṭha.",
  "tika-vin09t13:109_1": "1.119) ajja vā purebhattaṁ avaharatu, sve vā, anāgate vā saṁvacchare, natthi visaṅketo, ubhinnampi pārājikaṁ.",
  "tika-vin09t13:109_2": "Sace pana ‘‘ajja purebhattaṁ avaharā’’ti vutte sve avaharati.",
  "tika-vin09t13:109_3": "‘‘Ajjā’’ti niyamitaṁ saṅketaṁ atikkamma pacchā avahaṭaṁ hoti.",
  "tika-vin09t13:109_4": "Sace ‘‘sve purebhattaṁ avaharā’’ti vutte ajja purebhattaṁ avaharati, ‘‘sve’’ti niyamitaṁ taṁ saṅketaṁ apatvā pure avahaṭaṁ hoti, evaṁ avaharantassa avahārakasseva pārājikaṁ, mūlaṭṭhassa anāpatti.",
  "tika-vin09t13:109_5": "‘‘Sveva purebhatta’’nti vutte tadaheva vā, sve pacchābhattaṁ vā avaharantopi taṁsaṅketato pure ca pacchā ca avaharati.",
  "tika-vin09t13:109_6": "Yo pana evaṁakatvā yathāparicchinnakālameva avaharati, ayaṁ saṅketato apure apacchā taṁ avaharatīti veditabbo.",
  "tika-vin09t13:109_7": "Esa nayo pacchābhattarattindivesupi, purimayāmamajjhimayāmapacchimayāmakāḷajuṇhamāsautusaṁvaccharādivasenāpi ettha saṅketavisaṅketatā veditabbā.",
  "tika-vin09t13:109_8": "Parabhaṇḍāvahārasaññuppādassa hetuttā akkhinikhaṇādīneva nimittanti akkhinikhaṇādinimittaṁ, tassa karaṇaṁ akkhinikhaṇādinimittakaraṇaṁ.",
  "tika-vin09t13:109_9": "Ādisaddena bhamukukkhepasīsakampanahatthalaṅghanapāṇippahāraaṅguliphoṭanagīvunnāmanaukkāsanādianekappakāraṁ saṅgaṇhāti.",
  "tika-vin09t13:109_10": "Sesamettha saṅketakamme vuttanayameva.",
  "tika-vin09t13:110_0": "Theno vuccati coro, tassa bhāvo theyyaṁ, tena avaharaṇaṁ theyyāvahāro.",
  "tika-vin09t13:110_1": "Pasayha abhibhavitvā avaharaṇaṁ pasayhāvahāro.",
  "tika-vin09t13:110_2": "Vatthasuttādikaṁ paricchijja kappanaṁ parikappo, tena avaharaṇaṁ parikappāvahāro.",
  "tika-vin09t13:110_3": "Tiṇapaṇṇādīhi paṭicchannassa avahāro paṭicchannāvahāro.",
  "tika-vin09t13:110_4": "Kusena avahāro kusāvahāro.",
  "tika-vin09t13:110_5": "Kūṭamānakūṭakahāpaṇādīhīti ettha kūṭamānaṁ (dī. ni. aṭṭha. 1.10; ma. ni. aṭṭha. 1.293; pu. pa. aṭṭha.",
  "tika-vin09t13:110_6": "179) nāma hadayabhedasikhābhedarajjubhedavasena tividhaṁ mānakūṭaṁ.",
  "tika-vin09t13:110_7": "Tattha hadayanti nāḷiādimānabhājanānaṁ abbhantaraṁ, tassa bhedo chiddakaraṇaṁ hadayabhedo, so sappitelādiminanakāle labbhati.",
  "tika-vin09t13:110_8": "Tāni hi gaṇhanto heṭṭhāchiddena mānena ‘‘saṇikaṁ āsiñcā’’ti vatvā antobhājane bahuṁ paggharāpetvā gaṇhāti, dadanto ca chiddaṁ pidhāya sīghaṁ pūretvā deti.",
  "tika-vin09t13:111_0": "Sikhābhedo pana tilataṇḍulādiminanakāle labbhati.",
  "tika-vin09t13:111_1": "Tāni hi gaṇhanto saṇikaṁ sikhaṁ ussāpetvā gaṇhāti, dadanto vegena pūretvā sikhaṁ chindanto deti.",
  "tika-vin09t13:112_0": "Rajjubhedo khettavatthuminanakāle labbhati.",
  "tika-vin09t13:112_1": "Khettādiṁ minantā hi amahantampi mahantaṁ katvā minanti, mahantampi amahantaṁ.",
  "tika-vin09t13:113_0": "Tambakaṁsādimayo kūṭo kahāpaṇo kūṭakahāpaṇo.",
  "tika-vin09t13:113_1": "Ādisaddena tulākūṭakaṁsakūṭavañcanādiṁ saṅgaṇhāti.",
  "tika-vin09t13:113_2": "Tattha tulākūṭaṁ rūpakūṭaṁ, aṅgakūṭaṁ, gahaṇakūṭaṁ, paṭicchannakūṭanti catubbidhaṁ hoti.",
  "tika-vin09t13:113_3": "Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti, dadanto khuddikāya deti.",
  "tika-vin09t13:113_4": "Aṅgakūṭaṁ nāma gaṇhanto pacchābhāge hatthena tulaṁ akkamati, dadanto pubbabhāge akkamati.",
  "tika-vin09t13:113_5": "Gahaṇakūṭaṁ nāma gaṇhanto mūle rajjuṁ gaṇhāti, dadanto agge.",
  "tika-vin09t13:113_6": "Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "tika-vin09t13:114_0": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ?",
  "tika-vin09t13:114_1": "Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karonti.",
  "tika-vin09t13:114_2": "Tato janapadaṁ gantvā kiñcideva aḍḍhaṁ kulaṁ pavisitvā ‘‘suvaṇṇabhājanāni kiṇāthā’’ti vatvā agghe pucchite samagghataraṁ dātukāmā honti .",
  "tika-vin09t13:114_3": "Tato tehi ‘‘kathaṁ imesaṁ suvaṇṇabhāvo jānitabbo’’ti vutte ‘‘vīmaṁsitvā gaṇhathā’’ti suvaṇṇapātiṁ pāsāṇe ghaṁsitvā sabbā pātiyo datvā gacchati.",
  "tika-vin09t13:115_0": "Vañcanaṁ nāma tehi tehi upāyehi paresaṁ vañcanaṁ.",
  "tika-vin09t13:115_1": "Tatridamekaṁ vatthu –",
  "tika-vin09t13:115_2": "eko kira luddako migañca migapotakañca gahetvā āgacchati, tameko dhutto ‘‘kiṁ bho migo agghati, kiṁ migapotako’’ti āha.",
  "tika-vin09t13:115_3": "‘‘Migo dve kahāpaṇe, migapotako eka’’nti vutte ekaṁ kahāpaṇaṁ datvā migapotakaṁ gahetvā thokaṁ gantvā nivattento ‘‘na me bho migapotakena attho, migaṁ me dehī’’ti āha.",
  "tika-vin09t13:115_4": "‘‘Tena hi dve kahāpaṇe dehī’’ti āha.",
  "tika-vin09t13:115_5": "So āha ‘‘nanu bho mayā paṭhamaṁ eko kahāpaṇo dinno’’ti.",
  "tika-vin09t13:115_6": "Āma dinno, imaṁ migapotakaṁ gaṇha, evaṁ so ca kahāpaṇo , ayañca kahāpaṇagghanako migapotakoti dve kahāpaṇā bhavissantīti.",
  "tika-vin09t13:115_7": "So ‘‘kāraṇaṁ vadatī’’ti sallakkhetvā migapotakaṁ gahetvā migaṁ adāsīti.",
  "tika-vin09t13:116_0": "Pasayhāti (pārā. aṭṭha.",
  "tika-vin09t13:116_1": "1.138) pare abhibhuyya.",
  "tika-vin09t13:116_2": "Gāmaṁ ghātentīti gāmaghātakā, gāmaṁ paharantā corā, te ādi yesaṁ te gāmaghātakādayo.",
  "tika-vin09t13:116_3": "Ādisaddena cettha panthaghātakādīnaṁ gahaṇaṁ.",
  "tika-vin09t13:116_4": "Uddhāreyeva pārājikanti ‘‘sace sāṭako bhavissati, gaṇhissāmī’’ti parikappassa pavattattā, sāṭakassa ca tattha sabbhāvato.",
  "tika-vin09t13:116_5": "Padavārena kāretabboti bhūmiyaṁ anikkhipitvāva vīmaṁsitattā vuttaṁ.",
  "tika-vin09t13:116_6": "Bhaṇḍadeyyanti yaṁ parassa naṭṭhaṁ, tassa mūlaṁ vā tadeva vā bhaṇḍaṁ dātabbanti attho.",
  "tika-vin09t13:117_0": "Tassāti yo evaṁ parikappeti, tassa. Imassa ‘‘avahāro hotī’’ti iminā sambandho.",
  "tika-vin09t13:118_0": "Paresanti kīḷantānaṁ, pavisantānaṁ vā paresaṁ manussānaṁ.",
  "tika-vin09t13:118_1": "‘‘Pacchā gaṇhissāmī’’ti paṁsunā vā paṇṇena vā paṭicchādetīti ‘‘sace idāneva onamitvā gaṇhissāmi, ‘kiṁ samaṇo gaṇhātī’ti maṁ jānitvā viheṭheyyuṁ pacchā gaṇhissāmī’’ti paṁsunā vā paṇṇena vā paṭicchādeti.",
  "tika-vin09t13:118_2": "Uddhāro natthīti ṭhānācāvanaṁ natthīti attho.",
  "tika-vin09t13:118_3": "Sāmikāti antāgāmaṁ pavisitukāmā bhaṇḍasāmikā manussā.",
  "tika-vin09t13:118_4": "Uddhāreti uddharaṇe, ṭhānācāvaneti attho .",
  "tika-vin09t13:118_5": "Ṭhānācāvanañcettha heṭṭhā vuttanayānusārena veditabbaṁ.",
  "tika-vin09t13:118_6": "Pavesetīti ṭhānācāvanavasena paveseti, heṭṭhimantena phuṭṭhokāsaṁ kesaggamattampi uparimantena atikkāmento pavesetīti attho.",
  "tika-vin09t13:119_0": "Samagghataranti appagghataraṁ.",
  "tika-vin09t13:119_1": "Uddhaṭamatte avahāroti sakabhāvappayogassa niṭṭhāpitattā, na atthasādhakavasena.",
  "tika-vin09t13:119_2": "Uddhāre rakkhati attano koṭṭhāse pātetukāmatāya uddhaṭattā.",
  "tika-vin09t13:119_3": "Eseva nayo pātanepi rakkhatīti etthāpi.",
  "tika-vin09t13:119_4": "‘‘Uddhāreyeva rakkhatī’’ti imināva pātane na rakkhatīti atthe siddhepi atthasādhakavasena atthaṁ dassetuṁ ‘‘taṁ uddharitvā’’tiādi vuttaṁ.",
  "tika-vin09t13:119_5": "Sace pana dvīsupi koṭṭhāsesu patitadaṇḍake adassanaṁ gameti (pārā. aṭṭha.",
  "tika-vin09t13:119_6": "1.138), tato avasesabhikkhūsu gatesu itaro ‘‘mayhaṁ, bhante, daṇḍako na paññāyatī’’ti, ‘‘mayhampi, āvuso, na paññāyatī’’ti, ‘‘katamo pana, bhante, mayhaṁ bhāgo’’ti.",
  "tika-vin09t13:119_7": "‘‘Ayaṁ tuyhaṁ bhāgo’’ti attano bhāgaṁ dasseti.",
  "tika-vin09t13:119_8": "Tasmiṁ vivaditvā vā avivaditvā vā taṁ gaṇhitvā gate itaro tassa bhāgaṁ uddharati, uddhāre pārājikaṁ.",
  "tika-vin09t13:119_9": "Sacepi tena ‘‘ahaṁ mama bhāgaṁ tuyhaṁ na demi, tvaṁ pana attano bhāgaṁ ñatvā gaṇhā’’ti vuttepi ‘‘nāyaṁ mamā’’ti jānantopi tasseva bhāgaṁ gaṇhāti, uddhāre pārājikaṁ.",
  "tika-vin09t13:119_10": "Sace pana itaro ‘‘ayaṁ tuyhaṁ bhāgo, ayaṁ mayhaṁ bhāgoti kiṁ iminā vivādenā’’ti cintetvā ‘‘mayhaṁ vā patto hotu, tumhākaṁ vā, yo varabhāgo, taṁ tumhe gaṇhathā’’ti vadati, dinnakaṁ nāma gahitaṁ hoti, natthettha avahāro.",
  "tika-vin09t13:119_11": "Sace so vivādabhīruko bhikkhu ‘‘yaṁ tuyhaṁ ruccati, taṁ gaṇhā’’ti vutto attano pattaṁ varabhāgaṁ ṭhapetvā lāmakaṁyeva gahetvā gacchati, tato itarassa vicinitāvasesaṁ gaṇhantassāpi avahāro nattheva.",
  "tika-vin09t13:119_12": "Evamimāni pañca pañcakāni samodhānetvā ime pañcavīsati avahārā veditabbā.",
  "tika-vin09t13:119_13": "Niṭṭhito ‘‘ādiyeyyā’’ti imassa padassa vinicchayo.",
  "tika-vin09t13:119_14": "Tenāha ‘‘iti yaṁ vuttaṁ…pe…",
  "tika-vin09t13:119_15": "yassattho pakāsito hotī’’ti.",
  "tika-vin09t13:120_0": "Rājānoti kiñcāpi avisesena vuttaṁ, aparādhānurūpaṁ pana chejjabhejjānusāsako pamāṇabhūtova idhādhippetoti āha ‘‘rājānoti idaṁ bimbisāraṁyeva sandhāya vutta’’nti.",
  "tika-vin09t13:120_1": "So hi dhammikarājattā yathāpaveṇiyāva karoti.",
  "tika-vin09t13:120_2": "Aññe pana kākaṇikamattassapi sīsaṁ chindeyyuṁ , bahukassāpi na vā kiñci kareyyuṁ.",
  "tika-vin09t13:120_3": "Tenāha ‘‘aññe panā’’tiādi.",
  "tika-vin09t13:120_4": "Hananaṁ nāma pothanañceva chedanañcāti āha ‘‘hatthādīhi vā’’tiādi.",
  "tika-vin09t13:120_5": "Ādisaddena pādakasāvettaaḍḍhadaṇḍakānaṁ gahaṇaṁ.",
  "tika-vin09t13:120_6": "Rajjubandhanādīhīti ādisaddena andubandhanasaṅkhalikābandhanagharabandhananagarabandhanapurisaguttīnaṁ gahaṇaṁ.",
  "tika-vin09t13:120_7": "Nīhareyyunti raṭṭhato nikkhāmeyyuṁ.",
  "tika-vin09t13:120_8": "Corosi…pe…",
  "tika-vin09t13:120_9": "thenosīti ettha ‘‘paribhāseyyu’’nti padaṁ ajjhāharitabbaṁ ūnattā padappayogassa.",
  "tika-vin09t13:120_10": "Tenāha ‘‘imehi vacanehi paribhāseyyu’’nti.",
  "tika-vin09t13:120_11": "Yathārūpaṁ pana yasmā pādato paṭṭhāya hoti, tasmā ‘‘pādassa vā pādārahassa vā’’ti āha.",
  "tika-vin09t13:120_12": "Porāṇakassa kahāpaṇassa catuttho bhāgo pādo, pādaṁ arahatīti pādāraho, tassa pādassa vā pādārahassa vā.",
  "tika-vin09t13:120_13": "Ettha ca pādena kahāpaṇassa catutthabhāgaṁ akappiyabhaṇḍameva dasseti, pādārahena pādagghanakaṁ kappiyabhaṇḍaṁ.",
  "tika-vin09t13:120_14": "Ettāvatā heṭṭhimantadassanena sabbākārena dutiyapārājikappahonakavatthu dassitaṁ hotīti daṭṭhabbaṁ.",
  "tika-vin09t13:120_15": "Porāṇakassāti (sārattha. ṭī. 2.88; vi. vi. ṭī.",
  "tika-vin09t13:120_16": "1.88) porāṇasatthānurūpaṁ uppāditassa lakkhaṇasampannassa nīlakahāpaṇasadisassa kahāpaṇassa.",
  "tika-vin09t13:120_17": "Etena rudradāmakādīni paṭikkhipati.",
  "tika-vin09t13:121_0": "Evaṁ asādhāraṇavinicchayaṁ dassetvā idāni sādhāraṇavinicchayaṁ dassetuṁ ‘‘rājagahe’’tiādimāha.",
  "tika-vin09t13:121_1": "Raññoti bimbisārarañño.",
  "tika-vin09t13:121_2": "Māsako nāma porāṇakassa kahāpaṇassa vīsatimo bhāgo.",
  "tika-vin09t13:121_3": "Yo loke ‘‘mañjeṭṭhī’’tipi vuccati.",
  "tika-vin09t13:121_4": "Idāni imasmiṁ adinnādāne vinicchayaṁ dassetuṁ ‘‘sabbatthā’’tiādi vuttaṁ.",
  "tika-vin09t13:121_5": "Sabbatthāti ūnamāsakātirekamāsakapañcamāsakesu.",
  "tika-vin09t13:121_6": "Parihīnāparihīnavasenāti agghassa parihīnāparihīnavasena.",
  "tika-vin09t13:121_7": "Ayamettha saṅkhepo , vitthāro pana evaṁ veditabbo –",
  "tika-vin09t13:121_8": "idañhi adinnādānaṁ vinicchinantena otiṇṇe vatthusmiṁ sahasā avinicchinitvā pañca ṭhānāni oloketabbāni.",
  "tika-vin09t13:121_9": "Yāni sandhāya porāṇā āhu –",
  "tika-vin09t13:122_0": "‘‘Vatthuṁ kālañca desañca, agghaṁ paribhogapañcamaṁ;",
  "tika-vin09t13:123_0": "Tulayitvā pañcaṭhānāni, dhāreyyatthaṁ vicakkhaṇo’’ti. (pārā. aṭṭha. 1.92);",
  "tika-vin09t13:124_0": "Tattha ca vatthūti bhaṇḍaṁ.",
  "tika-vin09t13:124_1": "Avahārakena hi ‘‘mayā idaṁ nāma avahaṭa’’nti vuttepi āpattiṁ anāropetvāva taṁ bhaṇḍaṁ sasāmikaṁ vā asāmikaṁ vāti upaparikkhitabbaṁ.",
  "tika-vin09t13:124_2": "Sasāmikepi sāmikānaṁ sālayabhāvo vā nirālayabhāvo vā upaparikkhitabbo.",
  "tika-vin09t13:124_3": "Sace tesaṁ sālayakāle avahaṭaṁ, bhaṇḍaṁ agghāpetvā āpatti kāretabbā.",
  "tika-vin09t13:124_4": "Sace nirālayakāle, na pārājikena kāretabbo.",
  "tika-vin09t13:124_5": "Bhaṇḍasāmikesu pana bhaṇḍaṁ āharāpentesu bhaṇḍaṁ dātabbaṁ.",
  "tika-vin09t13:124_6": "Ayamettha sāmīci.",
  "tika-vin09t13:124_7": "Evaṁ vatthu oloketabbaṁ.",
  "tika-vin09t13:125_0": "Kāloti avahārakālo.",
  "tika-vin09t13:125_1": "Tadeva hi bhaṇḍaṁ kadāci samagghaṁ hoti, kadāci mahagghaṁ.",
  "tika-vin09t13:125_2": "Tasmā taṁ bhaṇḍaṁ yasmiṁ kāle avahaṭaṁ, tasmiṁyeva kāle yo tassa aggho, tena agghena āpatti kāretabbā.",
  "tika-vin09t13:125_3": "Evaṁ kālo oloketabbo.",
  "tika-vin09t13:126_0": "Desoti avahāradeso.",
  "tika-vin09t13:126_1": "Tañhi bhaṇḍaṁ yasmiṁ dese avahaṭaṁ, tasmiṁyeva dese yo tassa aggho, tena agghena āpatti kāretabbā.",
  "tika-vin09t13:126_2": "Bhaṇḍuṭṭhānadese hi bhaṇḍaṁ samagghaṁ hoti, aññattha mahagghaṁ.",
  "tika-vin09t13:126_3": "Evaṁ deso oloketabbo.",
  "tika-vin09t13:127_0": "Agghoti (pārā. aṭṭha.",
  "tika-vin09t13:127_1": "1.92) bhaṇḍaggho.",
  "tika-vin09t13:127_2": "Navabhaṇḍassa hi yo aggho, so pacchā parihāyati.",
  "tika-vin09t13:127_3": "Yathā navadhoto patto aṭṭha vā dasa vā agghati, so pacchā bhinno vā chiddo vā āṇigaṇṭhikāhato vā appaggho hoti, tasmā na sabbadā bhaṇḍaṁ pakatiaggheneva kātabbanti.",
  "tika-vin09t13:127_4": "Evaṁ aggho oloketabbo.",
  "tika-vin09t13:128_0": "Paribhogoti bhaṇḍassa paribhogo.",
  "tika-vin09t13:128_1": "Paribhogenāpi hi vāsiādibhaṇḍassa aggho parihāyati, tasmā evaṁ upaparikkhitabbaṁ –",
  "tika-vin09t13:128_2": "sace koci kassaci pādagghanakaṁ vāsiṁ harati, tatra vāsisāmiko pucchitabbo ‘‘tayā ayaṁ vāsi kittakena kītā’’ti.",
  "tika-vin09t13:128_3": "‘‘Pādena, bhante’’ti.",
  "tika-vin09t13:128_4": "‘‘Kiṁ pana te kiṇitvāva ṭhapitā, udāhu taṁ valañjesī’’ti?",
  "tika-vin09t13:128_5": "Sace vadati ‘‘ekadivasaṁ me dantakaṭṭhaṁ vā rajanachalli vā pattapacanadāru vā chinnaṁ, ghaṁsitvā vā nisitā’’ti.",
  "tika-vin09t13:128_6": "Athassa porāṇo aggho bhaṭṭhoti veditabbo.",
  "tika-vin09t13:128_7": "Yathā ca vāsiyā, evaṁ añjaniyā vā añjanisalākāya vā kuñcikāya vā palālena vā thusehi vā iṭṭhakacuṇṇena vā ekavāraṁ ghaṁsitvā dhovanamattenāpi aggho bhassati.",
  "tika-vin09t13:128_8": "Tipumaṇḍalassa makaradantacchedanenāpi parimaddanamattenāpi, udakasāṭikāya sakiṁ nivāsanapārupanenāpi, paribhogasīsena aṁse vā sīse vā ṭhapanamattenāpi, taṇḍulādīnaṁ papphoṭanenāpi tato ekaṁ vā dve vā apanayanenapi, antamaso ekaṁ pāsāṇasakkharaṁ uddharitvā chaḍḍitamattenāpi, sappitelādīnaṁ bhājanantaraparivattanenapi, antamaso tato makkhikaṁ vā kipillikaṁ vā uddharitvā chaḍḍitamattenapi, guḷapiṇḍakassa madhurabhāvajānanatthaṁ nakhena vijjhitvā aṇumattaṁ gahitamattenapi aggho bhassati.",
  "tika-vin09t13:128_9": "Tasmā yaṁ kiñci pādagghanakaṁ vuttanayeneva sāmikena paribhogena ūnaṁ kataṁ hoti, na taṁ avahārako bhikkhu pārājikena kāretabboti.",
  "tika-vin09t13:128_10": "Evaṁ paribhogo oloketabbo.",
  "tika-vin09t13:129_0": "Evaṁ imāni tulayitvā pañca ṭhānāni dhāreyya atthaṁ vicakkhaṇo āpattiṁ vā anāpattiṁ vā garukaṁ vā lahukaṁ vā āpattiṁ yathāṭhāne ṭhapeyyāti.",
  "tika-vin09t13:130_0": "Evaṁ tattha vinicchayaṁ dassetvā idāni anāpattiṁ dassento ‘‘sakasaññissā’’tiādimāha.",
  "tika-vin09t13:130_1": "Tattha sakasaññissāti ‘‘mayhaṁ santakaṁ idaṁ bhaṇḍa’’nti evaṁ sakasaññissa parabhaṇḍampi gaṇhato gahaṇe anāpatti, gahitaṁ pana puna dātabbaṁ.",
  "tika-vin09t13:130_2": "Sace sāmikehi ‘‘dehī’’ti vutto na deti, tesaṁ dhuranikkhepe pārājikaṁ.",
  "tika-vin09t13:130_3": "Vissāsaggāheti (pārā. aṭṭha.",
  "tika-vin09t13:130_4": "1.131) vissāsaggahaṇepi anāpatti.",
  "tika-vin09t13:130_5": "Vissāsaggāhalakkhaṇaṁ pana iminā suttena jānitabbaṁ –",
  "tika-vin09t13:131_0": "‘‘Anujānāmi, bhikkhave, pañcahaṅgehi samannāgatassa vissāsaṁ gahetuṁ, sandiṭṭho ca hoti, sambhatto ca ālapito ca jīvati ca jānāti ca ‘gahite me attamano’’’ti (mahāva. 356).",
  "tika-vin09t13:132_0": "Tattha sandiṭṭhoti diṭṭhamattakamitto.",
  "tika-vin09t13:132_1": "Sambhattoti daḷhamitto.",
  "tika-vin09t13:132_2": "Ālapitoti ‘‘mama santakaṁ yaṁ icchasi, taṁ gaṇheyyāsi, āpucchitvā gahaṇe kāraṇaṁ natthī’’ti vutto.",
  "tika-vin09t13:132_3": "Jīvatīti anuṭṭhānaseyyāya sayitopi yāva jīvitindriyupacchedaṁ na pāpuṇāti.",
  "tika-vin09t13:132_4": "Gahite ca attamanoti gahite tuṭṭhacitto.",
  "tika-vin09t13:132_5": "Evarūpassa santakaṁ ‘‘gahite me attamano bhavissatī’’ti jānantena gahetuṁ vaṭṭati.",
  "tika-vin09t13:132_6": "Anavasesapariyādānavasena cetāni pañcaṅgāni vuttāni.",
  "tika-vin09t13:132_7": "Vissāsaggāho pana tīhi aṅgehi ruhati. Kathaṁ?",
  "tika-vin09t13:132_8": "Sandiṭṭho, jīvati, gahite attamano, sambhatto, jīvati, gahite attamano, ālapito, jīvati, gahite attamanoti evaṁ.",
  "tika-vin09t13:133_0": "Yo pana jīvati, na ca gahite attamano hoti, tassa santakaṁ vissāsabhāvena gahitampi puna dātabbaṁ.",
  "tika-vin09t13:133_1": "Dadantena ca matakadhanaṁ tāva ye tassa dhane issarā gahaṭṭhā vā pabbajitā vā, tesaṁ dātabbaṁ.",
  "tika-vin09t13:133_2": "Anattamanassa santakaṁ tasseva dātabbaṁ.",
  "tika-vin09t13:133_3": "Yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, so paccāharāpetuṁ na labhati.",
  "tika-vin09t13:133_4": "Yo ca adātukāmo, cittena pana adhivāseti, na kiñci vadati, sopi puna paccāharāpetuṁ na labhati.",
  "tika-vin09t13:133_5": "Yo pana ‘‘mayā tumhākaṁ santakaṁ gahita’’nti vā ‘‘paribhutta’’nti vā vutto gahitaṁ vā hotu, paribhuttaṁ vā, ‘‘mayā pana taṁ kenacideva karaṇīyena ṭhapitaṁ, pākatikaṁ kātuṁ vaṭṭatī’’ti vadati, ayaṁ paccāharāpetuṁ labhati.",
  "tika-vin09t13:134_0": "Tāvakāliketi ‘‘paṭidassāmi paṭikarissāmī’’ti evaṁ gaṇhantassa tāvakālikepi gahaṇe anāpatti.",
  "tika-vin09t13:134_1": "Gahitaṁ pana sace bhaṇḍasāmiko puggalo vā gaṇo vā ‘‘tuyhevetaṁ hotū’’ti anujānāti, iccetaṁ kusalaṁ.",
  "tika-vin09t13:134_2": "No ce anujānāti, āharāpente dātabbaṁ.",
  "tika-vin09t13:134_3": "Saṅghasantakaṁ pana paṭidātumeva vaṭṭati.",
  "tika-vin09t13:135_0": "Petapariggaheti ettha pana pettivisaye upapannāpi, kālaṁ katvā tasmiṁyeva attabhāve nibbattāpi, cātumahārājikādayo devāpi sabbe ‘‘petā’’tveva saṅkhyaṁ gatā, tesaṁ pariggahe anāpatti.",
  "tika-vin09t13:135_1": "Devatāya pana uddissa balikammaṁ karontehi rukkhādīsu laggitasāṭake vattabbameva natthi.",
  "tika-vin09t13:135_2": "Tañca kho ārakkhakehi apariggahite, pariggahitaṁ pana gahetuṁ na vaṭṭati (sārattha. ṭī. 2.131).",
  "tika-vin09t13:136_0": "Tiracchānagatapariggaheti nāgasupaṇṇādīnaṁ tiracchānagatānaṁ pariggahe.",
  "tika-vin09t13:136_1": "Sacepi hi devo vā nāgasupaṇṇo vā manussarūpena āpaṇaṁ pasāreti, tato cassa santakaṁ koci dibbacakkhuko bhikkhu taṁ ñatvā gahetvā gacchati, vaṭṭati.",
  "tika-vin09t13:137_0": "Paṁsukūlasaññissāti ‘‘asāmikaṁ idaṁ paṁsukūla’’nti evasaññissāpi gahaṇe anāpatti.",
  "tika-vin09t13:137_1": "Sace pana taṁ sasāmikaṁ hoti, āharāpente dātabbaṁ.",
  "tika-vin09t13:137_2": "Ummattakādīni pubbe vuttappakārāneva.",
  "tika-vin09t13:137_3": "Ādikammiko panettha dhaniyo .",
  "tika-vin09t13:137_4": "Avasesānaṁ pana rajakabhaṇḍikādicorānaṁ chabbaggiyādīnaṁ āpattiyeva.",
  "tika-vin09t13:138_0": "Sacittakehi tīhi samuṭṭhānehi idaṁ samuṭṭhātīti āha ‘‘adinnādānasamuṭṭhāna’’nti.",
  "tika-vin09t13:138_1": "Tathā hi sāhatthikaṁ kāyacittato samuṭṭhāti.",
  "tika-vin09t13:138_2": "Āṇattikaṁ vācācittato samuṭṭhāti.",
  "tika-vin09t13:138_3": "Sāhattikāṇattikaṁ kāyavācācittato samuṭṭhāti, tañca kho ‘‘bhāriyamidaṁ, tvaṁ ekapassaṁ gaṇha, ahaṁ ekapassa’’nti saṁvidhāya ubhayesaṁ payogena ekassa vatthuno ṭhānācāvane labbhati.",
  "tika-vin09t13:138_4": "‘‘Kāyavacīkamma’’nti avacanaṁ pana kāyavācānaṁ īdise ṭhāne aṅgamattattā.",
  "tika-vin09t13:138_5": "Yāya pana cetanāya samuṭṭhāpito payogo sāhatthiko vā āṇattiko vā padhānabhāvena ṭhānācāvanaṁ sādheti, tassā vasena āpatti kāretabbā.",
  "tika-vin09t13:138_6": "Aññathā sāhatthikaṁ vā āṇattikassa aṅgaṁ na hoti, āṇattikaṁ vā sāhatthikassāti idaṁ virujjhati.",
  "tika-vin09t13:138_7": "‘‘Adinnaṁ ādiyāmī’’ti saññāya abhāvena muccanato saññāvimokkhaṁ.",
  "tika-vin09t13:138_8": "Kāyena kataṁ kammaṁ kāyakammaṁ, kāyadvārena katanti attho.",
  "tika-vin09t13:138_9": "Vacīkammanti etthāpi eseva nayo.",
  "tika-vin09t13:138_10": "Tuṭṭho vā bhīto vā majjhatto vā naṁ āpajjatīti tivedanaṁ.",
  "tika-vin09t13:138_11": "Sesaṁ paṭhamasikkhāpade vuttanayeneva veditabbaṁ.",
  "tika-vin09t13:139_0": "Dutiyapārājikavaṇṇanā niṭṭhitā.",
  "tika-vin09t13:140_0": "3. Tatiyapārājikavaṇṇanā",
  "tika-vin09t13:141_0": "Santi sahatthe upasaggo.",
  "tika-vin09t13:141_1": "Tena saddhiṁ ussukkavacanametaṁ ‘‘sañciccā’’ti āha ‘‘sañcetetvā’’tiādi.",
  "tika-vin09t13:141_2": "Ussukkavacananti ettha ussukkavacanaṁ (sārattha. ṭī.",
  "tika-vin09t13:141_3": "2.172) nāma pubbakālakiriyāvacanaṁ.",
  "tika-vin09t13:141_4": "Ayañhi samānakattukesu pubbāparakālakiriyāvacanesu pubbakālakiriyāvacanassa niruttivohāro.",
  "tika-vin09t13:141_5": "Idāni ‘‘saddhiṁ cetetvā’’ti iminā saṅkhepena vuttamevatthaṁ pākaṭaṁ katvā dassetuṁ ‘‘pāṇo’’tiādimāha.",
  "tika-vin09t13:141_6": "Tattha ‘‘pāṇo’’ti saññāya saddhiṁyevāti ‘‘pāṇo’’ti saññaṁ avijahitvā eva, ‘‘pāṇo’’ti saññuppattiyā anantaranti vuttaṁ hoti.",
  "tika-vin09t13:141_7": "Evañca katvā kathaṁ ekakkhaṇe ekassa cittassa ubhayārammaṇabhāvoti edisī codanā anavakāsāti daṭṭhabbaṁ.",
  "tika-vin09t13:141_8": "Keci pana ‘‘ñātapariññāya diṭṭhasabhāvesu dhammesu tīraṇapariññāya tilakkhaṇaṁ āropetvā (sārattha. ṭī.",
  "tika-vin09t13:141_9": "2.172) ‘rūpaṁ anicca’ntiādinā sabhāvena saddhiṁ ekakkhaṇe aniccādilakkhaṇajānanaṁ viya ‘pāṇo’ti saññāya saddhiṁyeva ‘vadhāmi na’nti jānātī’’ti vadanti.",
  "tika-vin09t13:141_10": "Apare pana ācariyā tatthāpi evaṁ na kathenti.",
  "tika-vin09t13:141_11": "Ettha ca manussaviggaho’’ti avatvā ‘‘pāṇo’’ti vacanaṁ ‘‘manusso aya’’nti ajānitvā kevalaṁ sattasaññāya ghātentassāpi pārājikabhāvadassanatthaṁ vuttaṁ.",
  "tika-vin09t13:141_12": "Cetetvāti cintetvā.",
  "tika-vin09t13:141_13": "Pakappetvāti abhivicāretvā, sanniṭṭhānaṁ karitvāti attho.",
  "tika-vin09t13:142_0": "Idāni manussaattabhāvaṁ ādito paṭṭhāya dassetuṁ ‘‘manussaviggaha’’ntiādimāha.",
  "tika-vin09t13:142_1": "Tattha kalalato paṭṭhāyāti paṭisandhiviññāṇena saddhiṁ uppannakalalarūpato paṭṭhāya.",
  "tika-vin09t13:142_2": "Kalalarūpaṁ nāma itthipurisānaṁ kāyavatthubhāvadasakavasena samatiṁsa rūpāni, napuṁsakānaṁ kāyavatthudasakavasena vīsati.",
  "tika-vin09t13:142_3": "Tattha itthipurisānaṁ kalalarūpaṁ jātiuṇṇāya ekena aṁsunā uddhaṭatelabindumattaṁ hoti acchaṁ vippasannaṁ.",
  "tika-vin09t13:142_4": "Vuttañhetaṁ aṭṭhakathāyaṁ –",
  "tika-vin09t13:143_0": "‘‘Tilatelassa yathā bindu, sappimaṇḍo anāvilo;",
  "tika-vin09t13:144_0": "Evaṁvaṇṇappaṭibhāgaṁ, ‘kalala’nti pavuccatī’’ti. (saṁ. ni. aṭṭha. 1.1.235; vibha. aṭṭha. 26; pārā. aṭṭha. 2.172);",
  "tika-vin09t13:145_0": "Evaṁ parittakaṁ vatthuṁ ādiṁ katvā yāva maraṇakālā etthantare anupubbena vuḍḍhippatto attabhāvo manussaviggaho nāmāti vuttaṁ hoti.",
  "tika-vin09t13:145_1": "Idañca yebhuyyavaseneva vuttaṁ.",
  "tika-vin09t13:145_2": "Opapātikasaṁsedajāpi hi manussā pārājikavatthuyeva.",
  "tika-vin09t13:145_3": "Kalalakālepīti paṭhamasattāhepi.",
  "tika-vin09t13:145_4": "Tattha hi santativasena pavattamānaṁ kalalasaṅkhātaṁ attabhāvaṁ jīvitā voropetuṁ sakkā, na pana sabbapaṭhamaṁ kalalarūpaṁ.",
  "tika-vin09t13:145_5": "Paṭisandhicittena hi saddhiṁ tiṁsa kammajarūpāni nibbattanti.",
  "tika-vin09t13:145_6": "Tesu pana ṭhitesuyeva soḷasa bhavaṅgacittāni uppajjitvā nirujjhanti.",
  "tika-vin09t13:145_7": "Etasmiṁ antare gahitapaṭisandhikassa dārakassa vā mātuyā vā panassa antarāyo natthi.",
  "tika-vin09t13:145_8": "Ayañhi maraṇassa anokāso nāma.",
  "tika-vin09t13:145_9": "Bhesajjasampadānenāti gabbhapātanabhesajjadānena.",
  "tika-vin09t13:145_10": "Tato vā uddhampīti abbudapesikālādīsupi.",
  "tika-vin09t13:145_11": "Jīvitā viyojeyyāti santativikopanavasena jīvitindriyato apaneyya.",
  "tika-vin09t13:146_0": "Imassapanatthassāti ‘‘sañcicca manussaviggahaṁ jīvitā voropeyyā’’ti (pārā.",
  "tika-vin09t13:146_1": "171) imassa atthassa.",
  "tika-vin09t13:146_2": "Āvibhāvatthanti pakāsanatthaṁ.",
  "tika-vin09t13:146_3": "Pāṇassa atipāto pāṇātipāto, pāṇavadho pāṇaghātoti vuttaṁ hoti.",
  "tika-vin09t13:146_4": "Sattoti khandhasantāno.",
  "tika-vin09t13:146_5": "Tattha hi sattapaññatti.",
  "tika-vin09t13:146_6": "Jīvitindriyanti rūpārūpajīvitindriyaṁ.",
  "tika-vin09t13:146_7": "Rūpajīvitindriye hi vikopite itarampi taṁsambandhatāya vinassatīti.",
  "tika-vin09t13:146_8": "Yāya cetanāyāti tasmiṁ pāṇe pāṇasaññino kāyavacīdvārānaṁ aññataradvārappavattāya yāya cetanāya.",
  "tika-vin09t13:146_9": "Manodvāre pana pavattāya vadhakacetanāya pāṇātipātabhāvo natthi.",
  "tika-vin09t13:146_10": "Sā cetanāti sā jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā.",
  "tika-vin09t13:146_11": "Idaṁ vuttaṁ hoti –",
  "tika-vin09t13:146_12": "yāya cetanāya pavattamānassa jīvitindriyassa nissayabhūtesu mahābhūtesu upakkamakaraṇahetu taṁmahābhūtapaccayā uppajjanakamahābhūtā nuppajjissanti (sārattha. ṭī.",
  "tika-vin09t13:146_13": "2.172), sā tādisapayogasamuṭṭhāpikā cetanā pāṇātipāto.",
  "tika-vin09t13:146_14": "Laddhūpakkamāni hi mahābhūtāni itarabhūtāni viya na visadānīti samānajātikānaṁ kāraṇaṁ na hontīti.",
  "tika-vin09t13:147_0": "Pāṇātipāto assa atthīti pāṇātipātī.",
  "tika-vin09t13:147_1": "Saṁsagge ayamīkāro.",
  "tika-vin09t13:147_2": "Tenāha ‘‘vuttacetanāya samaṅgipuggalo’’ti.",
  "tika-vin09t13:147_3": "Sako hattho sahattho, tena nibbatto payogo sāhatthiko.",
  "tika-vin09t13:147_4": "Nissajjanaṁ nissaggo, sova nissaggiyo.",
  "tika-vin09t13:147_5": "Evaṁ āṇattiko.",
  "tika-vin09t13:147_6": "Vijjāmayo mantaparijappanayogo.",
  "tika-vin09t13:147_7": "Iddhimayo kammavipākajiddhimayo.",
  "tika-vin09t13:148_0": "Idāni yathāvutteyeva cha payoge vibhajitvā dassetuṁ ‘‘tatthā’’tiādi vuttaṁ.",
  "tika-vin09t13:148_1": "Tattha tatthāti tesu chasu payogesu.",
  "tika-vin09t13:148_2": "Sāhatthikoti ettha hattho upalakkhaṇabhāvena gahitoti āha ‘‘kāyena vā’’tiādi.",
  "tika-vin09t13:148_3": "Tattha kāyenāti hatthena vā pādena vā muṭṭhinā vā jāṇunā vā yena kenaci aṅgapaccaṅgena.",
  "tika-vin09t13:148_4": "Kāyekadeso hettha hatthādikāyo avayave samudāyopacāro yathā ‘‘gāmo daḍḍho’’ti.",
  "tika-vin09t13:148_5": "Kāyappaṭibaddhenāti kāyato amocitena asiādinā paharaṇena.",
  "tika-vin09t13:148_6": "Paharaṇanti kāyaviññattisahitāya vadhakacetanāya adhippetatthasādhanaṁ.",
  "tika-vin09t13:148_7": "Kāyena vā sattiādīnaṁ, kāyappaṭibaddhena vā usuyantapāsāṇādīnaṁ nissajjananti yathāsambhavaṁ yojetabbaṁ.",
  "tika-vin09t13:148_8": "Tatthāti tesu sāhatthikanissaggiyesu .",
  "tika-vin09t13:148_9": "Uddissānuddissabhedatoti uddisitvā ca anuddisitvā ca pavattibhedena.",
  "tika-vin09t13:148_10": "Uddisanaṁ uddiso, so etassa atthīti uddisako, payogo, tasmiṁ.",
  "tika-vin09t13:148_11": "Bajjhati etenāti baddho, kammameva baddho kammabaddho, pāṇātipātoti attho.",
  "tika-vin09t13:148_12": "Atha vā bandhanaṁ baddho, kammunā baddho kammabaddho, so assa hoti, pāṇātipātakammamassa siddhanti vuttaṁ hoti.",
  "tika-vin09t13:148_13": "Ubhayatthāpīti uddisake, anuddisake cāti dvīsupi.",
  "tika-vin09t13:148_14": "Pacchā vā teneva rogena maratūti yojanā.",
  "tika-vin09t13:148_15": "Paharitakkhaṇeyevāti maraṇāya pahonakappahārassa laddhakkhaṇeyeva kammabaddho.",
  "tika-vin09t13:148_16": "Yadi avassaṁ tena maratīti adhippāyo.",
  "tika-vin09t13:148_17": "Sace pana maraṇādhippāyena pahāraṁ datvā tena amatassa puna aññena cittena pahāre dinne pacchāpi paṭhamappahāreneva marati, tadāva kammabaddho.",
  "tika-vin09t13:148_18": "Atha dutiyapahārena marati , natthi pāṇātipāto.",
  "tika-vin09t13:148_19": "Ubhayehi matepi paṭhamappahāreneva kammabaddho, ubhayehipi amate nevatti pāṇātipāto.",
  "tika-vin09t13:148_20": "Esa nayo bahūhipi ekassa pahāre dinne.",
  "tika-vin09t13:148_21": "Tatrāpi hi yassa pahārena marati, tasseva kammabaddhoti.",
  "tika-vin09t13:148_22": "Āṇāpanaṁ nāma vacīviññattisahitāya vadhakacetanāya adhippetatthasādhanaṁ.",
  "tika-vin09t13:149_0": "Idāni imasmiṁ āṇattikapayoge saṅketavisaṅketabhāvajānanatthaṁ chabbidhaṁ niyamaṁ dassento ‘‘tatthā’’tiādimāha.",
  "tika-vin09t13:149_1": "Tattha tatthāti tasmiṁ āṇattikapayoge.",
  "tika-vin09t13:149_2": "Āṇattiniyāmakāti āṇattikapayogasādhikā.",
  "tika-vin09t13:149_3": "Etesu hi avirajjhitesuyeva āṇattikapayogo hoti, na aññathāti.",
  "tika-vin09t13:150_0": "Puggaloti māretabbo puggalo.",
  "tika-vin09t13:150_1": "Tenāha ‘‘yaṁ hī’’tiādi.",
  "tika-vin09t13:150_2": "Āṇāpakassa āpattīti āṇāpakassa āṇattikkhaṇe āpatti, āṇattassa māraṇakkhaṇe.",
  "tika-vin09t13:150_3": "Āṇāpako muccatīti āṇattasseva kammabaddho, vatthuvisesena panettha kammaviseso ca āpattiviseso ca hotīti.",
  "tika-vin09t13:150_4": "‘‘Purebhattaṁ mārehī’’ti āṇatto purebhattameva māretīti ‘‘ajja sve’’ti aniyametvā ‘‘purebhattaṁ mārehī’’ti āṇatto yadā kadāci purebhattaṁ māreti.",
  "tika-vin09t13:150_5": "Yo pana ‘‘ajja pubbaṇhe’’ti vutto majjhanhe vā sāyanhe vā sve vā pubbaṇhe māreti, visaṅketo hoti, āṇāpakassa natthi kammabaddho.",
  "tika-vin09t13:150_6": "Pubbaṇhe māretuṁ vāyamantassa majjhanhe jātepi eseva nayo.",
  "tika-vin09t13:150_7": "Etena nayena sabbakālappabhedesu saṅketavisaṅketatā veditabbā.",
  "tika-vin09t13:151_0": "Evaṁ vatthukālesu saṅketavisaṅketataṁ dassetvā idāni okāsādīsu saṅketavisaṅketataṁ atidisanto ‘‘iminā nayenā’’tiādimāha.",
  "tika-vin09t13:151_1": "Tattha okāsoti (pārā. aṭṭha.",
  "tika-vin09t13:151_2": "2.174) gāmo vā vanaṁ vā gehadvāraṁ vāti evamādiko.",
  "tika-vin09t13:151_3": "Āvudhanti asi vā usu vā satti vāti evamādi.",
  "tika-vin09t13:151_4": "Iriyāpathoti māretabbassa gamanaṁ vā nisajjā vāti evamādi.",
  "tika-vin09t13:151_5": "Kiriyāvisesoti vijjhanaṁ vā chedanaṁ vā bhedanaṁ vā saṅkhamuṇḍakaṁ vāti evamādi.",
  "tika-vin09t13:151_6": "Imesu yathā yathā vadhako āṇatto, tathā tathā kate āṇāpakassa āpatti, aññathā kate visaṅketo hoti.",
  "tika-vin09t13:151_7": "Tenāha ‘‘iminā nayenā’’tiādi.",
  "tika-vin09t13:151_8": "Tattha sabbatthāti okāsādīsu catūsu.",
  "tika-vin09t13:151_9": "Hoti cettha –",
  "tika-vin09t13:152_0": "‘‘Yathāṇattivaseneva, āṇattena kate sati;",
  "tika-vin09t13:153_0": "Āṇāpakassa āpatti, visaṅketoññathā kate’’ti.",
  "tika-vin09t13:154_0": "Āṇattiyaṁ pana ayaṁ viseso –",
  "tika-vin09t13:154_1": "adhiṭṭhāyāti adhiṭṭhahitvā āṇāpeti ‘‘evaṁ vijjha, evaṁ pahara, evaṁ ghātehī’’ti (pārā.",
  "tika-vin09t13:154_2": "174) vuttāya pāḷiyā labbhatīti ñātabbo.",
  "tika-vin09t13:155_0": "Opatanti etthāti opāto, āvāṭo, tassa khaṇanaṁ opātakkhaṇanaṁ.",
  "tika-vin09t13:155_1": "Apassenasaṁvidhānanti (pārā. aṭṭha.",
  "tika-vin09t13:155_2": "2.177) apassenassa saṁvidhānaṁ.",
  "tika-vin09t13:155_3": "Niccaparibhogo mañco vā pīṭhaṁ vā apassenaphalakaṁ vā divāṭṭhāne nisīdantassa apassenakatthambho vā tatthajātakarukkho vā caṅkame apassāya tiṭṭhantassa ālambanarukkho vā ālambanaphalakaṁ vā, sabbampetaṁ apassanīyaṭṭhena apassenaṁ nāma, tasmiṁ apassene yathā apassayantaṁ vijjhati vā chindati vā, tathā katvā vāsipharasusattiārakaṇṭakādīsu aññatarassa satthassa ṭhapananti attho.",
  "tika-vin09t13:156_0": "Upanikkhipanaṁ nāma samīpe nikkhipanaṁ.",
  "tika-vin09t13:156_1": "Manāpassa vā amanāpassa vā rūpassa upaharaṇaṁ samīpe ṭhapanaṁ rūpūpahāro, attanā vā yakkhapetādivesaṁ gahetvā tiṭṭhanaṁ.",
  "tika-vin09t13:156_2": "Ādisaddena saddūpahārādīnaṁ gahaṇaṁ.",
  "tika-vin09t13:156_3": "Etthāpīti thāvarapayogepi .",
  "tika-vin09t13:156_4": "Uddissānuddissabhedo veditabbo, yato tatthapi pubbe vuttanayeneva kammabaddho hoti.",
  "tika-vin09t13:156_5": "Ayaṁ pana viseso –",
  "tika-vin09t13:156_6": "mūlaṭṭhena opātādīsu paresaṁ mūlena vā mudhā vā dinnesupi yadi tappaccayā koci marati, mūlaṭṭhasseva kammabaddho.",
  "tika-vin09t13:156_7": "Yadipi tena, aññena vā tatra opāte vināsetvā bhūmisame katepi paṁsuhārakā vā paṁsuṁ gaṇhantā, mūlakhaṇakā vā mūlāni khaṇantā āvāṭaṁ karonti, deve vā vassante kaddamo jāyati, tattha ca koci otaritvā vā laggitvā vā marati, mūlaṭṭhasseva kammabaddho.",
  "tika-vin09t13:156_8": "Yadi pana yena laddhaṁ, so vā añño vā vitthatataraṁ vā gambhīrataraṁ vā karoti, tappaccayā ca koci marati, ubhayesampi kammabaddho.",
  "tika-vin09t13:156_9": "Yathā tu mūlāni mūlehi saṁsandanti, tathā tattha thale kate muccati.",
  "tika-vin09t13:156_10": "Evaṁ apassenasaṁvidhānādīsupi yāva tesaṁ pavatti, tāva yathāsambhavaṁ kammabaddho veditabbo.",
  "tika-vin09t13:157_0": "Vijjāparijappananti āthabbaṇikehi, vijjādharehi ca mantaparijappanaṁ.",
  "tika-vin09t13:157_1": "Kammavipākajāya iddhiyāti sātisayakammanibbattāya kammavipākena sahajātāya iddhiyā, kammassa vā vipākabhāvena jātāya iddhiyā.",
  "tika-vin09t13:157_2": "Payojananti pavattanaṁ, karaṇanti attho, dāṭhāvudhādīnaṁ dāṭhākoṭanādīnamiva māraṇatthaṁ kammavipākajiddhivikārakaraṇanti vuttaṁ hoti.",
  "tika-vin09t13:158_0": "Kammasādhano vāyaṁ hārakasaddo bahulaṁvidhānena tatthāpi ṇvupaccayassa sijjhanatoti āha ‘‘atha vā’’tiādi.",
  "tika-vin09t13:158_1": "Jīvitaharaṇakaṁ, upanikkhipitabbaṁ vā satthameva hārakanti (sārattha. ṭī.",
  "tika-vin09t13:158_2": "2.172) vikappadvayena vuttanti āha ‘‘satthañca taṁ hārakañcāti satthahāraka’’nti.",
  "tika-vin09t13:158_3": "‘‘Hārakasattha’’nti vattabbe visesanassa paranipātaṁ katvā evaṁ vuttanti daṭṭhabbaṁ.",
  "tika-vin09t13:158_4": "Pariyeseyyāti gaveseyya.",
  "tika-vin09t13:158_5": "‘‘Yathā labhati, tathā kareyyā’’ti iminā pana adhippāyatthamāha, ‘‘upanikkhipeyyā’’ti iminā sikhāpattamatthaṁ.",
  "tika-vin09t13:158_6": "Itarathā hi ‘‘pariyeseyyā’’ti imassa ‘‘upanikkhipeyyā’’ti ayamattho adhippeto na siyā.",
  "tika-vin09t13:158_7": "Pariyiṭṭhamatteyevāti pariyesitamatteyeva.",
  "tika-vin09t13:158_8": "Yadi evaṁ atha kasmā pāḷiyaṁ ‘‘satthahārakaṁ vāssa pariyeseyyāti asiṁ vā sattiṁ vā bheṇḍiṁ vā laguḷaṁ vā pāsāṇaṁ vā satthaṁ vā visaṁ vā rajjuṁ vā’’ti (pārā.",
  "tika-vin09t13:158_9": "172) vuttanti āha ‘‘padabhājane panā’’tiādi.",
  "tika-vin09t13:158_10": "Assāti ‘‘satthahārakaṁ vāssa pariyeseyyā’’ti imassa padassa.",
  "tika-vin09t13:158_11": "Byañjanānurūpato paripuṇṇaṁ katvā atthassa avuttattā ‘‘byañjanaṁ anādiyitvā’’ti vuttaṁ.",
  "tika-vin09t13:158_12": "Sasati hiṁsatīti satthaṁ, sasanti hiṁsanti etenāti vā satthaṁ.",
  "tika-vin09t13:158_13": "Ādisaddena ‘‘sattiṁ vā’’tiādipāḷisesaṁ saṅgaṇhāti.",
  "tika-vin09t13:158_14": "Tattha laguḷanti muggaro.",
  "tika-vin09t13:158_15": "Satthanti vuttāvasesaṁ yaṁ kiñci samukhaṁ veditabbaṁ.",
  "tika-vin09t13:159_0": "Yo evaṁ maratīti yo satthaṁ vā āharitvā, visaṁ vā khāditvā, rajjuyā vā ubbandhitvā, sobbhādīsu vā patitvā, aññehi vā aggipavesanaudakapavesanādīhi upāyehi marati.",
  "tika-vin09t13:159_1": "‘‘So dhanaṁ vā labhatī’’tiādinā nayenāti so dhanaṁ vā labhati, yasaṁ vā labhati, saggaṁ vā gacchati, dhammo vāssa hotīti iminā nayena.",
  "tika-vin09t13:159_2": "Kimanena veditabbanti āha ‘‘etenā’’tiādi.",
  "tika-vin09t13:159_3": "Tattha etenāti ‘‘maraṇavaṇṇaṁ vā saṁvaṇṇeyyā’’ti etena vacanena.",
  "tika-vin09t13:159_4": "Nayidha evanti idha manussaviggahapārājike na evaṁ, na pariyāyakathāya muccatīti attho.",
  "tika-vin09t13:159_5": "Tenāha ‘‘saṁvaṇṇeyyā’’tiādi.",
  "tika-vin09t13:160_0": "‘‘Satthaṁ vā āharā’’tiādināti ettha ādisaddena ‘‘visaṁ vā khāda, rajjuyā vā ubbandhitvā kālaṁ karohi, sobbhe vā narake vā papāte vā papatā’’tiādiṁ (pārā.",
  "tika-vin09t13:160_1": "172) sabbaṁ maraṇūpāyaṁ saṅgaṇhāti.",
  "tika-vin09t13:160_2": "Ettha ca narako (pārā. aṭṭha.",
  "tika-vin09t13:160_3": "2.172) nāma tattha tattha phalantiyā bhūmiyā sayameva nibbattā mahādarī, yattha hatthīpi patanti, corāpi nilīyitvā tiṭṭhanti.",
  "tika-vin09t13:160_4": "Papātoti pabbatantare vā thalantare vā ekato chinno.",
  "tika-vin09t13:160_5": "Pāpakenāti lāmakena.",
  "tika-vin09t13:160_6": "Dujjīvitenāti dukkhabahulattā dukkhena jīvitena.",
  "tika-vin09t13:160_7": "Mataṁ te jīvitā seyyāti tava maraṇaṁ jīvitā sundarataraṁ.",
  "tika-vin09t13:160_8": "Cittamassa atthīti citto.",
  "tika-vin09t13:160_9": "Tathā mano.",
  "tika-vin09t13:160_10": "Iti-saddo ‘‘sabbamatthīti kho, kaccāna, ayameko anto, sabbaṁ natthīti kho, kaccāna, ayaṁ dutiyo anto’’tiādīsu (saṁ. ni. 2.15;",
  "tika-vin09t13:160_11": "3.90) viya nidassane daṭṭhabbo yathāvuttassa buddhiyaṁ viparivattamānassa maraṇassa nidassanato.",
  "tika-vin09t13:160_12": "Tenevāha ‘‘mataṁ te jīvitā seyyo’’tiādi.",
  "tika-vin09t13:161_0": "Nanu cettha ‘‘mano’’ti idampi atthato cittameva, atha kasmā vuttanti āha ‘‘ettha cā’’tiādi.",
  "tika-vin09t13:161_1": "Cittassa atthadīpanatthaṁ vuttanti nāyaṁ cittasaddo ‘‘cittasaṅkappo’’tiādīsu (pārā.",
  "tika-vin09t13:161_2": "171) viya vicittādiattho, atha kho viññāṇavacanoti tassa atthadīpanatthaṁ vuttaṁ.",
  "tika-vin09t13:161_3": "Iminā punaruttidosābhāvaṁ dasseti.",
  "tika-vin09t13:161_4": "Kathametaṁ viññāyatīti āha ‘‘tenevassā’’tiādi.",
  "tika-vin09t13:161_5": "Citto nānāppakārako saṅkappo assāti cittasaṅkappo.",
  "tika-vin09t13:161_6": "Vicittattho hettha cittasaddo ‘‘nāhaṁ, bhikkhave, aññaṁ ekanikāyampi samanupassāmi evaṁ cittaṁ, yathayidaṁ, bhikkhave, tiracchānagatā’’tiādīsu (saṁ. ni.",
  "tika-vin09t13:161_7": "3.100) viya.",
  "tika-vin09t13:161_8": "Tenāha ‘‘vicittasaṅkappo’’ti.",
  "tika-vin09t13:161_9": "Etthāpi itisaddo āharitabboti ‘‘cittasaṅkappo’’ti imasmiṁ padepi adhikāravasena itisaddo āharitabbo.",
  "tika-vin09t13:161_10": "Idañhi ‘‘iti cittasaṅkappo’’ti evaṁ avuttampi adhikārato vuttameva hotīti.",
  "tika-vin09t13:161_11": "Saṅkappoti cettha ‘‘takko vitakko saṅkappo’’tiādīsu (dha. sa.",
  "tika-vin09t13:161_12": "7) viya na vitakkasseva nāmaṁ, atha kho tassa ca aññesañcāti dassetuṁ ‘‘saṅkappoti cā’’tiādi āraddhaṁ.",
  "tika-vin09t13:161_13": "Saṁvidahanamattassāti saññācetanāvitakkasaṅkhātassa sabbassa saṁvidahanassa.",
  "tika-vin09t13:161_14": "Sāmaññattho hettha mattasaddo ‘‘brāhmaṇamattaṁ bhojetī’’tiādīsu viya.",
  "tika-vin09t13:161_15": "Tenāha ‘‘tañca saṁvidahana’’ntiādi.",
  "tika-vin09t13:161_16": "Iminā saṁvidahanaṁ nāmettha na vidhānanti dasseti.",
  "tika-vin09t13:161_17": "Adhippāyo nāma vitakko.",
  "tika-vin09t13:162_0": "Uccāvacena kāraṇenāti (pārā. aṭṭha.",
  "tika-vin09t13:162_1": "2.172) mahantāmahantena upāyena.",
  "tika-vin09t13:162_2": "Tattha maraṇavaṇṇasaṁvaṇṇane tāva jīvite ādīnavadassanavasena avacākāratā, maraṇe vaṇṇabhaṇanavasena uccākāratā veditabbā.",
  "tika-vin09t13:162_3": "Samādapane pana muṭṭhijāṇunippothanādīhi maraṇasamādapanavasena uccākāratā, ekato bhuñjantassa nakhe visaṁ pakkhipitvā maraṇādisamādapanavasena avacākāratā veditabbā.",
  "tika-vin09t13:163_0": "Evaṁ asādhāraṇavinicchayaṁ vatvā idāni sādhāraṇavinicchayaṁ dassetuṁ ‘‘vesāliya’’ntiādimāha.",
  "tika-vin09t13:163_1": "Opātakkhaṇanādīsu dukkaṭanti ettha sacepi jātapathaviṁ khaṇati, pāṇātipātassa pubbapayogattā payoge payoge dukkaṭaṁ.",
  "tika-vin09t13:163_2": "Manussaviggaho nāgasupaṇṇādisadiso tiracchānagato tiracchānagatamanussaviggaho, yakkho ca peto ca tiracchānagatamanussaviggaho ca yakkhapetatiracchānagatamanussaviggahā, tesaṁ.",
  "tika-vin09t13:163_3": "‘‘Tathā’’ti iminā thullaccayaṁ atidisati.",
  "tika-vin09t13:163_4": "Idāni ‘‘iminānayenā’’tiādinā apassenasaṁvidhānādīsupi yathāvuttaāpattibhedaṁ atidisati.",
  "tika-vin09t13:163_5": "Sabbatthāti apassenasaṁvidhānādīsu sabbesu payogesu.",
  "tika-vin09t13:164_0": "Idāni anāpattiṁ dassetuṁ ‘‘asañciccā’’tiādimāha.",
  "tika-vin09t13:164_1": "Ettha ca ‘‘asañciccā’’ti (sārattha. ṭī.",
  "tika-vin09t13:164_2": "2.179) idaṁ maraṇasaṁvattanikaupakkamassa asallakkhaṇaṁ sandhāya vuttaṁ , ‘‘ajānantassā’’ti idaṁ pana maraṇasaṁvattanikaupakaraṇassa ajānanaṁ sandhāya, ‘‘namaraṇādhippāyassā’’ti idaṁ upakkamaṁ jānantassāpi maraṇādhippāyassa abhāvaṁ.",
  "tika-vin09t13:164_3": "Tenāha ‘‘asañciccā’’tiādi.",
  "tika-vin09t13:164_4": "Acetetvāti asallakkhetvā, virajjhitvāti vuttaṁ hoti.",
  "tika-vin09t13:165_0": "Musalussāpanavatthusmiṁ viyāti ‘‘tena kho pana samayena aññataro bhikkhu bhattagge antaraghare āsanaṁ paññapento musale ussite ekaṁ musalaṁ aggahesi.",
  "tika-vin09t13:165_1": "Dutiyo musalo paripatitvā aññatarassa dārakassa matthake avatthāsi.",
  "tika-vin09t13:165_2": "So kālamakāsi.",
  "tika-vin09t13:165_3": "Tassa kukkuccaṁ ahosi…pe…",
  "tika-vin09t13:165_4": "kiṁcitto tvaṁ bhikkhūti.",
  "tika-vin09t13:165_5": "Asañcicca ahaṁ bhagavāti.",
  "tika-vin09t13:165_6": "Anāpatti bhikkhu asañciccā’’ti (pārā.",
  "tika-vin09t13:165_7": "180) imasmiṁ vatthusmiṁ viya.",
  "tika-vin09t13:166_0": "Visagatapiṇḍapātavatthusmiṁ viyāti ‘‘tena kho pana samayena aññataro piṇḍacāriko bhikkhu visagataṁ piṇḍapātaṁ labhitvā paṭikkamanaṁ haritvā bhikkhūnaṁ aggakārikaṁ adāsi.",
  "tika-vin09t13:166_1": "Te bhikkhū kālamakaṁsu.",
  "tika-vin09t13:166_2": "Tassa kukkuccaṁ ahosi…pe…",
  "tika-vin09t13:166_3": "kiṁcitto tvaṁ bhikkhūti.",
  "tika-vin09t13:166_4": "Nāhaṁ bhagavā jānāmīti.",
  "tika-vin09t13:166_5": "Anāpatti bhikkhu ajānantassā’’ti (pārā.",
  "tika-vin09t13:166_6": "181) imasmiṁ vatthusmiṁ viya.",
  "tika-vin09t13:167_0": "Bhesajjavatthusmiṁ viyāti ‘‘tena kho pana samayena aññatarā vañjhā itthī kulūpakaṁ bhikkhuṁ etadavoca ‘‘iṅghāyya bhesajjaṁ jānāhi, yenāhaṁ vijāyeyya’nti.",
  "tika-vin09t13:167_1": "‘Suṭṭhu bhaginī’ti tassā bhesajjaṁ adāsi.",
  "tika-vin09t13:167_2": "Sā kālamakāsi.",
  "tika-vin09t13:167_3": "Tassa kukkuccaṁ ahosi…pe…",
  "tika-vin09t13:167_4": "anāpatti bhikkhu pārājikassa, āpatti dukkaṭassā’’ti (pārā.",
  "tika-vin09t13:167_5": "187) imasmiṁ vatthusmiṁ viya.",
  "tika-vin09t13:167_6": "Idha ādikammikā aññamaññaṁ jīvitā voropitabhikkhū, tesaṁ anāpatti.",
  "tika-vin09t13:167_7": "Avasesānaṁ maraṇavaṇṇasaṁvaṇṇanakādīnaṁ āpattiyeva.",
  "tika-vin09t13:168_0": "Atha kathaṁ dukkhavedananti, nanu rājāno coraṁ disvā hasamānāpi ‘‘gacchatha, naṁ ghātethā’’ti vadantīti?",
  "tika-vin09t13:168_1": "Saccaṁ hasamānā vadanti, so pana hāso tesaṁ aññavisayo, sanniṭṭhāpakacetanā dukkhasampayuttāva.",
  "tika-vin09t13:168_2": "Vuttañhetaṁ samantapāsādikāyaṁ ‘‘sacepi hi sirisayanaṁ āruḷho rajjasampattisukhamanubhavanto rājā ‘coro deva ānīto’ti vutte ‘gacchatha naṁ mārethā’ti hasamāno bhaṇati, domanassacitteneva bhaṇatīti veditabbo.",
  "tika-vin09t13:168_3": "Sukhavokiṇṇattā, pana anuppabandhābhāvā ca dujjānametaṁ puthujjanehī’’ti (pārā. aṭṭha. 2.179).",
  "tika-vin09t13:169_0": "Tatiyapārājikavaṇṇanā niṭṭhitā.",
  "tika-vin09t13:170_0": "4. Catutthapārājikavaṇṇanā",
  "tika-vin09t13:171_0": "Anabhijānanti na abhijānaṁ.",
  "tika-vin09t13:171_1": "Yena hi yo dhammo adhigato, so tassa pākaṭo hotīti āha ‘‘sakasantāne’’tiādi.",
  "tika-vin09t13:171_2": "Uttarimanussānanti pakatimanussehi uttaritarānaṁ manussānaṁ, ukkaṭṭhamanussānanti attho.",
  "tika-vin09t13:171_3": "Dhammanti mahaggatalokuttarabhūtaṁ adhigatadhammaṁ.",
  "tika-vin09t13:171_4": "Atha vā uttarimanussadhammāti uttarimanussadhammo.",
  "tika-vin09t13:171_5": "Manussadhammo nāma vinā bhāvanāmanasikārena pakatiyā manussehi nibbattetabbo dasakusalakammapathadhammo.",
  "tika-vin09t13:171_6": "So hi manussānaṁ cittādhiṭṭhānamattena ijjhanato tesaṁ so bhāvitadhammo viya ṭhitoti tathā vutto, manussaggahaṇañcettha tesu bahulaṁ pavattanato.",
  "tika-vin09t13:171_7": "Jhānādikaṁ pana tabbidhuranti tatuttari, iti uttari manussadhammāti uttarimanussadhammo, taṁ uttarimanussadhammanti evampettha attho daṭṭhabbo.",
  "tika-vin09t13:171_8": "Samudācarantoti ārocento.",
  "tika-vin09t13:172_0": "Kiñcāpi lokiyalokuttarā sabbāva paññā ‘‘ñāṇa’’nti vuccati, idha pana mahaggatalokuttarāva veditabbāti āha ‘‘mahaggatalokuttarapaññā jānanaṭṭhena ñāṇa’’nti.",
  "tika-vin09t13:172_1": "Kilesehi ārakattā parisuddhaṭṭhena ariyanti āha ‘‘ariyaṁ visuddhaṁ uttama’’nti.",
  "tika-vin09t13:172_2": "Ariyasaddo cettha visuddhapariyāyo, na lokuttarapariyāyo.",
  "tika-vin09t13:172_3": "Jhānādibhedeti ādisaddena ‘‘vimokkho, samādhi, samāpatti, ñāṇadassanaṁ, maggabhāvanā, phalasacchikiriyā, kilesappahānaṁ, vinīvaraṇatā cittassa, suññāgāre abhiratī’’ti (pārā.",
  "tika-vin09t13:172_4": "198) ime saṅgaṇhāti.",
  "tika-vin09t13:172_5": "Viññussa manussajātikassāti ārocetabbapuggalanidassanaṁ.",
  "tika-vin09t13:172_6": "Etassa hi ārocite ārocitaṁ hoti, na devabrahmānaṁ, nāpi petayakkhatiracchānagatānanti.",
  "tika-vin09t13:172_7": "Āroceyyāti vadeyya, viññāpeyyāti vuttaṁ hoti.",
  "tika-vin09t13:172_8": "Vinā aññāpadesenāti ‘‘yo te vihāre vasati, so bhikkhu paṭhamassa jhānassa lābhī’’tiādinā (pārā.",
  "tika-vin09t13:172_9": "220) nayena aññāpadesaṁ vināti attho.",
  "tika-vin09t13:172_10": "Idhevāti ‘‘iti jānāmi, iti passāmī’’ti imasmiṁyeva pade.",
  "tika-vin09t13:172_11": "‘‘Tena vutta’’ntiādi nigamanaṁ.",
  "tika-vin09t13:173_0": "Samanuggāhīyamānoti codiyamāno, yaṁ vatthu ārocitaṁ hoti, tasmiṁ vatthusmiṁ ‘‘kiṁ te adhigataṁ, kinti te adhigataṁ, kadā te adhigataṁ, kattha te adhigataṁ, katame te kilesā pahīnā, katamesaṁ tvaṁ dhammānaṁ lābhī’ti kenaci vuccamāno’’ti vuttaṁ hoti.",
  "tika-vin09t13:173_1": "Asamanuggāhīyamānoti na kenaci vuccamāno.",
  "tika-vin09t13:174_0": "‘‘Bhikkhubhāve ṭhatvā abhabbo jhānādīni adhigantu’’nti sikkhāpadātikkamassa antarāyakarattā vuttaṁ.",
  "tika-vin09t13:174_1": "Bhikkhubhāvo hissa saggantarāyo ceva hoti maggantarāyo ca (pārā. aṭṭha. 2.198).",
  "tika-vin09t13:174_2": "Vuttañhetaṁ ‘‘sāmaññaṁ dupparāmaṭṭhaṁ, nirayāyupakaḍḍhatī’’ti (saṁ. ni. 1.89; dha. pa. 311).",
  "tika-vin09t13:174_3": "Aparampi vuttaṁ ‘‘sithilo hi paribbājo, bhiyyo ākirate raja’’nti (saṁ. ni. 1.89; dha. pa. 313).",
  "tika-vin09t13:174_4": "Bhikkhubhāvoti pārājikaṁ āpajjitvā ‘‘samaṇo aha’’nti paṭijānanato vohāramattasiddho bhikkhubhāvo.",
  "tika-vin09t13:174_5": "Dānādīhīti dānasaraṇasīlasaṁvarādīhi.",
  "tika-vin09t13:175_0": "Ajānamevāti ettha evāti avadhāraṇatthe nipāto.",
  "tika-vin09t13:175_1": "‘‘Ajānameva’’ntipi paṭhanti.",
  "tika-vin09t13:175_2": "Tattha pana ‘‘evaṁ jānāmi, evaṁ passāmī’’ti avacanti yojetabbaṁ.",
  "tika-vin09t13:175_3": "Vacanatthavirahatoti ‘‘paṭhamaṁ jhānaṁ samāpajji’’nti ādivacanassa (pārā.",
  "tika-vin09t13:175_4": "209) atthabhūtena jhānādinā vajjitattā tucchaṁ udakādisuññaṁ bhājanaṁ viya.",
  "tika-vin09t13:175_5": "Musāti visaṁvādanapurekkhārassa paravisaṁvādako vacīpayogo, kāyapayogo vā.",
  "tika-vin09t13:175_6": "Tenāha ‘‘vañcanādhippāyato musā’’ti.",
  "tika-vin09t13:175_7": "Musā ca vañcanādhippāyo ca pubbabhāgakkhaṇe, taṅkhaṇe ca.",
  "tika-vin09t13:175_8": "Vuttañhi ‘‘pubbe vāssa hoti ‘musā bhaṇissa’nti, bhaṇantassa hoti ‘musā bhaṇāmī’’’ti (pārā. 200).",
  "tika-vin09t13:175_9": "Etañhi dvayaṁ aṅgabhūtaṁ, itaraṁ pana hotu vā, mā vā, akāraṇametaṁ.",
  "tika-vin09t13:175_10": "Abhaṇinti viññāpanaṁ akāsiṁ.",
  "tika-vin09t13:176_0": "Aññatra adhimānāti adhigato māno, adhiko vā māno adhimāno, thaddhamānoti attho, taṁ vināti attho.",
  "tika-vin09t13:176_1": "Kassa panāyaṁ adhimāno uppajjati, kassa nuppajjati?",
  "tika-vin09t13:176_2": "Ariyasāvakassa tāva nuppajjati (pārā. aṭṭha. 2.196).",
  "tika-vin09t13:176_3": "So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇappaṭivedhe nikkaṅkho, tasmā sotāpannādīnaṁ ‘‘ahaṁ sakadāgāmī’’tiādivasena māno nuppajjati.",
  "tika-vin09t13:176_4": "Dussīlassa nuppajjati.",
  "tika-vin09t13:176_5": "So hi ariyaguṇādhigame nirāsova.",
  "tika-vin09t13:176_6": "Sīlavatopi pariccattakammaṭṭhānassa niddārāmatādimanuyuttassa nuppajjati, suparisuddhasīlassa pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa āraddhavipassakassa uppajjati.",
  "tika-vin09t13:176_7": "Tenāha ‘‘yvāya’’ntiādi.",
  "tika-vin09t13:176_8": "Tattha tilakkhaṇaṁ āropetvāti (sārattha. ṭī.",
  "tika-vin09t13:176_9": "2.196) kalāpasammasanavasena aniccādilakkhaṇattayaṁ āropetvā.",
  "tika-vin09t13:176_10": "Sammasantassāti vipassantassa.",
  "tika-vin09t13:176_11": "Āraddhavipassakassāti udayabbayānupassanāya āraddhavipassakassa.",
  "tika-vin09t13:176_12": "Apatteti attano santāne uppattivasena apatte, anadhigateti vuttaṁ hoti.",
  "tika-vin09t13:176_13": "Pattasaññitāsaṅkhātoti ‘‘patto mayā uttarimanussadhammo’’ti evaṁsaññitāsaṅkhāto adhimāno uppajjati.",
  "tika-vin09t13:176_14": "Uppanno ca suddhasamathalābhiṁ vā suddhavipassanālābhiṁ vā antarā ṭhapeti.",
  "tika-vin09t13:176_15": "So hi dasapi vīsampi tiṁsampi vassāni kilesasamudācāraṁ apassanto ‘‘ahaṁ sotāpanno’’ti vā ‘‘sakadāgāmī’’ti vā ‘‘anāgāmī’’ti vā maññati.",
  "tika-vin09t13:176_16": "Samathavipassanālābhiṁ pana arahatteyeva ṭhapeti.",
  "tika-vin09t13:176_17": "Tassa hi samādhibalena kilesā vikkhambhitā, vipassanābalena saṅkhārā supariggahitā, tasmā saṭṭhimpi vassāni, asītimpi vassāni, vassasatampi kilesā na samudācaranti, khīṇāsavasseva cittācāro hoti.",
  "tika-vin09t13:176_18": "So evaṁ dīgharattaṁ kilesasamudācāraṁ apassanto antarā aṭṭhatvāva ‘‘arahā aha’’nti maññatīti.",
  "tika-vin09t13:176_19": "‘‘Taṁ adhimānaṁ ṭhapetvā’’ti iminā ‘‘aññatrā’’ti padaṁ apekkhitvā ‘‘adhimānā’’ti upayogatthe nissakkavacananti dasseti.",
  "tika-vin09t13:177_0": "Pāpicchatāyāti pāpā icchā etassāti pāpiccho, tassa bhāvo pāpicchatā, tāya, pāpikāya icchāyāti attho.",
  "tika-vin09t13:177_1": "Yā sā ‘‘idhekacco dussīlova samāno ‘sīlavā’ti maṁ jano jānātū’’tiādinā (vibha.",
  "tika-vin09t13:177_2": "851) nayena vuttā, tāya asantaguṇasambhāvanicchāyāti vuttaṁ hoti.",
  "tika-vin09t13:177_3": "Iminā pana mandattā momūhattā samudācarantassa anāpattīti dasseti.",
  "tika-vin09t13:177_4": "Ayampīti pi-saddena na kevalaṁ purimā tayovāti dasseti.",
  "tika-vin09t13:178_0": "Asantanti abhūtaṁ.",
  "tika-vin09t13:178_1": "Jhānādidhammanti jhānaṁ, vimokkho, samādhi, samāpatti, ñāṇadassanaṁ, maggabhāvanā, phalasacchikiriyā, kilesappahānaṁ, vinīvaraṇatā cittassa, suññāgāre abhiratī’’ti (pārā.",
  "tika-vin09t13:178_2": "198) evaṁ vuttaṁ uttarimanussadhammaṁ.",
  "tika-vin09t13:178_3": "Yassa ārocetīti (pārā. aṭṭha.",
  "tika-vin09t13:178_4": "2.215) vācāya vā hatthavikārādīhi vā aṅgapaccaṅgacopanehi viññattipathe ṭhitassa yassa puggalassa āroceti.",
  "tika-vin09t13:178_5": "Viññattipathaṁ pana atikkamitvā ṭhito koci ce dibbena cakkhunā (sārattha. ṭī.",
  "tika-vin09t13:178_6": "2.215), dibbāya ca sotadhātuyā disvā ca sutvā ca jānāti, na pārājikaṁ.",
  "tika-vin09t13:178_7": "Yopi ‘‘kiṁ ayaṁ bhaṇatī’’ti saṁsayaṁ vā āpajjati, ciraṁ vīmaṁsitvā vā pacchā jānāti, ‘‘avijānanto’’icceva saṅkhyaṁ gacchati.",
  "tika-vin09t13:178_8": "Yo pana jhānādīni attano adhigamavasena vā uggahaparipucchādivasena vā na jānāti, kevalaṁ ‘‘jhāna’’nti vā ‘‘vimokkho’’ti vā vacanamattameva sutaṁ hoti, sopi tena vutte ‘‘jhānaṁ kira samāpajjī’’ti esa vadatīti yadi ettakamattampi jānāti, ‘‘jānāti’’cceva saṅkhyaṁ gacchati, tassa vutte pārājikameva.",
  "tika-vin09t13:178_9": "Seso pana ekassa vā dvinnaṁ vā bahūnaṁ vā niyamitāniyamitavasena viseso sabbo sikkhāpaccakkhānakathāyaṁ vuttanayeneva veditabbo.",
  "tika-vin09t13:178_10": "Pariyāyabhāsane pana ‘‘aha’’nti avuttattā paṭivijānantassa vuttepi thullaccayaṁ.",
  "tika-vin09t13:178_11": "Visaṁvādanādhippāyena musāvādapayogassa katattā appaṭivijānantassāpi dukkaṭanti āha ‘‘yo te vihāre vasati…pe…",
  "tika-vin09t13:178_12": "dukkaṭa’’nti.",
  "tika-vin09t13:178_13": "Anullapanādhippāyassāti ullapanādhippāyavirahitassa, abhūtārocanādhippāyavirahitassāti attho.",
  "tika-vin09t13:178_14": "Ummattakādayo pubbe vuttanayā eva.",
  "tika-vin09t13:178_15": "Idha pana ādikammikā vaggumudātīriyabhikkhū, tesaṁ anāpatti.",
  "tika-vin09t13:179_0": "Catutthapārājikavaṇṇanā niṭṭhitā.",
  "tika-vin09t13:180_0": "Pārājikanigamanavaṇṇanā",
  "tika-vin09t13:181_0": "Idhāti imasmiṁ bhikkhupātimokkhe.",
  "tika-vin09t13:181_1": "Uddiṭṭhapārājikaparidīpanamevāti uddiṭṭhānaṁ catunnaṁ pārājikānaṁ paridīpanavacanameva.",
  "tika-vin09t13:181_2": "Avadhāraṇaṁ pana na aññesampīti dassanatthaṁ.",
  "tika-vin09t13:181_3": "Tenāha ‘‘samodhānetvā panā’’tiādi.",
  "tika-vin09t13:181_4": "Tattha samodhānetvāti tattha tattha āgatāni ettheva samodahitvā, pakkhipitvā rāsiṁ katvāti attho.",
  "tika-vin09t13:181_5": "Pāḷiyaṁ āgatānīti uddesapāḷiyaṁ āgatāni .",
  "tika-vin09t13:181_6": "Bhikkhunīnaṁ asādhāraṇāni cattārīti ubbhajāṇumaṇḍalikā, vajjappaṭicchādikā, ukkhittānuvattikā, aṭṭhavatthukāti imāni bhikkhunīnaṁ bhikkhūhi asādhāraṇāni cattāri.",
  "tika-vin09t13:181_7": "Paṇḍakādīnañhi ekādasannaṁ abhabbabhāvo pārājikāpattisadisattā pārājikoti āha ‘‘ekādasanna’’ntiādi.",
  "tika-vin09t13:181_8": "Abhabbabhāvasaṅkhātehīti vatthuvipannatādinā pabbajjūpasampadāya naarahabhāvasaṅkhātehi.",
  "tika-vin09t13:181_9": "Paṇḍakatiracchānagataubhatobyañjanakā (pārā. aṭṭha.",
  "tika-vin09t13:181_10": "2.233) hi tayo vatthuvipannā ahetukappaṭisandhikā, tesaṁ saggo avārito, maggo pana vārito.",
  "tika-vin09t13:181_11": "Abhabbā hi te maggappaṭilābhāya vatthuvipannattā.",
  "tika-vin09t13:181_12": "Pabbajjāpi nesaṁ paṭikkhittā, tasmā tepi pārājikāva.",
  "tika-vin09t13:181_13": "Theyyasaṁvāsako, titthiyapakkantako, mātughātako, pitughātako, arahantaghātako, bhikkhunidūsako, lohituppādako, saṅghabhedakoti ime aṭṭha attano kiriyāya vipannattā abhabbaṭṭhānaṁ pattāti pārājikāva.",
  "tika-vin09t13:181_14": "Tesu theyyasaṁvāsako, titthiyapakkantako, bhikkhunidūsakoti imesaṁ tiṇṇaṁ saggo avārito, maggo pana vāritova.",
  "tika-vin09t13:181_15": "Itaresaṁ pañcannaṁ ubhayampi vāritaṁ.",
  "tika-vin09t13:181_16": "Te hi anantarāva narake nibbattanakasattā.",
  "tika-vin09t13:181_17": "Yadā bhikkhunī vibbhamitukāmā hutvā kāsāvameva vā gihivatthaṁ vā gihinivāsanākārena nivāseti, tadā pārājikamāpannā nāma hotīti āha ‘‘gihibhāvaṁ patthayamānāyā’’tiādi.",
  "tika-vin09t13:181_18": "Sā hi ajjhācāravītikkamaṁ akatvāpi ettāvatā assamaṇī nāma hoti.",
  "tika-vin09t13:182_0": "Dīghatāya lambamānaṁ aṅgajātametassāti lambī (sārattha. ṭī. 2.233).",
  "tika-vin09t13:182_1": "Na so ettāvatā pārājiko, atha kho yadā anabhiratiyā pīḷito attano aṅgajātaṁ mukhe vā vaccamagge vā paveseti, tadā pārājiko hoti.",
  "tika-vin09t13:182_2": "Mudukatā piṭṭhi etassāti mudupiṭṭhiko, kataparikammāya mudukāya piṭṭhiyā samannāgato.",
  "tika-vin09t13:182_3": "Sopi yadā anabhiratiyā pīḷito attano aṅgajātaṁ attano mukhamaggavaccamaggesu aññataraṁ paveseti, tadā pārājiko hoti.",
  "tika-vin09t13:182_4": "Parassa aṅgajātaṁ mukhena gaṇhātīti yo anabhiratiyā pīḷito parassa suttassa vā pamattassa vā aṅgajātaṁ mukhena gaṇhāti.",
  "tika-vin09t13:182_5": "Parassa aṅgajāte abhinisīdatīti yo anabhiratiyā pīḷito parassa aṅgajātaṁ kammaniyaṁ disvā attano vaccamaggena tassūpari nisīdati, taṁ attano vaccamaggaṁ pavesetīti attho.",
  "tika-vin09t13:182_6": "Etāni hi cattāri yasmā ubhinnaṁ rāgavasena sadisabhāvūpagatānaṁ dhammo ‘‘methunadhammo’’ti vuccati, tasmā ekena pariyāyena methunadhammaṁ appaṭisevitvāyeva kevalaṁ maggena maggappavesanavasena āpajjitabbattā methunadhammapārājikassa anulomentīti ‘‘anulomapārājikānī’’ti vuccanti.",
  "tika-vin09t13:183_0": "Etthāha –",
  "tika-vin09t13:183_1": "mātughātakapitughātakaarahantaghātakā tatiyapārājikaṁ āpannā, bhikkhunidūsako, lambiādayo cattāro ca paṭhamapārājikaṁ āpannā evāti katvā kuto catuvīsatīti (sārattha. ṭī. 2.233)? Vuccate –",
  "tika-vin09t13:183_2": "mātughātakādayo hi cattāro idha anupasampannā eva adhippetā, lambiādayo cattāro kiñcāpi paṭhamapārājikena saṅgahitā, yasmā pana ekena pariyāyena methunadhammaṁ appaṭisevino honti, tasmā visuṁ vuttāti.",
  "tika-vin09t13:183_3": "Dutiyavikappe kaccitthāti ettha kacci atthāti padacchedo kātabbo.",
  "tika-vin09t13:184_0": "Iti kaṅkhāvitaraṇiyā pātimokkhavaṇṇanāya",
  "tika-vin09t13:185_0": "Vinayatthamañjūsāyaṁ līnatthappakāsaniyaṁ",
  "tika-vin09t13:186_0": "Pārājikavaṇṇanā niṭṭhitā."
}