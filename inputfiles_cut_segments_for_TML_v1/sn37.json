{
  "sn37:1.0.1_0": "Saṁyutta Nikāya 37 ",
  "sn37:1.0.2_0": "1. Paṭhamapeyyālavagga ",
  "sn37:1.0.3_0": "1. Mātugāmasutta ",
  "sn37:1.1.1_0": "“Pañcahi, bhikkhave, aṅgehi samannāgato mātugāmo ekantaamanāpo hoti purisassa. ",
  "sn37:1.1.2_0": "Katamehi pañcahi? ",
  "sn37:1.1.3_0": "Na ca rūpavā hoti, na ca bhogavā hoti, na ca sīlavā hoti, alaso ca hoti, pajañcassa na labhati—",
  "sn37:1.1.4_0": "imehi kho, bhikkhave, pañcahi aṅgehi samannāgato mātugāmo ekantaamanāpo hoti purisassa. ",
  "sn37:1.1.5_0": "Pañcahi, bhikkhave, aṅgehi samannāgato mātugāmo ekantamanāpo hoti purisassa. ",
  "sn37:1.1.6_0": "Katamehi pañcahi? ",
  "sn37:1.1.7_0": "Rūpavā ca hoti, bhogavā ca hoti, sīlavā ca hoti, dakkho ca hoti analaso, pajañcassa labhati—",
  "sn37:1.1.8_0": "imehi kho, bhikkhave, pañcahi aṅgehi samannāgato mātugāmo ekantamanāpo hoti purisassā”ti. ",
  "sn37:1.1.9_0": "Paṭhamaṁ. ",
  "sn37:2.0.1_0": "Saṁyutta Nikāya 37 ",
  "sn37:2.0.2_0": "1. Paṭhamapeyyālavagga ",
  "sn37:2.0.3_0": "2. Purisasutta ",
  "sn37:2.1.1_0": "“Pañcahi, bhikkhave, aṅgehi samannāgato puriso ekantaamanāpo hoti mātugāmassa. ",
  "sn37:2.1.2_0": "Katamehi pañcahi? ",
  "sn37:2.1.3_0": "Na ca rūpavā hoti, na ca bhogavā hoti, na ca sīlavā hoti, alaso ca hoti, pajañcassa na labhati—",
  "sn37:2.1.4_0": "imehi kho, bhikkhave, pañcahi aṅgehi samannāgato puriso ekantaamanāpo hoti mātugāmassa. ",
  "sn37:2.1.5_0": "Pañcahi, bhikkhave, aṅgehi samannāgato puriso ekantamanāpo hoti mātugāmassa. ",
  "sn37:2.1.6_0": "Katamehi pañcahi? ",
  "sn37:2.1.7_0": "Rūpavā ca hoti, bhogavā ca hoti, sīlavā ca hoti, dakkho ca hoti analaso, pajañcassa labhati—",
  "sn37:2.1.8_0": "imehi kho, bhikkhave, pañcahi aṅgehi samannāgato puriso ekantamanāpo hoti mātugāmassā”ti. ",
  "sn37:2.1.9_0": "Dutiyaṁ. ",
  "sn37:3.0.1_0": "Saṁyutta Nikāya 37 ",
  "sn37:3.0.2_0": "1. Paṭhamapeyyālavagga ",
  "sn37:3.0.3_0": "3. Āveṇikadukkhasutta ",
  "sn37:3.1.1_0": "“Pañcimāni, bhikkhave, mātugāmassa āveṇikāni dukkhāni, yāni mātugāmo paccanubhoti, aññatreva purisehi. ",
  "sn37:3.1.2_0": "Katamāni pañca? ",
  "sn37:3.1.3_0": "Idha, bhikkhave, mātugāmo daharova samāno patikulaṁ gacchati, ñātakehi vinā hoti. ",
  "sn37:3.1.4_0": "Idaṁ, bhikkhave, mātugāmassa paṭhamaṁ āveṇikaṁ dukkhaṁ, yaṁ mātugāmo paccanubhoti, aññatreva purisehi. ",
  "sn37:3.1.5_0": "Puna caparaṁ, bhikkhave, mātugāmo utunī hoti. ",
  "sn37:3.1.6_0": "Idaṁ, bhikkhave, mātugāmassa dutiyaṁ āveṇikaṁ dukkhaṁ, yaṁ mātugāmo paccanubhoti, aññatreva purisehi. ",
  "sn37:3.1.7_0": "Puna caparaṁ, bhikkhave, mātugāmo gabbhinī hoti. ",
  "sn37:3.1.8_0": "Idaṁ, bhikkhave, mātugāmassa tatiyaṁ āveṇikaṁ dukkhaṁ, yaṁ mātugāmo paccanubhoti, aññatreva purisehi. ",
  "sn37:3.1.9_0": "Puna caparaṁ, bhikkhave, mātugāmo vijāyati. ",
  "sn37:3.1.10_0": "Idaṁ, bhikkhave, mātugāmassa catutthaṁ āveṇikaṁ dukkhaṁ, yaṁ mātugāmo paccanubhoti, aññatreva purisehi. ",
  "sn37:3.1.11_0": "Puna caparaṁ, bhikkhave, mātugāmo purisassa pāricariyaṁ upeti. ",
  "sn37:3.1.12_0": "Idaṁ kho, bhikkhave, mātugāmassa pañcamaṁ āveṇikaṁ dukkhaṁ, yaṁ mātugāmo paccanubhoti, aññatreva purisehi. ",
  "sn37:3.1.13_0": "Imāni kho, bhikkhave, pañca mātugāmassa āveṇikāni dukkhāni, yāni mātugāmo paccanubhoti, aññatreva purisehī”ti. ",
  "sn37:3.1.14_0": "Tatiyaṁ. ",
  "sn37:4.0.1_0": "Saṁyutta Nikāya 37 ",
  "sn37:4.0.2_0": "1. Paṭhamapeyyālavagga ",
  "sn37:4.0.3_0": "4. Tīhidhammehisutta ",
  "sn37:4.1.1_0": "“Tīhi, bhikkhave, dhammehi samannāgato mātugāmo yebhuyyena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn37:4.1.2_0": "Katamehi tīhi? ",
  "sn37:4.1.3_0": "Idha, bhikkhave, mātugāmo pubbaṇhasamayaṁ maccheramalapariyuṭṭhitena cetasā agāraṁ ajjhāvasati. ",
  "sn37:4.1.4_0": "Majjhanhikasamayaṁ issāpariyuṭṭhitena cetasā agāraṁ ajjhāvasati. ",
  "sn37:4.1.5_0": "Sāyanhasamayaṁ kāmarāgapariyuṭṭhitena cetasā agāraṁ ajjhāvasati. ",
  "sn37:4.1.6_0": "Imehi kho, bhikkhave, tīhi dhammehi samannāgato mātugāmo yebhuyyena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti. ",
  "sn37:4.1.7_0": "Catutthaṁ. ",
  "sn37:4.1.8_0": "(…) ",
  "sn37:5.0.1_0": "Saṁyutta Nikāya 37 ",
  "sn37:5.0.2_0": "1. Paṭhamapeyyālavagga ",
  "sn37:5.0.3_0": "5. Kodhanasutta ",
  "sn37:5.1.1_0": "Atha kho āyasmā anuruddho yena bhagavā tenupasaṅkami;",
  "sn37:5.1.1_1": "upasaṅkamitvā ekamantaṁ nisīdi.",
  "sn37:5.1.1_2": "Ekamantaṁ nisinno kho āyasmā anuruddho bhagavantaṁ etadavoca:",
  "sn37:5.1.2_0": "“idhāhaṁ, bhante, mātugāmaṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantaṁ. ",
  "sn37:5.1.3_0": "Katīhi nu kho, bhante, dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti? ",
  "sn37:5.2.1_0": "“Pañcahi kho, anuruddha, dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn37:5.2.2_0": "Katamehi pañcahi? ",
  "sn37:5.2.3_0": "Assaddho ca hoti, ahiriko ca hoti, anottappī ca hoti, kodhano ca hoti, duppañño ca hoti—",
  "sn37:5.2.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti. ",
  "sn37:5.2.5_0": "Pañcamaṁ. ",
  "sn37:6.0.1_0": "Saṁyutta Nikāya 37 ",
  "sn37:6.0.2_0": "1. Paṭhamapeyyālavagga ",
  "sn37:6.0.3_0": "6. Upanāhīsutta ",
  "sn37:6.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn37:6.1.2_0": "Katamehi pañcahi? ",
  "sn37:6.1.3_0": "Assaddho ca hoti, ahiriko ca hoti, anottappī ca hoti, upanāhī ca hoti, duppañño ca hoti—",
  "sn37:6.1.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti. ",
  "sn37:6.1.5_0": "Chaṭṭhaṁ. ",
  "sn37:7.0.1_0": "Saṁyutta Nikāya 37 ",
  "sn37:7.0.2_0": "1. Paṭhamapeyyālavagga ",
  "sn37:7.0.3_0": "7. Issukīsutta ",
  "sn37:7.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn37:7.1.2_0": "Katamehi pañcahi? ",
  "sn37:7.1.3_0": "Assaddho ca hoti, ahiriko ca hoti, anottappī ca hoti, issukī ca hoti, duppañño ca hoti—",
  "sn37:7.1.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti. ",
  "sn37:7.1.5_0": "Sattamaṁ. ",
  "sn37:8.0.1_0": "Saṁyutta Nikāya 37 ",
  "sn37:8.0.2_0": "1. Paṭhamapeyyālavagga ",
  "sn37:8.0.3_0": "8. Maccharīsutta ",
  "sn37:8.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn37:8.1.2_0": "Katamehi pañcahi? ",
  "sn37:8.1.3_0": "Assaddho ca hoti, ahiriko ca hoti, anottappī ca hoti, maccharī ca hoti, duppañño ca hoti—",
  "sn37:8.1.4_0": "imehi kho, anuruddha, pañcahi dhammehi samannāgato mātugāmo …pe… ",
  "sn37:8.1.5_0": "apāyaṁ duggatiṁ vinipātaṁ nirayaṁ upapajjatī”ti. ",
  "sn37:8.1.6_0": "Aṭṭhamaṁ. ",
  "sn37:9.0.1_0": "Saṁyutta Nikāya 37 ",
  "sn37:9.0.2_0": "1. Paṭhamapeyyālavagga ",
  "sn37:9.0.3_0": "9. Aticārīsutta ",
  "sn37:9.1.1_0": "“Pañcahi, anuruddha, dhammehi samannāgato mātugāmo …pe…",
  "sn37:9.1.1_1": "apāyaṁ duggatiṁ vinipātaṁ nirayaṁ upapajjati.",
  "sn37:9.1.2_0": "Katamehi pañcahi? ",
  "sn37:9.1.3_0": "Assaddho ca hoti, ahiriko ca hoti, anottappī ca hoti, aticārī ca hoti, duppañño ca hoti—",
  "sn37:9.1.4_0": "imehi kho, anuruddha, pañcahi dhammehi samannāgato mātugāmo …pe… upapajjatī”ti. ",
  "sn37:9.1.5_0": "Navamaṁ. ",
  "sn37:10.0.1_0": "Saṁyutta Nikāya 37 ",
  "sn37:10.0.2_0": "1. Paṭhamapeyyālavagga ",
  "sn37:10.0.3_0": "10. Dussīlasutta ",
  "sn37:10.1.1_0": "“Pañcahi, anuruddha, dhammehi samannāgato mātugāmo …pe… nirayaṁ upapajjati. ",
  "sn37:10.1.2_0": "Katamehi pañcahi? ",
  "sn37:10.1.3_0": "Assaddho ca hoti, ahiriko ca hoti, anottappī ca hoti, dussīlo ca hoti, duppañño ca hoti—",
  "sn37:10.1.4_0": "imehi kho, anuruddha, pañcahi dhammehi samannāgato mātugāmo …pe… nirayaṁ upapajjatī”ti. ",
  "sn37:10.1.5_0": "Dasamaṁ. ",
  "sn37:11.0.1_0": "Saṁyutta Nikāya 37 ",
  "sn37:11.0.2_0": "1. Paṭhamapeyyālavagga ",
  "sn37:11.0.3_0": "11. Appassutasutta ",
  "sn37:11.1.1_0": "“Pañcahi, anuruddha, dhammehi samannāgato mātugāmo …pe… nirayaṁ upapajjati. ",
  "sn37:11.1.2_0": "Katamehi pañcahi? ",
  "sn37:11.1.3_0": "Assaddho ca hoti, ahiriko ca hoti, anottappī ca hoti, appassuto ca hoti, duppañño ca hoti—",
  "sn37:11.1.4_0": "imehi kho, anuruddha, pañcahi dhammehi samannāgato mātugāmo …pe… nirayaṁ upapajjatī”ti. ",
  "sn37:11.1.5_0": "Ekādasamaṁ. ",
  "sn37:12.0.1_0": "Saṁyutta Nikāya 37 ",
  "sn37:12.0.2_0": "1. Paṭhamapeyyālavagga ",
  "sn37:12.0.3_0": "12. Kusītasutta ",
  "sn37:12.1.1_0": "“Pañcahi, anuruddha, dhammehi samannāgato mātugāmo …pe… nirayaṁ upapajjati. ",
  "sn37:12.1.2_0": "Katamehi pañcahi? ",
  "sn37:12.1.3_0": "Assaddho ca hoti, ahiriko ca hoti, anottappī ca hoti, kusīto ca hoti, duppañño ca hoti—",
  "sn37:12.1.4_0": "imehi kho, anuruddha, pañcahi dhammehi samannāgato mātugāmo …pe…",
  "sn37:12.1.4_1": "apāyaṁ duggatiṁ vinipātaṁ nirayaṁ upapajjatī”ti.",
  "sn37:12.1.5_0": "Dvādasamaṁ. ",
  "sn37:13.0.1_0": "Saṁyutta Nikāya 37 ",
  "sn37:13.0.2_0": "1. Paṭhamapeyyālavagga ",
  "sn37:13.0.3_0": "13. Muṭṭhassatisutta ",
  "sn37:13.1.1_0": "“Pañcahi, anuruddha, dhammehi samannāgato mātugāmo …pe… nirayaṁ upapajjati. ",
  "sn37:13.1.2_0": "Katamehi pañcahi? ",
  "sn37:13.1.3_0": "Assaddho ca hoti, ahiriko ca hoti, anottappī ca hoti, muṭṭhassati ca hoti, duppañño ca hoti—",
  "sn37:13.1.4_0": "imehi kho, anuruddha, pañcahi dhammehi samannāgato mātugāmo …pe… nirayaṁ upapajjatī”ti. ",
  "sn37:13.1.5_0": "Terasamaṁ. ",
  "sn37:14.0.1_0": "Saṁyutta Nikāya 37 ",
  "sn37:14.0.2_0": "1. Paṭhamapeyyālavagga ",
  "sn37:14.0.3_0": "14. Pañcaverasutta ",
  "sn37:14.1.1_0": "“Pañcahi, anuruddha, dhammehi samannāgato mātugāmo …pe… nirayaṁ upapajjati. ",
  "sn37:14.1.2_0": "Katamehi pañcahi? ",
  "sn37:14.1.3_0": "Pāṇātipātī ca hoti, adinnādāyī ca hoti, kāmesumicchācārī ca hoti, musāvādī ca hoti, surāmerayamajjappamādaṭṭhāyī ca hoti—",
  "sn37:14.1.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī”ti. ",
  "sn37:14.1.5_0": "Cuddasamaṁ. ",
  "sn37:14.1.6_0": "Paṭhamapeyyālavaggo. ",
  "sn37:14.2.0_0": "Tassuddānaṁ",
  "sn37:14.2.1_0": "Mātugāmo puriso ca, ",
  "sn37:14.2.2_0": "āveṇikā tidhammo ca; ",
  "sn37:14.2.3_0": "Kodhano upanāhī ca, ",
  "sn37:14.2.4_0": "issukī maccharena ca; ",
  "sn37:14.2.5_0": "Aticārī ca dussīlo, ",
  "sn37:14.2.6_0": "appassuto ca kusīto; ",
  "sn37:14.2.7_0": "Muṭṭhassati pañcaveraṁ, ",
  "sn37:14.2.8_0": "kaṇhapakkhe pakāsito. ",
  "sn37:15.0.1_0": "Saṁyutta Nikāya 37 ",
  "sn37:15.0.2_0": "2. Dutiyapeyyālavagga ",
  "sn37:15.0.3_0": "15. Akkodhanasutta ",
  "sn37:15.1.1_0": "Atha kho āyasmā anuruddho yena bhagavā tenupasaṅkami;",
  "sn37:15.1.1_1": "upasaṅkamitvā …pe…",
  "sn37:15.1.1_2": "ekamantaṁ nisinno kho āyasmā anuruddho bhagavantaṁ etadavoca:",
  "sn37:15.1.2_0": "“idhāhaṁ, bhante, mātugāmaṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapajjantaṁ. ",
  "sn37:15.1.3_0": "Katīhi nu kho, bhante, dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjatī”ti? ",
  "sn37:15.2.1_0": "“Pañcahi kho, anuruddha, dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:15.2.2_0": "Katamehi pañcahi? ",
  "sn37:15.2.3_0": "Saddho ca hoti, hirimā ca hoti, ottappī ca hoti, akkodhano ca hoti, paññavā ca hoti—",
  "sn37:15.2.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjatī”ti. ",
  "sn37:15.2.5_0": "Paṭhamaṁ. ",
  "sn37:16.0.1_0": "Saṁyutta Nikāya 37 ",
  "sn37:16.0.2_0": "2. Dutiyapeyyālavagga ",
  "sn37:16.0.3_0": "16. Anupanāhīsutta ",
  "sn37:16.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:16.1.2_0": "Katamehi pañcahi? ",
  "sn37:16.1.3_0": "Saddho ca hoti, hirimā ca hoti, ottappī ca hoti, anupanāhī ca hoti, paññavā ca hoti—",
  "sn37:16.1.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjatī”ti. ",
  "sn37:16.1.5_0": "Dutiyaṁ. ",
  "sn37:17.0.1_0": "Saṁyutta Nikāya 37 ",
  "sn37:17.0.2_0": "2. Dutiyapeyyālavagga ",
  "sn37:17.0.3_0": "17. Anissukīsutta ",
  "sn37:17.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:17.1.2_0": "Katamehi pañcahi? ",
  "sn37:17.1.3_0": "Saddho ca hoti, hirimā ca hoti, ottappī ca hoti, anissukī ca hoti, paññavā ca hoti …pe…. ",
  "sn37:17.1.4_0": "Tatiyaṁ. ",
  "sn37:18.0.1_0": "Saṁyutta Nikāya 37 ",
  "sn37:18.0.2_0": "2. Dutiyapeyyālavagga ",
  "sn37:18.0.3_0": "18. Amaccharīsutta ",
  "sn37:18.1.1_0": "“Amaccharī ca hoti, paññavā ca hoti …pe…. ",
  "sn37:18.1.2_0": "Catutthaṁ. ",
  "sn37:19.0.1_0": "Saṁyutta Nikāya 37 ",
  "sn37:19.0.2_0": "2. Dutiyapeyyālavagga ",
  "sn37:19.0.3_0": "19. Anaticārīsutta ",
  "sn37:19.1.1_0": "“Anaticārī ca hoti, paññavā ca hoti …pe…. ",
  "sn37:19.1.2_0": "Pañcamaṁ. ",
  "sn37:20.0.1_0": "Saṁyutta Nikāya 37 ",
  "sn37:20.0.2_0": "2. Dutiyapeyyālavagga ",
  "sn37:20.0.3_0": "20. Susīlasutta ",
  "sn37:20.1.1_0": "“Sīlavā ca hoti, paññavā ca hoti …pe…. ",
  "sn37:20.1.2_0": "Chaṭṭhaṁ. ",
  "sn37:21.0.1_0": "Saṁyutta Nikāya 37 ",
  "sn37:21.0.2_0": "2. Dutiyapeyyālavagga ",
  "sn37:21.0.3_0": "21. Bahussutasutta ",
  "sn37:21.1.1_0": "“Bahussuto ca hoti, paññavā ca hoti …pe…. ",
  "sn37:21.1.2_0": "Sattamaṁ. ",
  "sn37:22.0.1_0": "Saṁyutta Nikāya 37 ",
  "sn37:22.0.2_0": "2. Dutiyapeyyālavagga ",
  "sn37:22.0.3_0": "22. Āraddhavīriyasutta ",
  "sn37:22.1.1_0": "“Āraddhavīriyo ca hoti, paññavā ca hoti …pe…. ",
  "sn37:22.1.2_0": "Aṭṭhamaṁ. ",
  "sn37:23.0.1_0": "Saṁyutta Nikāya 37 ",
  "sn37:23.0.2_0": "2. Dutiyapeyyālavagga ",
  "sn37:23.0.3_0": "23. Upaṭṭhitassatisutta ",
  "sn37:23.1.1_0": "“Upaṭṭhitassati ca hoti, paññavā ca hoti …pe… ",
  "sn37:23.1.2_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjatī”ti. ",
  "sn37:23.1.3_0": "Navamaṁ. ",
  "sn37:23.2.1_0": "Ime aṭṭha suttantasaṅkhepā. ",
  "sn37:24.0.1_0": "Saṁyutta Nikāya 37 ",
  "sn37:24.0.2_0": "2. Dutiyapeyyālavagga ",
  "sn37:24.0.3_0": "24. Pañcasīlasutta ",
  "sn37:24.1.1_0": "“Pañcahi, anuruddha, dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:24.1.2_0": "Katamehi pañcahi? ",
  "sn37:24.1.3_0": "Pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti, surāmerayamajjappamādaṭṭhānā paṭivirato ca hoti—",
  "sn37:24.1.4_0": "imehi kho, anuruddha, pañcahi dhammehi samannāgato mātugāmo kāyassa bhedā paraṁ maraṇā sugatiṁ saggaṁ lokaṁ upapajjatī”ti. ",
  "sn37:24.1.5_0": "Dasamaṁ. ",
  "sn37:24.1.6_0": "Dutiyapeyyālavaggo. ",
  "sn37:24.2.0_0": "Tassuddānaṁ",
  "sn37:24.2.1_0": "Dutiye ca akkodhano, ",
  "sn37:24.2.2_0": "anupanāhī anissukī; ",
  "sn37:24.2.3_0": "Amaccharī anaticārī, ",
  "sn37:24.2.4_0": "sīlavā ca bahussuto; ",
  "sn37:24.2.5_0": "Vīriyaṁ sati sīlañca, ",
  "sn37:24.2.6_0": "sukkapakkhe pakāsito. ",
  "sn37:25.0.1_0": "Saṁyutta Nikāya 37 ",
  "sn37:25.0.2_0": "3. Balavagga ",
  "sn37:25.0.3_0": "25. Visāradasutta ",
  "sn37:25.1.1_0": "“Pañcimāni, bhikkhave, mātugāmassa balāni. ",
  "sn37:25.1.2_0": "Katamāni pañca? ",
  "sn37:25.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ—",
  "sn37:25.1.4_0": "imāni kho, bhikkhave, pañca mātugāmassa balāni. ",
  "sn37:25.1.5_0": "Imehi kho, bhikkhave, pañcahi balehi samannāgato mātugāmo visārado agāraṁ ajjhāvasatī”ti. ",
  "sn37:25.1.6_0": "Paṭhamaṁ. ",
  "sn37:26.0.1_0": "Saṁyutta Nikāya 37 ",
  "sn37:26.0.2_0": "3. Balavagga ",
  "sn37:26.0.3_0": "26. Pasayhasutta ",
  "sn37:26.1.1_0": "“Pañcimāni, bhikkhave, mātugāmassa balāni. ",
  "sn37:26.1.2_0": "Katamāni pañca? ",
  "sn37:26.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ—",
  "sn37:26.1.4_0": "imāni kho, bhikkhave, pañca mātugāmassa balāni. ",
  "sn37:26.1.5_0": "Imehi kho, bhikkhave, pañcahi balehi samannāgato mātugāmo sāmikaṁ pasayha agāraṁ ajjhāvasatī”ti. ",
  "sn37:26.1.6_0": "Dutiyaṁ. ",
  "sn37:27.0.1_0": "Saṁyutta Nikāya 37 ",
  "sn37:27.0.2_0": "3. Balavagga ",
  "sn37:27.0.3_0": "27. Abhibhuyyasutta ",
  "sn37:27.1.1_0": "“Pañcimāni, bhikkhave, mātugāmassa balāni. ",
  "sn37:27.1.2_0": "Katamāni pañca? ",
  "sn37:27.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ—",
  "sn37:27.1.4_0": "imāni kho, bhikkhave, pañca mātugāmassa balāni. ",
  "sn37:27.1.5_0": "Imehi kho, bhikkhave, pañcahi balehi samannāgato mātugāmo sāmikaṁ abhibhuyya vattatī”ti. ",
  "sn37:27.1.6_0": "Tatiyaṁ. ",
  "sn37:28.0.1_0": "Saṁyutta Nikāya 37 ",
  "sn37:28.0.2_0": "3. Balavagga ",
  "sn37:28.0.3_0": "28. Ekasutta ",
  "sn37:28.1.1_0": "“Ekena ca kho, bhikkhave, balena samannāgato puriso mātugāmaṁ abhibhuyya vattati. ",
  "sn37:28.1.2_0": "Katamena ekena balena? ",
  "sn37:28.1.3_0": "Issariyabalena abhibhūtaṁ mātugāmaṁ neva rūpabalaṁ tāyati, na bhogabalaṁ tāyati, na ñātibalaṁ tāyati, na puttabalaṁ tāyati, na sīlabalaṁ tāyatī”ti. ",
  "sn37:28.1.4_0": "Catutthaṁ. ",
  "sn37:29.0.1_0": "Saṁyutta Nikāya 37 ",
  "sn37:29.0.2_0": "3. Balavagga ",
  "sn37:29.0.3_0": "29. Aṅgasutta ",
  "sn37:29.1.1_0": "“Pañcimāni, bhikkhave, mātugāmassa balāni. ",
  "sn37:29.1.2_0": "Katamāni pañca? ",
  "sn37:29.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ. ",
  "sn37:29.1.4_0": "Rūpabalena ca, bhikkhave, mātugāmo samannāgato hoti, na ca bhogabalena—",
  "sn37:29.1.5_0": "evaṁ so tenaṅgena aparipūro hoti. ",
  "sn37:29.1.6_0": "Yato ca kho, bhikkhave, mātugāmo rūpabalena ca samannāgato hoti, bhogabalena ca—",
  "sn37:29.1.7_0": "evaṁ so tenaṅgena paripūro hoti. ",
  "sn37:29.1.8_0": "Rūpabalena ca, bhikkhave, mātugāmo samannāgato hoti, bhogabalena ca, na ca ñātibalena—",
  "sn37:29.1.9_0": "evaṁ so tenaṅgena aparipūro hoti. ",
  "sn37:29.1.10_0": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca—",
  "sn37:29.1.11_0": "evaṁ so tenaṅgena paripūro hoti. ",
  "sn37:29.1.12_0": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca puttabalena—",
  "sn37:29.1.13_0": "evaṁ so tenaṅgena aparipūro hoti. ",
  "sn37:29.1.14_0": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca—",
  "sn37:29.1.15_0": "evaṁ so tenaṅgena paripūro hoti. ",
  "sn37:29.1.16_0": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena—",
  "sn37:29.1.17_0": "evaṁ so tenaṅgena aparipūro hoti. ",
  "sn37:29.1.18_0": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca, sīlabalena ca—",
  "sn37:29.1.19_0": "evaṁ so tenaṅgena paripūro hoti. ",
  "sn37:29.1.20_0": "Imāni kho, bhikkhave, pañca mātugāmassa balānī”ti. ",
  "sn37:29.1.21_0": "Pañcamaṁ. ",
  "sn37:30.0.1_0": "Saṁyutta Nikāya 37 ",
  "sn37:30.0.2_0": "3. Balavagga ",
  "sn37:30.0.3_0": "30. Nāsentisutta ",
  "sn37:30.1.1_0": "“Pañcimāni, bhikkhave, mātugāmassa balāni. ",
  "sn37:30.1.2_0": "Katamāni pañca? ",
  "sn37:30.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ. ",
  "sn37:30.1.4_0": "Rūpabalena ca, bhikkhave, mātugāmo samannāgato hoti, na ca sīlabalena, nāsenteva naṁ, kule na vāsenti. ",
  "sn37:30.1.5_0": "Rūpabalena ca, bhikkhave, mātugāmo samannāgato hoti, bhogabalena ca, na ca sīlabalena, nāsenteva naṁ, kule na vāsenti. ",
  "sn37:30.1.6_0": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca sīlabalena, nāsenteva naṁ, kule na vāsenti. ",
  "sn37:30.1.7_0": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena, nāsenteva naṁ, kule na vāsenti. ",
  "sn37:30.1.8_0": "Sīlabalena ca, bhikkhave, mātugāmo samannāgato hoti, na ca rūpabalena, vāsenteva naṁ, kule na nāsenti. ",
  "sn37:30.1.9_0": "Sīlabalena ca, bhikkhave, mātugāmo samannāgato hoti, na ca bhogabalena, vāsenteva naṁ, kule na nāsenti. ",
  "sn37:30.1.10_0": "Sīlabalena ca, bhikkhave, mātugāmo samannāgato hoti, na ca ñātibalena, vāsenteva naṁ, kule na nāsenti. ",
  "sn37:30.1.11_0": "Sīlabalena ca, bhikkhave, mātugāmo samannāgato hoti, na ca puttabalena, vāsenteva naṁ, kule na nāsenti. ",
  "sn37:30.1.12_0": "Imāni kho, bhikkhave, pañca mātugāmassa balānī”ti. ",
  "sn37:30.1.13_0": "Chaṭṭhaṁ. ",
  "sn37:31.0.1_0": "Saṁyutta Nikāya 37 ",
  "sn37:31.0.2_0": "3. Balavagga ",
  "sn37:31.0.3_0": "31. Hetusutta ",
  "sn37:31.1.1_0": "“Pañcimāni, bhikkhave, mātugāmassa balāni. ",
  "sn37:31.1.2_0": "Katamāni pañca? ",
  "sn37:31.1.3_0": "Rūpabalaṁ, bhogabalaṁ, ñātibalaṁ, puttabalaṁ, sīlabalaṁ. ",
  "sn37:31.1.4_0": "Na, bhikkhave, mātugāmo rūpabalahetu vā bhogabalahetu vā ñātibalahetu vā puttabalahetu vā kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:31.1.5_0": "Sīlabalahetu kho, bhikkhave, mātugāmo kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn37:31.1.6_0": "Imāni kho, bhikkhave, pañca mātugāmassa balānī”ti. ",
  "sn37:31.1.7_0": "Sattamaṁ. ",
  "sn37:32.0.1_0": "Saṁyutta Nikāya 37 ",
  "sn37:32.0.2_0": "3. Balavagga ",
  "sn37:32.0.3_0": "32. Ṭhānasutta ",
  "sn37:32.1.1_0": "“Pañcimāni, bhikkhave, ṭhānāni dullabhāni akatapuññena mātugāmena. ",
  "sn37:32.1.2_0": "Katamāni pañca? ",
  "sn37:32.1.3_0": "Patirūpe kule jāyeyyanti—",
  "sn37:32.1.4_0": "idaṁ, bhikkhave, paṭhamaṁ ṭhānaṁ dullabhaṁ akatapuññena mātugāmena. ",
  "sn37:32.1.5_0": "Patirūpe kule jāyitvā patirūpaṁ kulaṁ gaccheyyanti—",
  "sn37:32.1.6_0": "idaṁ, bhikkhave, dutiyaṁ ṭhānaṁ dullabhaṁ akatapuññena mātugāmena. ",
  "sn37:32.1.7_0": "Patirūpe kule jāyitvā, patirūpaṁ kulaṁ gantvā, asapatti agāraṁ ajjhāvaseyyanti—",
  "sn37:32.1.8_0": "idaṁ, bhikkhave, tatiyaṁ ṭhānaṁ dullabhaṁ akatapuññena mātugāmena. ",
  "sn37:32.1.9_0": "Patirūpe kule jāyitvā, patirūpaṁ kulaṁ gantvā, asapatti agāraṁ ajjhāvasantī puttavatī assanti—",
  "sn37:32.1.10_0": "idaṁ, bhikkhave, catutthaṁ ṭhānaṁ dullabhaṁ akatapuññena mātugāmena. ",
  "sn37:32.1.11_0": "Patirūpe kule jāyitvā, patirūpaṁ kulaṁ gantvā, asapatti agāraṁ ajjhāvasantī puttavatī samānā sāmikaṁ abhibhuyya vatteyyanti—",
  "sn37:32.1.12_0": "idaṁ, bhikkhave, pañcamaṁ ṭhānaṁ dullabhaṁ akatapuññena mātugāmena. ",
  "sn37:32.1.13_0": "Imāni kho, bhikkhave, pañca ṭhānāni dullabhāni akatapuññena mātugāmenāti. ",
  "sn37:32.2.1_0": "Pañcimāni, bhikkhave, ṭhānāni sulabhāni katapuññena mātugāmena. ",
  "sn37:32.2.2_0": "Katamāni pañca? ",
  "sn37:32.2.3_0": "Patirūpe kule jāyeyyanti—",
  "sn37:32.2.4_0": "idaṁ, bhikkhave, paṭhamaṁ ṭhānaṁ sulabhaṁ katapuññena mātugāmena. ",
  "sn37:32.2.5_0": "Patirūpe kule jāyitvā patirūpaṁ kulaṁ gaccheyyanti—",
  "sn37:32.2.6_0": "idaṁ, bhikkhave, dutiyaṁ ṭhānaṁ sulabhaṁ katapuññena mātugāmena. ",
  "sn37:32.2.7_0": "Patirūpe kule jāyitvā patirūpaṁ kulaṁ gantvā asapatti agāraṁ ajjhāvaseyyanti—",
  "sn37:32.2.8_0": "idaṁ, bhikkhave, tatiyaṁ ṭhānaṁ sulabhaṁ katapuññena mātugāmena. ",
  "sn37:32.2.9_0": "Patirūpe kule jāyitvā patirūpaṁ kulaṁ gantvā asapatti agāraṁ ajjhāvasantī puttavatī assanti—",
  "sn37:32.2.10_0": "idaṁ, bhikkhave, catutthaṁ ṭhānaṁ sulabhaṁ katapuññena mātugāmena. ",
  "sn37:32.2.11_0": "Patirūpe kule jāyitvā patirūpaṁ kulaṁ gantvā asapatti agāraṁ ajjhāvasantī puttavatī samānā sāmikaṁ abhibhuyya vatteyyanti—",
  "sn37:32.2.12_0": "idaṁ, bhikkhave, pañcamaṁ ṭhānaṁ sulabhaṁ katapuññena mātugāmena. ",
  "sn37:32.2.13_0": "Imāni kho, bhikkhave, pañca ṭhānāni sulabhāni katapuññena mātugāmenā”ti. ",
  "sn37:32.2.14_0": "Aṭṭhamaṁ. ",
  "sn37:33.0.1_0": "Saṁyutta Nikāya 37 ",
  "sn37:33.0.2_0": "3. Balavagga ",
  "sn37:33.0.3_0": "33. Pañcasīlavisāradasutta ",
  "sn37:33.1.1_0": "“Pañcahi, bhikkhave, dhammehi samannāgato mātugāmo visārado agāraṁ ajjhāvasati. ",
  "sn37:33.1.2_0": "Katamehi pañcahi? ",
  "sn37:33.1.3_0": "Pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti, surāmerayamajjappamādaṭṭhānā paṭivirato ca hoti—",
  "sn37:33.1.4_0": "imehi kho, bhikkhave, pañcahi dhammehi samannāgato mātugāmo visārado agāraṁ ajjhāvasatī”ti. ",
  "sn37:33.1.5_0": "Navamaṁ. ",
  "sn37:34.0.1_0": "Saṁyutta Nikāya 37 ",
  "sn37:34.0.2_0": "3. Balavagga ",
  "sn37:34.0.3_0": "34. Vaḍḍhīsutta ",
  "sn37:34.1.1_0": "“Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati sārādāyinī ca hoti varādāyinī ca kāyassa. ",
  "sn37:34.1.2_0": "Katamehi pañcahi? ",
  "sn37:34.1.3_0": "Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—",
  "sn37:34.1.4_0": "imehi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti, varādāyinī ca kāyassāti. ",
  "sn37:34.2.1_0": "Saddhāya sīlena ca yādha vaḍḍhati, ",
  "sn37:34.2.2_0": "Paññāya cāgena sutena cūbhayaṁ; ",
  "sn37:34.2.3_0": "Sā tādisī sīlavatī upāsikā, ",
  "sn37:34.2.4_0": "Ādīyati sāramidheva attano”ti. ",
  "sn37:34.2.5_0": "Dasamaṁ. ",
  "sn37:34.2.6_0": "Balavaggo tatiyo. ",
  "sn37:34.3.0_0": "Tassuddānaṁ",
  "sn37:34.3.1_0": "Visāradā pasayha abhibhuyya, ",
  "sn37:34.3.2_0": "Ekaṁ aṅgena pañcamaṁ; ",
  "sn37:34.3.3_0": "Nāsenti hetu ṭhānañca, ",
  "sn37:34.3.4_0": "Visārado vaḍḍhinā dasāti. ",
  "sn37:34.3.5_0": "Mātugāmasaṁyuttaṁ samattaṁ. "
}