{
  "ud4.7:0.1_0": "Udāna 4.7",
  "ud4.7:0.2_0": "Sāriputtasutta",
  "ud4.7:1.1_0": "Evaṁ me sutaṁ—",
  "ud4.7:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud4.7:1.3_0": "Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya appiccho santuṭṭho pavivitto asaṁsaṭṭho āraddhavīriyo adhicittamanuyutto.",
  "ud4.7:2.1_0": "Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ adhicittamanuyuttaṁ.",
  "ud4.7:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.7:4.1_0": "“Adhicetaso appamajjato,",
  "ud4.7:4.2_0": "Munino monapathesu sikkhato;",
  "ud4.7:4.3_0": "Sokā na bhavanti tādino,",
  "ud4.7:4.4_0": "Upasantassa sadā satīmato”ti.",
  "ud4.7:4.5_0": "Sattamaṁ."
}