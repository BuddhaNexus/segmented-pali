{
  "anya-e0703n42:0_0": "Tecattālīsatima pariccheda",
  "anya-e0703n42:1_0": "Caturājako",
  "anya-e0703n42:2_0": "1.",
  "anya-e0703n42:3_0": "Tato vijitasaṅgāmo, kassapo puritāsayo;",
  "anya-e0703n42:4_0": "Mahāpāḷimhi saṅghassa, samiddhaṁ bhojanaṁ akā.",
  "anya-e0703n42:5_0": "2.",
  "anya-e0703n42:6_0": "Nāgasālā nivāsiṁ so, mahādhammakathiṁ yatiṁ;",
  "anya-e0703n42:7_0": "Mahāpūjāya pūjetvā, saddhammaṁ tena vācayi.",
  "anya-e0703n42:8_0": "3.",
  "anya-e0703n42:9_0": "Vasantaṁ bhātuāvāse, samuddissa likhāpayi;",
  "anya-e0703n42:10_0": "Kaṭandhakāravāsiṁ so, pāḷi sabbaṁ sasaṅgahaṁ.",
  "anya-e0703n42:11_0": "4.",
  "anya-e0703n42:12_0": "Jiṇṇaṁ saṅkharikammañca, navaṁ kāresi cetiye;",
  "anya-e0703n42:13_0": "Saṅghabhogamanekañca, tattha tattha pavattayi.",
  "anya-e0703n42:14_0": "5.",
  "anya-e0703n42:15_0": "Nānāmaṇisamujjotaṁ, kāsi cūḷamaṇittayaṁ;",
  "anya-e0703n42:16_0": "Sataṁ paṇḍupalāsānaṁ, vatthadānena tappayi.",
  "anya-e0703n42:17_0": "6.",
  "anya-e0703n42:18_0": "Tassāsuṁ bahavo puttā, jeṭṭho tesañca māṇako;",
  "anya-e0703n42:19_0": "Sabbe te na vayappattā, bālāvigatabuddhino.",
  "anya-e0703n42:20_0": "7.",
  "anya-e0703n42:21_0": "Tato so byādhinā phuṭṭho, atekicchena kenaci;",
  "anya-e0703n42:22_0": "Puttā me bālakā sabbe, ne’te rajjakkhamā iti.",
  "anya-e0703n42:23_0": "8.",
  "anya-e0703n42:24_0": "Vasantaṁ rohaṇe dese, bhāgineyyaṁ mahāmatiṁ;",
  "anya-e0703n42:25_0": "Āhuya sabbaṁ pādāsi, rajjaṁ puttehi attano.",
  "anya-e0703n42:26_0": "9.",
  "anya-e0703n42:27_0": "Gandhamālādipūjāhi, pūjayitvāna cetiye;",
  "anya-e0703n42:28_0": "Bhikkhusaṅghaṁ khamādhapasi, datvāna catupaccayaṁ.",
  "anya-e0703n42:29_0": "10.",
  "anya-e0703n42:30_0": "Evaṁ dhammaṁ caritvāna, mittāmaccajanesu ca;",
  "anya-e0703n42:31_0": "Gato navahi vassehi, yathākammaṁ narādhipo.",
  "anya-e0703n42:32_0": "11.",
  "anya-e0703n42:33_0": "Katvā kattabbakiccaṁ so, mātulassa sagāravo;",
  "anya-e0703n42:34_0": "Saṅgahanto janaṁ māṇo, damiḷe nīharāpayi.",
  "anya-e0703n42:35_0": "12.",
  "anya-e0703n42:36_0": "Ekato damiḷā hutvā, nibbāsema imaṁ iti;",
  "anya-e0703n42:37_0": "Tasmiṁ ṭhite bahiddhāva, aggahesuṁ puraṁ sayaṁ.",
  "anya-e0703n42:38_0": "13.",
  "anya-e0703n42:39_0": "Hatta dāṭhassa pesesi, jambudīpagatassa te;",
  "anya-e0703n42:40_0": "Āgantuṁtava kāloti, sāsanaṁ rajjagāhaṇe.",
  "anya-e0703n42:41_0": "14.",
  "anya-e0703n42:42_0": "Māṇo’pi saṅghaṁ pesesi, sāsanaṁ piturohaṇaṁ;",
  "anya-e0703n42:43_0": "Pitā sutvāna taṁ āgā, na cīreneva rohaṇā.",
  "anya-e0703n42:44_0": "15.",
  "anya-e0703n42:45_0": "Ubhe te mantayitvāna, akaṁsu sandhilesakaṁ;",
  "anya-e0703n42:46_0": "Umiḷehi tato jātā, sabbe te samavuttino.",
  "anya-e0703n42:47_0": "16.",
  "anya-e0703n42:48_0": "Tato so pitaraṁ rajje, abhisiñcittha māṇako;",
  "anya-e0703n42:49_0": "So’bhisitto nikāyānaṁ, sahassānaṁ tayaṁ adā.",
  "anya-e0703n42:50_0": "17.",
  "anya-e0703n42:51_0": "Saṅghaṁ raṭṭhañca saṅgayha, sabbaṁ rājakulaṭṭhitaṁ;",
  "anya-e0703n42:52_0": "Bhaṇḍaṁ pesesi sattūhi, rakkhaṇatthāya rohaṇaṁ.",
  "anya-e0703n42:53_0": "18.",
  "anya-e0703n42:54_0": "Hatthadāṭhopi sutvāna, damiḷānaṁ tu sāsanaṁ;",
  "anya-e0703n42:55_0": "Khaṇenā’gā imaṁ dīpaṁ, gahetvā damiḷhaṁ balaṁ.",
  "anya-e0703n42:56_0": "19.",
  "anya-e0703n42:57_0": "Tadā te damiḷā sabbe, paribhūtā idha ṭhitā;",
  "anya-e0703n42:58_0": "Āyantameva taṁ gantvā, parivāresu mañjase.",
  "anya-e0703n42:59_0": "20.",
  "anya-e0703n42:60_0": "Māṇopi sutvā taṁ sabbaṁ, nāyaṁ kāloti yujjhituṁ;",
  "anya-e0703n42:61_0": "Pesetvā piturājānaṁ, saddhiṁ sārena rohaṇaṁ.",
  "anya-e0703n42:62_0": "21.",
  "anya-e0703n42:63_0": "Pubbadesaṁ sayaṁ gantvā, saṅgaṇhanto janaṁ vasī;",
  "anya-e0703n42:64_0": "Laddhā damiḷapakkhaṁ so, gahetvā rājakaṁ puraṁ.",
  "anya-e0703n42:65_0": "22.",
  "anya-e0703n42:66_0": "Dāṭhopatisso rājāti, nāmaṁ sāveti attano;",
  "anya-e0703n42:67_0": "Mātulaṁ viya taṁ loko, tena nāmena vohari.",
  "anya-e0703n42:68_0": "23.",
  "anya-e0703n42:69_0": "Pitucchaputtamānetvā, aggabodhi sanāmakaṁ;",
  "anya-e0703n42:70_0": "Ṭhapetvā yuvarājatte, desañcā’dāsi dakkhiṇaṁ.",
  "anya-e0703n42:71_0": "24.",
  "anya-e0703n42:72_0": "Ṭhānantarañca pādāsi, nissitānaṁ yathārahaṁ;",
  "anya-e0703n42:73_0": "Sāsanassa ca lokassa, sabbaṁ kattabbamācari.",
  "anya-e0703n42:74_0": "25.",
  "anya-e0703n42:75_0": "Mahāpāḷimhi dāpesi, savatthaṁ dadhibhattakaṁ;",
  "anya-e0703n42:76_0": "Khīraṁ pāyāsakañceva, dhammaṁ suṇi uposathi.",
  "anya-e0703n42:77_0": "26.",
  "anya-e0703n42:78_0": "Kāretvā sabbapūjāyo, desā petvāna desanaṁ;",
  "anya-e0703n42:79_0": "Evamādīhi puññehi, attānaṁ’kāsi bhaddakaṁ.",
  "anya-e0703n42:80_0": "27.",
  "anya-e0703n42:81_0": "Kassapassa vihārassa, datvāsenavhagāmakaṁ;",
  "anya-e0703n42:82_0": "Mahāgallañca pādāsi, padhānagharakassa so.",
  "anya-e0703n42:83_0": "28.",
  "anya-e0703n42:84_0": "Pariveṇassa morassa, akāsi sakagāmakaṁ;",
  "anya-e0703n42:85_0": "Thūpārāmassa puṇṇoḷiṁ, datvā sakkāsi cetiyaṁ.",
  "anya-e0703n42:86_0": "29.",
  "anya-e0703n42:87_0": "Kappūrapariveṇaṁ so, kāresi abhayuttare;",
  "anya-e0703n42:88_0": "Vihāraṁ tiputhullavhaṁ, katvā tasseva dāpayi.",
  "anya-e0703n42:89_0": "30.",
  "anya-e0703n42:90_0": "Tasmiṁ karonte vāresuṁ, sīmāyanto’ti bhikkhavo;",
  "anya-e0703n42:91_0": "Theriyā te kibāhetvā, balaṁ tatheva kārayi.",
  "anya-e0703n42:92_0": "31.",
  "anya-e0703n42:93_0": "Atha te te theriyā bhikkhū, dummaññū tattha rājini;",
  "anya-e0703n42:94_0": "Assaddhaṁ taṁ viditvāna, pattanikkujjanaṁ karuṁ.",
  "anya-e0703n42:95_0": "32.",
  "anya-e0703n42:96_0": "Vuttañhi muninā tena, assaddho yo upāsako;",
  "anya-e0703n42:97_0": "Alābhāya ca bhikkhūnaṁ, ceteta’kkosati ca te.",
  "anya-e0703n42:98_0": "33.",
  "anya-e0703n42:99_0": "Pattanikujjanaṁ tassa, kattabbanti tato hi te;",
  "anya-e0703n42:100_0": "Tassa taṁ kammamakaruṁ, loko maññittha aññathā.",
  "anya-e0703n42:101_0": "34.",
  "anya-e0703n42:102_0": "Ādāyu kujjitaṁ pattaṁ, caranto bhikkhubhikkhakaṁ;",
  "anya-e0703n42:103_0": "Nikujjeyya gharadvāre, tassā’ti kathikaṁ karuṁ.",
  "anya-e0703n42:104_0": "35.",
  "anya-e0703n42:105_0": "Tasmiṁ so samaye phuṭṭho, byādhinā mahatāmari;",
  "anya-e0703n42:106_0": "Vassamhi navame rājā, sampatto jīvitakkhayaṁ.",
  "anya-e0703n42:107_0": "36.",
  "anya-e0703n42:108_0": "Dappulopi tato rājā, gato rohaṇakaṁ sakaṁ;",
  "anya-e0703n42:109_0": "Vāsaṁ kappesi tattheva, karonto puññasañcayaṁ.",
  "anya-e0703n42:110_0": "37.",
  "anya-e0703n42:111_0": "Ito paṭṭhāya vakkhāma, tassa vaṁsamanākulaṁ;",
  "anya-e0703n42:112_0": "Vuccamānamhi ettheva, tasmiṁ hoti asaṅkaro.",
  "anya-e0703n42:113_0": "38.",
  "anya-e0703n42:114_0": "Jāto okkākavaṁsamhi, mahātissoti vissuto;",
  "anya-e0703n42:115_0": "Āsi eko mahāpuñño, samākiṇṇaguṇākaro.",
  "anya-e0703n42:116_0": "39.",
  "anya-e0703n42:117_0": "Tasse’kā bhariyā āsi, saṅghapivāti vīssutā;",
  "anya-e0703n42:118_0": "Dhaññapuññaguṇūpetā, dhītā rohaṇasāmino.",
  "anya-e0703n42:119_0": "40.",
  "anya-e0703n42:120_0": "Tassāputtā tayo āsuṁ, paṭhamo aggabedhiko;",
  "anya-e0703n42:121_0": "Dutiyo dappulo nāma, tatiyo maṇiakkhiko.",
  "anya-e0703n42:122_0": "41.",
  "anya-e0703n42:123_0": "Ekāva dhītā tassāsi, rājanamagamā ca sā;",
  "anya-e0703n42:124_0": "Jeṭṭho rohaṇanāmassa, desassā’si sayaṁ vasī.",
  "anya-e0703n42:125_0": "42.",
  "anya-e0703n42:126_0": "Mahāpāḷiṁ sa kāresi, mahāgāme mahādhano;",
  "anya-e0703n42:127_0": "Dāṭhaggabodhināmañca, pariveṇaṁ tahi vaṁso.",
  "anya-e0703n42:128_0": "43.",
  "anya-e0703n42:129_0": "Kāṇagāmamhi kāṇānaṁ, gilānānañca sālake;",
  "anya-e0703n42:130_0": "Vihāre paṭimāvhe ca, mahantaṁ paṭimāgharaṁ.",
  "anya-e0703n42:131_0": "44.",
  "anya-e0703n42:132_0": "Patiṭṭhapesi katvāna, buddhatattha silāmayaṁ;",
  "anya-e0703n42:133_0": "Mahantanāmaṁ sappañño, iddhīhi viya nimmitaṁ.",
  "anya-e0703n42:134_0": "45.",
  "anya-e0703n42:135_0": "Sālavāṇañca kāresi, vihāraṁ attanāmakaṁ,",
  "anya-e0703n42:136_0": "Pariveṇavihārañca, tathā kājaragāmakaṁ.",
  "anya-e0703n42:137_0": "46.",
  "anya-e0703n42:138_0": "Navakammāni kāretvā, dhammasālavihārake;",
  "anya-e0703n42:139_0": "Sayaṁ vaccakuṭī esa, tattha sodhesi buddhimā.",
  "anya-e0703n42:140_0": "47.",
  "anya-e0703n42:141_0": "Ucciṭṭhaṁ bhikkhusaṅghassa, bhojanaṁ paribhuñjiya;",
  "anya-e0703n42:142_0": "Maṇḍagāmañca saṅghassa, gāmaṁ’dāsi masādavā.",
  "anya-e0703n42:143_0": "48.",
  "anya-e0703n42:144_0": "Puññāne’tānicaññāni, katvā tasmiṁ divaṅgate;",
  "anya-e0703n42:145_0": "Āsī tassā’nujo tattha, sāmi dappulanāmako.",
  "anya-e0703n42:146_0": "49.",
  "anya-e0703n42:147_0": "Isseraṁ tattha vattesi, sampamaddiya satta vo;",
  "anya-e0703n42:148_0": "Mahādānaṁ pavattesi, nissaṅkaṁ rohaṇaṁ agā.",
  "anya-e0703n42:149_0": "50.",
  "anya-e0703n42:150_0": "Tassa tuṭṭho jano āha, mahāsāmīti esano;",
  "anya-e0703n42:151_0": "Tato paṭṭhāya taṁ loko-mahāsāmīti vohari.",
  "anya-e0703n42:152_0": "51.",
  "anya-e0703n42:153_0": "Sutvāna taṁ silādāṭho, narindo sakadhītaraṁ;",
  "anya-e0703n42:154_0": "Tassa pādāsi santuṭṭho, guṇehi bahukehi ca.",
  "anya-e0703n42:155_0": "52.",
  "anya-e0703n42:156_0": "Yujarājattamassādā, rajjayoggoti mānituṁ;",
  "anya-e0703n42:157_0": "Māṇavammādayo tassa, puttā āsuṁ mahāsayā.",
  "anya-e0703n42:158_0": "53.",
  "anya-e0703n42:159_0": "Pāsāṇadipavāsissa, mahātherassa santike;",
  "anya-e0703n42:160_0": "Dhammaṁ sutvā pasīditvā, tasmiṁ taṁ bahumānituṁ.",
  "anya-e0703n42:161_0": "54.",
  "anya-e0703n42:162_0": "Vihāraṁ rohaṇe katvā, tassa pādāsi sopi taṁ;",
  "anya-e0703n42:163_0": "Cātuddisiyasaṅghassa, paribhogāya vissajji.",
  "anya-e0703n42:164_0": "55.",
  "anya-e0703n42:165_0": "Ambamālā vihārādi, vihāre kārayi bahū;",
  "anya-e0703n42:166_0": "Khadirālivihārañca, katvā deva mapūjayi.",
  "anya-e0703n42:167_0": "56.",
  "anya-e0703n42:168_0": "Pāsādamanurārāmaṁ, muttolambaṁ sujiṇṇakaṁ;",
  "anya-e0703n42:169_0": "Sīrivaḍḍhañca pāsādaṁ, tathā takkambilaṁ paraṁ.",
  "anya-e0703n42:170_0": "57.",
  "anya-e0703n42:171_0": "Sodhetvā bhikkhavo tattha, dvattiṁsa parivāsayi;",
  "anya-e0703n42:172_0": "Sabbapaccayadānena, santappetvā mahīmati.",
  "anya-e0703n42:173_0": "58.",
  "anya-e0703n42:174_0": "Adā kevaṭṭagambhīraṁ, gāmaṁ nāgavihārake;",
  "anya-e0703n42:175_0": "Tathā rājavihārassa, gonnagāmaṁ samādiyi.",
  "anya-e0703n42:176_0": "59.",
  "anya-e0703n42:177_0": "Adā tīsavihārassa, tathākantikapabbakaṁ;",
  "anya-e0703n42:178_0": "Cittalapabbatassā’dā, gāmaṁ so gonnaviṭṭhikaṁ.",
  "anya-e0703n42:179_0": "60.",
  "anya-e0703n42:180_0": "Datvā riyākarassesa, gāmaṁ somālavatthukaṁ;",
  "anya-e0703n42:181_0": "Akāsi paṭimāgehaṁ, tatheva sumanoharaṁ.",
  "anya-e0703n42:182_0": "61.",
  "anya-e0703n42:183_0": "Tatraṭṭhassa jinassā’kā, uṇṇalomaṁ mahagghiyaṁ;",
  "anya-e0703n42:184_0": "Hemapaṭṭañca kāresi, sabbaṁ pūjāvidhiṁ sa’kā.",
  "anya-e0703n42:185_0": "62.",
  "anya-e0703n42:186_0": "Cetiye parijiṇṇe so, sudhākammena rañjayi;",
  "anya-e0703n42:187_0": "Tipañcahatthaṁ kāresi, metteyyaṁ sugataṁ paraṁ.",
  "anya-e0703n42:188_0": "63.",
  "anya-e0703n42:189_0": "Evamādini puññāni, appameyyāni so vibhū;",
  "anya-e0703n42:190_0": "Akāsi ca sayaṁ sādhu, parivārehī kārayi.",
  "anya-e0703n42:191_0": "64.",
  "anya-e0703n42:192_0": "Parivārā ca tassāsuṁ, bahūpuññakarā narā;",
  "anya-e0703n42:193_0": "Vihārā nekakā āsuṁ, katā tehi sappaccayā.",
  "anya-e0703n42:194_0": "65.",
  "anya-e0703n42:195_0": "Kadāci maggaṁ gacchaṁ so, araññamhi agāmake;",
  "anya-e0703n42:196_0": "Senaṁ saṁvidahitvāna, vāsaṁ kappesi rattiyaṁ.",
  "anya-e0703n42:197_0": "66.",
  "anya-e0703n42:198_0": "Sunahātavillitto so, subhuttosayane sukhe;",
  "anya-e0703n42:199_0": "Nipannesu ghare ramme, niddāyitumupakkami.",
  "anya-e0703n42:200_0": "67.",
  "anya-e0703n42:201_0": "Alabhanto tadā niddaṁ, kinnu kho iti kāraṇaṁ;",
  "anya-e0703n42:202_0": "Pavattiṁ upadhārento, divase sabbamattano.",
  "anya-e0703n42:203_0": "68.",
  "anya-e0703n42:204_0": "Adisvā kāraṇaṁ anto, avassaṁ bahi hessati;",
  "anya-e0703n42:205_0": "Iti cintiya yojesi, manussetaṁ gavesituṁ.",
  "anya-e0703n42:206_0": "69.",
  "anya-e0703n42:207_0": "Evamāha ca nissaṅkaṁ, ayyakā mama rattiyaṁ;",
  "anya-e0703n42:208_0": "Tementā rukkhamūlasmiṁ, ṭhitā ānetha te iti.",
  "anya-e0703n42:209_0": "70.",
  "anya-e0703n42:210_0": "Tepi gantvā gavesantā, dīpahatthā mahājanā;",
  "anya-e0703n42:211_0": "Mahāgāmā’gate bhikkhū, rukkhamūlagate tadā.",
  "anya-e0703n42:212_0": "71.",
  "anya-e0703n42:213_0": "Te gantvā sāsanaṁ rañño, ārocesuṁ padhāviso;",
  "anya-e0703n42:214_0": "Disvā ca bhikkhu santuṭṭho, netvā vāsagharaṁ sakaṁ.",
  "anya-e0703n42:215_0": "72.",
  "anya-e0703n42:216_0": "Niccadānāya bhikkhūnaṁ, ṭhapite rattacīvare;",
  "anya-e0703n42:217_0": "Tesaṁ datvāna tintāni, cīvarāni samādiya.",
  "anya-e0703n42:218_0": "73.",
  "anya-e0703n42:219_0": "Sukkhāpiya ca katvāna, pādadhovanakādikaṁ;",
  "anya-e0703n42:220_0": "Nisīdāpiya te sabbe, sayane sādhu santhate.",
  "anya-e0703n42:221_0": "74.",
  "anya-e0703n42:222_0": "Bhesajjaṁ paṭiyādetvā, sayamevo’panāmiya;",
  "anya-e0703n42:223_0": "Paccūsepi ca katvāna, kattabbaṁ bhojanādikaṁ.",
  "anya-e0703n42:224_0": "75.",
  "anya-e0703n42:225_0": "Datvā kappiya kāre’tha, vissajjesi yathāruciṁ;",
  "anya-e0703n42:226_0": "Evaṁ puññaratasseva, tassā’si divasaṁ gataṁ.",
  "anya-e0703n42:227_0": "76.",
  "anya-e0703n42:228_0": "Evaṁ puññaparetasmiṁ, vasamāne naruttame;",
  "anya-e0703n42:229_0": "Raṭṭhaṁ janapadaṁ sabbaṁ, yojetvā puññakammesu.",
  "anya-e0703n42:230_0": "77.",
  "anya-e0703n42:231_0": "Māṇo pācinadesamhi, vasanto balasaṅgahaṁ;",
  "anya-e0703n42:232_0": "Katvāna pituno senaṁ, dhanaṁ cevā harāpiya.",
  "anya-e0703n42:233_0": "78.",
  "anya-e0703n42:234_0": "Kātuṁ saṅgāmamāgañchi, tipucullasagāmakaṁ;",
  "anya-e0703n42:235_0": "Dāṭhopatisso taṁ sutvā, tambalaṁgā mahābalo.",
  "anya-e0703n42:236_0": "79.",
  "anya-e0703n42:237_0": "Tatthā’kaṁsu mahāyuddhaṁ, aññamaññaṁ samāgatā;",
  "anya-e0703n42:238_0": "Yodhā dāṭho patissassa, māṇaṁ saṅgaṁva mārayuṁ.",
  "anya-e0703n42:239_0": "80.",
  "anya-e0703n42:240_0": "Taṁ sutvā dappulo sopi, sokasallahato mari;",
  "anya-e0703n42:241_0": "Sattāha manurādhamhi, vasaṁ rajjamakārayi.",
  "anya-e0703n42:242_0": "81.",
  "anya-e0703n42:243_0": "Rohaṇe tīṇi vassāni, esa rajjamakārayi;",
  "anya-e0703n42:244_0": "Tasmā tassa kathā āsi, rohaṇamhi idhāpi ca.",
  "anya-e0703n42:245_0": "82.",
  "anya-e0703n42:246_0": "Evaṁ paremāriya āhavamhi,",
  "anya-e0703n42:247_0": "Kicchena laddhāva narena bhogā;",
  "anya-e0703n42:248_0": "Āsuṁ khaṇe vijjulatopa bhogā,",
  "anya-e0703n42:249_0": "Ko buddhimā tesu ratiṁ kareyya.",
  "anya-e0703n42:250_0": "Sujanappasādasaṁvegatthāya kate mahāvaṁse",
  "anya-e0703n42:251_0": "Caturājako nāma",
  "anya-e0703n42:252_0": "Tecattālīsatimo paricchedo."
}