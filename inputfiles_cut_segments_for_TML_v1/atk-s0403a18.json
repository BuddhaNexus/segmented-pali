{
  "atk-s0403a18:0_0": "(19) 4. Araññavaggo",
  "atk-s0403a18:1_0": "1. Āraññikasuttavaṇṇanā",
  "atk-s0403a18:2_0": "181.",
  "atk-s0403a18:2_1": "Catutthassa paṭhame mandattā momūhattāti neva samādānaṁ jānāti, na ānisaṁsaṁ.",
  "atk-s0403a18:2_2": "Attano pana mandattā momūhattā aññāṇeneva āraññako hoti.",
  "atk-s0403a18:2_3": "Pāpiccho icchāpakatoti ‘‘araññe me viharantassa ‘ayaṁ āraññako’ti catupaccayasakkāraṁ karissanti, ‘ayaṁ bhikkhu lajjī pavivitto’tiādīhi ca guṇehi sambhāvessantī’’ti evaṁ pāpikāya icchāya ṭhatvā tāya eva icchāya abhibhūto hutvā āraññako hoti.",
  "atk-s0403a18:2_4": "Ummādavasena araññaṁ pavisitvā viharanto pana ummādā cittakkhepā āraññako nāma hoti.",
  "atk-s0403a18:2_5": "Vaṇṇitanti idaṁ āraññakaṅgaṁ nāma buddhehi ca buddhasāvakehi ca vaṇṇitaṁ pasatthanti āraññako hoti.",
  "atk-s0403a18:2_6": "Idamatthitanti imāya kalyāṇāya paṭipattiyā attho etassāti idamatthī, idamatthino bhāvo idamatthitā.",
  "atk-s0403a18:2_7": "Taṁ idamatthitaṁyeva nissāya, na aññaṁ kiñci lokāmisanti attho.",
  "atk-s0403a18:2_8": "Sesamettha ito paresu ca uttānatthameva.",
  "atk-s0403a18:3_0": "Araññavaggo catuttho."
}