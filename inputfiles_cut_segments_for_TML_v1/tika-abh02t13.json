{
  "tika-abh02t13:0_0": "14. Sikkhāpadavibhaṅgo",
  "tika-abh02t13:1_0": "1. Abhidhammabhājanīyavaṇṇanā",
  "tika-abh02t13:2_0": "703.Patiṭṭhānaṭṭhenāti sampayogavasena upanissayavasena ca okāsabhāvena.",
  "tika-abh02t13:2_1": "Piṭṭhapūvaodanakiṇṇanānāsambhāre pakkhipitvā madditvā katā surā nāma.",
  "tika-abh02t13:2_2": "Madhukādipupphapanasādiphalaucchumuddikādinānāsambhārānaṁ rasā ciraparivāsitā merayaṁ nāma, āsavoti attho.",
  "tika-abh02t13:3_0": "704.Taṁsampayuttattāti viratisampayuttattā, viraticetanāsampayuttattā vā.",
  "tika-abh02t13:4_0": "Kammapathā evāti asabbasādhāraṇesu jhānādikoṭṭhāsesu kammapathakoṭṭhāsikā evāti attho.",
  "tika-abh02t13:4_1": "Surāpānampi ‘‘surāpānaṁ, bhikkhave, āsevitaṁ…pe…",
  "tika-abh02t13:4_2": "nirayasaṁvattanika’’nti (a. ni.",
  "tika-abh02t13:4_3": "8.40) visuṁ kammapathabhāvena āgatanti vadanti.",
  "tika-abh02t13:4_4": "Evaṁ sati ekādasa kammapathā siyuṁ, tasmāssa yathāvuttesveva kammapathesu upakārakattasabhāgattavasena anupaveso daṭṭhabbo.",
  "tika-abh02t13:5_0": "Sattaitthipurisārammaṇatā tathāgahitasaṅkhārārammaṇatāya daṭṭhabbā.",
  "tika-abh02t13:5_1": "‘‘Pañca sikkhāpadā parittārammaṇā’’ti hi vuttaṁ.",
  "tika-abh02t13:5_2": "‘‘Sabbāpi hi etā vītikkamitabbavatthuṁ ārammaṇaṁ katvā veracetanāhi eva viramantī’’ti (vibha. aṭṭha.",
  "tika-abh02t13:5_3": "704) ca vakkhatīti.",
  "tika-abh02t13:6_0": "Gorūpasīlako pakatibhaddo.",
  "tika-abh02t13:6_1": "Kākaṇikamattassa atthāyātiādi lobhavasena musākathane vuttaṁ.",
  "tika-abh02t13:6_2": "Dosavasena musākathane ca niṭṭhappatto saṅghabhedo gahito.",
  "tika-abh02t13:6_3": "Dosavasena parassa byasanatthāya musākathane pana tassa tassa guṇavasena appasāvajjamahāsāvajjatā yojetabbā, mandādhimattabyasanicchāvasena ca.",
  "tika-abh02t13:6_4": "Nissaggiyathāvaravijjāmayiddhimayā sāhatthikāṇattikesveva pavisantīti dve eva gahitā.",
  "tika-abh02t13:7_0": "Pañcapi kammapathā evāti cetanāsaṅkhātaṁ pariyāyasīlaṁ sandhāya vuttaṁ, viratisīlaṁ pana maggakoṭṭhāsikanti.",
  "tika-abh02t13:7_1": "Tesaṁ panāti sesasīlānaṁ.",
  "tika-abh02t13:8_0": "712.‘‘Koṭṭhāsabhāvenā’’ti vuttaṁ, ‘‘patiṭṭhānabhāvenā’’ti pana vattabbaṁ.",
  "tika-abh02t13:8_1": "Ettha pana sikkhāpadavāre pahīnapañcābhabbaṭṭhānassa arahato viramitabbaverassa sabbathā abhāvā kiriyesu viratiyo na santīti na uddhaṭā, sekkhānaṁ pana pahīnapañcaverattepi taṁsabhāgatāya verabhūtānaṁ akusalānaṁ veranidānānaṁ lobhādīnañca sabbhāvā viratīnaṁ uppatti na na bhavissati.",
  "tika-abh02t13:8_2": "Akusalasamuṭṭhitāni ca kāyakammādīni tesaṁ kāyaduccaritādīni verāneva, tehi ca tesaṁ viratiyo honteva, yato naphalabhūtassapi uparimaggattayassa aṭṭhaṅgikatā hoti.",
  "tika-abh02t13:8_3": "Sikkhāvāre ca abhāvetabbatāya phaladhammāpi na sikkhitabbā, nāpi sikkhitasikkhassa uppajjamānā kiriyadhammāti na keci abyākatā sikkhāti uddhaṭā.",
  "tika-abh02t13:9_0": "Abhidhammabhājanīyavaṇṇanā niṭṭhitā.",
  "tika-abh02t13:10_0": "2. Pañhapucchakavaṇṇanā",
  "tika-abh02t13:11_0": "714.Sampattavirativasenāti sampatte paccuppanne ārammaṇe yathāviramitabbato virativasenāti attho.",
  "tika-abh02t13:12_0": "Pañhapucchakavaṇṇanā niṭṭhitā.",
  "tika-abh02t13:13_0": "Sikkhāpadavibhaṅgavaṇṇanā niṭṭhitā."
}