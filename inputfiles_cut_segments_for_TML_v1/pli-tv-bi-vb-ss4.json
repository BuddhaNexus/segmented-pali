{
  "pli-tv-bi-vb-ss4:0.1_0": "Theravāda Vinaya",
  "pli-tv-bi-vb-ss4:0.2_0": "Bhikkhunivibhaṅga",
  "pli-tv-bi-vb-ss4:0.3_0": "Saṅghādisesakaṇḍa",
  "pli-tv-bi-vb-ss4:0.4_0": "4. Ukkhittakaosāraṇasikkhāpada",
  "pli-tv-bi-vb-ss4:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss4:1.2_0": "Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṅghe adhikaraṇakārikā.",
  "pli-tv-bi-vb-ss4:1.3_0": "Thullanandā bhikkhunī tassā kamme karīyamāne paṭikkosati.",
  "pli-tv-bi-vb-ss4:1.4_0": "Tena kho pana samayena thullanandā bhikkhunī gāmakaṁ agamāsi kenacideva karaṇīyena.",
  "pli-tv-bi-vb-ss4:1.5_0": "Atha kho bhikkhunisaṅgho—",
  "pli-tv-bi-vb-ss4:1.6_0": "“thullanandā bhikkhunī pakkantā”ti, caṇḍakāḷiṁ bhikkhuniṁ āpattiyā adassane ukkhipi.",
  "pli-tv-bi-vb-ss4:1.7_0": "Thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi.",
  "pli-tv-bi-vb-ss4:1.8_0": "Caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchi.",
  "pli-tv-bi-vb-ss4:1.9_0": "Thullanandā bhikkhunī caṇḍakāḷiṁ bhikkhuniṁ etadavoca—",
  "pli-tv-bi-vb-ss4:1.10_0": "“kissa tvaṁ, ayye, mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchī”ti?",
  "pli-tv-bi-vb-ss4:1.11_0": "“Evañhetaṁ, ayye, hoti yathā taṁ anāthāyā”ti.",
  "pli-tv-bi-vb-ss4:1.12_0": "“Kissa pana tvaṁ, ayye, anāthā”ti?",
  "pli-tv-bi-vb-ss4:1.13_0": "“Imā maṁ, ayye, bhikkhuniyo—",
  "pli-tv-bi-vb-ss4:1.14_0": "‘ayaṁ anāthā appaññātā, natthi imissā kāci paṭivattā’ti, āpattiyā adassane ukkhipiṁsū”ti.",
  "pli-tv-bi-vb-ss4:1.15_0": "Thullanandā bhikkhunī—",
  "pli-tv-bi-vb-ss4:1.16_0": "“bālā etā abyattā etā, neva jānanti kammaṁ vā kammadosaṁ vā kammavipattiṁ vā kammasampattiṁ vā.",
  "pli-tv-bi-vb-ss4:1.17_0": "Mayaṁ kho jānāma kammampi kammadosampi kammavipattimpi kammasampattimpi.",
  "pli-tv-bi-vb-ss4:1.18_0": "Mayaṁ kho akataṁ vā kammaṁ kāreyyāma kataṁ vā kammaṁ kopeyyāmā”ti, lahuṁ lahuṁ bhikkhunisaṅghaṁ sannipātetvā caṇḍakāḷiṁ bhikkhuniṁ osāresi.",
  "pli-tv-bi-vb-ss4:1.19_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss4:1.20_0": "“kathañhi nāma ayyā thullanandā samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāressatī”ti …pe…",
  "pli-tv-bi-vb-ss4:1.21_0": "“saccaṁ kira, bhikkhave, thullanandā bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāretī”ti?",
  "pli-tv-bi-vb-ss4:1.22_0": "“Saccaṁ, bhagavā”ti.",
  "pli-tv-bi-vb-ss4:1.23_0": "Vigarahi buddho bhagavā …pe…",
  "pli-tv-bi-vb-ss4:1.24_0": "kathañhi nāma, bhikkhave, thullanandā bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāressati.",
  "pli-tv-bi-vb-ss4:1.25_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss4:1.26_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss4:1.27.1_0": "“Yā pana bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāreyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss4:2.1.1_0": "Yā panāti",
  "pli-tv-bi-vb-ss4:2.1.2_0": "yā yādisā …pe…",
  "pli-tv-bi-vb-ss4:2.1.3_0": "bhikkhunīti",
  "pli-tv-bi-vb-ss4:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss4:2.1.5_0": "Samaggo nāma saṅgho",
  "pli-tv-bi-vb-ss4:2.1.6_0": "samānasaṁvāsako samānasīmāyaṁ ṭhito.",
  "pli-tv-bi-vb-ss4:2.1.7_0": "Ukkhittā nāma",
  "pli-tv-bi-vb-ss4:2.1.8_0": "āpattiyā adassane vā appaṭikamme vā appaṭinissagge vā ukkhittā.",
  "pli-tv-bi-vb-ss4:2.1.9_0": "Dhammena vinayenāti",
  "pli-tv-bi-vb-ss4:2.1.10_0": "yena dhammena yena vinayena.",
  "pli-tv-bi-vb-ss4:2.1.11_0": "Satthusāsanenāti",
  "pli-tv-bi-vb-ss4:2.1.12_0": "jinasāsanena buddhasāsanena.",
  "pli-tv-bi-vb-ss4:2.1.13_0": "Anapaloketvā kārakasaṅghanti",
  "pli-tv-bi-vb-ss4:2.1.14_0": "kammakārakasaṅghaṁ anāpucchā.",
  "pli-tv-bi-vb-ss4:2.1.15_0": "Anaññāya gaṇassa chandanti",
  "pli-tv-bi-vb-ss4:2.1.16_0": "gaṇassa chandaṁ ajānitvā.",
  "pli-tv-bi-vb-ss4:2.1.17_0": "“Osāressāmī”ti gaṇaṁ vā pariyesati, sīmaṁ vā sammannati, āpatti dukkaṭassa.",
  "pli-tv-bi-vb-ss4:2.1.18_0": "Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṅghādisesassa.",
  "pli-tv-bi-vb-ss4:2.1.19_0": "Ayampīti",
  "pli-tv-bi-vb-ss4:2.1.20_0": "purimāyo upādāya vuccati.",
  "pli-tv-bi-vb-ss4:2.1.21_0": "Paṭhamāpattikanti",
  "pli-tv-bi-vb-ss4:2.1.22_0": "saha vatthujjhācārā āpajjati asamanubhāsanāya.",
  "pli-tv-bi-vb-ss4:2.1.23_0": "Nissāraṇīyanti",
  "pli-tv-bi-vb-ss4:2.1.24_0": "saṅghamhā nissārīyati.",
  "pli-tv-bi-vb-ss4:2.1.25_0": "Saṅghādisesoti",
  "pli-tv-bi-vb-ss4:2.1.26_0": "…pe… tenapi vuccati saṅghādisesoti.",
  "pli-tv-bi-vb-ss4:2.2.1_0": "Dhammakamme dhammakammasaññā osāreti, āpatti saṅghādisesassa.",
  "pli-tv-bi-vb-ss4:2.2.2_0": "Dhammakamme vematikā osāreti āpatti saṅghādisesassa.",
  "pli-tv-bi-vb-ss4:2.2.3_0": "Dhammakamme adhammakammasaññā osāreti, āpatti saṅghādisesassa.",
  "pli-tv-bi-vb-ss4:2.2.4_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss4:2.2.5_0": "Adhammakamme vematikā, āpatti dukkaṭassa.",
  "pli-tv-bi-vb-ss4:2.2.6_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss4:2.3.1_0": "Anāpatti—",
  "pli-tv-bi-vb-ss4:2.3.2_0": "kammakārakasaṅghaṁ apaloketvā osāreti,",
  "pli-tv-bi-vb-ss4:2.3.3_0": "gaṇassa chandaṁ jānitvā osāreti,",
  "pli-tv-bi-vb-ss4:2.3.4_0": "vatte vattantiṁ osāreti,",
  "pli-tv-bi-vb-ss4:2.3.5_0": "asante kammakārakasaṅghe osāreti,",
  "pli-tv-bi-vb-ss4:2.3.6_0": "ummattikāya,",
  "pli-tv-bi-vb-ss4:2.3.7_0": "ādikammikāyāti.",
  "pli-tv-bi-vb-ss4:2.3.8_0": "Catutthasaṅghādisesasikkhāpadaṁ niṭṭhitaṁ."
}