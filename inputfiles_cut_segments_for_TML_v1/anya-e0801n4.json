{
  "anya-e0801n4:0_0": "4. Catuttho kaṇḍo (ṇādi)",
  "anya-e0801n4:1_0": "1. Ṇo vā pacce.",
  "anya-e0801n4:2_0": "Chaṭṭhiyantā nāmasmā vā ṇappaccayo hoti apacce-bhidheyye, ṇakāro vuddhyattho, evamaññattāpi, vasiṭṭhassāpaccaṁ vāsiṭṭho, vāsiṭṭhī vā, opagavo, opagavī vā, veti vākyasamāsavikappanatthaṁ, tassādhikāro sakatthāvadhi.",
  "anya-e0801n4:3_0": "2. Vacchādito ṇānaṇāyanā.",
  "anya-e0801n4:4_0": "Vacchādīhi apaccappaccayantehi gottādīhi ca saddehi ṇānaṇāyanappaccayā vā honti apacce, vacchāno vacchāyano, kaccāno kaccāyano, yāgame kātiyāno, moggallāno moggallāyano, sākaṭāno sākaṭāyano, kaṇhāno kaṇhāyano iccādi.",
  "anya-e0801n4:5_0": "3. Kattikāvidhavādīhi ṇeyyaṇerā.",
  "anya-e0801n4:6_0": "Kattikādīhi vidhavādīhi ca ṇeyyaṇerā vā yathākkamaṁ honti apacce, kattikeyyo, venateyyo, bhāgineyyo iccādi , vedhavero, bandhakero, nālikero, sāmaṇero iccādi.",
  "anya-e0801n4:7_0": "4. Ṇyadiccādīhi.",
  "anya-e0801n4:8_0": "Ditippabhutihi ṇyo vā hoti apacce, decco, ādicco, koṇḍañño, gaggyo, bhātabbo iccādi.",
  "anya-e0801n4:9_0": "5. Ā ṇi.",
  "anya-e0801n4:10_0": "Akārantato ṇi vā hoti apacce, dakkhi, datthi, doṇi. Vāsavi, vāruṇi iccādi.",
  "anya-e0801n4:11_0": "6. Rājato ñño jātiyaṁ.",
  "anya-e0801n4:12_0": "Rājasaddato ñño vā hoti apacce jātiyaṁ gamyamānāyaṁ, rājañño, jātiyanti kiṁ? Rājāpaccaṁ.",
  "anya-e0801n4:13_0": "7. Khattā yiyā.",
  "anya-e0801n4:14_0": "Khattasaddā yaiyā honti apacce jātiyaṁ, khatyo, khattiyo, jātiyaṁtveva? Khatti.",
  "anya-e0801n4:15_0": "8. Manuto ssasaṇa.",
  "anya-e0801n4:16_0": "Manusaddato jātiyaṁ ssasaṇa honti apacce, manusso, mānuso, itthiyaṁ manussā, mānusī, jātiyaṁtveva? Mānavo.",
  "anya-e0801n4:17_0": "9. Janapadanāmasmā khattiyā raññe ca ṇo.",
  "anya-e0801n4:18_0": "Janapadassa yaṁ nāmaṁ, tannāmasmā khattiyā apacce raññe ca ṇo hoti, pañcālo, kosalo, māgadho, okkāko, janapadanāmasmāti kiṁ?",
  "anya-e0801n4:18_1": "Dāsarathi, khattiyāti kiṁ?",
  "anya-e0801n4:18_2": "Pañcālassa brāhmaṇassa apaccaṁ pañcāli.",
  "anya-e0801n4:19_0": "10. Ṇya kurusivīhi.",
  "anya-e0801n4:20_0": "Kurusivīhi apacce raññe ca ṇyo hoti. Korabyo, sebyo.",
  "anya-e0801n4:21_0": "11. Ṇa rāgā tena rattaṁ.",
  "anya-e0801n4:22_0": "Rāgavācitatiyantato rattamicchetasmiṁ atthe ṇo hoti, kasāvena rattaṁ kāsāvaṁ, kosumbhaṁ, yāliddaṁ, rāgāti kiṁ?",
  "anya-e0801n4:22_1": "Devadattena rattaṁ vatthaṁ, idha kasmā na hoti?",
  "anya-e0801n4:22_2": "‘Nīlaṁ pīta’nti, guṇavacanattā vināpi ṇena ṇatthassābhidhānato.",
  "anya-e0801n4:23_0": "12. Nakkhatteninduyuttena kāle.",
  "anya-e0801n4:24_0": "Tatiyantato nakkhattā tena lakkhite kāle ṇo hoti, tañce nakkhattaminduyuttaṁ hoti, phussī ratti, phussaṁ ahaṁ, nakkhatteneti kiṁ?",
  "anya-e0801n4:24_1": "Gurunā lakkhitā ratti.",
  "anya-e0801n4:24_2": "Induyutteneti kiṁ?",
  "anya-e0801n4:24_3": "Katthikāya lakkhito muhutto, kāleti kiṁ?",
  "anya-e0801n4:24_4": "Phussena lakkhitā atthasiddhi, ajjakattikāti kattikāyutte cande kattikāsaddo vattate.",
  "anya-e0801n4:25_0": "13. Sā-ssa devatā puṇṇamāsī.",
  "anya-e0801n4:26_0": "Seti paṭhamantā assāti chaṭṭhyatthe ṇo bhavati, yaṁ paṭhamantaṁ, sā ce devatā puṇṇamāsīvā, sugato devatā assābhi sogato, māhindo, yāmo, vāruṇo, phussī puṇṇamāsī assa sambandhinīti phusso, māso, māyo, phagguno, citto, vesākho.",
  "anya-e0801n4:26_1": "Jeṭṭhamūlo, āsaḷho, sāvaṇo, poṭṭhapādo, assayujo, kattiko, māgasiro, puṇṇamāsīti kiṁ?",
  "anya-e0801n4:26_2": "Phussī pañcamī assa, puṇṇamāsī ca bhatakamāsasambandhinī na hoti…",
  "anya-e0801n4:26_3": "puṇṇo mā assanti nibbacanā, ato eva nipātanā ṇo sāgamo ca, māsasutiyāva na pañcadasa rattādo vidhi.",
  "anya-e0801n4:27_0": "14. Tamadhīte taṁ jānāti kaṇikā ca.",
  "anya-e0801n4:28_0": "Dutiyantato tamadhīte taṁ jānātīti etesvatthesu ṇo hoti ṇo ṇiko ca, byākaraṇamadhīte jānāti vā veyyākaraṇo, chandaso, kamako, padako, venayiko, suttantiko, dvitaggahaṇaṁ puthageva vidhānatthaṁ jānanassa ca ajjhenavisayabhāvadassanatthaṁ pasiddhūpasaṅgahatthaṁ ca.",
  "anya-e0801n4:29_0": "15. Tassa visaye dese.",
  "anya-e0801n4:30_0": "Chaṭṭhiyantā visaye desarūpe ṇo hoti, vasātīnaṁ visayo deso vāsāto, deseti kiṁ?",
  "anya-e0801n4:30_1": "Cakkhussa visayo rūpaṁ, devadattassa visayo-nuvāko.",
  "anya-e0801n4:31_0": "16. Nivāse tannāme.",
  "anya-e0801n4:32_0": "Chaṭṭhiyantā nivāse dese tannāme ṇo hoti, sivīnaṁ nivāso deso sebyo, vāsāto.",
  "anya-e0801n4:33_0": "17. Adūrabhave.",
  "anya-e0801n4:34_0": "Chaṭṭhiyantā adūrabhave dese tannāme ṇo hoti, vidisāya adūrabhavaṁ vedisaṁ.",
  "anya-e0801n4:35_0": "18. Tena nibbatte.",
  "anya-e0801n4:36_0": "Tatiyantā nibbatte dese tannāme ṇo hoti, kusambena nibbattā kosambhī nagarī, kākandī, mākandī, sahassena nibbattā sāhassī parīkhā, hotumhi kattari karaṇe ca yathāyogaṁ tatiyā.",
  "anya-e0801n4:37_0": "19. Tamīdhatthi.",
  "anya-e0801n4:38_0": "Tanti paṭhamantā idhāti sattamyatthe dese tannāme ṇo hoti, yantaṁ paṭhamantamatthi ce, udumbarā asmiṁ dese santīti odumbaro, bādaro, babbajo.",
  "anya-e0801n4:39_0": "20. Tatra bhave.",
  "anya-e0801n4:40_0": "Sattamyantā bhavatthe ṇo hoti, udake bhavo odako, oraso, jānapado, māgadho, kāpilavatthavo, kosambo.",
  "anya-e0801n4:41_0": "21. Ajjādīhi tano.",
  "anya-e0801n4:42_0": "Bhavatthe ajjādīhi tano hoti, ajja bhavo ajjatano, svātano, hiyyattano.",
  "anya-e0801n4:43_0": "22. Purāto ṇo ca.",
  "anya-e0801n4:44_0": "Purāiccasmā bhavatthe ṇo hoti tano ca, purāṇo, purātano.",
  "anya-e0801n4:45_0": "23. Amātvacco.",
  "anya-e0801n4:46_0": "Amāsaddato acco hoti bhavatthe, amacco.",
  "anya-e0801n4:47_0": "24. Majjhāditvimo.",
  "anya-e0801n4:48_0": "Majjhādīhi sattamyantehi bhavatte imo hoti, majjhimo, antimo.",
  "anya-e0801n4:48_1": "Majjha, anta, heṭṭhā, upari, ora, pāra, pacchā, abbhantara, paccanta (puratthā, bāhira).",
  "anya-e0801n4:49_0": "25. Kaṇaṇeyyaṇeyyakayiyā.",
  "anya-e0801n4:50_0": "Sattamyantā ete paccayā honti bhavatthe, kaṇa-kusinā rāyaṁ bhavo kosinārako, māgadhako, āraññako vihāro.",
  "anya-e0801n4:50_1": "Ṇeyya-gaṅgeyyo, pabbateyyo, vāneyyo.",
  "anya-e0801n4:50_2": "Ṇeyyaka-koleyyako, bārāṇaseyyako, campeyyako, mithileyyakoti eyyako.",
  "anya-e0801n4:50_3": "Ya-gammo, dibbo.",
  "anya-e0801n4:50_4": "Iyagāmiyo, udari-yo, diviyo, pañcāliyo, bodhipakkhiyo, lokiyo.",
  "anya-e0801n4:51_0": "26. Ṇiko.",
  "anya-e0801n4:52_0": "Sattamyantā bhavatthe ṇiko hoti, sāradiko divaso, sāradikā ratti.",
  "anya-e0801n4:53_0": "27. Tamassa sippaṁ sīlaṁ paṇyaṁ paharaṇaṁ payojanaṁ.",
  "anya-e0801n4:54_0": "Paṭhamantā sippādivācakā assetichaṭṭhiyattheṇiko hoti, vīṇāvādanaṁ sippamassa veṇiko, modaṅgiko, vaṁsiko, paṁsukū- ladhāraṇaṁ sīlamassa paṁsukūliko, tecīvarikeva, gandhopaṇyamassa gandhiko, teliko, goḷiko, cāpo paharaṇamassa cāpiko, tomariko, muggariko, upadhippayojanamassa opadhikaṁ, sātikaṁ, sāhassikaṁ.",
  "anya-e0801n4:55_0": "28. Taṁ hantarahati gacchatuñchati carati.",
  "anya-e0801n4:56_0": "Dutiyantā hantīti evamādīsvatthesu ṇīko hoti.",
  "anya-e0801n4:56_1": "Pakkhīhipakkhino hantīti pakkhiko, sākuniko, māyūriko.",
  "anya-e0801n4:56_2": "Macchehi-macchiko, meniko.",
  "anya-e0801n4:56_3": "Migehi-māgaviko hāriṇiko, ‘sūkariko’ti iko.",
  "anya-e0801n4:56_4": "Satamarahatīti sātikaṁ, sandiṭṭhiko, ehipassavidhiṁ arahatīti ehipassiko, sāhassiko, ‘sahassiyo’ti iyo.",
  "anya-e0801n4:56_5": "Paradāraṁ gacchatīti pāradāriko, maggiko, paññāsayojaniko.",
  "anya-e0801n4:56_6": "Badare uñchatīti bādariko, sāmākiko.",
  "anya-e0801n4:56_7": "Dhammaṁ caratīti dhammiko, adhammiko.",
  "anya-e0801n4:57_0": "29.",
  "anya-e0801n4:57_1": "Tena kataṁ kītaṁ baddhamabhisaṅkhataṁ saṁsaṭṭhaṁ hataṁ hanti jitaṁ jayati dibbati khaṇati tarati carati vahati jīvati.",
  "anya-e0801n4:58_0": "Tatiyantā katādisvatthesu ṇiko hoti.",
  "anya-e0801n4:58_1": "Kāyena kataṁ kāyikaṁ, vācasikaṁ, mānasikaṁ, vātena kato ābādho vātiko.",
  "anya-e0801n4:58_2": "Satena kītaṁ sātikaṁ, sāhassikaṁ, mūlatova, devadatena kītanti na hoti tadatthāppatītiyā.",
  "anya-e0801n4:58_3": "Varattāya baddho vārattiko, āyasiko, pāsiko.",
  "anya-e0801n4:58_4": "Ghatena abhisaṅkhataṁ saṁsaṭṭhaṁ vā ghātikaṁ, goḷikaṁ, dādhikaṁ, māricikaṁ.",
  "anya-e0801n4:58_5": "Jālena hato hantīti vā jāliko, bālīsiko.",
  "anya-e0801n4:58_6": "Akkhehi jitamakkhikaṁ, sālākikaṁ.",
  "anya-e0801n4:58_7": "Akkhehi jayati dibbatīti vā akkhiko.",
  "anya-e0801n4:58_8": "Khaṇittiyā khaṇatīti khāṇittiko, kuddāliko, devadattena jitaṁ, aṅgulyā khaṇatīti na hoti tadatthānavagamā.",
  "anya-e0801n4:58_9": "Uḷumpena taratīti oḷumpiko, ‘uḷumpiko’ti iko gopucchiko, nāviko.",
  "anya-e0801n4:58_10": "Sakaṭena caratīti sākaṭiko, ‘rathiko, parappiko’ti iko.",
  "anya-e0801n4:58_11": "Khandhena vahatīti khandhiko, aṁsiko, ‘sīsiko’ti iko.",
  "anya-e0801n4:58_12": "Vetanena jīvatīti vetaniko, ‘bhatiko, kayiko, vikkayiko, kayavikkayiko’ti iko.",
  "anya-e0801n4:59_0": "30. Tassa saṁvattati.",
  "anya-e0801n4:60_0": "Catutthiyantā saṁvattatīti asmiṁ atthe ṇiko hoti, punabbhavāya saṁvattatīti ponobhaviko, itthiyaṁ pono bhavikā, lokāya saṁvattatīti lokiko suṭṭhu aggoti saggo, saggāya saṁvattatīti sovaggiko, sassovaka tadaminādipāṭhā, dhanāya saṁvattatīti dhaññaṁ, yo.",
  "anya-e0801n4:61_0": "31. Tato sambhūtamāgataṁ.",
  "anya-e0801n4:62_0": "Pañcamyantā sambhūtamāgatanti etesvatthesu ṇiko hoti, mātiko sambhūtamāgataṁ vā mattikaṁ, pettikaṁ, ṇyariyaṇa -yāpi dissanti, surabhito sambhūtaṁ sorabhyaṁ, thanato sambhūtaṁ thaññaṁ, pitito sambhūto pettiyo, mātiyo, mattiyo, macco vā.",
  "anya-e0801n4:63_0": "32. Tattha vasati vidito bhatto niyutto.",
  "anya-e0801n4:64_0": "Sattamyantā tattha vasatītvevamādīsvatthesu ṇiko hoti.",
  "anya-e0801n4:64_1": "Rukkhamūle vasatīti rukkhamūliko, āraññiko, sosāniko.",
  "anya-e0801n4:64_2": "Loke vidito lokiko.",
  "anya-e0801n4:64_3": "Catumahārājesu bhattā cātummahārājikā .",
  "anya-e0801n4:64_4": "Dvāre niyutto dovāriko dassoka tadaminādipāṭhā, bhaṇḍāgāriko, iko-navakammiko, kiyojātikiyo, andhakiyo.",
  "anya-e0801n4:65_0": "33. Tassidaṁ.",
  "anya-e0801n4:66_0": "Chaṭṭhiyantā idamiccasmiṁ atthe ṇiko hoti, saṅghassa idaṁ saṅghikaṁ, puggalikaṁ, sakyaputtiko, nātiputtiko, jenadattiko, kiye-sakiyo, parakiyo, niye-attaniyaṁ, ke- sako rājakaṁ bhaṇḍaṁ.",
  "anya-e0801n4:67_0": "34. Ṇo.",
  "anya-e0801n4:68_0": "Chaṭṭhiyantā idamiccasmiṁ atthe ṇo hoti, kaccāyanassa idaṁ kaccāyanaṁ byākaraṇaṁ, sogataṁ sāsanaṁ, māhisaṁ maṁsādi.",
  "anya-e0801n4:69_0": "35. Gavādīhi yo.",
  "anya-e0801n4:70_0": "Gavādīhi chaṭṭhiyantehi idamiccasmiṁ atthe yo hoti, gunnaṁ idaṁ gabyaṁ maṁsādi, kabyaṁ, dabbaṁ.",
  "anya-e0801n4:71_0": "36. Pitito bhātari reyyaṇa.",
  "anya-e0801n4:72_0": "Pitusaddā tassa bhātari reyyaṇa hoti, pitu bhātā petteyyo.",
  "anya-e0801n4:73_0": "37. Mātito ca bhaginiyaṁ cho.",
  "anya-e0801n4:74_0": "Mātito pitito ca tesaṁ bhaginiyaṁ cho hoti, mātu bhaginī mātucchā, pitu bhaginī pitucchā, kathaṁ ‘mātulo’ti ‘‘mātulāditvānī’’ti nipātanā.",
  "anya-e0801n4:75_0": "38. Mātāpitūsvāmaho.",
  "anya-e0801n4:76_0": "Mātāpitūhi tesaṁ mātāpitūsu āmaho hoti, mātu mātā mātāmahī, mātu pitā mātāmaho, pitu mātā pitāmahī, pitu pitā pitāmaho, na yathāsaṅkhyaṁ, paccekābhi sambandhā.",
  "anya-e0801n4:77_0": "39. Hite reyyaṇa.",
  "anya-e0801n4:78_0": "Mātāpitūhi hite reyyaṇa hoti, matteyyo, petteyyo.",
  "anya-e0801n4:79_0": "40. Nindāññātappapaṭibhāgarassadayāsaññāsu ko.",
  "anya-e0801n4:80_0": "Nindādīsvattheyu nāmasmā ko hoti, nindāyaṁ-muṇḍako, samaṇako.",
  "anya-e0801n4:80_1": "Aññāte-kassāyaṁ assoti assako, payogasāmatthiyā sambandhivisesānavagamovagamyate.",
  "anya-e0801n4:80_2": "Appatthetelakaṁ, ghatakaṁ.",
  "anya-e0801n4:80_3": "Paṭibhāgatthe-hatthī viya hatthiko, assako, balībaddako.",
  "anya-e0801n4:80_4": "Rasse-mānusako, rukkhako, pilakkhako.",
  "anya-e0801n4:80_5": "Dayāyaṁ-puttako, vacchako.",
  "anya-e0801n4:80_6": "Saññāyaṁ-moro viya morako.",
  "anya-e0801n4:81_0": "41. Tamassaparimāṇaṁ ṇiko ca.",
  "anya-e0801n4:82_0": "Paṭhamantā asseti asmiṁ atthe ṇiko hoti ko ca tañce paṭhamantaṁ parimāṇaṁ bhavati, parimīyate neneti parimāṇaṁ, doṇo parimāṇamassa doṇiko vīhi, khārasatiko, khārasahassiko āsītiko vayo, upaḍḍhakāyikaṁ bimbohanaṁ, pañcakaṁ, chakkaṁ.",
  "anya-e0801n4:83_0": "42. Yatetehi ttako.",
  "anya-e0801n4:84_0": "Yādīhi paṭhamantehī asseti chaṭṭhiyatthe ttako hoti, tañce paṭhamantaṁ parimāṇaṁ bhavati, yaṁ parimāṇamassa yattakaṁ, tattakaṁ, ettakaṁ, āvatake yāvatako, tāvatako (etāvatako).",
  "anya-e0801n4:85_0": "43. Sabbā cāvantu.",
  "anya-e0801n4:86_0": "Sabbato paṭhamantehi yādīhi ca asseti chaṭṭhiyatthe āvantu hoti, tañce paṭhamantaṁ parimāṇaṁ bhavati.",
  "anya-e0801n4:86_1": "Sabbaṁ parimāṇamassa sabbāvantaṁ, yāvantaṁ, tāvantaṁ, etāvantaṁ.",
  "anya-e0801n4:87_0": "44. Kimhā ratirīvarīvatakarittakā.",
  "anya-e0801n4:88_0": "Kimhā paṭhamantā asseti chaṭṭhiyatthe ratirīvarīvatakarittakā honti, tañce paṭhamantaṁ parimāṇaṁ bhavati, kiṁ saṅkhyānaṁ parimāṇamesaṁ kati ete, kīva, kīvatakaṁ, kittakaṁ.",
  "anya-e0801n4:88_1": "Rīvanto sabhāvato asaṅkhyo.",
  "anya-e0801n4:89_0": "45. Sañjātaṁ tārakāditvito.",
  "anya-e0801n4:90_0": "Tārakādīhi paṭhamantehi asseti chaṭṭhiyatthe ito hoti, te ce sañjātā honti, tārakā sañjātā assa tārakitaṁ gaganaṁ, pupphito rukkho, pallavitā latā.",
  "anya-e0801n4:91_0": "46. Māne matto.",
  "anya-e0801n4:92_0": "Paṭhamantā mānavuttito asseti asmiṁatthe matto hoti, palaṁ ummānamassa palamattaṁ, hattho pamāṇamassa hatthamattaṁ sataṁ mānamassa satamattaṁ, doṇo parimāṇamassa doṇamattaṁ, abhedopacārā doṇotipi hoti.",
  "anya-e0801n4:93_0": "47. Taggho cuddhaṁ.",
  "anya-e0801n4:94_0": "Uddhamānavuttiho asseti chaṭṭhiyatthe taggho hoti matto ca, jaṇṇutagghaṁ, jaṇṇumattaṁ.",
  "anya-e0801n4:95_0": "48. Ṇo ca purisā.",
  "anya-e0801n4:96_0": "Purisā paṭhamantā uddhamānavuttito ṇo hoti mattādayo ca, porisaṁ, purisamattaṁ, purisatagghaṁ.",
  "anya-e0801n4:97_0": "49. Ayūbhadvitīhaṁse.",
  "anya-e0801n4:98_0": "Ubhadvitīhi avayavavuttīti paṭhamantehi asseti chaṭṭhiyatthe ayo hoti.",
  "anya-e0801n4:98_1": "Ubho aṁsā assa ubhayaṁ, dvayaṁ, tayaṁ.",
  "anya-e0801n4:99_0": "50. Saṅkhyāya saccutīsāsadasantāyādhikāsmiṁ savasahasse ḍo.",
  "anya-e0801n4:100_0": "Satyantāya utyantāya īsantāya āsantāya dasantāya ca saṅkhyāya paṭhamantāya asminti sattamyatthe ḍo hoti, sā ce saṅkhyā adhikā hoti, yadasminti tañce sataṁ sahassaṁ satasahassaṁ vā hoti, vīsati adhikā asmiṁ sateti vīsaṁ sataṁ, ekavīsaṁ sataṁ, sahassaṁ, satasahassaṁ vā, tiṁsaṁ sataṁ, ekatiṁsaṁ sataṁ.",
  "anya-e0801n4:100_1": "Utyantāya-navutaṁ sataṁ sahassaṁ satasahassaṁ vā.",
  "anya-e0801n4:100_2": "Īsantāya cattālīsaṁ sataṁ, sahassaṁ, satasahassaṁ vā.",
  "anya-e0801n4:100_3": "Āsantāya paññāsaṁ sataṁ, sahassaṁ, satasahassaṁ vā.",
  "anya-e0801n4:100_4": "Dasantāyaekādasaṁ sataṁ, sahassaṁ, satasahassaṁ vā.",
  "anya-e0801n4:100_5": "Saccutīsāsadasantāyāti kiṁ?",
  "anya-e0801n4:100_6": "Chādhikā asmiṁsate.",
  "anya-e0801n4:100_7": "Adhiketi kiṁ?",
  "anya-e0801n4:100_8": "Pañcadasahīnā asmiṁsate, asminti kiṁ?",
  "anya-e0801n4:100_9": "Vīsatyadhikā etasmā satā, satasahasseti kiṁ?",
  "anya-e0801n4:100_10": "Ekādasa adhikā assaṁ vīsatiyaṁ.",
  "anya-e0801n4:101_0": "51. Tassa pūraṇekādasādito vā.",
  "anya-e0801n4:102_0": "Chaṭṭhiyanthāyekādasādikāya saṅkhyāya ḍo hoti (tassa) pūraṇatthe vibhāsā, sā saṅkhyā pūrīyate yena taṁ pūraṇaṁ, ekādasannaṁ pūraṇo ekādaso.",
  "anya-e0801n4:102_1": "Ekādasamo, vīso, vīsatimo, tiṁso, tiṁsatimo, cattālīso, paññāso.",
  "anya-e0801n4:103_0": "52. Ma pañcādikatihi.",
  "anya-e0801n4:104_0": "Chaṭṭhiyantāya pañcādikāya saṅkhyāya katismā ca mo hoti (tassa) pūraṇatthe, pañcamo, sattamo, aṭṭhamo, katimo, katimī.",
  "anya-e0801n4:105_0": "53.",
  "anya-e0801n4:105_1": "Satādīnamica.",
  "anya-e0801n4:105_2": "Satādikāya saṅkhyāya chaṭṭhiyantāya (tassa) pūraṇatthe mohoti satādīnamicāntādeso, satimo, sahassimo.",
  "anya-e0801n4:106_0": "54. Chā ṭṭhaṭṭhamā.",
  "anya-e0801n4:107_0": "Chasaddā ṭṭhaṭṭhamā honti tassa pūraṇatthe, chaṭṭho, chaṭṭhamo, itthiyaṁ chaṭṭhī, chaṭṭhamī, kathaṁ ‘dutiyaṁ catuttha’nti?",
  "anya-e0801n4:107_1": "‘‘Dutiyassa, catuttha tatiyāna’’nti nipātanā.",
  "anya-e0801n4:108_0": "55. Ekā kākyasahāye.",
  "anya-e0801n4:109_0": "Ekasmā asahāyatthe kaākī honti vā, ekako, ekākī, eko.",
  "anya-e0801n4:110_0": "56. Vacchādīhi tanutte taro.",
  "anya-e0801n4:111_0": "Vacchādīnaṁ sabhāvassa tanutte gamyamāne taro hoti, susuttassa tanutte vacchataro, itthiyaṁ vacchatarī, yobbanassa tanutte okkhataro, assabhāvassa tanutte assataro, sāmatthiyassa tanutte usabhataro.",
  "anya-e0801n4:112_0": "57.",
  "anya-e0801n4:112_1": "Kimhā niddhāraṇe ratara ratamā.",
  "anya-e0801n4:112_2": "Kiṁsaddā niddhāraṇe ratara ratamā honti, kataro bhavataṁ devadatto, kataro bhavataṁ kaṭho, katamo bhavataṁ devadatto, katamo bhavataṁ kaṭho, bhāradvājānaṁ katamosi brahme.",
  "anya-e0801n4:113_0": "58. Tena datte liyā.",
  "anya-e0801n4:114_0": "Tatiyantā datte-bhidheyye laiyā honti, devena datto devalo, deviyo, brahmalo, brahmiyo, sivā sīvalo, sīviyo, sissa dīgho.",
  "anya-e0801n4:115_0": "59. Tassa bhāvakammesu ttatāttanaṇyaṇeyyaṇiyaṇiyā.",
  "anya-e0801n4:116_0": "Chaṭṭhiyantā bhāve kamme ca ttādayo honti bahulaṁ, na ca sabbe sabbato honti aññatra ttatāhi, bhavanti etasmā buddhisaddābhi bhāvo saddassa pavattinimittaṁ, nīlassa paṭassa bhāvo nīlattaṁ nīlatābhi guṇo bhāvo, nīlassa guṇassa bhāvo nīlattaṁ nīlatābhi nīlaguṇajāti, gottaṁ gotāti gojāti, pācakattaṁ, daṇḍittaṁ, visāṇittaṁ, rājapurisattanti kriyādisambandhittaṁ, devadattattaṁ, candattaṁ, sūriyattanti tadavatthāvisesasāmaññaṁ, ākāsattaṁ, abhāvattanti upacaritabhedasāmaññaṁ.",
  "anya-e0801n4:116_1": "Ttana-puthujjanattanaṁ, vedanattanaṁ, jāyattanaṁ, jārattanaṁ.",
  "anya-e0801n4:116_2": "Ṇya-ālasyaṁ, brahmaññaṁ, cāpalyaṁ, nepuññaṁ, pesuññaṁ, rajjaṁ, ādhipaccaṁ, dāyajjaṁ, vesammaṁ ‘vesama’nti, keci, sakhyaṁ, vāṇijjaṁ.",
  "anya-e0801n4:116_3": "Ṇeyya-soceyyaṁ, ādhipateyyaṁ.",
  "anya-e0801n4:116_4": "Ṇagāravaṁ, pāṭavaṁ, ajjavaṁ, maddavaṁ.",
  "anya-e0801n4:116_5": "Iya-adhipatiyaṁ, paṇḍitiyaṁ, bahussutiyaṁ, naggiyaṁ, sūriyaṁ.",
  "anya-e0801n4:116_6": "Ṇiya-ālasiyaṁ, kāḷusiyaṁ, mandiyaṁdakkhiyaṁ, porohitiyaṁ, veyyattiyaṁ.",
  "anya-e0801n4:116_7": "Kathaṁ ‘rāmaṇīyaka’nti?",
  "anya-e0801n4:116_8": "Sakatthe kantā ṇena siddhaṁ.",
  "anya-e0801n4:116_9": "Kammaṁ kiriyā, tattha alasassa kammaṁ alasattaṁ’ alasatā, alasattanaṁ, ālasyaṁ, ālasiyaṁ vā, ‘‘sakatthe’ (4.122) ti sakatthepi, yathābhuccaṁ, kāruññaṁ, pattakallaṁ, ākāsānañcaṁ, kāyapāguññatā.",
  "anya-e0801n4:117_0": "60. Bya vaddhadāsā vā.",
  "anya-e0801n4:118_0": "Chaṭṭhiyantā vaddhā dāsā ca byo vā hoti bhāvakammesu, vaddhabyaṁ vaddhatā, dāsabyaṁ dāsatā, kathaṁ ‘vaddhava’nti?",
  "anya-e0801n4:118_1": "Ṇe vāgamo.",
  "anya-e0801n4:119_0": "61. Naṇa yuvā bo ca vassa.",
  "anya-e0801n4:120_0": "Chaṭṭhiyantā yuvasaddā bhāvakammesu naṇa vā hoti tassa bo ca, yobbanaṁ, vātveva? Yuvattaṁ, yuvatā.",
  "anya-e0801n4:121_0": "62. Aṇvāditvimo.",
  "anya-e0801n4:122_0": "Aṇuādīhi chaṭṭhiyantehi bhāve vā imo hoti, aṇimā, laghimā, mahimā, (garimā), kasimā, vātveva?",
  "anya-e0801n4:122_1": "Aṇuttaṁ aṇutā.",
  "anya-e0801n4:123_0": "63. Bhāvā tena nibbatte.",
  "anya-e0801n4:124_0": "Bhāvavācakā saddā tena nibbatte-bhidheyye imo hoti, pākena nibbatta pāṇimaṁ, sekimaṁ.",
  "anya-e0801n4:125_0": "64. Taratamissikiyiṭṭhātisaye.",
  "anya-e0801n4:126_0": "Atisaye vattamānato hontete paccayā, atisayena pāpo pāpataro, pāpatamo, pāpissiko, pāpiyo, pāpiṭṭho, itthiyaṁ pāpatarā.",
  "anya-e0801n4:126_1": "Atisayantāpi atisayappaccayo, atisayena pāpiṭṭho pāpiṭṭhataro.",
  "anya-e0801n4:127_0": "65. Tannissite llo.",
  "anya-e0801n4:128_0": "Dutiyantā llappaccayo hoti nissitatthe, vedaṁ nissitaṁ vedallaṁ, duṭṭhu nissitaṁ duṭṭhullaṁ.",
  "anya-e0801n4:128_1": "Ille-saṅkhārillaṁ.",
  "anya-e0801n4:129_0": "66. Tassa vikārāvayavesu ṇa ṇika ṇeyyamayā.",
  "anya-e0801n4:130_0": "Pakatiyā uttaramavatthantaraṁ vikāro, chaṭṭhiyantā nāmasmā vikāre-vayave ca ṇādayo honti bahulaṁ, ṇa-āyasaṁ bandhanaṁ, odumbaraṁ, paṇṇaṁ, odumbaraṁ bhasmaṁ, kāpotaṁ maṁsaṁ, kāpotaṁ satthi.",
  "anya-e0801n4:130_1": "Ṇika-kappāsikaṁ vatthaṁ.",
  "anya-e0801n4:130_2": "Ṇeyya-eṇeyyaṁ maṁsaṁ, eṇeyyaṁ satthi .",
  "anya-e0801n4:130_3": "Koseyyaṁ vatthaṁ.",
  "anya-e0801n4:130_4": "Maya-tiṇamayaṁ, dārumayaṁ, naḷamayaṁ, mattikāmayaṁ.",
  "anya-e0801n4:130_5": "‘‘Aññasmi’’nti (4.121) gunnaṁ karīsepi mayo, gomayaṁ.",
  "anya-e0801n4:131_0": "67. Jatuto saṇa vā.",
  "anya-e0801n4:132_0": "Chaṭṭhiyantā nāmasmā jatuto vikārāvayavesu saṇa vā hoti.",
  "anya-e0801n4:132_1": "Jatuno vikāro jātusaṁ jatumayaṁ.",
  "anya-e0801n4:132_2": "‘‘Lopo’’ti (4.123) bahulaṁ paccayalopopi phalapupphamūlesu vikārāvayavesu, piyālassa phalāni piyālāni, mallikāya pupphāni mallikā, usirassa mūlaṁ usīraṁ, taṁ saddena vā tadabhidhānaṁ.",
  "anya-e0801n4:133_0": "68. Samūhe kaṇa ṇa ṇikā.",
  "anya-e0801n4:134_0": "Chaṭṭhiyantā samūhe kaṇa ṇa ṇikā honti gottappaccayantā.",
  "anya-e0801n4:134_1": "Kaṇa-rājaññakaṁ, mānussakaṁ, ukkhādīhi-okkhakaṁ, oṭṭhakaṁ, orabbhakaṁ, rājakaṁ, rājaputtakaṁ, hatthikaṁ, dhenukaṁ.",
  "anya-e0801n4:134_2": "Ṇa-kākaṁ, bhikkhaṁ.",
  "anya-e0801n4:134_3": "Acittā ṇika-āpūpikaṁ, saṁkulikaṁ.",
  "anya-e0801n4:135_0": "69. Janādīhi tā.",
  "anya-e0801n4:136_0": "Janādīhi chaṭṭhiyantehi samūhe tā hoti.",
  "anya-e0801n4:136_1": "Janatā, gajatā, bandhutā, gāmatā, sahāyatā, nāgaratā.",
  "anya-e0801n4:136_2": "Tāntā sabhāvato itthiliṅgā, ‘madanīya’nti karaṇe-dhikaraṇe vā anīyena siddhaṁ.",
  "anya-e0801n4:136_3": "‘Dhūmāyitatta’nti ktāntā nāmadhātuto ktena siddhaṁ.",
  "anya-e0801n4:137_0": "70. Iyo hite.",
  "anya-e0801n4:138_0": "Chaṭṭhiyantā hite iyo hoti. Upādāniyaṁ, aññatrāpi samānodare sayito sodariyo.",
  "anya-e0801n4:139_0": "71. Cakkhvādito sso.",
  "anya-e0801n4:140_0": "Chaṭṭhiyantehi cakkhuādīhi hite sso hoti, cakkhussaṁ, āyussaṁ.",
  "anya-e0801n4:141_0": "72. Ṇyo tattha sādhu.",
  "anya-e0801n4:142_0": "Sattamyantā tattha sādhūti asmiṁ atthe ṇyo hoti.",
  "anya-e0801n4:142_1": "Sabbho, pārisajjo.",
  "anya-e0801n4:142_2": "Sādhūti kusalo yoggo hito vā.",
  "anya-e0801n4:142_3": "Aññatrāpi rathaṁ vahatīti racchā.",
  "anya-e0801n4:143_0": "73. Kammā niya ññā.",
  "anya-e0801n4:144_0": "Sattamyantā kammasaddā tattha sādhūbhi asmiṁ atthe niya ññā honti.",
  "anya-e0801n4:144_1": "Kamme sādhu kammaniyaṁ, kammaññaṁ.",
  "anya-e0801n4:145_0": "74. Kathāditviko.",
  "anya-e0801n4:146_0": "Kathādīhi sattamyantehi tattha sādhūti asmiṁ atthe iko hoti.",
  "anya-e0801n4:146_1": "Kathiko, dhammakathiko, saṅgāmiko pavāsiko, upavāsiko.",
  "anya-e0801n4:147_0": "75. Pathādīhi ṇeyyo.",
  "anya-e0801n4:148_0": "Pathādīhi sattamyantehi tattha sādhūti asmiṁ atthe ṇe-yyo hoti, pātheyyaṁ sāpateyyaṁ (ātitheyyaṁ).",
  "anya-e0801n4:149_0": "76. Dakkhiṇāyārahe.",
  "anya-e0801n4:150_0": "Dakkhiṇāsaddato arahatthe ṇeyyo hoti, dakkhiṇaṁ arahatīti dakkhiṇeyyo.",
  "anya-e0801n4:151_0": "77. Rāyo tumantā.",
  "anya-e0801n4:152_0": "Tumantato arahatthe rāyo hoti.",
  "anya-e0801n4:152_1": "Ghātetāyaṁ vā ghātetuṁ, jāpetāyaṁ vā jāpetuṁ, pabbājetāyaṁ vā pabbājetuṁ.",
  "anya-e0801n4:153_0": "78. Tametthassatthīti mantu.",
  "anya-e0801n4:154_0": "Paṭhamantā ettha assa atthīti etesvatthesu mantu hoti.",
  "anya-e0801n4:154_1": "Gāvo ettha dese, assa vā purisassa santīti gomā.",
  "anya-e0801n4:154_2": "Atthīti vattamānakālopādānato bhūtāhi bhavissantīhi vā gohi na gomā.",
  "anya-e0801n4:154_3": "Kathaṁ ‘gomā āsi, gomā bhavissatī’ti?",
  "anya-e0801n4:154_4": "Tadāpi vattamānāhiyeva gohi gomā, āsi bhavissatīti padantarā kālantaraṁ, itikaraṇato visayaniyamo –",
  "anya-e0801n4:155_0": "Pahūte ca pasaṁsāyaṁ, nindāyañcātisāyane;",
  "anya-e0801n4:156_0": "Niccayoge ca saṁsagge, hontime mantuādayo.",
  "anya-e0801n4:157_0": "Go assoti jātisaddānaṁ dabbābhidhānasāmatthiyā mantvādayo na honti, tathā guṇasaddānaṁ ‘seto paṭo’ti, yesantu guṇasaddānaṁ dabbābhidhānasāmatthiyaṁ natthi, tehi honteva ‘buddhimā, rūpavā, rasavā, gandhavā, phassavā, saddavā, rasī, rasiko, rūpī, rūpiko, gandhī, gandhiko’ti.",
  "anya-e0801n4:158_0": "79. Vantvāvaṇṇā.",
  "anya-e0801n4:159_0": "Paṭhamantato avaṇṇantā mantvātthe vantu hoti. Sīlavā, paññavā, avaṇṇāti kiṁ? Satimā bandhumā.",
  "anya-e0801n4:160_0": "80. Daṇḍāditvikaī vā.",
  "anya-e0801n4:161_0": "Daṇḍādīhi ika ī honti vā mantvātthe.",
  "anya-e0801n4:161_1": "Bahulaṁ vidhānā kutoci dve honti, kutocekamekaṁva daṇḍiko daṇḍī daṇḍavā, gandhiko gandhī gandhavā, rūpiko rūpī rūpavā.",
  "anya-e0801n4:161_2": "(28) ‘‘Uttamīṇeva dhanā iko’’, dhaniko, dhanī dhanavā añño.",
  "anya-e0801n4:161_3": "(29) ‘‘Asannihite atthā’’, atthiko atthī, aññatra atthavā.",
  "anya-e0801n4:161_4": "(30) ‘‘Tadantā ca’’, puññatthiko, puññatthī, (31) ‘‘vaṇṇantā īyeva’’ brahmavaṇṇī, devavaṇṇī, (32) ‘‘hatthadantehi jātiyaṁ’’, hatthī, dantī, aññatra hatthavā dantavā.",
  "anya-e0801n4:161_5": "(33) ‘‘Vaṇṇato brahmacārimhi’’, vaṇṇī brahmacārī, vaṇṇavā añño.",
  "anya-e0801n4:161_6": "(34) ‘‘Pokkharādito dese’’, pokkharaṇī, uppalinī, kumudinī, bhisinī, muḷālinī, sālukinī, kvacādesepi padumipi paduminī paṇṇaṁ.",
  "anya-e0801n4:161_7": "Aññatra pokkharavā hatthī, (35) ‘‘nāvāyiko’’, nāviko.",
  "anya-e0801n4:161_8": "(36) ‘‘Sukhadukkhā ī’’, sukhī, dukkhī.",
  "anya-e0801n4:161_9": "(37) ‘‘Sikhādīhi vā’’, sikhī, sikhāvā, mālī, mālāvā, sīlī, sīlavā, balī, balavā.",
  "anya-e0801n4:161_10": "(38) ‘‘Balā bāhūrupubbā ca’’, bāhubalī, ūrubalī.",
  "anya-e0801n4:162_0": "81.",
  "anya-e0801n4:162_1": "Tapādīhi ssī.",
  "anya-e0801n4:162_2": "Tapādito mantvatthe vā ssī hoti.",
  "anya-e0801n4:162_3": "Tapassī, yasassī, tejassī, manassī, payassī. Vātveva? Yasavā.",
  "anya-e0801n4:163_0": "82.",
  "anya-e0801n4:163_1": "Mukhādito ro.",
  "anya-e0801n4:163_2": "Mukhādīhi mantvatthero hoti.",
  "anya-e0801n4:163_3": "Mukharo, susiro, ūsaro, madhuro, kharo, kuñjaro, nagaraṁ, (39) ‘‘dantassu ca unnabhadante’’, danturo.",
  "anya-e0801n4:164_0": "83. Tundyādīhi bho.",
  "anya-e0801n4:165_0": "Tundiādīhi mantvatthe bho vā hoti. Tundibho, vaṭibho, valibho. Vātveva? Tundimā.",
  "anya-e0801n4:166_0": "84. Saddhāditvā.",
  "anya-e0801n4:167_0": "Saddhādīhi mantvatthea hoti vā. Saddho, pañño, itthiyaṁ saddhā. Vātveva? Paññavā.",
  "anya-e0801n4:168_0": "85. Ṇo tapā.",
  "anya-e0801n4:169_0": "Tapā ṇo hoti mantvatthe. Tāpaso, itthiyaṁ tāpasī.",
  "anya-e0801n4:170_0": "86. Ālvabhijjhādīhi.",
  "anya-e0801n4:171_0": "Abhijjhādīhi ālu hoti mantvatthe, abhijjhālu, sītālu, dhajālu, dayālu. Vātveva? Dayāvā.",
  "anya-e0801n4:172_0": "87. Picchāditvilo.",
  "anya-e0801n4:173_0": "Picchādīhi ilo hoti vā mantvatthe.",
  "anya-e0801n4:173_1": "Picchilo picchavā, phenilo phenavā, jaṭilo jaṭāvā.",
  "anya-e0801n4:173_2": "Kathaṁ ‘vācālo’ti?",
  "anya-e0801n4:173_3": "Nindāyamilassādilope ‘‘paro kvacī’’ti (1-27).",
  "anya-e0801n4:174_0": "88. Sīlādito vo.",
  "anya-e0801n4:175_0": "Sīlādīhi vo hoti vā mantvatthe.",
  "anya-e0801n4:175_1": "Sīlavo sīlavā, kesavo kesavā, (40) ‘‘aṇṇā niccaṁ’’ aṇṇavo.",
  "anya-e0801n4:175_2": "(41) Gāṇḍī rājīhi saññāyaṁ’’ gāṇḍīvaṁ dhanu, rājīvaṁ paṅkajaṁ.",
  "anya-e0801n4:176_0": "89. Māyā medhāhi vī.",
  "anya-e0801n4:177_0": "Etehi dvīhi vī hoti mantvatthe. Māyāvī, medhāvī.",
  "anya-e0801n4:178_0": "90.",
  "anya-e0801n4:178_1": "Sissare āmyuvāmī.",
  "anya-e0801n4:178_2": "Sasaddā āmyuvāmī honti issare-bhidhāyye mantvatthe.",
  "anya-e0801n4:178_3": "Samassatthīti sāmī, suvāmī.",
  "anya-e0801n4:179_0": "91. Lakkhyā ṇo a ca. Lakkhīsaddā ṇo hoti mantvatthe a cāntassa. Ṇakārovayavo, lakkhaṇo.",
  "anya-e0801n4:180_0": "92. Aṅgā no kalyāṇe.",
  "anya-e0801n4:181_0": "Kalyāṇe gamyamāne aṅgasmā no hoti mantvatthe. Aṅganā.",
  "anya-e0801n4:182_0": "93. So lomā.",
  "anya-e0801n4:183_0": "Lomā so hoti mantvatthe. Lomaso, itthiyaṁ, lomasā.",
  "anya-e0801n4:184_0": "94. Imiyā.",
  "anya-e0801n4:185_0": "Mantvatthe ima iyā honti bahulaṁ. Puttimo, kittimo, puttiyo, kappiyo, jaṭiyo, hānabhāgiyo, seniyo.",
  "anya-e0801n4:186_0": "95.",
  "anya-e0801n4:186_1": "To pañcamyā.",
  "anya-e0801n4:186_2": "Pañcamyantā bahulaṁ to hoti vā.",
  "anya-e0801n4:186_3": "Gāmato āgacchati gāmasmā āgacchati, corato bhāyati corehi bhāyati, satthato parihīno satthā parihīno.",
  "anya-e0801n4:187_0": "96. Ito-tetto kuto.",
  "anya-e0801n4:188_0": "Tomhi imassa ṭi nipaccate, etassa ṭa eta, kiṁsaddassa kuttañca.",
  "anya-e0801n4:188_1": "Ito imasmā, ato etto etasmā, kuto kasmā.",
  "anya-e0801n4:189_0": "97. Abhyādīhi. Abhiādīhi to hoti. Abhito, parito, pacchato heṭṭhato.",
  "anya-e0801n4:190_0": "98. Ādyādīhi.",
  "anya-e0801n4:190_1": "Ādippabhutīhi to vā hoti, ādo ādito, majjhato antato, piṭṭhito, passato, mukhato, yatodakaṁ tadādittaṁ, yaṁ udakaṁ tadevādittanti attho.",
  "anya-e0801n4:191_0": "99.",
  "anya-e0801n4:191_1": "Sabbādito sattamyā trattā.",
  "anya-e0801n4:191_2": "Sabbādīhi sattamyantehi tratthā vā honti.",
  "anya-e0801n4:191_3": "Sabbatra sabba.",
  "anya-e0801n4:191_4": "Sabbasmiṁ, yatra yattha yasmiṁ.",
  "anya-e0801n4:191_5": "Bahulādhikārā na tumhāmhehi.",
  "anya-e0801n4:192_0": "100. Katthettha kutrātra kvehidha.",
  "anya-e0801n4:193_0": "Etesaddā nipaccante. Kasmiṁ kattha, kutra, kva, etasmiṁ, ettha, atra, asmiṁ iha, idha.",
  "anya-e0801n4:194_0": "101. Dhi sabbā vā. Sattamyantato sabbasmā dhi vā hoti. Sabbadhi, sabbattha.",
  "anya-e0801n4:195_0": "102. Yā hiṁ. Sattamyantato yato hiṁ vā hoti. Yahiṁ yatra.",
  "anya-e0801n4:196_0": "103. Tā haṁ ca.",
  "anya-e0801n4:197_0": "Sattamyantato tato vā haṁ hoti hiṁ ca. Tahaṁ, tahiṁ, tatra.",
  "anya-e0801n4:198_0": "104. Kuhiṁ kahaṁ.",
  "anya-e0801n4:199_0": "Kiṁsaddā sattamyantā hiṁ haṁ nipaccante kissa kukā ca.",
  "anya-e0801n4:199_1": "Kuhiṁ, kahaṁ.",
  "anya-e0801n4:199_2": "Kathaṁ ‘kuhiñcana’nti?",
  "anya-e0801n4:199_3": "‘Canaṁ’ iti nipātantaraṁ ‘kuhiñcī’ti ettha cisaddo viya.",
  "anya-e0801n4:200_0": "105.",
  "anya-e0801n4:200_1": "Sabbekaññayatehi kāle dā.",
  "anya-e0801n4:200_2": "Etehi sattamyantehi kāle dā hoti.",
  "anya-e0801n4:200_3": "Sabbasmiṁ kāle sabbadā, ekadā, aññadā, yadā, tadā.",
  "anya-e0801n4:200_4": "Kāleti kiṁ?",
  "anya-e0801n4:200_5": "Sabbattha dese.",
  "anya-e0801n4:201_0": "106. Kadā kudā sadā dhunedāni.",
  "anya-e0801n4:202_0": "Ete saddā nipaccante. Kasmiṁ kāle kadā, kudā, sabbasmiṁ kāle sadā, imasmiṁ kāle adhunā, idāni.",
  "anya-e0801n4:203_0": "107. Ajja sajjvaparajjvetarahi karahā.",
  "anya-e0801n4:204_0": "Etesaddā nipaccante.",
  "anya-e0801n4:204_1": "Pakatippaccayo ādeso kālavisesoti sabbametaṁ nipātanā labbhati, imassa ṭo jjo jāhani nipaccate, asmiṁ ahani ajja.",
  "anya-e0801n4:204_2": "Samānassa sabhāvo jju cāhani, samāne ahani sajju.",
  "anya-e0801n4:204_3": "Aparasmā jju, aparasmiṁ ahani aparajju.",
  "anya-e0801n4:204_4": "Imasseto kāle rahi ca, imasmiṁ kāle etarahi.",
  "anya-e0801n4:204_5": "Kiṁsaddassa ko raha cānajjatane, kasmiṁ kāle karaha.",
  "anya-e0801n4:205_0": "108. Sabbādīhi payāre thā.",
  "anya-e0801n4:206_0": "Sāmaññassa bhedako viseso pakāro, tattha vattamānehi sabbādīhi thā hoti.",
  "anya-e0801n4:206_1": "Sabbena pakārena sabbathā, yathā, tathā.",
  "anya-e0801n4:207_0": "109. Kathamitthaṁ.",
  "anya-e0801n4:208_0": "Ete saddā nipaccante pakāre. Kimimehi thaṁ paccayo, kaita ca tesaṁ yathākkamaṁ, kathaṁ, itthaṁ.",
  "anya-e0801n4:209_0": "110. Dhā saṅkhyāhi.",
  "anya-e0801n4:210_0": "Saṅkhyāvācīhi pakāre dhā parā hoti.",
  "anya-e0801n4:210_1": "Dvīhi pakārehi, dve vā pakāre karoti dvidhā karoti, bahudhā karoti, ekaṁ rāsiṁ pañcappakāraṁ karoti pañcadhā karoti, pañcappakāramekappakāraṁ karoti ekadhā karoti.",
  "anya-e0801n4:211_0": "111. Vekā jjhaṁ.",
  "anya-e0801n4:212_0": "Ekasmā pakare jjhaṁ vā hoti. Ekajjhaṁ karoti, ekadhā, karoti.",
  "anya-e0801n4:213_0": "112. Dvitīhedhā.",
  "anya-e0801n4:214_0": "Dvitīhi pakāre edhā vā hoti. Dvedhā, tedhā, dvidhā, tidhā.",
  "anya-e0801n4:215_0": "113. Tabbati jātiyo.",
  "anya-e0801n4:216_0": "Pakāravati taṁsāmaññavācakā saddā jātiyo hoti, paṭujātiyo, mudujātiyo.",
  "anya-e0801n4:217_0": "114. Vārasaṅkhyāya kkhattuṁ.",
  "anya-e0801n4:218_0": "Vārasambandhiniyā saṅkhyāya kkhattuṁ hoti.",
  "anya-e0801n4:218_1": "Dve vāre bhuñjati dvikkhattuṁ divasassa bhuñjati.",
  "anya-e0801n4:218_2": "Vāraggahaṇaṁ kiṁ?",
  "anya-e0801n4:218_3": "Pañca bhuñjati.",
  "anya-e0801n4:218_4": "Saṅkhyāyāti kiṁ?",
  "anya-e0801n4:218_5": "Pahūte vāre bhuñjati.",
  "anya-e0801n4:219_0": "115. Katimhā.",
  "anya-e0801n4:220_0": "Vārasambandhiniyā katisaṅkhyāya kkhattuṁ hoti, kati vāre, bhuñjathi, katikkhattuṁ bhuñjati.",
  "anya-e0801n4:221_0": "116. Bahumhā dhā ca paccāsattiyaṁ.",
  "anya-e0801n4:222_0": "Vārasambandhiniyā bahusaṅkhyāya dhā hoti kkhatthuṁ ca, vārānañce paccāsatti hoti, bahudhā divasassa bhuñjati bahukkhattuṁ bhuñjati.",
  "anya-e0801n4:222_1": "Paccāsattiyanti kiṁ?",
  "anya-e0801n4:222_2": "Bahuvāre māsassa bhuñjati.",
  "anya-e0801n4:223_0": "117. Sakiṁ vā.",
  "anya-e0801n4:224_0": "Ekaṁ vāramiccasmiṁ atthe sakinti vā nipaccate.",
  "anya-e0801n4:224_1": "Ekavāraṁ bhuñjati sakiṁ bhuñjati, vāti kiṁ?",
  "anya-e0801n4:224_2": "Ekakkhattuṁ bhuñjati.",
  "anya-e0801n4:225_0": "118. So vīcchappakāresu.",
  "anya-e0801n4:226_0": "Vīcchāyaṁ pakāre ca so hoti bahulaṁ. Vīcchāyaṁ-khaṇḍaso, bilaso. Pakāre-puthuso, sabbaso.",
  "anya-e0801n4:227_0": "119. Abhūtatabbhāve karāsabhūyoge vikārā cī.",
  "anya-e0801n4:228_0": "Avatthāvato-vatthantarenābhūtassa tāyāvatthāya bhāvekarāsabhūhi sambandhe sati vikāravācakā cī hoti, adhavalaṁ dhavalaṁ karoti dhavalī karoti, adhavalo dhavalo siyā dhavalī siyā, adhavalo dhavalo bhavati dhavalī bhavati.",
  "anya-e0801n4:228_1": "Abhūta tabbhāveti kiṁ?",
  "anya-e0801n4:228_2": "Ghaṭaṁ karoti, dadhi atthi, ghaṭo bhavati.",
  "anya-e0801n4:228_3": "Karāsabhūyogeti kiṁ?",
  "anya-e0801n4:228_4": "Adhavalodhavalo jāyate.",
  "anya-e0801n4:228_5": "Vikārāti kiṁ?",
  "anya-e0801n4:228_6": "Pakatiyā māhotu, suvaṇṇaṁ kuṇḍalaṁ karoti.",
  "anya-e0801n4:229_0": "120. Dissantaññepi paccayā.",
  "anya-e0801n4:230_0": "Vuttato-ññepi paccayā dissanti vuttāvuttatthesu.",
  "anya-e0801n4:230_1": "Vividhā mātaro vimātaro, tāsaṁ puttā vemātikā-rikaṇa.",
  "anya-e0801n4:230_2": "Pathaṁ gacchatīti pathāvino-āvī.",
  "anya-e0801n4:230_3": "Issā assa atthīti issukī-ukī.",
  "anya-e0801n4:230_4": "Dhuraṁ vahatīti dhorayho- yhaṇa.",
  "anya-e0801n4:231_0": "121. Aññasmiṁ.",
  "anya-e0801n4:232_0": "Vuttato-ññasmimpi atthe vuttappaccayā dissanti.",
  "anya-e0801n4:232_1": "Magadhānaṁ issaro māgadho-dhaṇā.",
  "anya-e0801n4:232_2": "Kāsīti sahassaṁ, tamagghatīti kāsiyo iyo.",
  "anya-e0801n4:233_0": "122. Sakatthe.",
  "anya-e0801n4:234_0": "Sakatthepi paccayā dissanti. Hīnako, potako, kiccayaṁ.",
  "anya-e0801n4:235_0": "123. Lopo.",
  "anya-e0801n4:236_0": "Paccayānaṁ lopopi dissati.",
  "anya-e0801n4:236_1": "Buddhe ratanaṁ paṇītaṁ, cakkhuṁ suññaṁ attena vā attariyena vāti bhāvappaccayalopo.",
  "anya-e0801n4:237_0": "124. Sarānamādissāyuvaṇṇassāeo ṇānubandhe.",
  "anya-e0801n4:238_0": "Sarānamādibhūtā ye akārivaṇṇuvaṇṇā, tesaṁ āeo honti yathākkamaṁṇānubandhe.",
  "anya-e0801n4:238_1": "Rāghavo, venateyyo, meniko, oḷumpiko, dobhaggaṁ.",
  "anya-e0801n4:238_2": "Ṇānubandheti kiṁ? Purātano.",
  "anya-e0801n4:239_0": "125. Saṁyoge kvaci.",
  "anya-e0801n4:240_0": "Sarānamādibhūtā ye ayuvaṇṇā, tesaṁ āeo honti kvacideva saṁyogavisaye ṇānubandhe.",
  "anya-e0801n4:240_1": "Decco, koṇḍañño.",
  "anya-e0801n4:240_2": "Kvacīti kiṁ?",
  "anya-e0801n4:240_3": "Kattikeyyo.",
  "anya-e0801n4:241_0": "126. Majjhe.",
  "anya-e0801n4:242_0": "Majjhe vattamānānampi ayuvaṇṇānaṁ ā e o honti kvaci. Aḍḍhateyyo, vāseṭṭho.",
  "anya-e0801n4:243_0": "127. Kosajjājjava pārisajja sohajja maddavārissāsabhājaññatheyya bāhusaccā.",
  "anya-e0801n4:244_0": "Etesaddā nipaccanteṇānubandhe.",
  "anya-e0801n4:244_1": "Kusī tassa bhāvokosajjaṁ, ujuno bhāvo ajjavaṁ, parisāsu sādhu pārisajjo, suhadayova suhajjo, tassa pana bhāvo sohajjaṁ, muduno bhāvo maddavaṁ, isino idaṁ bhāvo vā ārissaṁ, usabhassa idaṁ bhāvo vā āsabhaṁ, ājānīyassa bhāvo so eva vā ājaññaṁ, thenassa bhāvo kammaṁ vā theyyaṁ, bahussatassa bhāvo bāhusaccaṁ, etesu yamalakkhaṇikaṁ, taṁ nipātanā.",
  "anya-e0801n4:245_0": "128. Manādīnaṁ saka.",
  "anya-e0801n4:246_0": "Manādīnaṁ saka hoti ṇānubandhe. Manasi bhavaṁ mānasaṁ, dummanaso bhāvo domanassaṁ, somanassaṁ.",
  "anya-e0801n4:247_0": "129. Uvaṇṇassāvaṅa sare.",
  "anya-e0801n4:248_0": "Sarādo ṇānubandhe uvaṇṇassāvaṅa hoti. Rāghavo, jambavaṁ.",
  "anya-e0801n4:249_0": "130. Yamhi gossa ca.",
  "anya-e0801n4:250_0": "Yakārādo paccaye gossuvaṇṇassa ca avaṅa hoti. Gabyaṁ, bhātabyo.",
  "anya-e0801n4:251_0": "131. Lopo-vaṇṇivaṇṇānaṁ.",
  "anya-e0801n4:252_0": "Yakārādo paccaye avaṇṇivaṇṇānaṁ lopo hoti.",
  "anya-e0801n4:252_1": "Dāyajjaṁ, kāruññaṁ, ādhipaccaṁ, deppaṁ.",
  "anya-e0801n4:252_2": "Bahulaṁvidhānā kvaci na hoti kiccayaṁ.",
  "anya-e0801n4:253_0": "132. Rānubandhe-nta sarādissa.",
  "anya-e0801n4:254_0": "Anto saro ādimhi yassāvayavassa, tassa lopo hoti rānubandhe. Kittakaṁ, petteyyaṁ.",
  "anya-e0801n4:255_0": "133. Kisamahatamime kasa mahā.",
  "anya-e0801n4:256_0": "Kisassa mahato ime kasamahā honti yathākkamaṁ, kasimā, mahimā.",
  "anya-e0801n4:257_0": "134. Āyussāyasa mantumhi.",
  "anya-e0801n4:258_0": "Āyussa āyasādeso hoti mantumhi. Āyasmā.",
  "anya-e0801n4:259_0": "135. Jo vuddhassiyiṭṭhesu.",
  "anya-e0801n4:260_0": "Vuddhassa jo hoti iyaiṭṭhesu, jeyyo, jeṭṭho.",
  "anya-e0801n4:261_0": "136. Bāḷhantikapasatthānaṁ sādha neda sā.",
  "anya-e0801n4:262_0": "Iyaiṭṭhesu bāḷhantikapasatthānaṁ sādha neda sā honti yathākkamaṁ.",
  "anya-e0801n4:262_1": "Sādhiyo, sādhiṭṭho, nediyo, nediṭṭho, seyyo, seṭṭho.",
  "anya-e0801n4:263_0": "137. Kaṇakanāppayuvānaṁ.",
  "anya-e0801n4:264_0": "Iyaiṭṭhesu appayuvānaṁ kaṇa kanā honti yathākkamaṁ. Kaṇiyo kaṇiṭṭho, kaniyo kaniṭṭho.",
  "anya-e0801n4:265_0": "138. Lopo vī mantu vantūnaṁ.",
  "anya-e0801n4:266_0": "Vī mantu vantūnaṁ lopo hoti iyaiṭṭhesu.",
  "anya-e0801n4:266_1": "Atisayena medhāvī medhiyo, medhiṭṭho, atisayena satimā satiyo, satiṭṭho, atisayena guṇavā guṇiyo, guṇiṭṭho.",
  "anya-e0801n4:267_0": "139. Ḍe satissa tissa.",
  "anya-e0801n4:268_0": "Ḍepare satyantassa tikārassa lopo hoti, vīsaṁ sataṁ, tiṁsaṁ sataṁ.",
  "anya-e0801n4:269_0": "140. Etasseṭa ttake.",
  "anya-e0801n4:270_0": "Ttake pare etassa eṭa hoti. Ettakaṁ.",
  "anya-e0801n4:271_0": "141. Ṇikassiyo vā.",
  "anya-e0801n4:272_0": "Ṇikassa vā iyo hoti, sakyaputtiyo, sakyaputtiko.",
  "anya-e0801n4:273_0": "142. Adhātussa kā-syādito ghe-ssi.",
  "anya-e0801n4:274_0": "Ghe pare adhātussa yo kakāro, tato pubbassa akārassa bahulaṁ i hoti sace gho na syādito paro hoti.",
  "anya-e0801n4:274_1": "Bālikā, kārikā, adhātussāti kiṁ?",
  "anya-e0801n4:274_2": "Sakā, keti kiṁ?",
  "anya-e0801n4:274_3": "Nandanā, asyāditoti kiṁ?",
  "anya-e0801n4:274_4": "Bahuparibbājakā mathurā, bahucammikāti kakārena syādino byavahitattā siddhaṁ, gheti kiṁ?",
  "anya-e0801n4:274_5": "Bālako, assāti kiṁ?",
  "anya-e0801n4:274_6": "Bahukattukā sālā.",
  "anya-e0801n4:275_0": "Iti moggallāne byākaraṇe vuttiyaṁ",
  "anya-e0801n4:276_0": "Ṇādikaṇḍo catuttho."
}