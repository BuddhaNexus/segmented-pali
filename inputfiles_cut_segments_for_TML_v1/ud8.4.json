{
  "ud8.4:0.1_0": "Udāna 8.4",
  "ud8.4:0.2_0": "Catutthanibbānapaṭisaṁyuttasutta",
  "ud8.4:1.1_0": "Evaṁ me sutaṁ—",
  "ud8.4:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud8.4:1.3_0": "Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "ud8.4:1.4_0": "Tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti.",
  "ud8.4:2.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.4:3.1_0": "“Nissitassa calitaṁ, anissitassa calitaṁ natthi.",
  "ud8.4:3.2_0": "Calite asati passaddhi, passaddhiyā sati nati na hoti.",
  "ud8.4:3.3_0": "Natiyā asati āgatigati na hoti.",
  "ud8.4:3.4_0": "Āgatigatiyā asati cutūpapāto na hoti.",
  "ud8.4:3.5_0": "Cutūpapāte asati nevidha na huraṁ na ubhayamantarena.",
  "ud8.4:3.6_0": "Esevanto dukkhassā”ti.",
  "ud8.4:3.7_0": "Catutthaṁ."
}