{
  "iti85:0.1_0": "Itivuttaka 85",
  "iti85:0.2_0": "Tikanipāta",
  "iti85:0.3_0": "Catutthavagga",
  "iti85:0.4_0": "Asubhānupassīsutta",
  "iti85:1.1_0": "Vuttañhetaṁ bhagavatā vuttamarahatāti me sutaṁ:",
  "iti85:2.1_0": "“Asubhānupassī, bhikkhave, kāyasmiṁ viharatha;",
  "iti85:2.2_0": "ānāpānassati ca vo ajjhattaṁ parimukhaṁ sūpaṭṭhitā hotu;",
  "iti85:2.3_0": "sabbasaṅkhāresu aniccānupassino viharatha.",
  "iti85:2.4_0": "Asubhānupassīnaṁ, bhikkhave, kāyasmiṁ viharataṁ yo subhāya dhātuyā rāgānusayo so pahīyati.",
  "iti85:2.5_0": "Ānāpānassatiyā ajjhattaṁ parimukhaṁ sūpaṭṭhititāya ye bāhirā vitakkāsayā vighātapakkhikā, te na honti.",
  "iti85:2.6_0": "Sabbasaṅkhāresu aniccānupassīnaṁ viharataṁ yā avijjā sā pahīyati, yā vijjā sā uppajjatī”ti.",
  "iti85:2.7_0": "Etamatthaṁ bhagavā avoca.",
  "iti85:2.8_0": "Tatthetaṁ iti vuccati:",
  "iti85:3.1_0": "“Asubhānupassī kāyasmiṁ,",
  "iti85:3.2_0": "ānāpāne paṭissato;",
  "iti85:3.3_0": "Sabbasaṅkhārasamathaṁ,",
  "iti85:3.4_0": "passaṁ ātāpi sabbadā.",
  "iti85:4.1_0": "Sa ve sammaddaso bhikkhu,",
  "iti85:4.2_0": "yato tattha vimuccati;",
  "iti85:4.3_0": "Abhiññāvosito santo,",
  "iti85:4.4_0": "sa ve yogātigo munī”ti.",
  "iti85:5.1_0": "Ayampi attho vutto bhagavatā, iti me sutanti.",
  "iti85:5.2_0": "Chaṭṭhaṁ."
}