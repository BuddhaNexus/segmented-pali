{
  "iti90:0.1_0": "Itivuttaka 90",
  "iti90:0.2_0": "Tikanipāta",
  "iti90:0.3_0": "Pañcamavagga",
  "iti90:0.4_0": "Aggappasādasutta",
  "iti90:1.1_0": "Vuttañhetaṁ bhagavatā vuttamarahatāti me sutaṁ:",
  "iti90:2.1_0": "“Tayome, bhikkhave, aggappasādā.",
  "iti90:2.2_0": "Katame tayo?",
  "iti90:2.3_0": "Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṁ aggamakkhāyati arahaṁ sammāsambuddho.",
  "iti90:2.4_0": "Ye, bhikkhave, buddhe pasannā, agge te pasannā.",
  "iti90:2.5_0": "Agge kho pana pasannānaṁ aggo vipāko hoti.",
  "iti90:3.1_0": "Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṁ.",
  "iti90:3.2_0": "Ye, bhikkhave, virāge dhamme pasannā, agge te pasannā.",
  "iti90:3.3_0": "Agge kho pana pasannānaṁ aggo vipāko hoti.",
  "iti90:4.1_0": "Yāvatā, bhikkhave, saṅghā vā gaṇā vā, tathāgatasāvakasaṅgho tesaṁ aggamakkhāyati, yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa.",
  "iti90:4.2_0": "Ye, bhikkhave, saṅghe pasannā, agge te pasannā.",
  "iti90:4.3_0": "Agge kho pana pasannānaṁ aggo vipāko hoti.",
  "iti90:4.4_0": "Ime kho, bhikkhave, tayo aggappasādā”ti.",
  "iti90:4.5_0": "Etamatthaṁ bhagavā avoca.",
  "iti90:4.6_0": "Tatthetaṁ iti vuccati:",
  "iti90:5.1_0": "“Aggato ve pasannānaṁ,",
  "iti90:5.2_0": "aggaṁ dhammaṁ vijānataṁ;",
  "iti90:5.3_0": "Agge buddhe pasannānaṁ,",
  "iti90:5.4_0": "dakkhiṇeyye anuttare.",
  "iti90:6.1_0": "Agge dhamme pasannānaṁ,",
  "iti90:6.2_0": "virāgūpasame sukhe;",
  "iti90:6.3_0": "Agge saṅghe pasannānaṁ,",
  "iti90:6.4_0": "puññakkhette anuttare.",
  "iti90:7.1_0": "Aggasmiṁ dānaṁ dadataṁ,",
  "iti90:7.2_0": "aggaṁ puññaṁ pavaḍḍhati;",
  "iti90:7.3_0": "Aggaṁ āyu ca vaṇṇo ca,",
  "iti90:7.4_0": "yaso kitti sukhaṁ balaṁ.",
  "iti90:8.1_0": "Aggassa dātā medhāvī,",
  "iti90:8.2_0": "aggadhammasamāhito;",
  "iti90:8.3_0": "Devabhūto manusso vā,",
  "iti90:8.4_0": "aggappatto pamodatī”ti.",
  "iti90:9.1_0": "Ayampi attho vutto bhagavatā, iti me sutanti.",
  "iti90:9.2_0": "Paṭhamaṁ."
}