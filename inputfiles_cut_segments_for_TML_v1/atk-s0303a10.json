{
  "atk-s0303a10:0_0": "11. Valāhakasaṁyuttavaṇṇanā",
  "atk-s0303a10:1_0": "550-606.",
  "atk-s0303a10:1_1": "Valāhakasaṁyutte valāhakakāyikāti valāhakanāmake devakāye uppannā ākāsacārikadevā.",
  "atk-s0303a10:1_2": "Sītavalāhakāti sītakaraṇavalāhakā.",
  "atk-s0303a10:1_3": "Sesapadesupi eseva nayo.",
  "atk-s0303a10:1_4": "Cetopaṇidhimanvāyāti cittaṭṭhapanaṁ āgamma.",
  "atk-s0303a10:1_5": "Sītaṁ hotīti yaṁ vassāne vā hemante vā sītaṁ hoti, taṁ utusamuṭṭhānameva.",
  "atk-s0303a10:1_6": "Yaṁ pana sītepi atisītaṁ, gimhe ca uppannaṁ sītaṁ, taṁ devatānubhāvena nibbattaṁ sītaṁ nāma.",
  "atk-s0303a10:1_7": "Uṇhaṁ hotīti yaṁ gimhāne uṇhaṁ, taṁ utusamuṭṭhānikaṁ pākatikameva.",
  "atk-s0303a10:1_8": "Yaṁ pana uṇhepi atiuṇhaṁ, sītakāle ca uppannaṁ uṇhaṁ, taṁ devatānubhāvena nibbattaṁ uṇhaṁ nāma.",
  "atk-s0303a10:1_9": "Abbhaṁ hotīti abbhamaṇḍapo hoti.",
  "atk-s0303a10:1_10": "Idhāpi yaṁ vassāne ca sisire ca abbhaṁ uppajjati, taṁ utusamuṭṭhānikaṁ pākatikameva.",
  "atk-s0303a10:1_11": "Yaṁ pana abbheyeva atiabbhaṁ, sattasattāhampi candasūriye chādetvā ekandhakāraṁ karoti, yañca cittavesākhamāsesu abbhaṁ, taṁ devatānubhāvena uppannaṁ abbhaṁ nāma.",
  "atk-s0303a10:1_12": "Vāto hotīti yo tasmiṁ tasmiṁ utumhi uttaradakkhiṇādipakativāto hoti, ayaṁ utusamuṭṭhānova.",
  "atk-s0303a10:1_13": "Yopi pana rukkhakkhandhādipadālano ativāto nāma atthi, ayañceva, yo ca aññopi akālavāto, ayaṁ devatānubhāvanibbatto nāma.",
  "atk-s0303a10:1_14": "Devo vassatīti yaṁ vassike cattāro māse vassaṁ, taṁ utusamuṭṭhānameva.",
  "atk-s0303a10:1_15": "Yaṁ pana vasseyeva ativassaṁ, yañca cittavesākhamāsesu vassaṁ, taṁ devatānubhāvanibbattaṁ nāma.",
  "atk-s0303a10:2_0": "Tatridaṁ vatthu –",
  "atk-s0303a10:2_1": "eko kira vassavalāhakadevaputto talakūṭakavāsi khīṇāsavattherassa santikaṁ gantvā vanditvā aṭṭhāsi.",
  "atk-s0303a10:2_2": "Thero ‘‘kosi tva’’nti pucchi.",
  "atk-s0303a10:2_3": "‘‘Ahaṁ, bhante, vassavalāhakadevaputto’’ti.",
  "atk-s0303a10:2_4": "‘‘Tumhākaṁ kira cittena devo vassatī’’ti?",
  "atk-s0303a10:2_5": "‘‘Āma, bhante’’ti.",
  "atk-s0303a10:2_6": "‘‘Passitukāmā maya’’nti .",
  "atk-s0303a10:2_7": "‘‘Temissatha, bhante’’ti.",
  "atk-s0303a10:2_8": "‘‘Meghasīsaṁ vā gajjitaṁ vā na paññāyati, kathaṁ temissāmā’’ti?",
  "atk-s0303a10:2_9": "‘‘Bhante, amhākaṁcittena devo vassati, tumhe paṇṇasālaṁ pavisathā’’ti .",
  "atk-s0303a10:2_10": "‘‘Sādhu devaputtā’’ti so pāde dhovitvā paṇṇasālaṁ pāvisi.",
  "atk-s0303a10:2_11": "Devaputto tasmiṁ pavisanteyeva ekaṁ gītaṁ gāyitvā hatthaṁ ukkhipi.",
  "atk-s0303a10:2_12": "Samantā tiyojanaṭṭhānaṁ ekameghaṁ ahosi.",
  "atk-s0303a10:2_13": "Thero addhatinto paṇṇasālaṁ paviṭṭhoti.",
  "atk-s0303a10:2_14": "Apica devo nāmesa aṭṭhahi kāraṇehi vassati nāgānubhāvena supaṇṇānubhāvena devatānubhāvena saccakiriyāya utusamuṭṭhānena mārāvaṭṭanena iddhibalena vināsameghenāti.",
  "atk-s0303a10:3_0": "Valāhakasaṁyuttavaṇṇanā niṭṭhitā."
}