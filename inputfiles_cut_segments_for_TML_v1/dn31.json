{
  "dn31:0.1_0": "Dīgha Nikāya 31 ",
  "dn31:0.2_0": "Siṅgālasutta ",
  "dn31:1.1_0": "Evaṁ me sutaṁ—",
  "dn31:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "dn31:1.3_0": "Tena kho pana samayena siṅgālako gahapatiputto kālasseva uṭṭhāya rājagahā nikkhamitvā allavattho allakeso pañjaliko puthudisā namassati—",
  "dn31:1.4_0": "puratthimaṁ disaṁ dakkhiṇaṁ disaṁ pacchimaṁ disaṁ uttaraṁ disaṁ heṭṭhimaṁ disaṁ uparimaṁ disaṁ. ",
  "dn31:2.1_0": "Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. ",
  "dn31:2.2_0": "Addasā kho bhagavā siṅgālakaṁ gahapatiputtaṁ kālasseva vuṭṭhāya rājagahā nikkhamitvā allavatthaṁ allakesaṁ pañjalikaṁ puthudisā namassantaṁ—",
  "dn31:2.3_0": "puratthimaṁ disaṁ dakkhiṇaṁ disaṁ pacchimaṁ disaṁ uttaraṁ disaṁ heṭṭhimaṁ disaṁ uparimaṁ disaṁ. ",
  "dn31:2.4_0": "Disvā siṅgālakaṁ gahapatiputtaṁ etadavoca: ",
  "dn31:2.5_0": "“kiṁ nu kho tvaṁ, gahapatiputta, kālasseva vuṭṭhāya rājagahā nikkhamitvā allavattho allakeso pañjaliko puthudisā namassasi—",
  "dn31:2.6_0": "puratthimaṁ disaṁ dakkhiṇaṁ disaṁ pacchimaṁ disaṁ uttaraṁ disaṁ heṭṭhimaṁ disaṁ uparimaṁ disan”ti? ",
  "dn31:2.7_0": "“Pitā maṁ, bhante, kālaṁ karonto evaṁ avaca: ",
  "dn31:2.8_0": "‘disā, tāta, namasseyyāsī’ti. ",
  "dn31:2.9_0": "So kho ahaṁ, bhante, pituvacanaṁ sakkaronto garuṁ karonto mānento pūjento kālasseva uṭṭhāya rājagahā nikkhamitvā allavattho allakeso pañjaliko puthudisā namassāmi—",
  "dn31:2.10_0": "puratthimaṁ disaṁ dakkhiṇaṁ disaṁ pacchimaṁ disaṁ uttaraṁ disaṁ heṭṭhimaṁ disaṁ uparimaṁ disan”ti. ",
  "dn31:2.11.0_0": "1. Cha disā ",
  "dn31:2.12_0": "“Na kho, gahapatiputta, ariyassa vinaye evaṁ cha disā namassitabbā”ti. ",
  "dn31:2.13_0": "“Yathā kathaṁ pana, bhante, ariyassa vinaye cha disā namassitabbā? ",
  "dn31:2.14_0": "Sādhu me, bhante, bhagavā tathā dhammaṁ desetu, yathā ariyassa vinaye cha disā namassitabbā”ti. ",
  "dn31:2.15_0": "“Tena hi, gahapatiputta, suṇohi sādhukaṁ manasikarohi bhāsissāmī”ti. ",
  "dn31:2.16_0": "“Evaṁ, bhante”ti kho siṅgālako gahapatiputto bhagavato paccassosi. ",
  "dn31:2.17_0": "Bhagavā etadavoca: ",
  "dn31:3.1_0": "“Yato kho, gahapatiputta, ariyasāvakassa cattāro kammakilesā pahīnā honti, catūhi ca ṭhānehi pāpakammaṁ na karoti, cha ca bhogānaṁ apāyamukhāni na sevati, so evaṁ cuddasa pāpakāpagato chaddisāpaṭicchādī ",
  "dn31:3.2_0": "ubholokavijayāya paṭipanno hoti. Tassa ayañceva loko āraddho hoti paro ca loko. ",
  "dn31:3.3_0": "So kāyassa bhedā paraṁ maraṇā sugatiṁ saggaṁ lokaṁ upapajjati. ",
  "dn31:3.4.0_0": "2. Cattāro kammakilesā ",
  "dn31:3.5_0": "Katamassa cattāro kammakilesā pahīnā honti? ",
  "dn31:3.6_0": "Pāṇātipāto kho, gahapatiputta, kammakileso, adinnādānaṁ kammakileso, kāmesumicchācāro kammakileso, musāvādo kammakileso. ",
  "dn31:3.7_0": "Imassa cattāro kammakilesā pahīnā hontī”ti. ",
  "dn31:3.8_0": "Idamavoca bhagavā. ",
  "dn31:3.9_0": "Idaṁ vatvāna sugato athāparaṁ etadavoca satthā: ",
  "dn31:4.1_0": "“Pāṇātipāto adinnādānaṁ, ",
  "dn31:4.2_0": "Musāvādo ca vuccati; ",
  "dn31:4.3_0": "Paradāragamanañceva, ",
  "dn31:4.4_0": "Nappasaṁsanti paṇḍitā”ti. ",
  "dn31:5.0_0": "3. Catuṭhānaṁ ",
  "dn31:5.1_0": "“Katamehi catūhi ṭhānehi pāpakammaṁ na karoti? ",
  "dn31:5.2_0": "Chandāgatiṁ gacchanto pāpakammaṁ karoti, dosāgatiṁ gacchanto pāpakammaṁ karoti, mohāgatiṁ gacchanto pāpakammaṁ karoti, bhayāgatiṁ gacchanto pāpakammaṁ karoti. ",
  "dn31:5.3_0": "Yato kho, gahapatiputta, ariyasāvako neva chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati; ",
  "dn31:5.4_0": "imehi catūhi ṭhānehi pāpakammaṁ na karotī”ti. ",
  "dn31:5.5_0": "Idamavoca bhagavā. ",
  "dn31:5.6_0": "Idaṁ vatvāna sugato athāparaṁ etadavoca satthā: ",
  "dn31:6.1_0": "“Chandā dosā bhayā mohā, ",
  "dn31:6.2_0": "yo dhammaṁ ativattati; ",
  "dn31:6.3_0": "Nihīyati yaso tassa, ",
  "dn31:6.4_0": "kāḷapakkheva candimā. ",
  "dn31:6.5_0": "Chandā dosā bhayā mohā, ",
  "dn31:6.6_0": "yo dhammaṁ nātivattati; ",
  "dn31:6.7_0": "Āpūrati yaso tassa, ",
  "dn31:6.8_0": "sukkapakkheva candimā”ti. ",
  "dn31:7.0_0": "4. Cha apāyamukhāni ",
  "dn31:7.1_0": "“Katamāni cha bhogānaṁ apāyamukhāni na sevati? ",
  "dn31:7.2_0": "Surāmerayamajjappamādaṭṭhānānuyogo kho, gahapatiputta, bhogānaṁ apāyamukhaṁ, vikālavisikhācariyānuyogo bhogānaṁ apāyamukhaṁ, samajjābhicaraṇaṁ bhogānaṁ apāyamukhaṁ, jūtappamādaṭṭhānānuyogo bhogānaṁ apāyamukhaṁ, pāpamittānuyogo bhogānaṁ apāyamukhaṁ, ālasyānuyogo bhogānaṁ apāyamukhaṁ. ",
  "dn31:8.0_0": "5. Surāmerayassa cha ādīnavā ",
  "dn31:8.1_0": "Cha khome, gahapatiputta, ādīnavā surāmerayamajjappamādaṭṭhānānuyoge. ",
  "dn31:8.2_0": "Sandiṭṭhikā dhanajāni, kalahappavaḍḍhanī, rogānaṁ āyatanaṁ, akittisañjananī, kopīnanidaṁsanī, paññāya dubbalikaraṇītveva chaṭṭhaṁ padaṁ bhavati. ",
  "dn31:8.3_0": "Ime kho, gahapatiputta, cha ādīnavā surāmerayamajjappamādaṭṭhānānuyoge. ",
  "dn31:9.0_0": "6. Vikālacariyāya cha ādīnavā ",
  "dn31:9.1_0": "Cha khome, gahapatiputta, ādīnavā vikālavisikhācariyānuyoge. ",
  "dn31:9.2_0": "Attāpissa agutto arakkhito hoti, puttadāropissa agutto arakkhito hoti, sāpateyyampissa aguttaṁ arakkhitaṁ hoti, saṅkiyo ca hoti pāpakesu ṭhānesu, abhūtavacanañca tasmiṁ rūhati, bahūnañca dukkhadhammānaṁ purakkhato hoti. ",
  "dn31:9.3_0": "Ime kho, gahapatiputta, cha ādīnavā vikālavisikhācariyānuyoge. ",
  "dn31:10.0_0": "7. Samajjābhicaraṇassa cha ādīnavā ",
  "dn31:10.1_0": "Cha khome, gahapatiputta, ādīnavā samajjābhicaraṇe. ",
  "dn31:10.2_0": "Kva naccaṁ, kva gītaṁ, kva vāditaṁ, kva akkhānaṁ, kva pāṇissaraṁ, kva kumbhathunanti. ",
  "dn31:10.3_0": "Ime kho, gahapatiputta, cha ādīnavā samajjābhicaraṇe. ",
  "dn31:11.0_0": "8. Jūtappamādassa cha ādīnavā ",
  "dn31:11.1_0": "Cha khome, gahapatiputta, ādīnavā jūtappamādaṭṭhānānuyoge. ",
  "dn31:11.2_0": "Jayaṁ veraṁ pasavati, jino vittamanusocati, sandiṭṭhikā dhanajāni, sabhāgatassa vacanaṁ na rūhati, mittāmaccānaṁ paribhūto hoti, āvāhavivāhakānaṁ apatthito hoti: ",
  "dn31:11.3_0": "‘akkhadhutto ayaṁ purisapuggalo nālaṁ dārabharaṇāyā’ti. ",
  "dn31:11.4_0": "Ime kho, gahapatiputta, cha ādīnavā jūtappamādaṭṭhānānuyoge. ",
  "dn31:12.0_0": "9. Pāpamittatāya cha ādīnavā ",
  "dn31:12.1_0": "Cha khome, gahapatiputta, ādīnavā pāpamittānuyoge. ",
  "dn31:12.2_0": "Ye dhuttā, ye soṇḍā, ye pipāsā, ye nekatikā, ye vañcanikā, ye sāhasikā.",
  "dn31:12.2_1": "Tyāssa mittā honti te sahāyā.",
  "dn31:12.3_0": "Ime kho, gahapatiputta, cha ādīnavā pāpamittānuyoge. ",
  "dn31:13.0_0": "10. Ālasyassa cha ādīnavā ",
  "dn31:13.1_0": "Cha khome, gahapatiputta, ādīnavā ālasyānuyoge. ",
  "dn31:13.2_0": "Atisītanti kammaṁ na karoti, atiuṇhanti kammaṁ na karoti, atisāyanti kammaṁ na karoti, atipātoti kammaṁ na karoti, atichātosmīti kammaṁ na karoti, atidhātosmīti kammaṁ na karoti. ",
  "dn31:13.3_0": "Tassa evaṁ kiccāpadesabahulassa viharato anuppannā ceva bhogā nuppajjanti, uppannā ca bhogā parikkhayaṁ gacchanti. ",
  "dn31:13.4_0": "Ime kho, gahapatiputta, cha ādīnavā ālasyānuyoge”ti. ",
  "dn31:13.5_0": "Idamavoca bhagavā. ",
  "dn31:13.6_0": "Idaṁ vatvāna sugato athāparaṁ etadavoca satthā: ",
  "dn31:14.1_0": "“Hoti pānasakhā nāma, ",
  "dn31:14.2_0": "hoti sammiyasammiyo; ",
  "dn31:14.3_0": "Yo ca atthesu jātesu, ",
  "dn31:14.4_0": "sahāyo hoti so sakhā. ",
  "dn31:14.5_0": "Ussūraseyyā paradārasevanā, ",
  "dn31:14.6_0": "Verappasavo ca anatthatā ca; ",
  "dn31:14.7_0": "Pāpā ca mittā sukadariyatā ca, ",
  "dn31:14.8_0": "Ete cha ṭhānā purisaṁ dhaṁsayanti. ",
  "dn31:14.9_0": "Pāpamitto pāpasakho, ",
  "dn31:14.10_0": "pāpaācāragocaro; ",
  "dn31:14.11_0": "Asmā lokā paramhā ca, ",
  "dn31:14.12_0": "ubhayā dhaṁsate naro. ",
  "dn31:14.13_0": "Akkhitthiyo vāruṇī naccagītaṁ, ",
  "dn31:14.14_0": "Divā soppaṁ pāricariyā akāle; ",
  "dn31:14.15_0": "Pāpā ca mittā sukadariyatā ca, ",
  "dn31:14.16_0": "Ete cha ṭhānā purisaṁ dhaṁsayanti. ",
  "dn31:14.17_0": "Akkhehi dibbanti suraṁ pivanti, ",
  "dn31:14.18_0": "Yantitthiyo pāṇasamā paresaṁ; ",
  "dn31:14.19_0": "Nihīnasevī na ca vuddhasevī, ",
  "dn31:14.20_0": "Nihīyate kāḷapakkheva cando. ",
  "dn31:14.21_0": "Yo vāruṇī addhano akiñcano, ",
  "dn31:14.22_0": "Pipāso pivaṁ papāgato; ",
  "dn31:14.23_0": "Udakamiva iṇaṁ vigāhati, ",
  "dn31:14.24_0": "Akulaṁ kāhiti khippamattano. ",
  "dn31:14.25_0": "Na divā soppasīlena, ",
  "dn31:14.26_0": "rattimuṭṭhānadessinā; ",
  "dn31:14.27_0": "Niccaṁ mattena soṇḍena, ",
  "dn31:14.28_0": "sakkā āvasituṁ gharaṁ. ",
  "dn31:14.29_0": "Atisītaṁ atiuṇhaṁ, ",
  "dn31:14.30_0": "atisāyamidaṁ ahu; ",
  "dn31:14.31_0": "Iti vissaṭṭhakammante, ",
  "dn31:14.32_0": "atthā accenti māṇave. ",
  "dn31:14.33_0": "Yodha sītañca uṇhañca, ",
  "dn31:14.34_0": "tiṇā bhiyyo na maññati; ",
  "dn31:14.35_0": "Karaṁ purisakiccāni, ",
  "dn31:14.36_0": "so sukhaṁ na vihāyatī”ti. ",
  "dn31:15.0_0": "11. Mittapatirūpaka ",
  "dn31:15.1_0": "“Cattārome, gahapatiputta, amittā mittapatirūpakā veditabbā. ",
  "dn31:15.2_0": "Aññadatthuharo amitto mittapatirūpako veditabbo, vacīparamo amitto mittapatirūpako veditabbo, anuppiyabhāṇī amitto mittapatirūpako veditabbo, apāyasahāyo amitto mittapatirūpako veditabbo. ",
  "dn31:16.1_0": "Catūhi kho, gahapatiputta, ṭhānehi aññadatthuharo amitto mittapatirūpako veditabbo. ",
  "dn31:16.2_0": "Aññadatthuharo hoti, ",
  "dn31:16.3_0": "appena bahumicchati; ",
  "dn31:16.4_0": "Bhayassa kiccaṁ karoti, ",
  "dn31:16.5_0": "sevati atthakāraṇā. ",
  "dn31:16.6_0": "Imehi kho, gahapatiputta, catūhi ṭhānehi aññadatthuharo amitto mittapatirūpako veditabbo. ",
  "dn31:17.1_0": "Catūhi kho, gahapatiputta, ṭhānehi vacīparamo amitto mittapatirūpako veditabbo. ",
  "dn31:17.2_0": "Atītena paṭisantharati, anāgatena paṭisantharati, niratthakena saṅgaṇhāti, paccuppannesu kiccesu byasanaṁ dasseti. ",
  "dn31:17.3_0": "Imehi kho, gahapatiputta, catūhi ṭhānehi vacīparamo amitto mittapatirūpako veditabbo. ",
  "dn31:18.1_0": "Catūhi kho, gahapatiputta, ṭhānehi anuppiyabhāṇī amitto mittapatirūpako veditabbo. ",
  "dn31:18.2_0": "Pāpakampissa anujānāti, kalyāṇampissa anujānāti, sammukhāssa vaṇṇaṁ bhāsati, parammukhāssa avaṇṇaṁ bhāsati. ",
  "dn31:18.3_0": "Imehi kho, gahapatiputta, catūhi ṭhānehi anuppiyabhāṇī amitto mittapatirūpako veditabbo. ",
  "dn31:19.1_0": "Catūhi kho, gahapatiputta, ṭhānehi apāyasahāyo amitto mittapatirūpako veditabbo. ",
  "dn31:19.2_0": "Surāmerayamajjappamādaṭṭhānānuyoge sahāyo hoti, vikālavisikhācariyānuyoge sahāyo hoti, samajjābhicaraṇe sahāyo hoti, jūtappamādaṭṭhānānuyoge sahāyo hoti. ",
  "dn31:19.3_0": "Imehi kho, gahapatiputta, catūhi ṭhānehi apāyasahāyo amitto mittapatirūpako veditabbo”ti. ",
  "dn31:19.4_0": "Idamavoca bhagavā. ",
  "dn31:19.5_0": "Idaṁ vatvāna sugato athāparaṁ etadavoca satthā: ",
  "dn31:20.1_0": "“Aññadatthuharo mitto, ",
  "dn31:20.2_0": "yo ca mitto vacīparo; ",
  "dn31:20.3_0": "Anuppiyañca yo āha, ",
  "dn31:20.4_0": "apāyesu ca yo sakhā. ",
  "dn31:20.5_0": "Ete amitte cattāro, ",
  "dn31:20.6_0": "iti viññāya paṇḍito; ",
  "dn31:20.7_0": "Ārakā parivajjeyya, ",
  "dn31:20.8_0": "maggaṁ paṭibhayaṁ yathā”ti. ",
  "dn31:21.0_0": "12. Suhadamitta ",
  "dn31:21.1_0": "“Cattārome, gahapatiputta, mittā suhadā veditabbā. ",
  "dn31:21.2_0": "Upakāro mitto suhado veditabbo, samānasukhadukkho mitto suhado veditabbo, atthakkhāyī mitto suhado veditabbo, anukampako mitto suhado veditabbo. ",
  "dn31:22.1_0": "Catūhi kho, gahapatiputta, ṭhānehi upakāro mitto suhado veditabbo. ",
  "dn31:22.2_0": "Pamattaṁ rakkhati, pamattassa sāpateyyaṁ rakkhati, bhītassa saraṇaṁ hoti, uppannesu kiccakaraṇīyesu taddiguṇaṁ bhogaṁ anuppadeti. ",
  "dn31:22.3_0": "Imehi kho, gahapatiputta, catūhi ṭhānehi upakāro mitto suhado veditabbo. ",
  "dn31:23.1_0": "Catūhi kho, gahapatiputta, ṭhānehi samānasukhadukkho mitto suhado veditabbo. ",
  "dn31:23.2_0": "Guyhamassa ācikkhati, guyhamassa parigūhati, āpadāsu na vijahati, jīvitaṁpissa atthāya pariccattaṁ hoti. ",
  "dn31:23.3_0": "Imehi kho, gahapatiputta, catūhi ṭhānehi samānasukhadukkho mitto suhado veditabbo. ",
  "dn31:24.1_0": "Catūhi kho, gahapatiputta, ṭhānehi atthakkhāyī mitto suhado veditabbo. ",
  "dn31:24.2_0": "Pāpā nivāreti, kalyāṇe niveseti, assutaṁ sāveti, saggassa maggaṁ ācikkhati. ",
  "dn31:24.3_0": "Imehi kho, gahapatiputta, catūhi ṭhānehi atthakkhāyī mitto suhado veditabbo. ",
  "dn31:25.1_0": "Catūhi kho, gahapatiputta, ṭhānehi anukampako mitto suhado veditabbo. ",
  "dn31:25.2_0": "Abhavenassa na nandati, bhavenassa nandati, avaṇṇaṁ bhaṇamānaṁ nivāreti, vaṇṇaṁ bhaṇamānaṁ pasaṁsati. ",
  "dn31:25.3_0": "Imehi kho, gahapatiputta, catūhi ṭhānehi anukampako mitto suhado veditabbo”ti. ",
  "dn31:25.4_0": "Idamavoca bhagavā. ",
  "dn31:25.5_0": "Idaṁ vatvāna sugato athāparaṁ etadavoca satthā: ",
  "dn31:26.1_0": "“Upakāro ca yo mitto, ",
  "dn31:26.2_0": "sukhe dukkhe ca yo sakhā; ",
  "dn31:26.3_0": "Atthakkhāyī ca yo mitto, ",
  "dn31:26.4_0": "yo ca mittānukampako. ",
  "dn31:26.5_0": "Etepi mitte cattāro, ",
  "dn31:26.6_0": "iti viññāya paṇḍito; ",
  "dn31:26.7_0": "Sakkaccaṁ payirupāseyya, ",
  "dn31:26.8_0": "mātā puttaṁva orasaṁ; ",
  "dn31:26.9_0": "Paṇḍito sīlasampanno, ",
  "dn31:26.10_0": "jalaṁ aggīva bhāsati. ",
  "dn31:26.11_0": "Bhoge saṁharamānassa, ",
  "dn31:26.12_0": "bhamarasseva irīyato; ",
  "dn31:26.13_0": "Bhogā sannicayaṁ yanti, ",
  "dn31:26.14_0": "vammikovupacīyati. ",
  "dn31:26.15_0": "Evaṁ bhoge samāhatvā, ",
  "dn31:26.16_0": "alamatto kule gihī; ",
  "dn31:26.17_0": "Catudhā vibhaje bhoge, ",
  "dn31:26.18_0": "sa ve mittāni ganthati. ",
  "dn31:26.19_0": "Ekena bhoge bhuñjeyya, ",
  "dn31:26.20_0": "dvīhi kammaṁ payojaye; ",
  "dn31:26.21_0": "Catutthañca nidhāpeyya, ",
  "dn31:26.22_0": "āpadāsu bhavissatī”ti. ",
  "dn31:27.0_0": "13. Chaddisāpaṭicchādanakaṇḍa ",
  "dn31:27.1_0": "“Kathañca, gahapatiputta, ariyasāvako chaddisāpaṭicchādī hoti? ",
  "dn31:27.2_0": "Cha imā, gahapatiputta, disā veditabbā. ",
  "dn31:27.3_0": "Puratthimā disā mātāpitaro veditabbā, dakkhiṇā disā ācariyā veditabbā, pacchimā disā puttadārā veditabbā, uttarā disā mittāmaccā veditabbā, heṭṭhimā disā dāsakammakarā veditabbā, uparimā disā samaṇabrāhmaṇā veditabbā. ",
  "dn31:28.1_0": "Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā—",
  "dn31:28.2_0": "bhato ne bharissāmi, kiccaṁ nesaṁ karissāmi, kulavaṁsaṁ ṭhapessāmi, dāyajjaṁ paṭipajjāmi, atha vā pana petānaṁ kālaṅkatānaṁ dakkhiṇaṁ anuppadassāmīti. ",
  "dn31:28.3_0": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti. ",
  "dn31:28.4_0": "Pāpā nivārenti, kalyāṇe nivesenti, sippaṁ sikkhāpenti, patirūpena dārena saṁyojenti, samaye dāyajjaṁ niyyādenti. ",
  "dn31:28.5_0": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā imehi pañcahi ṭhānehi puttaṁ anukampanti. ",
  "dn31:28.6_0": "Evamassa esā puratthimā disā paṭicchannā hoti khemā appaṭibhayā. ",
  "dn31:29.1_0": "Pañcahi kho, gahapatiputta, ṭhānehi antevāsinā dakkhiṇā disā ācariyā paccupaṭṭhātabbā—",
  "dn31:29.2_0": "uṭṭhānena upaṭṭhānena sussusāya pāricariyāya sakkaccaṁ sippapaṭiggahaṇena. ",
  "dn31:29.3_0": "Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā pañcahi ṭhānehi antevāsiṁ anukampanti—",
  "dn31:29.4_0": "suvinītaṁ vinenti, suggahitaṁ gāhāpenti, sabbasippassutaṁ samakkhāyino bhavanti, mittāmaccesu paṭiyādenti, disāsu parittāṇaṁ karonti. ",
  "dn31:29.5_0": "Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā imehi pañcahi ṭhānehi antevāsiṁ anukampanti. ",
  "dn31:29.6_0": "Evamassa esā dakkhiṇā disā paṭicchannā hoti khemā appaṭibhayā. ",
  "dn31:30.1_0": "Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā—",
  "dn31:30.2_0": "sammānanāya anavamānanāya anaticariyāya issariyavossaggena alaṅkārānuppadānena. ",
  "dn31:30.3_0": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṁ anukampati—",
  "dn31:30.4_0": "susaṁvihitakammantā ca hoti, saṅgahitaparijanā ca, anaticārinī ca, sambhatañca anurakkhati, dakkhā ca hoti analasā sabbakiccesu. ",
  "dn31:30.5_0": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā imehi pañcahi ṭhānehi sāmikaṁ anukampati. ",
  "dn31:30.6_0": "Evamassa esā pacchimā disā paṭicchannā hoti khemā appaṭibhayā. ",
  "dn31:31.1_0": "Pañcahi kho, gahapatiputta, ṭhānehi kulaputtena uttarā disā mittāmaccā paccupaṭṭhātabbā—",
  "dn31:31.2_0": "dānena peyyavajjena atthacariyāya samānattatāya avisaṁvādanatāya. ",
  "dn31:31.3_0": "Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā pañcahi ṭhānehi kulaputtaṁ anukampanti—",
  "dn31:31.4_0": "pamattaṁ rakkhanti, pamattassa sāpateyyaṁ rakkhanti, bhītassa saraṇaṁ honti, āpadāsu na vijahanti, aparapajā cassa paṭipūjenti. ",
  "dn31:31.5_0": "Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā imehi pañcahi ṭhānehi kulaputtaṁ anukampanti. ",
  "dn31:31.6_0": "Evamassa esā uttarā disā paṭicchannā hoti khemā appaṭibhayā. ",
  "dn31:32.1_0": "Pañcahi kho, gahapatiputta, ṭhānehi ayyirakena heṭṭhimā disā dāsakammakarā paccupaṭṭhātabbā—",
  "dn31:32.2_0": "yathābalaṁ kammantasaṁvidhānena bhattavetanānuppadānena gilānupaṭṭhānena acchariyānaṁ rasānaṁ saṁvibhāgena samaye vossaggena. ",
  "dn31:32.3_0": "Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā pañcahi ṭhānehi ayyirakaṁ anukampanti—",
  "dn31:32.4_0": "pubbuṭṭhāyino ca honti, pacchā nipātino ca, dinnādāyino ca, sukatakammakarā ca, kittivaṇṇaharā ca. ",
  "dn31:32.5_0": "Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā imehi pañcahi ṭhānehi ayyirakaṁ anukampanti. ",
  "dn31:32.6_0": "Evamassa esā heṭṭhimā disā paṭicchannā hoti khemā appaṭibhayā. ",
  "dn31:33.1_0": "Pañcahi kho, gahapatiputta, ṭhānehi kulaputtena uparimā disā samaṇabrāhmaṇā paccupaṭṭhātabbā—",
  "dn31:33.2_0": "mettena kāyakammena mettena vacīkammena mettena manokammena anāvaṭadvāratāya āmisānuppadānena. ",
  "dn31:33.3_0": "Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā chahi ṭhānehi kulaputtaṁ anukampanti—",
  "dn31:33.4_0": "pāpā nivārenti, kalyāṇe nivesenti, kalyāṇena manasā anukampanti, assutaṁ sāventi, sutaṁ pariyodāpenti, saggassa maggaṁ ācikkhanti. ",
  "dn31:33.5_0": "Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā imehi chahi ṭhānehi kulaputtaṁ anukampanti. ",
  "dn31:33.6_0": "Evamassa esā uparimā disā paṭicchannā hoti khemā appaṭibhayā”ti. ",
  "dn31:33.7_0": "Idamavoca bhagavā. ",
  "dn31:33.8_0": "Idaṁ vatvāna sugato athāparaṁ etadavoca satthā: ",
  "dn31:34.1_0": "“Mātāpitā disā pubbā, ",
  "dn31:34.2_0": "ācariyā dakkhiṇā disā; ",
  "dn31:34.3_0": "Puttadārā disā pacchā, ",
  "dn31:34.4_0": "mittāmaccā ca uttarā. ",
  "dn31:34.5_0": "Dāsakammakarā heṭṭhā, ",
  "dn31:34.6_0": "uddhaṁ samaṇabrāhmaṇā; ",
  "dn31:34.7_0": "Etā disā namasseyya, ",
  "dn31:34.8_0": "alamatto kule gihī. ",
  "dn31:34.9_0": "Paṇḍito sīlasampanno, ",
  "dn31:34.10_0": "saṇho ca paṭibhānavā; ",
  "dn31:34.11_0": "Nivātavutti atthaddho, ",
  "dn31:34.12_0": "tādiso labhate yasaṁ. ",
  "dn31:34.13_0": "Uṭṭhānako analaso, ",
  "dn31:34.14_0": "āpadāsu na vedhati; ",
  "dn31:34.15_0": "Acchinnavutti medhāvī, ",
  "dn31:34.16_0": "tādiso labhate yasaṁ. ",
  "dn31:34.17_0": "Saṅgāhako mittakaro, ",
  "dn31:34.18_0": "vadaññū vītamaccharo; ",
  "dn31:34.19_0": "Netā vinetā anunetā, ",
  "dn31:34.20_0": "tādiso labhate yasaṁ. ",
  "dn31:34.21_0": "Dānañca peyyavajjañca, ",
  "dn31:34.22_0": "atthacariyā ca yā idha; ",
  "dn31:34.23_0": "Samānattatā ca dhammesu, ",
  "dn31:34.24_0": "tattha tattha yathārahaṁ; ",
  "dn31:34.25_0": "Ete kho saṅgahā loke, ",
  "dn31:34.26_0": "rathassāṇīva yāyato. ",
  "dn31:34.27_0": "Ete ca saṅgahā nāssu, ",
  "dn31:34.28_0": "na mātā puttakāraṇā; ",
  "dn31:34.29_0": "Labhetha mānaṁ pūjaṁ vā, ",
  "dn31:34.30_0": "pitā vā puttakāraṇā. ",
  "dn31:34.31_0": "Yasmā ca saṅgahā ete, ",
  "dn31:34.32_0": "sammapekkhanti paṇḍitā; ",
  "dn31:34.33_0": "Tasmā mahattaṁ papponti, ",
  "dn31:34.34_0": "pāsaṁsā ca bhavanti te”ti. ",
  "dn31:35.1_0": "Evaṁ vutte, siṅgālako gahapatiputto bhagavantaṁ etadavoca: ",
  "dn31:35.2_0": "“abhikkantaṁ, bhante, abhikkantaṁ, bhante. ",
  "dn31:35.3_0": "Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya ‘cakkhumanto rūpāni dakkhantī’ti;",
  "dn31:35.3_1": "evamevaṁ bhagavatā anekapariyāyena dhammo pakāsito.",
  "dn31:35.4_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca. ",
  "dn31:35.5_0": "Upāsakaṁ maṁ bhagavā dhāretu, ajjatagge pāṇupetaṁ saraṇaṁ gatan”ti. ",
  "dn31:35.6_0": "Siṅgālasuttaṁ niṭṭhitaṁ aṭṭhamaṁ. "
}