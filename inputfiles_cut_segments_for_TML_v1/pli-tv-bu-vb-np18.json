{
  "pli-tv-bu-vb-np18:0.1_0": "Theravāda Vinaya",
  "pli-tv-bu-vb-np18:0.2_0": "Mahāvibhaṅga",
  "pli-tv-bu-vb-np18:0.3_0": "Nissaggiyakaṇḍa",
  "pli-tv-bu-vb-np18:0.4_0": "Kosiyavagga",
  "pli-tv-bu-vb-np18:0.5_0": "18. Rūpiyasikkhāpada",
  "pli-tv-bu-vb-np18:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-np18:1.2_0": "Tena kho pana samayena āyasmā upanando sakyaputto aññatarassa kulassa kulūpako hoti niccabhattiko.",
  "pli-tv-bu-vb-np18:1.3_0": "Yaṁ tasmiṁ kule uppajjati khādanīyaṁ vā bhojanīyaṁ vā tato āyasmato upanandassa sakyaputtassa paṭiviso ṭhapiyyati.",
  "pli-tv-bu-vb-np18:1.4_0": "Tena kho pana samayena sāyaṁ tasmiṁ kule maṁsaṁ uppannaṁ hoti.",
  "pli-tv-bu-vb-np18:1.5_0": "Tato āyasmato upanandassa sakyaputtassa paṭiviso ṭhapito hoti.",
  "pli-tv-bu-vb-np18:1.6_0": "Tassa kulassa dārako rattiyā paccūsasamayaṁ paccuṭṭhāya rodati—“maṁsaṁ me dethā”ti.",
  "pli-tv-bu-vb-np18:1.7_0": "Atha kho so puriso pajāpatiṁ etadavoca—“ayyassa paṭivisaṁ dārakassa dehi.",
  "pli-tv-bu-vb-np18:1.8_0": "Aññaṁ cetāpetvā ayyassa dassāmā”ti.",
  "pli-tv-bu-vb-np18:1.9_0": "Atha kho āyasmā upanando sakyaputto pubbaṇhasamayaṁ nivāsetvā pattacīvaraṁ ādāya yena taṁ kulaṁ tenupasaṅkami;",
  "pli-tv-bu-vb-np18:1.9_1": "upasaṅkamitvā paññatte āsane nisīdi.",
  "pli-tv-bu-vb-np18:1.10_0": "Atha kho so puriso yenāyasmā upanando sakyaputto tenupasaṅkami;",
  "pli-tv-bu-vb-np18:1.10_1": "upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi.",
  "pli-tv-bu-vb-np18:1.10_2": "Ekamantaṁ nisinno kho so puriso āyasmantaṁ upanandaṁ sakyaputtaṁ etadavoca—",
  "pli-tv-bu-vb-np18:1.11_0": "“hiyyo kho, bhante, sāyaṁ maṁsaṁ uppannaṁ ahosi. Tato ayyassa paṭiviso ṭhapito.",
  "pli-tv-bu-vb-np18:1.12_0": "Ayaṁ, bhante, dārako rattiyā paccūsasamayaṁ paccuṭṭhāya rodati—‘maṁsaṁ me dethā’ti.",
  "pli-tv-bu-vb-np18:1.12_1": "Ayyassa paṭiviso dārakassa dinno.",
  "pli-tv-bu-vb-np18:1.13_0": "Kahāpaṇena, bhante, kiṁ āhariyyatū”ti?",
  "pli-tv-bu-vb-np18:1.14_0": "“Pariccatto me, āvuso, kahāpaṇo”ti?",
  "pli-tv-bu-vb-np18:1.15_0": "“Āma, bhante, pariccatto”ti.",
  "pli-tv-bu-vb-np18:1.16_0": "“Taññeva me, āvuso, kahāpaṇaṁ dehī”ti.",
  "pli-tv-bu-vb-np18:1.17_0": "Atha kho so puriso āyasmato upanandassa sakyaputtassa kahāpaṇaṁ datvā ujjhāyati khiyyati vipāceti—“Yatheva mayaṁ rūpiyaṁ paṭiggaṇhāma evamevime samaṇā sakyaputtiyā rūpiyaṁ paṭiggaṇhantī”ti.",
  "pli-tv-bu-vb-np18:1.18_0": "Assosuṁ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np18:1.19_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np18:1.20_0": "“kathañhi nāma āyasmā upanando sakyaputto rūpiyaṁ paṭiggahessatī”ti.",
  "pli-tv-bu-vb-np18:1.21_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np18:1.22_0": "“saccaṁ kira tvaṁ, upananda, rūpiyaṁ paṭiggahesī”ti?",
  "pli-tv-bu-vb-np18:1.23_0": "“Saccaṁ, bhagavā”ti.",
  "pli-tv-bu-vb-np18:1.24_0": "Vigarahi buddho bhagavā …pe…",
  "pli-tv-bu-vb-np18:1.25_0": "kathañhi nāma tvaṁ, moghapurisa, rūpiyaṁ paṭiggahessasi.",
  "pli-tv-bu-vb-np18:1.26_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np18:1.27_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np18:1.28.1_0": "“Yo pana bhikkhu jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyan”ti.",
  "pli-tv-bu-vb-np18:2.1_0": "Yo panāti",
  "pli-tv-bu-vb-np18:2.2_0": "yo yādiso …pe…",
  "pli-tv-bu-vb-np18:2.3_0": "bhikkhūti",
  "pli-tv-bu-vb-np18:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np18:2.5_0": "Jātarūpaṁ nāma",
  "pli-tv-bu-vb-np18:2.6_0": "satthuvaṇṇo vuccati.",
  "pli-tv-bu-vb-np18:2.7_0": "Rajataṁ nāma",
  "pli-tv-bu-vb-np18:2.8_0": "kahāpaṇo lohamāsako dārumāsako jatumāsako ye vohāraṁ gacchanti.",
  "pli-tv-bu-vb-np18:2.9_0": "Uggaṇheyyāti",
  "pli-tv-bu-vb-np18:2.10_0": "sayaṁ gaṇhāti nissaggiyaṁ pācittiyaṁ.",
  "pli-tv-bu-vb-np18:2.11_0": "Uggaṇhāpeyyāti",
  "pli-tv-bu-vb-np18:2.12_0": "aññaṁ gāhāpeti nissaggiyaṁ pācittiyaṁ.",
  "pli-tv-bu-vb-np18:2.13_0": "Upanikkhittaṁ vā sādiyeyyāti",
  "pli-tv-bu-vb-np18:2.14_0": "idaṁ ayyassa hotūti upanikkhittaṁ sādiyati, nissaggiyaṁ hoti.",
  "pli-tv-bu-vb-np18:2.15_0": "Saṅghamajjhe nissajjitabbaṁ.",
  "pli-tv-bu-vb-np18:2.16_0": "Evañca pana, bhikkhave, nissajjitabbaṁ—",
  "pli-tv-bu-vb-np18:2.17_0": "tena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np18:2.18_0": "“ahaṁ, bhante, rūpiyaṁ paṭiggahesiṁ.",
  "pli-tv-bu-vb-np18:2.19_0": "Idaṁ me nissaggiyaṁ.",
  "pli-tv-bu-vb-np18:2.20_0": "Imāhaṁ saṅghassa nissajjāmī”ti.",
  "pli-tv-bu-vb-np18:2.21_0": "Nissajjitvā āpatti desetabbā.",
  "pli-tv-bu-vb-np18:2.22_0": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np18:2.23_0": "Sace tattha āgacchati ārāmiko vā upāsako vā so vattabbo—",
  "pli-tv-bu-vb-np18:2.24_0": "“āvuso, imaṁ jānāhī”ti.",
  "pli-tv-bu-vb-np18:2.25_0": "Sace so bhaṇati—",
  "pli-tv-bu-vb-np18:2.26_0": "“iminā kiṁ āhariyyatū”ti,",
  "pli-tv-bu-vb-np18:2.27_0": "na vattabbo—",
  "pli-tv-bu-vb-np18:2.28_0": "“imaṁ vā imaṁ vā āharā”ti.",
  "pli-tv-bu-vb-np18:2.29_0": "Kappiyaṁ ācikkhitabbaṁ—",
  "pli-tv-bu-vb-np18:2.30_0": "sappi vā telaṁ vā madhu vā phāṇitaṁ vā.",
  "pli-tv-bu-vb-np18:2.31_0": "Sace so tena parivattetvā kappiyaṁ āharati rūpiyappaṭiggāhakaṁ ṭhapetvā sabbeheva paribhuñjitabbaṁ.",
  "pli-tv-bu-vb-np18:2.32_0": "Evañcetaṁ labhetha, iccetaṁ kusalaṁ;",
  "pli-tv-bu-vb-np18:2.33_0": "no ce labhetha, so vattabbo—",
  "pli-tv-bu-vb-np18:2.34_0": "“āvuso, imaṁ chaḍḍehī”ti.",
  "pli-tv-bu-vb-np18:2.35_0": "Sace so chaḍḍeti, iccetaṁ kusalaṁ;",
  "pli-tv-bu-vb-np18:2.36_0": "no ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo—",
  "pli-tv-bu-vb-np18:2.37_0": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, chaḍḍitāchaḍḍitañca jāneyya.",
  "pli-tv-bu-vb-np18:2.38_0": "“Evañca pana, bhikkhave, sammannitabbo.",
  "pli-tv-bu-vb-np18:2.39_0": "Paṭhamaṁ bhikkhu yācitabbo.",
  "pli-tv-bu-vb-np18:2.40_0": "Yācitvā byattena bhikkhunā paṭibalena saṅgho ñāpetabbo—",
  "pli-tv-bu-vb-np18:2.41_0": "‘Suṇātu me, bhante, saṅgho.",
  "pli-tv-bu-vb-np18:2.42_0": "Yadi saṅghassa pattakallaṁ, saṅgho itthannāmaṁ bhikkhuṁ rūpiyachaḍḍakaṁ sammanneyya.",
  "pli-tv-bu-vb-np18:2.43_0": "Esā ñatti.",
  "pli-tv-bu-vb-np18:2.44_0": "Suṇātu me, bhante, saṅgho.",
  "pli-tv-bu-vb-np18:2.45_0": "Saṅgho itthannāmaṁ bhikkhuṁ rūpiyachaḍḍakaṁ sammannati.",
  "pli-tv-bu-vb-np18:2.46_0": "Yassāyasmato khamati itthannāmassa bhikkhuno rūpiyachaḍḍakassa sammuti, so tuṇhassa;",
  "pli-tv-bu-vb-np18:2.47_0": "yassa nakkhamati, so bhāseyya.",
  "pli-tv-bu-vb-np18:2.48_0": "Sammato saṅghena itthannāmo bhikkhu rūpiyachaḍḍako.",
  "pli-tv-bu-vb-np18:2.49_0": "Khamati saṅghassa, tasmā tuṇhī,",
  "pli-tv-bu-vb-np18:2.50_0": "evametaṁ dhārayāmī’”ti.",
  "pli-tv-bu-vb-np18:2.51_0": "Tena sammatena bhikkhunā animittaṁ katvā pātetabbaṁ.",
  "pli-tv-bu-vb-np18:2.52_0": "Sace nimittaṁ katvā pāteti, āpatti dukkaṭassa.",
  "pli-tv-bu-vb-np18:2.53.1_0": "Rūpiye rūpiyasaññī rūpiyaṁ paṭiggaṇhāti, nissaggiyaṁ pācittiyaṁ.",
  "pli-tv-bu-vb-np18:2.54_0": "Rūpiye vematiko rūpiyaṁ paṭiggaṇhāti, nissaggiyaṁ pācittiyaṁ.",
  "pli-tv-bu-vb-np18:2.55_0": "Rūpiye arūpiyasaññī rūpiyaṁ paṭiggaṇhāti, nissaggiyaṁ pācittiyaṁ.",
  "pli-tv-bu-vb-np18:2.56_0": "Arūpiye rūpiyasaññī, āpatti dukkaṭassa.",
  "pli-tv-bu-vb-np18:2.57_0": "Arūpiye vematiko, āpatti dukkaṭassa.",
  "pli-tv-bu-vb-np18:2.58_0": "Arūpiye arūpiyasaññī, anāpatti.",
  "pli-tv-bu-vb-np18:2.59.1_0": "Anāpatti—",
  "pli-tv-bu-vb-np18:2.60_0": "ajjhārāme vā ajjhāvasathe vā uggahetvā vā uggahāpetvā vā nikkhipati—",
  "pli-tv-bu-vb-np18:2.61_0": "yassa bhavissati so harissatīti,",
  "pli-tv-bu-vb-np18:2.62_0": "ummattakassa,",
  "pli-tv-bu-vb-np18:2.63_0": "ādikammikassāti.",
  "pli-tv-bu-vb-np18:2.64_0": "Rūpiyasikkhāpadaṁ niṭṭhitaṁ aṭṭhamaṁ."
}