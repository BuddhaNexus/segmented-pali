{
  "atk-s0301a11:0_0": "11. Sakkasaṁyuttaṁ",
  "atk-s0301a11:1_0": "1. Paṭhamavaggo",
  "atk-s0301a11:2_0": "1. Suvīrasuttavaṇṇanā",
  "atk-s0301a11:3_0": "247.",
  "atk-s0301a11:3_1": "Sakkasaṁyuttassa paṭhame abhiyaṁsūti kadā abhiyaṁsu?",
  "atk-s0301a11:3_2": "Yadā balavanto ahesuṁ, tadā.",
  "atk-s0301a11:3_3": "Tatrāyaṁ anupubbikathā –",
  "atk-s0301a11:3_4": "sakko kira magadharaṭṭhe macalagāmake magho nāma māṇavo hutvā tettiṁsa purise gahetvā kalyāṇakammaṁ karonto satta vatapadāni pūretvā tattha kālaṅkato devaloke nibbatti.",
  "atk-s0301a11:3_5": "Taṁ balavakammānubhāvena saparisaṁ sesadevatā dasahi ṭhānehi adhigaṇhantaṁ disvā ‘‘āgantukadevaputtā āgatā’’ti nevāsikā gandhapānaṁ sajjayiṁsu.",
  "atk-s0301a11:3_6": "Sakko sakaparisāya saññaṁ adāsi –",
  "atk-s0301a11:3_7": "‘‘mārisā mā gandhapānaṁ pivittha, pivanākāramattameva dassethā’’ti.",
  "atk-s0301a11:3_8": "Te tattha akaṁsu.",
  "atk-s0301a11:3_9": "Nevāsikadevatā suvaṇṇasarakehi upanītaṁ gandhapānaṁ yāvadatthaṁ pivitvā mattā tattha tattha suvaṇṇapathaviyaṁ patitvā sayiṁsu.",
  "atk-s0301a11:3_10": "Sakko ‘‘gaṇhatha puttahatāya putte’’ti te pādesu gahetvā sinerupāde khipāpesi.",
  "atk-s0301a11:3_11": "Sakkassa puññatejena tadanuvattakāpi sabbe tattheva patiṁsu.",
  "atk-s0301a11:3_12": "Te sineruvemajjhakāle saññaṁ labhitvā, ‘‘tātā na suraṁ pivimha, na suraṁ pivimhā’’ti āhaṁsu.",
  "atk-s0301a11:3_13": "Tato paṭṭhāya asurā nāma jātā.",
  "atk-s0301a11:3_14": "Atha nesaṁ kammapaccayautusamuṭṭhānaṁ sinerussa heṭṭhimatale dasayojanasahassaṁ asurabhavanaṁ nibbatti.",
  "atk-s0301a11:3_15": "Sakko tesaṁ nivattetvā anāgamanatthāya ārakkhaṁ ṭhapesi, yaṁ sandhāya vuttaṁ –",
  "atk-s0301a11:4_0": "‘‘Antarā dvinnaṁ ayujjhapurānaṁ,",
  "atk-s0301a11:5_0": "Pañcavidhā ṭhapitā abhirakkhā;",
  "atk-s0301a11:6_0": "Udakaṁ karoṭi-payassa ca hārī,",
  "atk-s0301a11:7_0": "Madanayutā caturo ca mahatthā’’ti.",
  "atk-s0301a11:8_0": "Dve nagarāni hi yuddhena gahetuṁ asakkuṇeyyatāya ayujjhapurāni nāma jātāni devanagarañca asuranagarañca.",
  "atk-s0301a11:8_1": "Yadā hi asurā balavanto honti, atha devehi palāyitvā devanagaraṁ pavisitvā dvāre pidahite asurānaṁ satasahassampi kiñci kātuṁ na sakkoti.",
  "atk-s0301a11:8_2": "Yadā devā balavanto honti, athāsurehi palāyitvā asuranagarassa dvāre pidahite sakkānaṁ satasahassampi kiñci kātuṁ na sakkoti.",
  "atk-s0301a11:8_3": "Iti imāni dve nagarāni ayujjhapurāni nāma.",
  "atk-s0301a11:8_4": "Nesaṁ antarā etesu udakādīsu pañcasu ṭhānesu sakkena ārakkhā ṭhapitā.",
  "atk-s0301a11:8_5": "Tattha udakasaddena nāgā gahitā.",
  "atk-s0301a11:8_6": "Te hi udake balavanto honti.",
  "atk-s0301a11:8_7": "Tasmā sinerussa paṭhamālinde tesaṁ ārakkhā.",
  "atk-s0301a11:8_8": "Karoṭisaddena supaṇṇā gahitā.",
  "atk-s0301a11:8_9": "Tesaṁ kira karoṭi nāma pānabhojanaṁ, tena taṁ nāmaṁ labhiṁsu.",
  "atk-s0301a11:8_10": "Dutiyālinde tesaṁ ārakkhā.",
  "atk-s0301a11:8_11": "Payassahārīsaddena kumbhaṇḍā gahitā.",
  "atk-s0301a11:8_12": "Dānavarakkhasā kira te.",
  "atk-s0301a11:8_13": "Tatiyālinde tesaṁ ārakkhā.",
  "atk-s0301a11:8_14": "Madanayutasaddena yakkhā gahitā.",
  "atk-s0301a11:8_15": "Visamacārino kirate yujjhasoṇḍā.",
  "atk-s0301a11:8_16": "Catutthālinde tesaṁ ārakkhā.",
  "atk-s0301a11:8_17": "Caturo ca mahantāti cattāro mahārājāno vuttā.",
  "atk-s0301a11:8_18": "Pañcamālinde tesaṁ ārakkhā.",
  "atk-s0301a11:8_19": "Tasmā yadi asurā kupitāvilacittā devapuraṁ upayanti yuddhesū, yaṁ girino paṭhamaṁ paribhaṇḍaṁ, taṁ uragā paṭibāhanti evaṁ sesesu sesā.",
  "atk-s0301a11:9_0": "Te pana asurā āyuvaṇṇarasaissariyasampattīhi tāvatiṁsasadisāva.",
  "atk-s0301a11:9_1": "Tasmā antarā attānaṁ ajānitvā pāṭaliyā pupphitāya, ‘‘na idaṁ devanagaraṁ, tattha pāricchattako pupphati, idha pana cittapāṭalī, jarasakkenāmhākaṁ suraṁ pāyetvā vañcitā, devanagarañca no gahitaṁ, gacchāma tena saddhiṁ yujjhissāmā’’ti hatthiassarathe āruyha suvaṇṇarajatamaṇiphalakāni gahetvā, yuddhasajjā hutvā, asurabheriyo vādentā mahāsamudde udakaṁ dvidhā bhetvā uṭṭhahanti.",
  "atk-s0301a11:9_2": "Te deve vuṭṭhe vammikamakkhikā vammikaṁ viya sineruṁ abhiruhitu ārabhanti.",
  "atk-s0301a11:9_3": "Atha nesaṁ paṭhamaṁ nāgehi saddhiṁ yuddhaṁ hoti.",
  "atk-s0301a11:9_4": "Tasmiṁ kho pana yuddhe na kassaci chavi vā cammaṁ vā chijjati, na lohitaṁ uppajjati, kevalaṁ kumārakānaṁ dārumeṇḍakayuddhaṁ viya aññamaññaṁ santāsanamattameva hoti.",
  "atk-s0301a11:9_5": "Koṭisatāpi koṭisahassāpi nāgā tehi saddhiṁ yujjhitvā te asurapuraṁyeva pavesetvā nivattanti.",
  "atk-s0301a11:10_0": "Yadā pana asurā balavanto honti, atha nāgā osakkitvā dutiye ālinde supaṇṇehi saddhiṁ ekatova hutvā yujjhanti.",
  "atk-s0301a11:10_1": "Esa nayo supaṇṇādīsūpi.",
  "atk-s0301a11:10_2": "Yadā pana tāni pañcapi ṭhānāni asurā maddanti, tadā ekato sampiṇḍitānipi pañca balāni osakkanti.",
  "atk-s0301a11:10_3": "Atha cattāro mahārājāno gantvā sakkassa taṁ pavattiṁ ārocenti.",
  "atk-s0301a11:10_4": "Sakko tesaṁ vacanaṁ sutvā diyaḍḍhayojanasatikaṁ vejayantarathaṁ āruyha sayaṁ vā nikkhamati, ekaṁ vā puttaṁ peseti.",
  "atk-s0301a11:10_5": "Imasmiṁ pana kāle puttaṁ pesetukāmo, tāta suvīrātiādimāha.",
  "atk-s0301a11:11_0": "Evaṁ bhaddantavāti khoti evaṁ hotu bhaddaṁ tava iti kho.",
  "atk-s0301a11:11_1": "Pamādaṁ āpādesīti pamādaṁ akāsi.",
  "atk-s0301a11:11_2": "Accharāsaṅghaparivuto saṭṭhiyojanaṁ vitthārena suvaṇṇamahāvīthiṁ otaritvā nakkhattaṁ kīḷanto nandanavanādīsu vicaratīti attho.",
  "atk-s0301a11:12_0": "Anuṭṭhahanti anuṭṭhahanto.",
  "atk-s0301a11:12_1": "Avāyāmanti avāyamanto.",
  "atk-s0301a11:12_2": "Alasvassāti alaso assa.",
  "atk-s0301a11:12_3": "Na ca kiccāni kārayeti kiñci kiccaṁ nāma na kareyya.",
  "atk-s0301a11:12_4": "Sabbakāmasamiddhassāti sabbakāmehi samiddho assa.",
  "atk-s0301a11:12_5": "Taṁ me, sakka, varaṁ disāti, sakka devaseṭṭha, taṁ me varaṁ uttamaṁ ṭhānaṁ okāsaṁ disaṁ ācikkha kathehīti vadati.",
  "atk-s0301a11:12_6": "Nibbānassa hi so maggoti kammaṁ akatvā jīvitaṭṭhānaṁ nāma nibbānassa maggo. Paṭhamaṁ.",
  "atk-s0301a11:13_0": "2. Susīmasuttavaṇṇanā",
  "atk-s0301a11:14_0": "248. Dutiye susīmanti attano puttasahassassa antare evaṁnāmakaṁ ekaṁ puttameva. Dutiyaṁ.",
  "atk-s0301a11:15_0": "3. Dhajaggasuttavaṇṇanā",
  "atk-s0301a11:16_0": "249.",
  "atk-s0301a11:16_1": "Tatiye samupabyūḷhoti sampiṇḍito rāsibhūto.",
  "atk-s0301a11:16_2": "Dhajaggaṁullokeyyathāti sakkassa kira diyaḍḍhayojanasatāyāmo ratho .",
  "atk-s0301a11:16_3": "Tassa hi pacchimanto paṇṇāsayojano, majjhe rathapañjaro paṇṇāsayojano, rathasandhito yāva rathasīsā paṇṇāsayojanāni.",
  "atk-s0301a11:16_4": "Tadeva pamāṇaṁ diguṇaṁ katvā tiyojanasatāyāmotipi vadantiyeva.",
  "atk-s0301a11:16_5": "Tasmiṁ yojanikapallaṅko atthato, tiyojanikaṁ setacchattaṁ matthake ṭhapitaṁ, ekasmiṁyeva yuge sahassaājaññā yuttā, sesālaṅkārassa pamāṇaṁ natthi.",
  "atk-s0301a11:16_6": "Dhajo panassa aḍḍhatiyāni yojanasatāni uggato, yassa vātāhatassa pañcaṅgikatūriyasseva saddo niccharati, taṁ ullokeyyāthāti vadati. Kasmā?",
  "atk-s0301a11:16_7": "Taṁ passantānañhi rājā no āgantvā parisapariyante nikhātathambho viya ṭhito, kassa mayaṁ bhāyāmāti bhayaṁ na hoti.",
  "atk-s0301a11:16_8": "Pajāpatissāti so kira sakkena samānavaṇṇo samānāyuko dutiyaṁ āsanaṁ labhati.",
  "atk-s0301a11:16_9": "Tathā varuṇo īsāno ca.",
  "atk-s0301a11:16_10": "Varuṇo pana tatiyaṁ āsanaṁ labhati, īsāno catutthaṁ.",
  "atk-s0301a11:16_11": "Palāyīti asurehi parājito tasmiṁ rathe ṭhito appamattakampi rajadhajaṁ disvā palāyanadhammo.",
  "atk-s0301a11:17_0": "Itipi so bhagavātiādīni visuddhimagge vitthāritāneva.",
  "atk-s0301a11:17_1": "Idamavocāti idaṁ dhajaggaparittaṁ nāma bhagavā avoca, yassa āṇākhette koṭisatasahassacakkavāḷe ānubhāvo vattati.",
  "atk-s0301a11:17_2": "Idaṁ āvajjetvā hi yakkhabhayacorabhayādīhi dukkhehi muttānaṁ anto natthi.",
  "atk-s0301a11:17_3": "Tiṭṭhatu aññadukkhavūpasamo, idaṁ āvajjamāno hi pasannacitto ākāsepi patiṭṭhaṁ labhati.",
  "atk-s0301a11:18_0": "Tatridaṁ vatthu –",
  "atk-s0301a11:18_1": "dīghavāpicetiyamhi kira sudhākamme kayiramāne eko daharo muddhavedikāpādato patitvā cetiyakucchiyā bhassati.",
  "atk-s0301a11:18_2": "Heṭṭhā ṭhito bhikkhusaṅgho ‘‘dhajaggaparittaṁ, āvuso, āvajjāhī’’ti āha.",
  "atk-s0301a11:18_3": "So maraṇabhayena tajjito ‘‘dhajaggaparittaṁ maṁ rakkhatū’’ti āha.",
  "atk-s0301a11:18_4": "Tāvadevassa cetiyakucchito dve iṭṭhakā nikkhamitvā sopānaṁ hutvā aṭṭhaṁsu, upariṭṭhito vallinisseṇiṁ otāresuṁ.",
  "atk-s0301a11:18_5": "Tasmiṁ nisseṇiyaṁ ṭhite iṭṭhakā yathāṭṭhāneyeva aṭṭhaṁsu. Tatiyaṁ.",
  "atk-s0301a11:19_0": "4. Vepacittisuttavaṇṇanā",
  "atk-s0301a11:20_0": "250.",
  "atk-s0301a11:20_1": "Catutthe vepacittīti so kira asurānaṁ sabbajeṭṭhako.",
  "atk-s0301a11:20_2": "Yenāti nipātamattaṁ nanti ca.",
  "atk-s0301a11:20_3": "Kaṇṭhapañcamehīti dvīsu hatthesu pādesu kaṇṭhe cāti evaṁ pañcahi bandhanehi.",
  "atk-s0301a11:20_4": "Tāni pana naḷinasuttaṁ viya makkaṭakasuttaṁ viya ca cakkhussāpāthaṁ āgacchanti, iriyāpathaṁ rujjhanti.",
  "atk-s0301a11:20_5": "Tehi pana citteneva bajjhati, citteneva muccati.",
  "atk-s0301a11:20_6": "Akkosatīti corosi bālosi mūḷhosi thenosi oṭṭhosi goṇosi gadrabhosi nerayikosi tiracchānagatosi, natthi tuyhaṁ sugati, duggatiyeva tuyhaṁ pāṭikaṅkhāti imehi dasahi akkosavatthūhi akkosati.",
  "atk-s0301a11:20_7": "Paribhāsatīti, jarasakka, na tvaṁ sabbakālaṁ jinissasi, yadā asurānaṁ jayo bhavissati, tadā tampi evaṁ bandhitvā asurabhavanassa dvāre nipajjāpetvā pothāpessāmīti ādīni vatvā tajjeti.",
  "atk-s0301a11:20_8": "Sakko vijitavijayo na taṁ manasi karoti, mahāpaṭiggahaṇaṁ panassa matthake vidhunanto sudhammadevasabhaṁ pavisati ceva nikkhamati ca.",
  "atk-s0301a11:20_9": "Ajjhabhāsīti ‘‘kiṁ nu kho esa sakko imāni pharusavacanāni bhayena titikkhati, udāhu adhivāsanakhantiyā samannāgatattā’’ti?",
  "atk-s0301a11:20_10": "Vīmaṁsanto abhāsi.",
  "atk-s0301a11:21_0": "Dubbalyā noti dubbalabhāvena nu.",
  "atk-s0301a11:21_1": "Paṭisaṁyujeti paṭisaṁyujeyya paṭipphareyya.",
  "atk-s0301a11:21_2": "Pabhijjeyyunti virajjeyyuṁ.",
  "atk-s0301a11:21_3": "Pakujjheyyuntipi pāṭho.",
  "atk-s0301a11:21_4": "Paranti paccatthikaṁ.",
  "atk-s0301a11:21_5": "Yo sato upasammatīti yo satimā hutvā upasammati, tassa upasamaṁyevāhaṁ bālassa paṭisedhanaṁ maññeti attho.",
  "atk-s0301a11:21_6": "Yadā naṁ maññatīti yasmā taṁ maññati.",
  "atk-s0301a11:21_7": "Ajjhāruhatīti ajjhottharati.",
  "atk-s0301a11:21_8": "Gova bhiyyo palāyinanti yathā goyuddhe tāvadeva dve gāvo yujjhante gogaṇo olokento tiṭṭhati, yadā pana eko palāyati, atha naṁ palāyantaṁ sabbo gogaṇo bhiyyo ajjhottharati.",
  "atk-s0301a11:21_9": "Evaṁ dummedho khamantaṁ bhiyyo ajjhottharatīti attho.",
  "atk-s0301a11:22_0": "Sadatthaparamāti sakatthaparamā.",
  "atk-s0301a11:22_1": "Khantyā bhiyyo na vijjatīti tesu sakaatthaparamesu atthesu khantito uttaritaro añño attho na vijjati.",
  "atk-s0301a11:22_2": "Tamāhu paramaṁ khantinti yo balavā titikkhati, tassa taṁ khantiṁ paramaṁ āhu.",
  "atk-s0301a11:22_3": "Bālabalaṁ nāma aññāṇabalaṁ.",
  "atk-s0301a11:22_4": "Taṁ yassa balaṁ, abalameva taṁ balanti āhu kathentīti dīpeti.",
  "atk-s0301a11:22_5": "Dhammaguttassāti dhammena rakkhitassa, dhammaṁ vā rakkhantassa.",
  "atk-s0301a11:22_6": "Paṭivattāti paṭippharitvā vattā, paṭippharitvā vā bālabalanti vadeyyāpi, dhammaṭṭhaṁ pana cāletuṁ samattho nāma natthi.",
  "atk-s0301a11:22_7": "Tasseva tena pāpiyoti tena kodhena tasseva puggalassa pāpaṁ.",
  "atk-s0301a11:22_8": "Katarassa?",
  "atk-s0301a11:22_9": "Yo kuddhaṁ paṭikujjhati.",
  "atk-s0301a11:22_10": "Tikicchantānanti ekavacane bahuvacanaṁ, tikicchantanti attho.",
  "atk-s0301a11:22_11": "Janā maññantīti evarūpaṁ attano ca parassa cāti ubhinnaṁ atthaṁ tikicchantaṁ nipphādentaṁ puggalaṁ ‘‘andhabālo aya’’nti andhabālaputhujjanāva evaṁ maññanti.",
  "atk-s0301a11:22_12": "Dhammassa akovidāti catusaccadhamme achekā.",
  "atk-s0301a11:22_13": "Idhāti imasmiṁ sāsane.",
  "atk-s0301a11:22_14": "Khoti nipātamattaṁ.",
  "atk-s0301a11:22_15": "Catutthaṁ.",
  "atk-s0301a11:23_0": "5. Subhāsitajayasuttavaṇṇanā",
  "atk-s0301a11:24_0": "251.",
  "atk-s0301a11:24_1": "Pañcame asurindaṁ etadavocāti chekatāya etaṁ avoca.",
  "atk-s0301a11:24_2": "Evaṁ kirassa ahosi ‘‘parassa nāma gāhaṁ mocetvā paṭhamaṁ vattuṁ garu.",
  "atk-s0301a11:24_3": "Parassa vacanaṁ anugantvā pana pacchā sukhaṁ vattu’’nti.",
  "atk-s0301a11:24_4": "Pubbadevāti devaloke ciranivāsino pubbasāmikā, tumhākaṁ tāva paveṇiāgataṁ bhaṇathāti .",
  "atk-s0301a11:24_5": "Adaṇḍāvacarāti daṇḍāvacaraṇarahitā, daṇḍaṁ vā satthaṁ vā gahetabbanti evamettha natthīti attho. Pañcamaṁ.",
  "atk-s0301a11:25_0": "6. Kulāvakasuttavaṇṇanā",
  "atk-s0301a11:26_0": "252.",
  "atk-s0301a11:26_1": "Chaṭṭhe ajjhabhāsīti tassa kira simbalivanābhimukhassa jātassa rathasaddo ca ājānīyasaddo dhajasaddo ca samantā asanipātasaddo viya ahosi.",
  "atk-s0301a11:26_2": "Taṁ sutvā simbalivane balavasupaṇṇā palāyiṁsu, jarājiṇṇā ceva rogadubbalā ca asañjātapakkhapotakā ca palāyituṁ asakkontā, maraṇabhayena tajjitā ekappahāreneva mahāviravaṁ viraviṁsu.",
  "atk-s0301a11:26_3": "Sakko taṁ sutvā ‘‘kassa saddo, tātā’’ti?",
  "atk-s0301a11:26_4": "Mātaliṁ pucchi.",
  "atk-s0301a11:26_5": "Rathasaddaṁ, te deva, sutvā supaṇṇā palāyituṁ asakkontā viravantīti.",
  "atk-s0301a11:26_6": "Taṁ sutvā karuṇāsamāvajjitahadayo abhāsi.",
  "atk-s0301a11:26_7": "Īsāmukhenāti rathassa īsāmukhena.",
  "atk-s0301a11:26_8": "Yathā kulāvake īsāmukhaṁ na sañcuṇṇeti, evaṁ iminā īsāmukhena te parivajjaya.",
  "atk-s0301a11:26_9": "So hi ratho puññapaccayanibbatto cakkavāḷapabbatepi sinerumhipi sammukhībhūte vinivijjhitvāva gacchati na sajjati, ākāsagatasadiseneva gacchati.",
  "atk-s0301a11:26_10": "Sace tena simbalivanena gato bhaveyya, yathā mahāsakaṭe kadalivanamajjhena vā eraṇḍavanamajjhena vā gacchante sabbavanaṁ vibhaggaṁ nimmathitaṁ hoti, evaṁ tampi simbalivanaṁ bhaveyya. Chaṭṭhaṁ.",
  "atk-s0301a11:27_0": "7. Nadubbhiyasuttavaṇṇanā",
  "atk-s0301a11:28_0": "253.",
  "atk-s0301a11:28_1": "Sattame upasaṅkamīti ‘‘ayaṁ sakko ‘yopi me assa supaccatthiko, tassa pāhaṁ na dubbheyya’nti cinteti, mayā tassa paccatthikataro nāma natthi, vīmaṁsissāmi tāva naṁ, kiṁ nu kho maṁ passitvā dubbhati, na dubbhatī’’ti cintetvā upasaṅkami.",
  "atk-s0301a11:28_2": "Tiṭṭha vepacitti gahitosīti vepacitti, ettheva tiṭṭha, gahito tvaṁ mayāti vadati.",
  "atk-s0301a11:28_3": "Saha vacanenevassa so kaṇṭhapañcamehi bandhanehi baddhova ahosi.",
  "atk-s0301a11:28_4": "Sapassu ca meti mayi adubbhatthāya sapathaṁ karohīti vadati.",
  "atk-s0301a11:28_5": "Yaṁ musābhaṇato pāpanti imasmiṁ kappe paṭhamakappikesu cetiyarañño pāpaṁ sandhāyāha.",
  "atk-s0301a11:28_6": "Ariyūpavādinoti kokalikassa viya pāpaṁ.",
  "atk-s0301a11:28_7": "Mittadduno ca yaṁ pāpanti mahākapijātake mahāsatte duṭṭhacittassa pāpaṁ.",
  "atk-s0301a11:28_8": "Akataññunoti devadattasadisassa akataññuno pāpaṁ.",
  "atk-s0301a11:28_9": "Imāni kira imasmiṁ kappe cattāri mahāpāpāni. Sattamaṁ.",
  "atk-s0301a11:29_0": "8. Verocanaasurindasuttavaṇṇanā",
  "atk-s0301a11:30_0": "254.",
  "atk-s0301a11:30_1": "Aṭṭhame aṭṭhaṁsūti dvārapālarūpakāni viya ṭhitā.",
  "atk-s0301a11:30_2": "Nipphadāti nipphatti, yāva attho nipphajjati, tāva vāyamethevāti vadati.",
  "atk-s0301a11:30_3": "Dutiyagāthā sakkassa.",
  "atk-s0301a11:30_4": "Tattha khantyā bhiyyoti nipphannasobhanesu atthesu khantito uttaritaro attho nāma natthi.",
  "atk-s0301a11:30_5": "Atthajātāti kiccajātā.",
  "atk-s0301a11:30_6": "Soṇasiṅgālādayopi hi upādāya akiccajāto satto nāma natthi.",
  "atk-s0301a11:30_7": "Ito etto gamanamattampi kiccameva hoti.",
  "atk-s0301a11:30_8": "Saṁyogaparamā tveva, sambhogā sabbapāṇinanti pārivāsikaodanādīni hi asambhogārahāni honti, tāni puna uṇhāpetvā bhajjitvā sappimadhuphāṇitādīhi saṁyojitāni sambhogārahāni honti.",
  "atk-s0301a11:30_9": "Tenāha ‘‘saṁyogaparamā tveva, sambhogā sabbapāṇina’’nti .",
  "atk-s0301a11:30_10": "Nipphannasobhano atthoti ime atthā nāma nipphannāva sobhanti.",
  "atk-s0301a11:30_11": "Puna catutthagāthā sakkassa.",
  "atk-s0301a11:30_12": "Tatthāpi vuttanayeneva attho veditabbo. Aṭṭhamaṁ.",
  "atk-s0301a11:31_0": "9. Araññāyatanaisisuttavaṇṇanā",
  "atk-s0301a11:32_0": "255.",
  "atk-s0301a11:32_1": "Navame paṇṇakuṭīsu sammantīti himavantapadese ramaṇīye araññāyatane rattiṭṭhānadivāṭṭhānacaṅkamanādīhi sampannāsu paṇṇasālāsu vasanti.",
  "atk-s0301a11:32_2": "Sakko ca devānamindo vepacitti cāti ime dve janā jāmātikasasurā kālena kalahaṁ karonti, kālena ekato caranti, imasmiṁ pana kāle ekato caranti.",
  "atk-s0301a11:32_3": "Paṭaliyoti gaṇaṅgaṇūpāhanā.",
  "atk-s0301a11:32_4": "Khaggaṁ olaggetvāti khaggaṁ aṁse olaggetvā.",
  "atk-s0301a11:32_5": "Chattenāti dibbasetacchattena matthake dhārayamānena.",
  "atk-s0301a11:32_6": "Apabyāmato karitvāti byāmato akatvā.",
  "atk-s0301a11:32_7": "Ciradikkhitānanti cirasamādiṇṇavatānaṁ.",
  "atk-s0301a11:32_8": "Ito paṭikkammāti ‘‘ito pakkama parivajjaya, mā uparivāte tiṭṭhā’’ti vadanti.",
  "atk-s0301a11:32_9": "Na hettha devāti etasmiṁ sīlavantānaṁ gandhe devā na paṭikkūlasaññino, iṭṭhakantamanāpasaññinoyevāti dīpeti. Navamaṁ.",
  "atk-s0301a11:33_0": "10. Samuddakasuttavaṇṇanā",
  "atk-s0301a11:34_0": "256.",
  "atk-s0301a11:34_1": "Dasame samuddatīre paṇṇakuṭīsūti cakkavāḷamahāsamuddapiṭṭhiyaṁ rajatapaṭṭavaṇṇe vālukapuḷine vuttappakārāsu paṇṇasālāsu vasanti.",
  "atk-s0301a11:34_2": "Siyāpi noti siyāpi amhākaṁ.",
  "atk-s0301a11:34_3": "Abhayadakkhiṇaṁ yāceyyāmāti abhayadānaṁ yāceyyāma.",
  "atk-s0301a11:34_4": "Yebhuyyena kira devāsurasaṅgāmo mahāsamuddapiṭṭhe hoti.",
  "atk-s0301a11:34_5": "Asurānaṁ na sabbakālaṁ jayo hoti, bahuvāre parājayova hoti.",
  "atk-s0301a11:34_6": "Te devehi parājitā palāyantā isīnaṁ assamapadena gacchantā ‘‘sakko imehi saddhiṁ mantetvā amhe nāseti, gaṇhatha puttahatāya putte’’ti kupitā assamapade pānīyaghaṭacaṅkamanasālādīni viddhaṁsenti.",
  "atk-s0301a11:34_7": "Isayo araññato phalāphalaṁ ādāya āgatā naṁ disvā puna dukkhena paṭipākatikaṁ karonti.",
  "atk-s0301a11:34_8": "Tepi punappunaṁ tatheva vināsenti.",
  "atk-s0301a11:34_9": "Tasmā ‘‘idāni tesaṁ saṅgāmo paccupaṭṭhito’’ti sutvā evaṁ cintayiṁsu.",
  "atk-s0301a11:35_0": "Kāmaṁkaroti icchitakaro.",
  "atk-s0301a11:35_1": "Bhayassa abhayassa vāti bhayaṁ vā abhayaṁ vā.",
  "atk-s0301a11:35_2": "Idaṁ vuttaṁ hoti –",
  "atk-s0301a11:35_3": "sace tvaṁ abhayaṁ dātukāmo, abhayaṁ dātuṁ pahosi.",
  "atk-s0301a11:35_4": "Sace bhayaṁ dātukāmo.",
  "atk-s0301a11:35_5": "Bhayaṁ dātuṁ pahosi.",
  "atk-s0301a11:35_6": "Amhākaṁ pana abhayadānaṁ dehīti.",
  "atk-s0301a11:35_7": "Duṭṭhānanti viruddhānaṁ.",
  "atk-s0301a11:35_8": "Pavuttanti khette patiṭṭhāpitaṁ.",
  "atk-s0301a11:36_0": "Tikkhattuṁ ubbijjīti sāyamāsabhattaṁ bhuñjitvā sayanaṁ abhiruyha nipanno niddāya okkantamattāya samantā ṭhatvā sattisatena pahaṭo viya viravanto uṭṭhahati, dasayojanasahassaṁ asurabhavanaṁ ‘‘kimida’’nti saṅkhobhaṁ āpajjati.",
  "atk-s0301a11:36_1": "Atha naṁ āgantvā ‘‘kimida’’nti pucchanti.",
  "atk-s0301a11:36_2": "So ‘‘na kiñcī’’ti vadati.",
  "atk-s0301a11:36_3": "Dutiyayāmādīsupi eseva nayo.",
  "atk-s0301a11:36_4": "Iti asurānaṁ ‘‘mā bhāyi, mahārājā’’ti taṁ assāsentānaṁyeva aruṇaṁ uggacchati.",
  "atk-s0301a11:36_5": "Evamassa tato paṭṭhāya gelaññajātaṁ cittaṁ vepati.",
  "atk-s0301a11:36_6": "Teneva cassa ‘‘vepacittī’’ti aparaṁ nāmaṁ udapādīti. Dasamaṁ.",
  "atk-s0301a11:37_0": "Paṭhamo vaggo.",
  "atk-s0301a11:38_0": "2. Dutiyavaggo",
  "atk-s0301a11:39_0": "1. Vatapadasuttavaṇṇanā",
  "atk-s0301a11:40_0": "257.",
  "atk-s0301a11:40_1": "Dutiyavaggassa paṭhame vatapadānīti vatakoṭṭhāsāni.",
  "atk-s0301a11:40_2": "Samattānīti paripuṇṇāni.",
  "atk-s0301a11:40_3": "Samādinnānīti gahitāni.",
  "atk-s0301a11:40_4": "Kule jeṭṭhāpacāyīti kulajeṭṭhakānaṁ mahāpitā mahāmātā cūḷapitā cūḷamātā mātulo mātulānītiādīnaṁ apacitikārako.",
  "atk-s0301a11:40_5": "Saṇhavācoti piyamudumadhuravāco.",
  "atk-s0301a11:40_6": "Muttacāgoti vissaṭṭhacāgo.",
  "atk-s0301a11:40_7": "Payatapāṇīti deyyadhammadānatthāya sadā dhotahattho.",
  "atk-s0301a11:40_8": "Vossaggaratoti vossajjane rato.",
  "atk-s0301a11:40_9": "Yācayogoti parehi yācitabbāraho, yācayogoti vā yācayogeneva yutto.",
  "atk-s0301a11:40_10": "Dānasaṁvibhāgaratoti dāne ca saṁvibhāge ca rato. Paṭhamaṁ.",
  "atk-s0301a11:41_0": "2. Sakkanāmasuttavaṇṇanā",
  "atk-s0301a11:42_0": "258.",
  "atk-s0301a11:42_1": "Dutiye manussabhūtoti magadharaṭṭhe macalagāme manussabhūto.",
  "atk-s0301a11:42_2": "Āvasathaṁ adāsīti catumahāpathe mahājanassa āvasathaṁ kāretvā adāsi.",
  "atk-s0301a11:42_3": "Sahassampi atthānanti sahassampi kāraṇānaṁ, janasahassena vā vacanasahassena vā osārite ‘‘ayaṁ imassa attho, ayaṁ imassa attho’’ti ekapade ṭhitova vinicchinati. Dutiyaṁ.",
  "atk-s0301a11:43_0": "3. Mahālisuttavaṇṇanā",
  "atk-s0301a11:44_0": "259.",
  "atk-s0301a11:44_1": "Tatiye upasaṅkamīti ‘‘sakko devarājāti kathenti, atthi nu kho so sakko, yena so diṭṭhapubboti imamatthaṁ dasabalaṁ pucchissāmī’’ti upasaṅkami.",
  "atk-s0301a11:44_2": "Tañca pajānāmīti bahuvacane ekavacanaṁ, te ca dhamme pajānāmīti attho.",
  "atk-s0301a11:44_3": "Sakko kira anantare attabhāve magadharaṭṭhe macalagāme magho nāma māṇavo ahosi paṇḍito byatto, bodhisattacariyā viya ca tassa cariyā ahosi.",
  "atk-s0301a11:44_4": "So tettiṁsa purise gahetvā kalyāṇamakāsi.",
  "atk-s0301a11:44_5": "Ekadivasaṁ attanova paññāya upaparikkhitvā gāmamajjhe mahājanassa sannipatitaṭṭhāne kacavaraṁ ubhatopassesu apabyūhitvā taṁ ṭhānaṁ ramaṇīyaṁ akāsi.",
  "atk-s0301a11:44_6": "Puna tattheva maṇḍapaṁ kāresi.",
  "atk-s0301a11:44_7": "Puna gacchante kāle sālaṁ kāresi.",
  "atk-s0301a11:44_8": "Gāmato ca nikkhamitvā gāvutampi aḍḍhayojanampi tigāvutampi yojanampi vicaritvā tehi sahāyehi saddhiṁ visamaṁ samaṁ akāsi.",
  "atk-s0301a11:44_9": "Te sabbeva ekacchandā tattha tattha setuyuttaṭṭhāne setuṁ, maṇḍapasālāpokkharaṇimālāvaccharopanapadīnaṁ yuttaṭṭhānesu maṇḍapasālāpokkharaṇimālāvaccharopanādīni karontā bahuṁ puññamakaṁsu.",
  "atk-s0301a11:44_10": "Magho satta vatapadāni pūretvā kāyassa bhedā saddhiṁ sahāyehi tāvatiṁsabhavane nibbatti.",
  "atk-s0301a11:44_11": "Taṁ sabbaṁ bhagavā jānāti. Tenāha –",
  "atk-s0301a11:44_12": "yesaṁ dhammānaṁ samādinnattā sakko sakkattaṁ ajjhagā, tañca pajānāmīti.",
  "atk-s0301a11:44_13": "Ayaṁ sakkassa sakkattādhigame saṅkhepakathā, vitthāro pana sumaṅgalavilāsiniyā dīghanikāyaṭṭhakathāya sakkapaṇhavaṇṇanāyaṁ vutto. Tatiyaṁ.",
  "atk-s0301a11:45_0": "4. Daliddasuttavaṇṇanā",
  "atk-s0301a11:46_0": "260.",
  "atk-s0301a11:46_1": "Catutthe manussadaliddoti manussaadhano.",
  "atk-s0301a11:46_2": "Manussakapaṇoti manussakāruññataṁ patto.",
  "atk-s0301a11:46_3": "Manussavarākoti manussalāmako.",
  "atk-s0301a11:46_4": "Tatrāti tasmiṁ ṭhāne, tasmiṁ vā atirocane.",
  "atk-s0301a11:46_5": "Ujjhāyantīti avajjhāyanti lāmakato cintenti.",
  "atk-s0301a11:46_6": "Khiyantīti kathenti pakāsenti.",
  "atk-s0301a11:46_7": "Vipācentīti tattha tattha kathenti vitthārenti.",
  "atk-s0301a11:46_8": "Eso kho mārisāti ettha ayamanupubbikathā –",
  "atk-s0301a11:46_9": "so kira anuppanne buddhe kāsiraṭṭhe bārāṇasirājā hutvā samussitaddhajapaṭākanānālaṅkārena suṭṭhu alaṅkataṁ nagaraṁ padakkhiṇaṁ akāsi attano sirisampattiyā samākaḍḍhitanettena janakāyena samullokiyamāno.",
  "atk-s0301a11:46_10": "Tasmiñca samaye eko paccekabuddho gandhamādanapabbatā āgamma tasmiṁ nagare piṇḍāya carati, santindriyo santamānaso uttamadamathasamannāgato.",
  "atk-s0301a11:46_11": "Mahājanopi rājagataṁ cittīkāraṁ pahāya paccekabuddhameva olokesi. Rājā –",
  "atk-s0301a11:46_12": "‘‘idāni imasmiṁ janakāye ekopi maṁ na oloketi.",
  "atk-s0301a11:46_13": "Kiṁ nu kho eta’’nti?",
  "atk-s0301a11:46_14": "Olokento paccekabuddhaṁ addasa.",
  "atk-s0301a11:46_15": "Sopi paccekabuddho mahallako hoti pacchimavaye ṭhito.",
  "atk-s0301a11:46_16": "Cīvarānipissa jiṇṇāni, tato tato suttāni gaḷanti.",
  "atk-s0301a11:46_17": "Rañño satasahassādhikāni dve asaṅkhyeyyāni pūritapāramiṁ paccekabuddhaṁ disvā cittapasādamattaṁ vā hatthaṁ pasāretvā vandanamattaṁ vā nāhosi.",
  "atk-s0301a11:46_18": "So rājā ‘‘pabbajito maññe esa usūyāya maṁ na oloketī’’ti kujjhitvā ‘‘kvāyaṁ kuṭṭhicīvarāni pāruto’’ti niṭṭhubhitvā pakkāmi.",
  "atk-s0301a11:46_19": "Tassa kammassa vipākena mahāniraye nibbattitvā vipākāvasesena manussalokaṁ āgacchanto rājagahe paramakapaṇāya itthiyā kucchimhi paṭisandhiṁ gaṇhi.",
  "atk-s0301a11:46_20": "Gahitakālato paṭṭhāya sā itthī kañjikamattampi udarapūraṁ nālattha.",
  "atk-s0301a11:46_21": "Tassa kucchigatasseva kaṇṇanāsā vilīnā, saṅkhapalitakuṭṭhī hutvā mātukucchito nikkhanto.",
  "atk-s0301a11:46_22": "Mātāpitaro nāma dukkarakārikā honti, tenassa mātā yāva kapālaṁ gahetvā carituṁ na sakkoti, tāvassa kañjikampi udakampi āharitvā adāsi.",
  "atk-s0301a11:46_23": "Bhikkhāya carituṁ samatthakāle panassa kapālaṁ hatthe datvā ‘‘paññāyissasi sakena kammenā’’ti pakkāmi.",
  "atk-s0301a11:47_0": "Athassa tato paṭṭhāya sakalasarīrato maṁsāni chijjitvā chijjitvā patanti, yūsaṁ paggharati, mahāvedanā vattanti.",
  "atk-s0301a11:47_1": "Yaṁ yaṁ racchaṁ nissāya sayati, sabbarattiṁ mahāravena ravati.",
  "atk-s0301a11:47_2": "Tassa kāruññaparidevitasaddena sakalavīthiyaṁ manussā sabbarattiṁ niddaṁ na labhanti.",
  "atk-s0301a11:47_3": "Tassa tato paṭṭhāya sukhasayite pabodhetīti suppabuddhotveva nāmaṁ udapādi.",
  "atk-s0301a11:47_4": "Athāparena samayena bhagavati rājagahaṁ sampatte nāgarā satthāraṁ nimantetvā nagaramajjhe mahāmaṇḍapaṁ katvā dānaṁ adaṁsu.",
  "atk-s0301a11:47_5": "Suppabuddhopi kuṭṭhī gantvā dānaggamaṇḍapassa avidūre nisīdi.",
  "atk-s0301a11:47_6": "Nāgarā buddhappamukhaṁ bhikkhusaṅghaṁ paṇītena khādanīyena bhojanīyena parivisantā tassāpi yāgubhattaṁ adaṁsu.",
  "atk-s0301a11:47_7": "Tassa paṇītabhojanaṁ bhuttassa cittaṁ ekaggaṁ ahosi.",
  "atk-s0301a11:47_8": "Satthā bhattakiccāvasāne anumodanaṁ katvā saccāni dīpesi, suppabuddho nisinnaṭṭhāne nisinnova desanānusārena ñāṇaṁ pesetvā sotāpattiphale patiṭṭhito.",
  "atk-s0301a11:47_9": "Satthā uṭṭhāya vihāraṁ gato.",
  "atk-s0301a11:47_10": "Sopi cumbaṭaṁ āruyha kapālamādāya daṇḍamolubbha attano vasanaṭṭhānaṁ gacchanto vibbhantāya gāviyā jīvitā voropito mattikapātiṁ bhinditvā suvaṇṇapātiṁ paṭilabhanto viya dutiyacittavāre devaloke nibbatto attano puññaṁ nissāya aññe deve atikkamma virocittha.",
  "atk-s0301a11:47_11": "Taṁ kāraṇaṁ dassento sakko devānamindo eso kho mārisātiādimāha.",
  "atk-s0301a11:48_0": "Saddhāti maggenāgatasaddhā.",
  "atk-s0301a11:48_1": "Sīlañca yassa kalyāṇanti kalyāṇasīlaṁ nāma ariyasāvakassa ariyakantasīlaṁ vuccati.",
  "atk-s0301a11:48_2": "Tattha kiñcāpi ariyasāvakassa ekasīlampi akantaṁ nāma natthi, imasmiṁ panatthe bhavantarepi appahīnaṁ pañcasīlaṁ adhippetaṁ.",
  "atk-s0301a11:48_3": "Catutthaṁ.",
  "atk-s0301a11:49_0": "5. Rāmaṇeyyakasuttavaṇṇanā",
  "atk-s0301a11:50_0": "261.",
  "atk-s0301a11:50_1": "Pañcame ārāmacetyāti ārāmacetiyāni.",
  "atk-s0301a11:50_2": "Vanacetyāti vanacetiyāni.",
  "atk-s0301a11:50_3": "Ubhayatthāpi cittīkataṭṭhena cetyaṁ veditabbaṁ.",
  "atk-s0301a11:50_4": "Manussarāmaṇeyyassāti manussaramaṇīyabhāvassa.",
  "atk-s0301a11:50_5": "Idāni manussaramaṇīyakavasena bhūmiramaṇīyakaṁ dassento gāme vātiādimāha. Pañcamaṁ.",
  "atk-s0301a11:51_0": "6. Yajamānasuttavaṇṇanā",
  "atk-s0301a11:52_0": "262.",
  "atk-s0301a11:52_1": "Chaṭṭhe yajamānānanti yajantānaṁ.",
  "atk-s0301a11:52_2": "Tadā kira aṅgamagadhavāsikā manussā anusaṁvaccharaṁ sappimadhuphāṇitādīsu aggaṁ gahetvā ekasmiṁ ṭhāne dārūnaṁ saṭṭhimatte sakaṭabhāre rāsiṁ katvā aggiṁ datvā pajjalitakāle ‘‘mahābrahmuno yajāmā’’ti taṁ sabbaṁ pakkhipanti.",
  "atk-s0301a11:52_3": "‘‘Ekavāraṁ pakkhittaṁ sahassaguṇaphalaṁ detī’’ti nesaṁ laddhi.",
  "atk-s0301a11:52_4": "Sakko devarājā ‘‘sabbepime sabbaaggāni gahetvā ‘mahābrahmuno yajāmā’ti aggimhi jhāpenti.",
  "atk-s0301a11:52_5": "Aphalaṁ karonti, mayi passante mā nassantu, yathā buddhassa ceva saṅghassa ca datvā bahuṁ puññaṁ pasavanti, evaṁ karissāmī’’ti dārurāsiṁ jalāpetvā olokentesu manussesu puṇṇamadivase brahmattabhāvaṁ māpetvā mahājanassa passantasseva candamaṇḍalaṁ bhinditvā nikkhanto viya ahosi.",
  "atk-s0301a11:52_6": "Mahājano disvā ‘‘imaṁ yaññaṁ paṭiggahetuṁ mahābrahmā āgacchatī’’ti jaṇṇukehi bhūmiyaṁ patiṭṭhāya, añjaliṁ paggayha namassamāno aṭṭhāsi.",
  "atk-s0301a11:52_7": "Brāhmaṇā āhaṁsu ‘‘tumhe ‘mayaṁ takkena kathemā’ti maññatha, idāni passatha, ayaṁ vo brahmā sahatthā yaññaṁ paṭiggahetuṁ āgacchatī’’ti.",
  "atk-s0301a11:52_8": "Sakko āgantvā dārucitakamatthake ākāse ṭhatvā ‘‘kassāyaṁ sakkāro’’ti pucchi?",
  "atk-s0301a11:52_9": "Tumhākaṁ, bhante, paṭiggaṇhatha no yaññanti.",
  "atk-s0301a11:52_10": "Tena hi āgacchatha, mā tulaṁ chaḍḍetvā hatthena tulayittha, ayaṁ satthā dhuravihāre vasati, taṁ pucchissāma ‘‘kassa dinnaṁ mahapphalaṁ hotī’’ti ?",
  "atk-s0301a11:52_11": "Ubhayaraṭṭhavāsino gahetvā satthu santikaṁ gantvā pucchanto evamāha.",
  "atk-s0301a11:53_0": "Tattha puññapekkhānanti puññaṁ icchantānaṁ puññatthikānaṁ.",
  "atk-s0301a11:53_1": "Opadhikaṁ puññanti upadhivipākaṁ puññaṁ.",
  "atk-s0301a11:53_2": "Saṅghe dinnaṁ mahapphalanti ariyasaṅghe dinnaṁ vipphāravantaṁ hoti.",
  "atk-s0301a11:53_3": "Desanāvasāne caturāsītipāṇasahassāni amatapānaṁ piviṁsu.",
  "atk-s0301a11:53_4": "Tato paṭṭhāya manussā sabbāni aggadānāni bhikkhusaṅghassa adaṁsu. Chaṭṭhaṁ.",
  "atk-s0301a11:54_0": "7. Buddhavandanāsuttavaṇṇanā",
  "atk-s0301a11:55_0": "263.",
  "atk-s0301a11:55_1": "Sattame uṭṭhehīti uṭṭhaha, ghaṭa, vāyama.",
  "atk-s0301a11:55_2": "Vijitasaṅgāmāti rāgādīnañceva dvādasayojanikassa ca mārabalassa jitattā bhagavantaṁ evaṁ ālapati .",
  "atk-s0301a11:55_3": "Pannabhārāti oropitakhandhakilesābhisaṅkhārabhāra.",
  "atk-s0301a11:55_4": "Pannarasāya rattinti pannarasāya puṇṇamāya rattiṁ. Sattamaṁ.",
  "atk-s0301a11:56_0": "8. Gahaṭṭhavandanāsuttavaṇṇanā",
  "atk-s0301a11:57_0": "264.",
  "atk-s0301a11:57_1": "Aṭṭhame puthuddisāti catasso disā catasso anudisā ca.",
  "atk-s0301a11:57_2": "Bhummāti bhūmivāsino.",
  "atk-s0301a11:57_3": "Cirarattasamāhiteti upacārappanāhi cirarattasamāhitacitte.",
  "atk-s0301a11:57_4": "Vandeti vandāmi.",
  "atk-s0301a11:57_5": "Brahmacariyaparāyaṇeti dasapi vassāni vīsatipi vassāni…pe…",
  "atk-s0301a11:57_6": "saṭṭhipi vassāni āpāṇakoṭikaṁ ekaseyyaṁ ekabhattantiādikaṁ seṭṭhacariyaṁ brahmacariyaṁ caramāneti attho.",
  "atk-s0301a11:57_7": "Puññakarāti catupaccayadānaṁ kusumbhasumanapūjā dīpasahassajālanti evamādipuññakārakā.",
  "atk-s0301a11:57_8": "Sīlavantoti upāsakatte patiṭṭhāya pañcahipi dasahipi sīlehi samannāgatā.",
  "atk-s0301a11:57_9": "Dhammena dāraṁ posentīti umaṅgabhindanādīni akatvā dhammikehi kasigorakkhavaṇijjādīhi puttadāraṁ posenti.",
  "atk-s0301a11:57_10": "Pamukho rathamāruhīti devānaṁ pamukho seṭṭho rathaṁ āruhi. Aṭṭhamaṁ.",
  "atk-s0301a11:58_0": "9. Satthāravandanāsuttavaṇṇanā",
  "atk-s0301a11:59_0": "265.",
  "atk-s0301a11:59_1": "Navame bhagavantaṁ namassatīti ekaṁsaṁ uttariyaṁ dukulaṁ katvā, brahmajāṇuko hutvā sirasi añjaliṁ ṭhapetvā namassati.",
  "atk-s0301a11:59_2": "So yakkhoti so sakko.",
  "atk-s0301a11:59_3": "Anomanāmanti sabbaguṇehi omakabhāvassa natthitāya sabbaguṇanemittakehi nāmehi anomanāmaṁ.",
  "atk-s0301a11:59_4": "Avijjāsamatikkamāti catusaccapaṭicchādikāya vaṭṭamūlakaavijjāya samatikkamena.",
  "atk-s0301a11:59_5": "Sekkhāti satta sekkhā.",
  "atk-s0301a11:59_6": "Apacayārāmāti vaṭṭaviddhaṁsane ratā.",
  "atk-s0301a11:59_7": "Sikkhareti sikkhanti. Navamaṁ.",
  "atk-s0301a11:60_0": "10. Saṅghavandanāsuttavaṇṇanā",
  "atk-s0301a11:61_0": "266.",
  "atk-s0301a11:61_1": "Dasame ajjhabhāsīti kasmā esa punappunaṁ evaṁ bhāsatīti?",
  "atk-s0301a11:61_2": "Sakkassa kira devarañño saddo madhuro, suphasitaṁ dantāvaraṇaṁ, kathanakāle suvaṇṇakiṅkiṇikasaddo viya niccharati.",
  "atk-s0301a11:61_3": "Taṁ punappunaṁ sotuṁ labhissāmīti bhāsati.",
  "atk-s0301a11:61_4": "Pūtidehasayāti pūtimhi mātusarīre vā, attanoyeva vā sarīraṁ avattharitvā sayanato pūtidehasayā.",
  "atk-s0301a11:61_5": "Nimuggākuṇapamheteti dasamāse mātukucchisaṅkhāte kuṇapasmiṁ ete nimuggā.",
  "atk-s0301a11:61_6": "Etaṁ tesaṁ pihayāmīti etesaṁ etaṁ pihayāmi patthayāmi.",
  "atk-s0301a11:61_7": "Na te saṁ koṭṭhe opentīti na te saṁ santakaṁ dhaññaṁ koṭṭhe pakkhipanti.",
  "atk-s0301a11:61_8": "Na hi etesaṁ dhaññaṁ atthi.",
  "atk-s0301a11:61_9": "Na kumbhīti na kumbhiyaṁ.",
  "atk-s0301a11:61_10": "Na kaḷopiyanti na pacchiyaṁ.",
  "atk-s0301a11:61_11": "Paraniṭṭhitamesānāti paresaṁ niṭṭhitaṁ paraghare pakkaṁ bhikkhācāravattena esamānā gavesamānā.",
  "atk-s0301a11:61_12": "Tenāti evaṁ pariyiṭṭhena.",
  "atk-s0301a11:61_13": "Subbatāti dasapi…pe…",
  "atk-s0301a11:61_14": "saṭṭhipi vassāni susamādinnasundaravatā.",
  "atk-s0301a11:62_0": "Sumantamantinoti dhammaṁ sajjhāyissāma, dhutaṅgaṁ samādiyissāma, amataṁ paribhuñjissāma, samaṇadhammaṁ karissāmāti evaṁ subhāsitabhāsino.",
  "atk-s0301a11:62_1": "Tuṇhībhūtā samañcarāti tiyāmarattiṁ asanighosena ghositā viya dhammaṁ kathentāpi tuṇhībhūtā samaṁ carantiyeva nāma. Kasmā?",
  "atk-s0301a11:62_2": "Niratthakavacanassābhāvā.",
  "atk-s0301a11:62_3": "Puthumaccā cāti bahusattā ca aññamaññaṁ viruddhā.",
  "atk-s0301a11:62_4": "Attadaṇḍesu nibbutāti paraviheṭhanatthaṁ gahitadaṇḍesu sattesu nibbutā vissaṭṭhadaṇḍā.",
  "atk-s0301a11:62_5": "Sādānesu anādānāti sagahaṇesu sattesu ca bhavayoniādīnaṁ ekakoṭṭhāsassāpi agahitattā agahaṇā. Dasamaṁ.",
  "atk-s0301a11:63_0": "Dutiyo vaggo.",
  "atk-s0301a11:64_0": "3. Tatiyavaggo",
  "atk-s0301a11:65_0": "1. Chetvāsuttavaṇṇanā",
  "atk-s0301a11:66_0": "267. Tatiyavaggassa paṭhamaṁ vuttatthameva. Paṭhamaṁ.",
  "atk-s0301a11:67_0": "2. Dubbaṇṇiyasuttavaṇṇanā",
  "atk-s0301a11:68_0": "268.",
  "atk-s0301a11:68_1": "Dutiye dubbaṇṇoti jhāmakhāṇuvaṇṇo.",
  "atk-s0301a11:68_2": "Okoṭimakoti lakuṇḍako mahodaro.",
  "atk-s0301a11:68_3": "Āsaneti paṇḍukambalasilāyaṁ.",
  "atk-s0301a11:68_4": "Kodhabhakkhoti sakkena gahitanāmamevetaṁ.",
  "atk-s0301a11:68_5": "So pana eko rūpāvacarabrahmā, ‘‘sakko kira khantibalena samannāgato’’ti sutvā vīmaṁsanatthaṁ āgato .",
  "atk-s0301a11:68_6": "Avaruddhakayakkhā pana evarūpaṁ saṁvihitārakkhaṁ ṭhānaṁ pavisituṁ na sakkonti.",
  "atk-s0301a11:68_7": "Upasaṅkamīti devānaṁ sutvā ‘‘na sakkā esa pharusena cāletuṁ, nīcavuttinā pana khantiyaṁ ṭhitena sakkā palāpetu’’nti tathā palāpetukāmo upasaṅkami.",
  "atk-s0301a11:68_8": "Antaradhāyīti khantiyaṁ ṭhatvā balavacittīkāraṁ paccupaṭṭhapetvā nīcavuttiyā dassiyamānāya sakkāsane ṭhātuṁ asakkonto antaradhāyi.",
  "atk-s0301a11:68_9": "Na sūpahatacittomhīti ettha sūti nipātamattaṁ, upahatacittomhīti āha.",
  "atk-s0301a11:68_10": "Nāvattena suvānayoti na kodhāvattena suānayo, kodhavase vattetuṁ na sukaromhīti vadati.",
  "atk-s0301a11:68_11": "Na vo cirāhanti voti nipātamattaṁ, ahaṁ ciraṁ na kujjhāmīti vadati. Dutiyaṁ.",
  "atk-s0301a11:69_0": "3. Sambarimāyāsuttavaṇṇanā",
  "atk-s0301a11:70_0": "269.",
  "atk-s0301a11:70_1": "Tatiye ābādhikoti isigaṇena abhisapakāle uppannābādhena ābādhiko.",
  "atk-s0301a11:70_2": "Vācehi manti sace maṁ sambarimāyaṁ vācesi, evamahaṁ tampi tikicchissāmīti vadati.",
  "atk-s0301a11:70_3": "Mā kho tvaṁ, mārisa, vācesīti vināpi tāva sambarimāyaṁ sakko amhe bādhati, yadi pana taṁ jānissati, naṭṭhā mayaṁ, mā attano ekassa atthāya amhe nāsehīti vatvā nivārayiṁsu.",
  "atk-s0301a11:70_4": "Sambarova sataṁ samanti yathā sambaro asurindo māyāvī māyaṁ payojetvā vassasataṁ niraye pakko, evaṁ paccati.",
  "atk-s0301a11:70_5": "Tumhe dhammikāva, alaṁ vo māyāyāti vadati.",
  "atk-s0301a11:70_6": "Kiṁ pana sakko tassa kodhaṁ tikicchituṁ sakkuṇeyyāti?",
  "atk-s0301a11:70_7": "Āma sakkuṇeyya. Kathaṁ?",
  "atk-s0301a11:70_8": "Tadā kira so isigaṇo dharatiyeva, tasmā naṁ isīnaṁ santikaṁ netvā khamāpeyya, evamassa phāsu bhaveyya.",
  "atk-s0301a11:70_9": "Tena pana vañcitattā tathā akatvā pakkantova. Tatiyaṁ.",
  "atk-s0301a11:71_0": "4. Accayasuttavaṇṇanā",
  "atk-s0301a11:72_0": "270.",
  "atk-s0301a11:72_1": "Catutthe sampayojesunti kalahaṁ akaṁsu.",
  "atk-s0301a11:72_2": "Accasarāti atikkami, eko bhikkhu ekaṁ bhikkhuṁ atikkamma vacanaṁ avocāti attho.",
  "atk-s0301a11:72_3": "Yathādhammaṁnappaṭiggaṇhātīti na khamati.",
  "atk-s0301a11:72_4": "Kodho vo vasamāyātūti kodho tumhākaṁ vasaṁ āgacchatu, mā tumhe kodhavasaṁ gamitthāti dīpeti.",
  "atk-s0301a11:72_5": "Mā ca mitte hi vo jarāti ettha hīti nipātamattaṁ, tumhākaṁ mittadhamme jarā nāma mā nibbatti.",
  "atk-s0301a11:72_6": "Bhummatthe vā karaṇavacanaṁ, mittesu vo jarā mā nibbatti, mittabhāvato aññathābhāvo mā hotūti attho.",
  "atk-s0301a11:72_7": "Agarahiyaṁ mā garahitthāti agārayhaṁ khīṇāsavapuggalaṁ mā garahittha.",
  "atk-s0301a11:72_8": "Catutthaṁ.",
  "atk-s0301a11:73_0": "5. Akkodhasuttavaṇṇanā",
  "atk-s0301a11:74_0": "271.",
  "atk-s0301a11:74_1": "Pañcame mā vo kodho ajjhabhavīti kodho tumhe mā abhibhavi, tumheva kodhaṁ abhibhavatha.",
  "atk-s0301a11:74_2": "Mā ca kujjhittha kujjhitanti kujjhantānaṁ mā paṭikujjhittha.",
  "atk-s0301a11:74_3": "Akkodhoti mettā ca mettāpubbabhāgo ca.",
  "atk-s0301a11:74_4": "Avihiṁsāti karuṇā ca karuṇāpubbabhāgo ca.",
  "atk-s0301a11:74_5": "Atha pāpajanaṁ kodho, pabbatovābhimaddatīti lāmakajanaṁ pabbato viya kodho abhimaddatīti. Pañcamaṁ.",
  "atk-s0301a11:75_0": "Tatiyo vaggo.",
  "atk-s0301a11:76_0": "Sakkasaṁyuttavaṇṇanā niṭṭhitā.",
  "atk-s0301a11:77_0": "Iti sāratthappakāsiniyā saṁyuttanikāya-aṭṭhakathāya",
  "atk-s0301a11:78_0": "Sagāthāvaggavaṇṇanā niṭṭhitā.",
  "atk-s0301a11:79_0": "Saṁyuttanikāya-aṭṭhakathāya paṭhamo bhāgo."
}