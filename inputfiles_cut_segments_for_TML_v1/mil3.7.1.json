{
  "mil3.7.1:0.1_0": "Milindapañha",
  "mil3.7.1:0.2_0": "Arūpadhammavavatthānavagga",
  "mil3.7.1:0.3_0": "1. Satiuppajjanapañha",
  "mil3.7.1:1.1_0": "Rājā āha—",
  "mil3.7.1:1.2_0": "“bhante nāgasena, katihākārehi sati uppajjatī”ti?",
  "mil3.7.1:1.3_0": "“Sattarasahākārehi, mahārāja, sati uppajjatī”ti.",
  "mil3.7.1:1.4_0": "“Katamehi sattarasahākārehī”ti?",
  "mil3.7.1:1.5_0": "“Abhijānatopi, mahārāja, sati uppajjati, kaṭumikāyapi sati uppajjati, oḷārikaviññāṇatopi sati uppajjati, hitaviññāṇatopi sati uppajjati, ahitaviññāṇatopi sati uppajjati, sabhāganimittatopi sati uppajjati, visabhāganimittatopi sati uppajjati, kathābhiññāṇatopi sati uppajjati, lakkhaṇatopi sati uppajjati, sāraṇatopi sati uppajjati, muddātopi sati uppajjati, gaṇanātopi sati uppajjati, dhāraṇatopi sati uppajjati, bhāvanatopi sati uppajjati, potthakanibandhanatopi sati uppajjati, upanikkhepatopi sati uppajjati, anubhūtatopi sati uppajjatīti.",
  "mil3.7.1:2.1_0": "Kathaṁ abhijānato sati uppajjati?",
  "mil3.7.1:2.2_0": "Yathā, mahārāja, āyasmā ca ānando khujjuttarā ca upāsikā, ye vā pana aññepi keci jātissarā jātiṁ saranti, evaṁ abhijānato sati uppajjati.",
  "mil3.7.1:3.1_0": "Kathaṁ kaṭumikāya sati uppajjati?",
  "mil3.7.1:3.2_0": "Yo pakatiyā muṭṭhassatiko, pare ca taṁ sarāpanatthaṁ nibandhanti, evaṁ kaṭumikāya sati uppajjati.",
  "mil3.7.1:4.1_0": "Kathaṁ oḷārikaviññāṇato sati uppajjati?",
  "mil3.7.1:4.2_0": "Yadā rajje vā abhisitto hoti, sotāpattiphalaṁ vā patto hoti, evaṁ oḷārikaviññāṇato sati uppajjati.",
  "mil3.7.1:5.1_0": "Kathaṁ hitaviññāṇato sati uppajjati?",
  "mil3.7.1:5.2_0": "Yamhi sukhāpito, ‘amukasmiṁ evaṁ sukhāpito’ti sarati, evaṁ hitaviññāṇato sati uppajjati.",
  "mil3.7.1:6.1_0": "Kathaṁ ahitaviññāṇato sati uppajjati?",
  "mil3.7.1:6.2_0": "Yamhi dukkhāpito, ‘amukasmiṁ evaṁ dukkhāpito’ti sarati, evaṁ ahitaviññāṇato sati uppajjati.",
  "mil3.7.1:7.1_0": "Kathaṁ sabhāganimittato sati uppajjati?",
  "mil3.7.1:7.2_0": "Sadisaṁ puggalaṁ disvā mātaraṁ vā pitaraṁ vā bhātaraṁ vā bhaginiṁ vā sarati, oṭṭhaṁ vā goṇaṁ vā gadrabhaṁ vā disvā aññaṁ tādisaṁ oṭṭhaṁ vā goṇaṁ vā gadrabhaṁ vā sarati, evaṁ sabhāganimittato sati uppajjati.",
  "mil3.7.1:8.1_0": "Kathaṁ visabhāganimittato sati uppajjati?",
  "mil3.7.1:8.2_0": "Asukassa nāma vaṇṇo ediso, saddo ediso, gandho ediso, raso ediso, phoṭṭhabbo edisoti sarati, evampi visabhāganimittatopi sati uppajjati.",
  "mil3.7.1:9.1_0": "Kathaṁ kathābhiññāṇato sati uppajjati?",
  "mil3.7.1:9.2_0": "Yo pakatiyā muṭṭhassatiko hoti, taṁ pare sarāpenti, tena so sarati, evaṁ kathābhiññāṇato sati uppajjati.",
  "mil3.7.1:10.1_0": "Kathaṁ lakkhaṇato sati uppajjati?",
  "mil3.7.1:10.2_0": "Yo pakatiyā balībaddānaṁ aṅgena jānāti, lakkhaṇena jānāti, evaṁ lakkhaṇato sati uppajjati.",
  "mil3.7.1:11.1_0": "Kathaṁ sāraṇato sati uppajjati?",
  "mil3.7.1:11.2_0": "Yo pakatiyā muṭṭhassatiko hoti, yo taṁ ‘sarāhi bho, sarāhi bho’ti punappunaṁ sarāpeti, evaṁ sāraṇato sati uppajjati.",
  "mil3.7.1:12.1_0": "Kathaṁ muddāto sati uppajjati?",
  "mil3.7.1:12.2_0": "Lipiyā sikkhitattā jānāti ‘imassa akkharassa anantaraṁ imaṁ akkharaṁ kātabban’ti evaṁ muddāto sati uppajjati.",
  "mil3.7.1:13.1_0": "Kathaṁ gaṇanāto sati uppajjati?",
  "mil3.7.1:13.2_0": "Gaṇanāya sikkhitattā gaṇakā bahumpi gaṇenti, evaṁ gaṇanāto sati uppajjati.",
  "mil3.7.1:14.1_0": "Kathaṁ dhāraṇato sati uppajjati?",
  "mil3.7.1:14.2_0": "Dhāraṇāya sikkhitattā dhāraṇakā bahumpi dhārenti, evaṁ dhāraṇato sati uppajjati.",
  "mil3.7.1:15.1_0": "Kathaṁ bhāvanāto sati uppajjati?",
  "mil3.7.1:15.2_0": "Idha bhikkhu anekavihitaṁ pubbenivāsaṁ anussarati, seyyathidaṁ—",
  "mil3.7.1:15.3_0": "ekampi jātiṁ dvepi jātiyo …pe…",
  "mil3.7.1:15.4_0": "iti sākāraṁ sauddesaṁ pubbenivāsaṁ anussarati, evaṁ bhāvanāto sati uppajjati.",
  "mil3.7.1:16.1_0": "Kathaṁ potthakanibandhanato sati uppajjati?",
  "mil3.7.1:16.2_0": "Rājāno anusāsaniyaṁ assarantā etaṁ potthakaṁ āharathāti, tena potthakena anussaranti, evaṁ potthakanibandhanato sati uppajjati.",
  "mil3.7.1:17.1_0": "Kathaṁ upanikkhepato sati uppajjati?",
  "mil3.7.1:17.2_0": "Upanikkhittaṁ bhaṇḍaṁ disvā sarati, evaṁ upanikkhepato sati uppajjati.",
  "mil3.7.1:18.1_0": "Kathaṁ anubhūtato sati uppajjati?",
  "mil3.7.1:18.2_0": "Diṭṭhattā rūpaṁ sarati, sutattā saddaṁ sarati, ghāyitattā gandhaṁ sarati, sāyitattā rasaṁ sarati, phuṭṭhattā phoṭṭhabbaṁ sarati, viññātattā dhammaṁ sarati, evaṁ anubhūtato sati uppajjati.",
  "mil3.7.1:18.3_0": "Imehi kho, mahārāja, sattarasahākārehi sati uppajjatī”ti.",
  "mil3.7.1:19.1_0": "“Kallosi, bhante nāgasenā”ti.",
  "mil3.7.1:20.1_0": "Satiuppajjanapañho paṭhamo."
}