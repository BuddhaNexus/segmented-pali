{
  "ud5.1:0.1_0": "Udāna 5.1",
  "ud5.1:0.2_0": "Piyatarasutta",
  "ud5.1:1.1_0": "Evaṁ me sutaṁ—",
  "ud5.1:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud5.1:1.3_0": "Tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti.",
  "ud5.1:1.4_0": "Atha kho rājā pasenadi kosalo mallikaṁ deviṁ etadavoca:",
  "ud5.1:1.5_0": "“atthi nu kho te, mallike, kocañño attanā piyataro”ti?",
  "ud5.1:2.1_0": "“Natthi kho me, mahārāja, kocañño attanā piyataro.",
  "ud5.1:2.2_0": "Tuyhaṁ pana, mahārāja, atthañño koci attanā piyataro”ti?",
  "ud5.1:2.3_0": "“Mayhampi kho, mallike, natthañño koci attanā piyataro”ti.",
  "ud5.1:3.1_0": "Atha kho rājā pasenadi kosalo pāsādā orohitvā yena bhagavā tenupasaṅkami;",
  "ud5.1:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud5.1:3.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "ud5.1:4.1_0": "“Idhāhaṁ, bhante, mallikāya deviyā saddhiṁ uparipāsādavaragato mallikaṁ deviṁ etadavocaṁ:",
  "ud5.1:4.2_0": "‘atthi nu kho te, mallike, kocañño attanā piyataro’ti?",
  "ud5.1:4.3_0": "Evaṁ vutte, mallikā devī maṁ etadavoca:",
  "ud5.1:4.4_0": "‘natthi kho me, mahārāja, kocañño attanā piyataro.",
  "ud5.1:4.5_0": "Tuyhaṁ pana, mahārāja, atthañño koci attanā piyataro’ti?",
  "ud5.1:4.6_0": "Evaṁ vutte, ahaṁ, bhante, mallikaṁ deviṁ etadavocaṁ:",
  "ud5.1:4.7_0": "‘mayhampi kho, mallike, natthañño koci attanā piyataro’”ti.",
  "ud5.1:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.1:6.1_0": "“Sabbā disā anuparigamma cetasā,",
  "ud5.1:6.2_0": "Nevajjhagā piyataramattanā kvaci;",
  "ud5.1:6.3_0": "Evaṁ piyo puthu attā paresaṁ,",
  "ud5.1:6.4_0": "Tasmā na hiṁse paramattakāmo”ti.",
  "ud5.1:6.5_0": "Paṭhamaṁ."
}