{
  "mn60:0.1_0": "Majjhima Nikāya 60 ",
  "mn60:0.2_0": "Apaṇṇakasutta ",
  "mn60:1.1_0": "Evaṁ me sutaṁ—",
  "mn60:1.2_0": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena sālā nāma kosalānaṁ brāhmaṇagāmo tadavasari. ",
  "mn60:2.1_0": "Assosuṁ kho sāleyyakā brāhmaṇagahapatikā: ",
  "mn60:2.2_0": "“samaṇo khalu bho gotamo sakyaputto sakyakulā pabbajito kosalesu cārikaṁ caramāno mahatā bhikkhusaṅghena saddhiṁ sālaṁ anuppatto. ",
  "mn60:2.3_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "mn60:2.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. ",
  "mn60:2.5_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "mn60:2.6_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ",
  "mn60:2.7_0": "Sādhu kho pana tathārūpānaṁ arahataṁ dassanaṁ hotī”ti. ",
  "mn60:3.1_0": "Atha kho sāleyyakā brāhmaṇagahapatikā yena bhagavā tenupasaṅkamiṁsu;",
  "mn60:3.1_1": "upasaṅkamitvā appekacce bhagavantaṁ abhivādetvā ekamantaṁ nisīdiṁsu.",
  "mn60:3.1_2": "Appekacce bhagavatā saddhiṁ sammodiṁsu;",
  "mn60:3.1_3": "sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "mn60:3.1_4": "Appekacce yena bhagavā tenañjaliṁ paṇāmetvā ekamantaṁ nisīdiṁsu.",
  "mn60:3.1_5": "Appekacce bhagavato santike nāmagottaṁ sāvetvā ekamantaṁ nisīdiṁsu.",
  "mn60:3.1_6": "Appekacce tuṇhībhūtā ekamantaṁ nisīdiṁsu.",
  "mn60:3.1_7": "Ekamantaṁ nisinne kho sāleyyake brāhmaṇagahapatike bhagavā etadavoca:",
  "mn60:4.1_0": "“atthi pana vo, gahapatayo, koci manāpo satthā yasmiṁ vo ākāravatī saddhā paṭiladdhā”ti? ",
  "mn60:4.2_0": "“Natthi kho no, bhante, koci manāpo satthā yasmiṁ no ākāravatī saddhā paṭiladdhā”ti. ",
  "mn60:4.3_0": "“Manāpaṁ vo, gahapatayo, satthāraṁ alabhantehi ayaṁ apaṇṇako dhammo samādāya vattitabbo. ",
  "mn60:4.4_0": "Apaṇṇako hi, gahapatayo, dhammo samatto samādinno, so vo bhavissati dīgharattaṁ hitāya sukhāya. ",
  "mn60:4.5_0": "Katamo ca, gahapatayo, apaṇṇako dhammo? ",
  "mn60:5.1_0": "Santi, gahapatayo, eke samaṇabrāhmaṇā evaṁvādino evaṁdiṭṭhino: ",
  "mn60:5.2_0": "‘natthi dinnaṁ, natthi yiṭṭhaṁ, natthi hutaṁ;",
  "mn60:5.2_1": "natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko;",
  "mn60:5.2_2": "natthi mātā, natthi pitā;",
  "mn60:5.2_3": "natthi sattā opapātikā;",
  "mn60:5.2_4": "natthi loke samaṇabrāhmaṇā sammaggatā sammā paṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn60:6.1_0": "Tesaṁyeva kho, gahapatayo, samaṇabrāhmaṇānaṁ eke samaṇabrāhmaṇā ujuvipaccanīkavādā. ",
  "mn60:6.2_0": "Te evamāhaṁsu: ",
  "mn60:6.3_0": "‘atthi dinnaṁ, atthi yiṭṭhaṁ, atthi hutaṁ;",
  "mn60:6.3_1": "atthi sukatadukkaṭānaṁ kammānaṁ phalaṁ vipāko;",
  "mn60:6.3_2": "atthi ayaṁ loko, atthi paro loko;",
  "mn60:6.3_3": "atthi mātā, atthi pitā;",
  "mn60:6.3_4": "atthi sattā opapātikā;",
  "mn60:6.3_5": "atthi loke samaṇabrāhmaṇā sammaggatā sammā paṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn60:6.4_0": "Taṁ kiṁ maññatha, gahapatayo: ",
  "mn60:6.5_0": "‘nanume samaṇabrāhmaṇā aññamaññassa ujuvipaccanīkavādā’”ti? ",
  "mn60:6.6_0": "“Evaṁ, bhante”. ",
  "mn60:7.1_0": "“Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:7.2_0": "‘natthi dinnaṁ, natthi yiṭṭhaṁ …pe…",
  "mn60:7.2_1": "ye imañca lokaṁ parañca lokaṁ sayaṁ abhiññā sacchikatvā pavedentī’ti",
  "mn60:7.3_0": "tesametaṁ pāṭikaṅkhaṁ—yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme abhinivajjetvā yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme samādāya vattissanti. ",
  "mn60:7.4_0": "Taṁ kissa hetu? ",
  "mn60:7.5_0": "Na hi te bhonto samaṇabrāhmaṇā passanti akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:8.1_0": "Santaṁyeva pana paraṁ lokaṁ ‘natthi paro loko’ tissa diṭṭhi hoti; sāssa hoti micchādiṭṭhi. ",
  "mn60:8.2_0": "Santaṁyeva kho pana paraṁ lokaṁ ‘natthi paro loko’ti saṅkappeti; svāssa hoti micchāsaṅkappo. ",
  "mn60:8.3_0": "Santaṁyeva kho pana paraṁ lokaṁ ‘natthi paro loko’ti vācaṁ bhāsati; sāssa hoti micchāvācā. ",
  "mn60:8.4_0": "Santaṁyeva kho pana paraṁ lokaṁ ‘natthi paro loko’ti āha;",
  "mn60:8.4_1": "ye te arahanto paralokaviduno tesamayaṁ paccanīkaṁ karoti.",
  "mn60:8.5_0": "Santaṁyeva kho pana paraṁ lokaṁ ‘natthi paro loko’ti paraṁ saññāpeti;",
  "mn60:8.5_1": "sāssa hoti asaddhammasaññatti.",
  "mn60:8.6_0": "Tāya ca pana asaddhammasaññattiyā attānukkaṁseti, paraṁ vambheti. ",
  "mn60:8.7_0": "Iti pubbeva kho panassa susīlyaṁ pahīnaṁ hoti, dussīlyaṁ paccupaṭṭhitaṁ—",
  "mn60:8.8_0": "ayañca micchādiṭṭhi micchāsaṅkappo micchāvācā ariyānaṁ paccanīkatā asaddhammasaññatti attukkaṁsanā paravambhanā.",
  "mn60:8.8_1": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:9.1_0": "Tatra, gahapatayo, viññū puriso iti paṭisañcikkhati: ",
  "mn60:9.2_0": "‘sace kho natthi paro loko evamayaṁ bhavaṁ purisapuggalo kāyassa bhedā sotthimattānaṁ karissati; ",
  "mn60:9.3_0": "sace kho atthi paro loko, evamayaṁ bhavaṁ purisapuggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:9.4_0": "Kāmaṁ kho pana māhu paro loko, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:9.5_0": "atha ca panāyaṁ bhavaṁ purisapuggalo diṭṭheva dhamme viññūnaṁ gārayho—dussīlo purisapuggalo micchādiṭṭhi natthikavādo’ti. ",
  "mn60:9.6_0": "Sace kho attheva paro loko, evaṁ imassa bhoto purisapuggalassa ubhayattha kaliggaho—",
  "mn60:9.7_0": "yañca diṭṭheva dhamme viññūnaṁ gārayho, yañca kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:9.8_0": "Evamassāyaṁ apaṇṇako dhammo dussamatto samādinno, ekaṁsaṁ pharitvā tiṭṭhati, riñcati kusalaṁ ṭhānaṁ. ",
  "mn60:10.1_0": "Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:10.2_0": "‘atthi dinnaṁ …pe… ye imañca lokaṁ parañca lokaṁ sayaṁ abhiññā sacchikatvā pavedentī’ti ",
  "mn60:10.3_0": "tesametaṁ pāṭikaṅkhaṁ—yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme abhinivajjetvā yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme samādāya vattissanti. ",
  "mn60:10.4_0": "Taṁ kissa hetu? ",
  "mn60:10.5_0": "Passanti hi te bhonto samaṇabrāhmaṇā akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:11.1_0": "Santaṁyeva kho pana paraṁ lokaṁ ‘atthi paro loko’ tissa diṭṭhi hoti; sāssa hoti sammādiṭṭhi. ",
  "mn60:11.2_0": "Santaṁyeva kho pana paraṁ lokaṁ ‘atthi paro loko’ti saṅkappeti; svāssa hoti sammāsaṅkappo. ",
  "mn60:11.3_0": "Santaṁyeva kho pana paraṁ lokaṁ ‘atthi paro loko’ti vācaṁ bhāsati; sāssa hoti sammāvācā. ",
  "mn60:11.4_0": "Santaṁyeva kho pana paraṁ lokaṁ ‘atthi paro loko’ti āha;",
  "mn60:11.4_1": "ye te arahanto paralokaviduno tesamayaṁ na paccanīkaṁ karoti.",
  "mn60:11.5_0": "Santaṁyeva kho pana paraṁ lokaṁ ‘atthi paro loko’ti paraṁ saññāpeti; sāssa hoti saddhammasaññatti. ",
  "mn60:11.6_0": "Tāya ca pana saddhammasaññattiyā nevattānukkaṁseti, na paraṁ vambheti. ",
  "mn60:11.7_0": "Iti pubbeva kho panassa dussīlyaṁ pahīnaṁ hoti, susīlyaṁ paccupaṭṭhitaṁ—",
  "mn60:11.8_0": "ayañca sammādiṭṭhi sammāsaṅkappo sammāvācā ariyānaṁ apaccanīkatā saddhammasaññatti anattukkaṁsanā aparavambhanā.",
  "mn60:11.8_1": "Evamassime aneke kusalā dhammā sambhavanti sammādiṭṭhipaccayā.",
  "mn60:12.1_0": "Tatra, gahapatayo, viññū puriso iti paṭisañcikkhati: ",
  "mn60:12.2_0": "‘sace kho atthi paro loko, evamayaṁ bhavaṁ purisapuggalo kāyassa bhedā paraṁ maraṇā sugatiṁ saggaṁ lokaṁ upapajjissati. ",
  "mn60:12.3_0": "Kāmaṁ kho pana māhu paro loko, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:12.4_0": "atha ca panāyaṁ bhavaṁ purisapuggalo diṭṭheva dhamme viññūnaṁ pāsaṁso—sīlavā purisapuggalo sammādiṭṭhi atthikavādo’ti. ",
  "mn60:12.5_0": "Sace kho attheva paro loko, evaṁ imassa bhoto purisapuggalassa ubhayattha kaṭaggaho—",
  "mn60:12.6_0": "yañca diṭṭheva dhamme viññūnaṁ pāsaṁso, yañca kāyassa bhedā paraṁ maraṇā sugatiṁ saggaṁ lokaṁ upapajjissati. ",
  "mn60:12.7_0": "Evamassāyaṁ apaṇṇako dhammo susamatto samādinno ubhayaṁsaṁ pharitvā tiṭṭhati, riñcati akusalaṁ ṭhānaṁ. ",
  "mn60:13.1_0": "Santi, gahapatayo, eke samaṇabrāhmaṇā evaṁvādino evaṁdiṭṭhino: ",
  "mn60:13.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato;",
  "mn60:13.2_1": "karoto na karīyati pāpaṁ.",
  "mn60:13.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo. ",
  "mn60:13.4_0": "Dakkhiṇañcepi gaṅgāya tīraṁ gaccheyya hananto ghātento, chindanto chedāpento, pacanto pācento;",
  "mn60:13.4_1": "natthi tatonidānaṁ pāpaṁ, natthi pāpassa āgamo.",
  "mn60:13.5_0": "Uttarañcepi gaṅgāya tīraṁ gaccheyya dadanto dāpento, yajanto yajāpento;",
  "mn60:13.5_1": "natthi tatonidānaṁ puññaṁ, natthi puññassa āgamo.",
  "mn60:13.6_0": "Dānena damena saṁyamena saccavajjena natthi puññaṁ, natthi puññassa āgamo’ti. ",
  "mn60:14.1_0": "Tesaṁyeva kho, gahapatayo, samaṇabrāhmaṇānaṁ eke samaṇabrāhmaṇā ujuvipaccanīkavādā te evamāhaṁsu: ",
  "mn60:14.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato;",
  "mn60:14.2_1": "karoto karīyati pāpaṁ.",
  "mn60:14.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo. ",
  "mn60:14.4_0": "Dakkhiṇañcepi gaṅgāya tīraṁ gaccheyya hananto ghātento, chindanto chedāpento, pacanto pācento;",
  "mn60:14.4_1": "atthi tatonidānaṁ pāpaṁ, atthi pāpassa āgamo.",
  "mn60:14.5_0": "Uttarañcepi gaṅgāya tīraṁ gaccheyya dadanto dāpento, yajanto yajāpento;",
  "mn60:14.5_1": "atthi tatonidānaṁ puññaṁ, atthi puññassa āgamo.",
  "mn60:14.6_0": "Dānena damena saṁyamena saccavajjena atthi puññaṁ, atthi puññassa āgamo’ti. ",
  "mn60:14.7_0": "Taṁ kiṁ maññatha, gahapatayo, ",
  "mn60:14.8_0": "nanume samaṇabrāhmaṇā aññamaññassa ujuvipaccanīkavādā”ti? ",
  "mn60:14.9_0": "“Evaṁ, bhante”. ",
  "mn60:15.1_0": "“Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:15.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato;",
  "mn60:15.2_1": "karoto na karīyati pāpaṁ.",
  "mn60:15.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo. ",
  "mn60:15.4_0": "Dakkhiṇañcepi gaṅgāya tīraṁ gaccheyya hananto ghātento …pe…",
  "mn60:15.4_1": "dānena damena saṁyamena saccavajjena natthi puññaṁ, natthi puññassa āgamo’ti",
  "mn60:15.5_0": "tesametaṁ pāṭikaṅkhaṁ—yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme abhinivajjetvā yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme samādāya vattissanti. ",
  "mn60:15.6_0": "Taṁ kissa hetu? ",
  "mn60:15.7_0": "Na hi te bhonto samaṇabrāhmaṇā passanti akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:16.1_0": "Santaṁyeva kho pana kiriyaṁ ‘natthi kiriyā’ tissa diṭṭhi hoti; sāssa hoti micchādiṭṭhi. ",
  "mn60:16.2_0": "Santaṁyeva kho pana kiriyaṁ ‘natthi kiriyā’ti saṅkappeti; svāssa hoti micchāsaṅkappo. ",
  "mn60:16.3_0": "Santaṁyeva kho pana kiriyaṁ ‘natthi kiriyā’ti vācaṁ bhāsati; sāssa hoti micchāvācā. ",
  "mn60:16.4_0": "Santaṁyeva kho pana kiriyaṁ ‘natthi kiriyā’ti āha, ye te arahanto kiriyavādā tesamayaṁ paccanīkaṁ karoti. ",
  "mn60:16.5_0": "Santaṁyeva kho pana kiriyaṁ ‘natthi kiriyā’ti paraṁ saññāpeti; sāssa hoti asaddhammasaññatti. ",
  "mn60:16.6_0": "Tāya ca pana asaddhammasaññattiyā attānukkaṁseti, paraṁ vambheti. ",
  "mn60:16.7_0": "Iti pubbeva kho panassa susīlyaṁ pahīnaṁ hoti, dussīlyaṁ paccupaṭṭhitaṁ—",
  "mn60:16.8_0": "ayañca micchādiṭṭhi micchāsaṅkappo micchāvācā ariyānaṁ paccanīkatā asaddhammasaññatti attukkaṁsanā paravambhanā.",
  "mn60:16.8_1": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:17.1_0": "Tatra, gahapatayo, viññū puriso iti paṭisañcikkhati: ",
  "mn60:17.2_0": "‘sace kho natthi kiriyā, evamayaṁ bhavaṁ purisapuggalo kāyassa bhedā sotthimattānaṁ karissati; ",
  "mn60:17.3_0": "sace kho atthi kiriyā evamayaṁ bhavaṁ purisapuggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:17.4_0": "Kāmaṁ kho pana māhu kiriyā, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:17.5_0": "atha ca panāyaṁ bhavaṁ purisapuggalo diṭṭheva dhamme viññūnaṁ gārayho—dussīlo purisapuggalo micchādiṭṭhi akiriyavādo’ti. ",
  "mn60:17.6_0": "Sace kho attheva kiriyā, evaṁ imassa bhoto purisapuggalassa ubhayattha kaliggaho—",
  "mn60:17.7_0": "yañca diṭṭheva dhamme viññūnaṁ gārayho, yañca kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:17.8_0": "Evamassāyaṁ apaṇṇako dhammo dussamatto samādinno, ekaṁsaṁ pharitvā tiṭṭhati, riñcati kusalaṁ ṭhānaṁ. ",
  "mn60:18.1_0": "Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:18.2_0": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā bhaṇato;",
  "mn60:18.2_1": "karoto karīyati pāpaṁ.",
  "mn60:18.3_0": "Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo. ",
  "mn60:18.4_0": "Dakkhiṇañcepi gaṅgāya tīraṁ gaccheyya hananto ghātento, chindanto chedāpento, pacanto pācento, atthi tatonidānaṁ pāpaṁ, atthi pāpassa āgamo. ",
  "mn60:18.5_0": "Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.",
  "mn60:18.5_1": "Dānena damena saṁyamena saccavajjena atthi puññaṁ, atthi puññassa āgamo’ti",
  "mn60:18.6_0": "tesametaṁ pāṭikaṅkhaṁ yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme abhinivajjetvā yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme samādāya vattissanti. ",
  "mn60:18.7_0": "Taṁ kissa hetu? ",
  "mn60:18.8_0": "Passanti hi te bhonto samaṇabrāhmaṇā akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:19.1_0": "Santaṁyeva kho pana kiriyaṁ ‘atthi kiriyā’ tissa diṭṭhi hoti; sāssa hoti sammādiṭṭhi. ",
  "mn60:19.2_0": "Santaṁyeva kho pana kiriyaṁ ‘atthi kiriyā’ti saṅkappeti; svāssa hoti sammāsaṅkappo. ",
  "mn60:19.3_0": "Santaṁyeva kho pana kiriyaṁ ‘atthi kiriyā’ti vācaṁ bhāsati; sāssa hoti sammāvācā. ",
  "mn60:19.4_0": "Santaṁyeva kho pana kiriyaṁ ‘atthi kiriyā’ti āha;",
  "mn60:19.4_1": "ye te arahanto kiriyavādā tesamayaṁ na paccanīkaṁ karoti.",
  "mn60:19.5_0": "Santaṁyeva kho pana kiriyaṁ ‘atthi kiriyā’ti paraṁ saññāpeti; sāssa hoti saddhammasaññatti. ",
  "mn60:19.6_0": "Tāya ca pana saddhammasaññattiyā nevattānukkaṁseti, na paraṁ vambheti. ",
  "mn60:19.7_0": "Iti pubbeva kho panassa dussīlyaṁ pahīnaṁ hoti, susīlyaṁ paccupaṭṭhitaṁ—",
  "mn60:19.8_0": "ayañca sammādiṭṭhi sammāsaṅkappo sammāvācā ariyānaṁ apaccanīkatā saddhammasaññatti anattukkaṁsanā aparavambhanā.",
  "mn60:19.8_1": "Evamassime aneke kusalā dhammā sambhavanti sammādiṭṭhipaccayā.",
  "mn60:20.1_0": "Tatra, gahapatayo, viññū puriso iti paṭisañcikkhati: ",
  "mn60:20.2_0": "‘sace kho atthi kiriyā, evamayaṁ bhavaṁ purisapuggalo kāyassa bhedā paraṁ maraṇā sugatiṁ saggaṁ lokaṁ upapajjissati. ",
  "mn60:20.3_0": "Kāmaṁ kho pana māhu kiriyā, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:20.4_0": "atha ca panāyaṁ bhavaṁ purisapuggalo diṭṭheva dhamme viññūnaṁ pāsaṁso—sīlavā purisapuggalo sammādiṭṭhi kiriyavādo’ti. ",
  "mn60:20.5_0": "Sace kho attheva kiriyā, evaṁ imassa bhoto purisapuggalassa ubhayattha kaṭaggaho—",
  "mn60:20.6_0": "yañca diṭṭheva dhamme viññūnaṁ pāsaṁso, yañca kāyassa bhedā paraṁ maraṇā sugatiṁ saggaṁ lokaṁ upapajjissati. ",
  "mn60:20.7_0": "Evamassāyaṁ apaṇṇako dhammo susamatto samādinno, ubhayaṁsaṁ pharitvā tiṭṭhati, riñcati akusalaṁ ṭhānaṁ. ",
  "mn60:21.1_0": "Santi, gahapatayo, eke samaṇabrāhmaṇā evaṁvādino evaṁdiṭṭhino: ",
  "mn60:21.2_0": "‘natthi hetu, natthi paccayo sattānaṁ saṅkilesāya; ",
  "mn60:21.3_0": "ahetū appaccayā sattā saṅkilissanti. ",
  "mn60:21.4_0": "Natthi hetu, natthi paccayo sattānaṁ visuddhiyā; ",
  "mn60:21.5_0": "ahetū appaccayā sattā visujjhanti. ",
  "mn60:21.6_0": "Natthi balaṁ, natthi vīriyaṁ, natthi purisathāmo, natthi purisaparakkamo; ",
  "mn60:21.7_0": "sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’ti. ",
  "mn60:22.1_0": "Tesaṁyeva kho, gahapatayo, samaṇabrāhmaṇānaṁ eke samaṇabrāhmaṇā ujuvipaccanīkavādā. ",
  "mn60:22.2_0": "Te evamāhaṁsu: ",
  "mn60:22.3_0": "‘atthi hetu, atthi paccayo sattānaṁ saṅkilesāya; ",
  "mn60:22.4_0": "sahetū sappaccayā sattā saṅkilissanti. ",
  "mn60:22.5_0": "Atthi hetu, atthi paccayo sattānaṁ visuddhiyā; ",
  "mn60:22.6_0": "sahetū sappaccayā sattā visujjhanti. ",
  "mn60:22.7_0": "Atthi balaṁ, atthi vīriyaṁ, atthi purisathāmo, atthi purisaparakkamo; ",
  "mn60:22.8_0": "na sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’ti. ",
  "mn60:22.9_0": "Taṁ kiṁ maññatha, gahapatayo, ",
  "mn60:22.10_0": "nanume samaṇabrāhmaṇā aññamaññassa ujuvipaccanīkavādā”ti? ",
  "mn60:22.11_0": "“Evaṁ, bhante”. ",
  "mn60:23.1_0": "“Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:23.2_0": "‘natthi hetu, natthi paccayo sattānaṁ saṅkilesāya; ",
  "mn60:23.3_0": "ahetū appaccayā sattā saṅkilissanti. ",
  "mn60:23.4_0": "Natthi hetu, natthi paccayo sattānaṁ visuddhiyā; ",
  "mn60:23.5_0": "ahetū appaccayā sattā visujjhanti. ",
  "mn60:23.6_0": "Natthi balaṁ, natthi vīriyaṁ, natthi purisathāmo, natthi purisaparakkamo;",
  "mn60:23.6_1": "sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’ti",
  "mn60:23.7_0": "tesametaṁ pāṭikaṅkhaṁ—yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme abhinivajjetvā yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme samādāya vattissanti. ",
  "mn60:23.8_0": "Taṁ kissa hetu? ",
  "mn60:23.9_0": "Na hi te bhonto samaṇabrāhmaṇā passanti akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:24.1_0": "Santaṁyeva kho pana hetuṁ ‘natthi hetū’ tissa diṭṭhi hoti; sāssa hoti micchādiṭṭhi. ",
  "mn60:24.2_0": "Santaṁyeva kho pana hetuṁ ‘natthi hetū’ti saṅkappeti; svāssa hoti micchāsaṅkappo. ",
  "mn60:24.3_0": "Santaṁyeva kho pana hetuṁ ‘natthi hetū’ti vācaṁ bhāsati; sāssa hoti micchāvācā. ",
  "mn60:24.4_0": "Santaṁyeva kho pana hetuṁ ‘natthi hetū’ti āha; ye te arahanto hetuvādā tesamayaṁ paccanīkaṁ karoti. ",
  "mn60:24.5_0": "Santaṁyeva kho pana hetuṁ ‘natthi hetū’ti paraṁ saññāpeti; sāssa hoti asaddhammasaññatti. ",
  "mn60:24.6_0": "Tāya ca pana asaddhammasaññattiyā attānukkaṁseti, paraṁ vambheti. ",
  "mn60:24.7_0": "Iti pubbeva kho panassa susīlyaṁ pahīnaṁ hoti, dussīlyaṁ paccupaṭṭhitaṁ—",
  "mn60:24.8_0": "ayañca micchādiṭṭhi micchāsaṅkappo micchāvācā ariyānaṁ paccanīkatā asaddhammasaññatti attānukkaṁsanā paravambhanā.",
  "mn60:24.8_1": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:25.1_0": "Tatra, gahapatayo, viññū puriso iti paṭisañcikkhati: ",
  "mn60:25.2_0": "‘sace kho natthi hetu, evamayaṁ bhavaṁ purisapuggalo kāyassa bhedā paraṁ maraṇā sotthimattānaṁ karissati; ",
  "mn60:25.3_0": "sace kho atthi hetu, evamayaṁ bhavaṁ purisapuggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:25.4_0": "Kāmaṁ kho pana māhu hetu, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:25.5_0": "atha ca panāyaṁ bhavaṁ purisapuggalo diṭṭheva dhamme viññūnaṁ gārayho—dussīlo purisapuggalo micchādiṭṭhi ahetukavādo’ti. ",
  "mn60:25.6_0": "Sace kho attheva hetu, evaṁ imassa bhoto purisapuggalassa ubhayattha kaliggaho—",
  "mn60:25.7_0": "yañca diṭṭheva dhamme viññūnaṁ gārayho, yañca kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissati. ",
  "mn60:25.8_0": "Evamassāyaṁ apaṇṇako dhammo dussamatto samādinno, ekaṁsaṁ pharitvā tiṭṭhati, riñcati kusalaṁ ṭhānaṁ. ",
  "mn60:26.1_0": "Tatra, gahapatayo, ye te samaṇabrāhmaṇā evaṁvādino evaṁdiṭṭhino: ",
  "mn60:26.2_0": "‘atthi hetu, atthi paccayo sattānaṁ saṅkilesāya; ",
  "mn60:26.3_0": "sahetū sappaccayā sattā saṅkilissanti. ",
  "mn60:26.4_0": "Atthi hetu, atthi paccayo sattānaṁ visuddhiyā; ",
  "mn60:26.5_0": "sahetū sappaccayā sattā visujjhanti. ",
  "mn60:26.6_0": "Atthi balaṁ, atthi vīriyaṁ, atthi purisathāmo, atthi purisaparakkamo;",
  "mn60:26.6_1": "na sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’ti",
  "mn60:26.7_0": "tesametaṁ pāṭikaṅkhaṁ—yamidaṁ kāyaduccaritaṁ, vacīduccaritaṁ, manoduccaritaṁ—ime tayo akusale dhamme abhinivajjetvā yamidaṁ kāyasucaritaṁ, vacīsucaritaṁ, manosucaritaṁ—ime tayo kusale dhamme samādāya vattissanti. ",
  "mn60:26.8_0": "Taṁ kissa hetu? ",
  "mn60:26.9_0": "Passanti hi te bhonto samaṇabrāhmaṇā akusalānaṁ dhammānaṁ ādīnavaṁ okāraṁ saṅkilesaṁ, kusalānaṁ dhammānaṁ nekkhamme ānisaṁsaṁ vodānapakkhaṁ. ",
  "mn60:27.1_0": "Santaṁyeva kho pana hetuṁ ‘atthi hetū’ tissa diṭṭhi hoti; sāssa hoti sammādiṭṭhi. ",
  "mn60:27.2_0": "Santaṁyeva kho pana hetuṁ ‘atthi hetū’ti saṅkappeti; svāssa hoti sammāsaṅkappo. ",
  "mn60:27.3_0": "Santaṁyeva kho pana hetuṁ ‘atthi hetū’ti vācaṁ bhāsati; sāssa hoti sammāvācā. ",
  "mn60:27.4_0": "Santaṁyeva kho pana hetuṁ ‘atthi hetū’ti āha, ye te arahanto hetuvādā tesamayaṁ na paccanīkaṁ karoti. ",
  "mn60:27.5_0": "Santaṁyeva kho pana hetuṁ ‘atthi hetū’ti paraṁ saññāpeti; sāssa hoti saddhammasaññatti. ",
  "mn60:27.6_0": "Tāya ca pana saddhammasaññattiyā nevattānukkaṁseti, na paraṁ vambheti. ",
  "mn60:27.7_0": "Iti pubbeva kho panassa dussīlyaṁ pahīnaṁ hoti, susīlyaṁ paccupaṭṭhitaṁ—",
  "mn60:27.8_0": "ayañca sammādiṭṭhi sammāsaṅkappo sammāvācā ariyānaṁ apaccanīkatā saddhammasaññatti anattukkaṁsanā aparavambhanā.",
  "mn60:27.8_1": "Evamassime aneke kusalā dhammā sambhavanti sammādiṭṭhipaccayā.",
  "mn60:28.1_0": "Tatra, gahapatayo, viññū puriso iti paṭisañcikkhati:",
  "mn60:28.1_1": "‘sace kho atthi hetu, evamayaṁ bhavaṁ purisapuggalo kāyassa bhedā paraṁ maraṇā sugatiṁ saggaṁ lokaṁ upapajjissati.",
  "mn60:28.2_0": "Kāmaṁ kho pana māhu hetu, hotu nesaṁ bhavataṁ samaṇabrāhmaṇānaṁ saccaṁ vacanaṁ; ",
  "mn60:28.3_0": "atha ca panāyaṁ bhavaṁ purisapuggalo diṭṭheva dhamme viññūnaṁ pāsaṁso—sīlavā purisapuggalo sammādiṭṭhi hetuvādo’ti. ",
  "mn60:28.4_0": "Sace kho atthi hetu, evaṁ imassa bhoto purisapuggalassa ubhayattha kaṭaggaho—",
  "mn60:28.5_0": "yañca diṭṭheva dhamme viññūnaṁ pāsaṁso, yañca kāyassa bhedā paraṁ maraṇā sugatiṁ saggaṁ lokaṁ upapajjissati. ",
  "mn60:28.6_0": "Evamassāyaṁ apaṇṇako dhammo susamatto samādinno, ubhayaṁsaṁ pharitvā tiṭṭhati, riñcati akusalaṁ ṭhānaṁ. ",
  "mn60:29.1_0": "Santi, gahapatayo, eke samaṇabrāhmaṇā evaṁvādino evaṁdiṭṭhino: ",
  "mn60:29.2_0": "‘natthi sabbaso āruppā’ti. ",
  "mn60:30.1_0": "Tesaṁyeva kho, gahapatayo, samaṇabrāhmaṇānaṁ eke samaṇabrāhmaṇā ujuvipaccanīkavādā. ",
  "mn60:30.2_0": "Te evamāhaṁsu: ",
  "mn60:30.3_0": "‘atthi sabbaso āruppā’ti. ",
  "mn60:30.4_0": "Taṁ kiṁ maññatha, gahapatayo, ",
  "mn60:30.5_0": "nanume samaṇabrāhmaṇā aññamaññassa ujuvipaccanīkavādā”ti? ",
  "mn60:30.6_0": "“Evaṁ, bhante”. ",
  "mn60:31.1_0": "“Tatra, gahapatayo, viññū puriso iti paṭisañcikkhati—",
  "mn60:31.2_0": "ye kho te bhonto samaṇabrāhmaṇā evaṁvādino evaṁdiṭṭhino: ",
  "mn60:31.3_0": "‘natthi sabbaso āruppā’ti, idaṁ me adiṭṭhaṁ; ",
  "mn60:31.4_0": "yepi te bhonto samaṇabrāhmaṇā evaṁvādino evaṁdiṭṭhino: ",
  "mn60:31.5_0": "‘atthi sabbaso āruppā’ti, idaṁ me aviditaṁ. ",
  "mn60:31.6_0": "Ahañceva kho pana ajānanto apassanto ekaṁsena ādāya vohareyyaṁ—",
  "mn60:31.7_0": "idameva saccaṁ, moghamaññanti, na metaṁ assa patirūpaṁ. ",
  "mn60:31.8_0": "Ye kho te bhonto samaṇabrāhmaṇā evaṁvādino evaṁdiṭṭhino: ",
  "mn60:31.9_0": "‘natthi sabbaso āruppā’ti, sace tesaṁ bhavataṁ samaṇabrāhmaṇānaṁ saccaṁ vacanaṁ, ṭhānametaṁ vijjati—",
  "mn60:31.10_0": "ye te devā rūpino manomayā, apaṇṇakaṁ me tatrūpapatti bhavissati. ",
  "mn60:31.11_0": "Ye pana te bhonto samaṇabrāhmaṇā evaṁvādino evaṁdiṭṭhino: ",
  "mn60:31.12_0": "‘atthi sabbaso āruppā’ti, sace tesaṁ bhavataṁ samaṇabrāhmaṇānaṁ saccaṁ vacanaṁ, ṭhānametaṁ vijjati—",
  "mn60:31.13_0": "ye te devā arūpino saññāmayā, apaṇṇakaṁ me tatrūpapatti bhavissati. ",
  "mn60:31.14_0": "Dissanti kho pana rūpādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā. ",
  "mn60:31.15_0": "‘Natthi kho panetaṁ sabbaso arūpe’ti. ",
  "mn60:31.16_0": "So iti paṭisaṅkhāya rūpānaṁyeva nibbidāya virāgāya nirodhāya paṭipanno hoti. ",
  "mn60:32.1_0": "Santi, gahapatayo, eke samaṇabrāhmaṇā evaṁvādino evaṁdiṭṭhino: ",
  "mn60:32.2_0": "‘natthi sabbaso bhavanirodho’ti. ",
  "mn60:33.1_0": "Tesaṁyeva kho, gahapatayo, samaṇabrāhmaṇānaṁ eke samaṇabrāhmaṇā ujuvipaccanīkavādā. ",
  "mn60:33.2_0": "Te evamāhaṁsu: ",
  "mn60:33.3_0": "‘atthi sabbaso bhavanirodho’ti. ",
  "mn60:33.4_0": "Taṁ kiṁ maññatha, gahapatayo, ",
  "mn60:33.5_0": "nanume samaṇabrāhmaṇā aññamaññassa ujuvipaccanīkavādā”ti? ",
  "mn60:33.6_0": "“Evaṁ, bhante”. ",
  "mn60:34.1_0": "“Tatra, gahapatayo, viññū puriso iti paṭisañcikkhati—",
  "mn60:34.2_0": "ye kho te bhonto samaṇabrāhmaṇā evaṁvādino evaṁdiṭṭhino: ",
  "mn60:34.3_0": "‘natthi sabbaso bhavanirodho’ti, idaṁ me adiṭṭhaṁ; ",
  "mn60:34.4_0": "yepi te bhonto samaṇabrāhmaṇā evaṁvādino evaṁdiṭṭhino: ",
  "mn60:34.5_0": "‘atthi sabbaso bhavanirodho’ti, idaṁ me aviditaṁ. ",
  "mn60:34.6_0": "Ahañceva kho pana ajānanto apassanto ekaṁsena ādāya vohareyyaṁ—",
  "mn60:34.7_0": "idameva saccaṁ, moghamaññanti, na metaṁ assa patirūpaṁ. ",
  "mn60:34.8_0": "Ye kho te bhonto samaṇabrāhmaṇā evaṁvādino evaṁdiṭṭhino: ",
  "mn60:34.9_0": "‘natthi sabbaso bhavanirodho’ti, sace tesaṁ bhavataṁ samaṇabrāhmaṇānaṁ saccaṁ vacanaṁ, ṭhānametaṁ vijjati—",
  "mn60:34.10_0": "ye te devā arūpino saññāmayā apaṇṇakaṁ me tatrūpapatti bhavissati. ",
  "mn60:34.11_0": "Ye pana te bhonto samaṇabrāhmaṇā evaṁvādino evaṁdiṭṭhino: ",
  "mn60:34.12_0": "‘atthi sabbaso bhavanirodho’ti, sace tesaṁ bhavataṁ samaṇabrāhmaṇānaṁ saccaṁ vacanaṁ, ṭhānametaṁ vijjati—",
  "mn60:34.13_0": "yaṁ diṭṭheva dhamme parinibbāyissāmi. ",
  "mn60:34.14_0": "Ye kho te bhonto samaṇabrāhmaṇā evaṁvādino evaṁdiṭṭhino: ",
  "mn60:34.15_0": "‘natthi sabbaso bhavanirodho’ti, tesamayaṁ diṭṭhi sārāgāya santike, saṁyogāya santike, abhinandanāya santike, ajjhosānāya santike, upādānāya santike. ",
  "mn60:34.16_0": "Ye pana te bhonto samaṇabrāhmaṇā evaṁvādino evaṁdiṭṭhino: ",
  "mn60:34.17_0": "‘atthi sabbaso bhavanirodho’ti, tesamayaṁ diṭṭhi asārāgāya santike, asaṁyogāya santike, anabhinandanāya santike, anajjhosānāya santike, anupādānāya santiketi. ",
  "mn60:34.18_0": "So iti paṭisaṅkhāya bhavānaṁyeva nibbidāya virāgāya nirodhāya paṭipanno hoti. ",
  "mn60:35.1_0": "Cattārome, gahapatayo, puggalā santo saṁvijjamānā lokasmiṁ. ",
  "mn60:35.2_0": "Katame cattāro? ",
  "mn60:35.3_0": "Idha, gahapatayo, ekacco puggalo attantapo hoti attaparitāpanānuyogamanuyutto. ",
  "mn60:35.4_0": "Idha, gahapatayo, ekacco puggalo parantapo hoti paraparitāpanānuyogamanuyutto. ",
  "mn60:35.5_0": "Idha, gahapatayo, ekacco puggalo attantapo ca hoti attaparitāpanānuyogamanuyutto parantapo ca paraparitāpanānuyogamanuyutto. ",
  "mn60:35.6_0": "Idha, gahapatayo, ekacco puggalo nevattantapo hoti nāttaparitāpanānuyogamanuyutto na parantapo na paraparitāpanānuyogamanuyutto; ",
  "mn60:35.7_0": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. ",
  "mn60:36.1_0": "Katamo ca, gahapatayo, puggalo attantapo attaparitāpanānuyogamanuyutto? ",
  "mn60:36.2_0": "Idha, gahapatayo, ekacco puggalo acelako hoti muttācāro hatthāpalekhano …pe… ",
  "mn60:36.3_0": "iti evarūpaṁ anekavihitaṁ kāyassa ātāpanaparitāpanānuyogamanuyutto viharati. ",
  "mn60:36.4_0": "Ayaṁ vuccati, gahapatayo, puggalo attantapo attaparitāpanānuyogamanuyutto. ",
  "mn60:37.1_0": "Katamo ca, gahapatayo, puggalo parantapo paraparitāpanānuyogamanuyutto? ",
  "mn60:37.2_0": "Idha, gahapatayo, ekacco puggalo orabbhiko hoti sūkariko …pe… ye vā panaññepi keci kurūrakammantā. ",
  "mn60:37.3_0": "Ayaṁ vuccati, gahapatayo, puggalo parantapo paraparitāpanānuyogamanuyutto. ",
  "mn60:38.1_0": "Katamo ca, gahapatayo, puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto? ",
  "mn60:38.2_0": "Idha, gahapatayo, ekacco puggalo rājā vā hoti khattiyo muddhāvasitto …pe… ",
  "mn60:38.3_0": "tepi daṇḍatajjitā bhayatajjitā assumukhā rudamānā parikammāni karonti. ",
  "mn60:38.4_0": "Ayaṁ vuccati, gahapatayo, puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto. ",
  "mn60:39.1_0": "Katamo ca, gahapatayo, puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto; ",
  "mn60:39.2_0": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati? ",
  "mn60:40-54.1_0": "Idha, gahapatayo, tathāgato loke uppajjati arahaṁ sammāsambuddho … ",
  "mn60:40-54.2_0": "pe…",
  "mn60:40-54.3_0": "so ime pañca nīvaraṇe pahāya cetaso upakkilese paññāya dubbalīkaraṇe ",
  "mn60:40-54.4_0": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "mn60:40-54.5_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …pe… ",
  "mn60:40-54.6_0": "tatiyaṁ jhānaṁ …pe… ",
  "mn60:40-54.7_0": "catutthaṁ jhānaṁ upasampajja viharati. ",
  "mn60:55.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmeti. ",
  "mn60:55.2_0": "So anekavihitaṁ pubbenivāsaṁ anussarati seyyathidaṁ—ekampi jātiṁ dvepi jātiyo …pe…",
  "mn60:55.2_1": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn60:55.3_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmeti. ",
  "mn60:55.4_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate …pe…",
  "mn60:55.4_1": "yathākammūpage satte pajānāti.",
  "mn60:55.5_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti. ",
  "mn60:55.6_0": "So ‘idaṁ dukkhan’ti yathābhūtaṁ pajānāti …pe… ",
  "mn60:55.7_0": "‘ayaṁ āsavanirodhagāminī paṭipadā’ti yathābhūtaṁ pajānāti. ",
  "mn60:55.8_0": "Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati. ",
  "mn60:55.9_0": "Vimuttasmiṁ vimuttamiti ñāṇaṁ hoti. ",
  "mn60:55.10_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn60:56.1_0": "Ayaṁ vuccati, gahapatayo, puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto; ",
  "mn60:56.2_0": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharatī”ti. ",
  "mn60:57.1_0": "Evaṁ vutte, sāleyyakā brāhmaṇagahapatikā bhagavantaṁ etadavocuṁ: ",
  "mn60:57.2_0": "“abhikkantaṁ, bho gotama, abhikkantaṁ, bho gotama. ",
  "mn60:57.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya ‘cakkhumanto rūpāni dakkhantī’ti;",
  "mn60:57.3_1": "evamevaṁ bhotā gotamena anekapariyāyena dhammo pakāsito.",
  "mn60:57.4_0": "Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca. ",
  "mn60:57.5_0": "Upāsake no bhavaṁ gotamo dhāretu ajjatagge pāṇupetaṁ saraṇaṁ gate”ti. ",
  "mn60:57.6_0": "Apaṇṇakasuttaṁ niṭṭhitaṁ dasamaṁ. ",
  "mn60:57.7_0": "Gahapativaggo niṭṭhito paṭhamo. ",
  "mn60:58.0_0": "Tassuddānaṁ",
  "mn60:58.1_0": "Kandaranāgarasekhavato ca, ",
  "mn60:58.2_0": "Potaliyo puna jīvakabhacco; ",
  "mn60:58.3_0": "Upālidamatho kukkuraabhayo, ",
  "mn60:58.4_0": "Bahuvedanīyāpaṇṇakato dasamo. "
}