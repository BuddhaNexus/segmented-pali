{
  "tika-abh06t8:0_0": "8. Aṭṭhamo paricchedo",
  "tika-abh06t8:1_0": "Pakiṇṇakaniddeso",
  "tika-abh06t8:2_0": "475.",
  "tika-abh06t8:3_0": "Idāni pana sabbesaṁ, etesaṁ mānasaṁ mayā;",
  "tika-abh06t8:4_0": "Pāṭavatthāya bhikkhūnaṁ, kathīyati pakiṇṇakaṁ.",
  "tika-abh06t8:5_0": "476.",
  "tika-abh06t8:6_0": "Panthamakkaṭako nāma, disāsu pana pañcasu;",
  "tika-abh06t8:7_0": "Tattha suttaṁ pasāretvā, jālamajjhe nipajjati.",
  "tika-abh06t8:8_0": "477.",
  "tika-abh06t8:9_0": "Paṭhamāya disāyettha, sutte pana pasārite;",
  "tika-abh06t8:10_0": "Pāṇakena paṭaṅgena, ghaṭṭite makkhikāya vā.",
  "tika-abh06t8:11_0": "478.",
  "tika-abh06t8:12_0": "Nipannaṭṭhānato kiñci, calitvā uṇṇanābhi tu;",
  "tika-abh06t8:13_0": "Gantvā suttānusārena, yūsaṁ pivati tassa sā.",
  "tika-abh06t8:14_0": "479.",
  "tika-abh06t8:15_0": "Punāgantvāna tattheva, nipajjati yathāsukhaṁ;",
  "tika-abh06t8:16_0": "Evameva karoteva, disāsu dutiyādisu.",
  "tika-abh06t8:17_0": "480.",
  "tika-abh06t8:18_0": "Pasādā pañca daṭṭhabbā, suttaṁ pañcadisāsviva;",
  "tika-abh06t8:19_0": "Cittaṁ pana ca daṭṭhabbaṁ, majjhe makkaṭako viya.",
  "tika-abh06t8:20_0": "481.",
  "tika-abh06t8:21_0": "Pāṇakādīhi suttassa, tassa saṅghaṭṭanā viya;",
  "tika-abh06t8:22_0": "Pasādānaṁ tu daṭṭhabbā, ghaṭṭanārammaṇena hi.",
  "tika-abh06t8:23_0": "482.",
  "tika-abh06t8:24_0": "Calanaṁ viya taṁmajjhe, nipannāyuṇṇanābhiyā;",
  "tika-abh06t8:25_0": "Pasādaghaṭṭanaṁ tattha, gahetvārammaṇaṁ pana.",
  "tika-abh06t8:26_0": "483.",
  "tika-abh06t8:27_0": "Manodhātukriyācittaṁ, bhavaṅgāvaṭṭanaṁ mataṁ;",
  "tika-abh06t8:28_0": "Tassā suttānusāraṁva, vīthicittapavattanaṁ.",
  "tika-abh06t8:29_0": "484.",
  "tika-abh06t8:30_0": "Sīse panassa vijjhitvā, yūsapānaṁva cetaso;",
  "tika-abh06t8:31_0": "Ārammaṇesu daṭṭhabbaṁ, javanassa pavattanaṁ.",
  "tika-abh06t8:32_0": "485.",
  "tika-abh06t8:33_0": "Punāgantvā yathā sutta-jālamajjhe nipajjanaṁ;",
  "tika-abh06t8:34_0": "Vatthuṁyeva ca nissāya, cittassa parivattanaṁ.",
  "tika-abh06t8:35_0": "486.",
  "tika-abh06t8:36_0": "Idaṁ tu pana opammaṁ, atthaṁ dīpeti kiṁ tu hi;",
  "tika-abh06t8:37_0": "Ārammaṇena paṭhamaṁ, pasāde ghaṭṭite pana.",
  "tika-abh06t8:38_0": "487.",
  "tika-abh06t8:39_0": "Pasādavatthuto cittā, vatthusannissitaṁ mano;",
  "tika-abh06t8:40_0": "Tato hi paṭhamaṁyeva, jāyatīti hi dīpitaṁ.",
  "tika-abh06t8:41_0": "488.",
  "tika-abh06t8:42_0": "Ekekārammaṇaṁ dvīsu, dvīsu dvāresu sabbaso;",
  "tika-abh06t8:43_0": "Āgacchati tenāpāthaṁ, ayamatthopi dīpito.",
  "tika-abh06t8:44_0": "489.",
  "tika-abh06t8:45_0": "Rūpaṁ cakkhupasādamhi, ghaṭṭitvā taṅkhaṇe pana;",
  "tika-abh06t8:46_0": "Manodvāre tathāpātha-māgacchati nisaṁsayo.",
  "tika-abh06t8:47_0": "490.",
  "tika-abh06t8:48_0": "Khago yathā hi rukkhagge, nilīyantova sākhino;",
  "tika-abh06t8:49_0": "Sākhaṁ ghaṭṭeti tassīdha, chāyā pharati bhūmiyaṁ.",
  "tika-abh06t8:50_0": "491.",
  "tika-abh06t8:51_0": "Sākhāya ghaṭṭanacchāyā, pharaṇāni ca sabbaso;",
  "tika-abh06t8:52_0": "Apubbācarimaṁ eka-kkhaṇasmiṁyeva jāyare.",
  "tika-abh06t8:53_0": "492.",
  "tika-abh06t8:54_0": "Evameva ca rūpassa, pasādassa ca ghaṭṭanaṁ;",
  "tika-abh06t8:55_0": "Bhavaṅgacalanassāpi, paccayattena atthato.",
  "tika-abh06t8:56_0": "493.",
  "tika-abh06t8:57_0": "Tatheva ca manodvāre, āpāthagamanampi ca;",
  "tika-abh06t8:58_0": "Apubbācarimaṁ eka-kkhaṇasmiṁyeva hotiti.",
  "tika-abh06t8:59_0": "494.",
  "tika-abh06t8:60_0": "Tato bhavaṅgaṁ chinditvā, cakkhudvāre yathākkamaṁ;",
  "tika-abh06t8:61_0": "Āvajjane samuppanne, dassane sampaṭicchane.",
  "tika-abh06t8:62_0": "495.",
  "tika-abh06t8:63_0": "Santīraṇe samuppanne, tato voṭṭhabbanepi ca;",
  "tika-abh06t8:64_0": "Kusalaṁ javanaṁ cittaṁ, tathākusalameva vā.",
  "tika-abh06t8:65_0": "496.",
  "tika-abh06t8:66_0": "Eso eva nayo sota-dvārādīsupi viññunā;",
  "tika-abh06t8:67_0": "Avisesena viññeyyo, saddādīnaṁ tu ghaṭṭane.",
  "tika-abh06t8:68_0": "497.",
  "tika-abh06t8:69_0": "Dovārikopamādīni , etassatthassa dīpane;",
  "tika-abh06t8:70_0": "Uddharitvāna tānettha, dassetabbāni viññunā.",
  "tika-abh06t8:71_0": "498.",
  "tika-abh06t8:72_0": "Asambhedena cakkhussa, rūpāpāthagamena ca;",
  "tika-abh06t8:73_0": "Ālokanissayenāpi, samanakkārahetunā.",
  "tika-abh06t8:74_0": "499.",
  "tika-abh06t8:75_0": "Paccayehi panetehi, sametehi catūhipi;",
  "tika-abh06t8:76_0": "Jāyate cakkhuviññāṇaṁ, sampayuttehi taṁ saha.",
  "tika-abh06t8:77_0": "500.",
  "tika-abh06t8:78_0": "Asambhedena sotassa, saddāpāthagamena ca;",
  "tika-abh06t8:79_0": "Ākāsanissayenāpi, samanakkārahetunā.",
  "tika-abh06t8:80_0": "501.",
  "tika-abh06t8:81_0": "Paccayehi panetehi, sametehi catūhipi;",
  "tika-abh06t8:82_0": "Jāyate sotaviññāṇaṁ, sampayuttehi taṁ saha.",
  "tika-abh06t8:83_0": "502.",
  "tika-abh06t8:84_0": "Asambhedena ghānassa, gandhāpāthagamena ca;",
  "tika-abh06t8:85_0": "Vāyosannissayenāpi, samanakkārahetunā.",
  "tika-abh06t8:86_0": "503.",
  "tika-abh06t8:87_0": "Paccayehi panetehi, sametehi catūhipi;",
  "tika-abh06t8:88_0": "Jāyate ghānaviññāṇaṁ, sampayuttehi taṁ saha.",
  "tika-abh06t8:89_0": "504.",
  "tika-abh06t8:90_0": "Asambhedena jivhāya, rasāpāthagamena ca;",
  "tika-abh06t8:91_0": "Āposannissayenāpi, samanakkārahetunā.",
  "tika-abh06t8:92_0": "505.",
  "tika-abh06t8:93_0": "Paccayehi panetehi, sametehi catūhipi;",
  "tika-abh06t8:94_0": "Jāyate jivhāviññāṇaṁ, sampayuttehi taṁ saha.",
  "tika-abh06t8:95_0": "506.",
  "tika-abh06t8:96_0": "Asambhedena kāyassa, phoṭṭhabbāpāthasaṅgamā;",
  "tika-abh06t8:97_0": "Pathavīnissayenāpi, samanakkārahetunā.",
  "tika-abh06t8:98_0": "507.",
  "tika-abh06t8:99_0": "Paccayehi panetehi, sametehi catūhipi;",
  "tika-abh06t8:100_0": "Jāyate kāyaviññāṇaṁ, sampayuttehi taṁ saha.",
  "tika-abh06t8:101_0": "508.",
  "tika-abh06t8:102_0": "Asambhedā manassāpi, dhammāpāthagamena ca;",
  "tika-abh06t8:103_0": "Vatthusannissayenāpi, samanakkārahetunā.",
  "tika-abh06t8:104_0": "509.",
  "tika-abh06t8:105_0": "Paccayehi panetehi, sametehi catūhipi;",
  "tika-abh06t8:106_0": "Manoviññāṇamevaṁ tu, sampayuttehi jāyate.",
  "tika-abh06t8:107_0": "510.",
  "tika-abh06t8:108_0": "Mano bhavaṅgacittanti, veditabbaṁ vibhāvinā;",
  "tika-abh06t8:109_0": "Āvajjanakriyācittaṁ, samanakkāroti saññitaṁ.",
  "tika-abh06t8:110_0": "511.",
  "tika-abh06t8:111_0": "Vatthusannissayenāti, nāyaṁ sabbattha gacchati;",
  "tika-abh06t8:112_0": "Bhavaṁ tu pañcavokāraṁ, sandhāya kathito pana.",
  "tika-abh06t8:113_0": "512.",
  "tika-abh06t8:114_0": "Paṭisandhādicittāni, sabbānekūnavīsati;",
  "tika-abh06t8:115_0": "Kāme dasa ca rūpesu, pañca cattārirūpisu.",
  "tika-abh06t8:116_0": "513.",
  "tika-abh06t8:117_0": "Kammaṁ kammanimittañca, tathā gatinimittakaṁ;",
  "tika-abh06t8:118_0": "Idaṁ hi tividhaṁ tesaṁ, ārammaṇamudīritaṁ.",
  "tika-abh06t8:119_0": "514.",
  "tika-abh06t8:120_0": "Kāmāvacarasandhīnaṁ, parittārammaṇaṁ mataṁ;",
  "tika-abh06t8:121_0": "Paccuppannamatītaṁ vā, hoti natthi anāgataṁ.",
  "tika-abh06t8:122_0": "515.",
  "tika-abh06t8:123_0": "Aṭṭheva ca mahāpākā, tīṇi santīraṇāni ca;",
  "tika-abh06t8:124_0": "Ekādasavidhaṁ cittaṁ, tadārammaṇasaññitaṁ.",
  "tika-abh06t8:125_0": "516.",
  "tika-abh06t8:126_0": "Ekādasavidhe citte, tadārammaṇasaññite;",
  "tika-abh06t8:127_0": "Dasa puññavipākāni, ekaṁ hoti apuññajaṁ.",
  "tika-abh06t8:128_0": "517.",
  "tika-abh06t8:129_0": "Mahāpākā na jāyante, rūpārūpabhavadvaye;",
  "tika-abh06t8:130_0": "Kāme rūpe bhave ceva, hoti santīraṇattayaṁ.",
  "tika-abh06t8:131_0": "518.",
  "tika-abh06t8:132_0": "Tadārammaṇacittāni, yāni vuttāni satthunā;",
  "tika-abh06t8:133_0": "Tesu cittaṁ panekampi, rūpārūpabhavadvaye.",
  "tika-abh06t8:134_0": "519.",
  "tika-abh06t8:135_0": "Na tadārammaṇaṁ hutvā, pavattati kadācipi;",
  "tika-abh06t8:136_0": "Kasmā na hoti ce tattha, bījassābhāvato pana.",
  "tika-abh06t8:137_0": "520.",
  "tika-abh06t8:138_0": "Paṭisandhibījaṁ natthettha, kāmāvacarasaññitaṁ;",
  "tika-abh06t8:139_0": "Rūpādigocare tassa, bhaveyya janakaṁ tu yaṁ.",
  "tika-abh06t8:140_0": "521.",
  "tika-abh06t8:141_0": "Cakkhuviññāṇakādīnaṁ , natthitāpajjatīti ce;",
  "tika-abh06t8:142_0": "Nindriyānaṁ pavattānu-bhāvato cittasambhavo.",
  "tika-abh06t8:143_0": "522.",
  "tika-abh06t8:144_0": "Ekantena yathā cetaṁ, tadārammaṇamānasaṁ;",
  "tika-abh06t8:145_0": "Nappavattati sabbampi, rūpārūpabhavadvaye.",
  "tika-abh06t8:146_0": "523.",
  "tika-abh06t8:147_0": "Akāmāvacaradhammepi, tadetaṁ nānubandhati;",
  "tika-abh06t8:148_0": "Kasmā ajanakattā hi, janakassāsamānato.",
  "tika-abh06t8:149_0": "524.",
  "tika-abh06t8:150_0": "Janakaṁ tena tulyaṁ vā, kāmāvacarasaññitaṁ;",
  "tika-abh06t8:151_0": "Kusalākusalādiṁ tu, javanaṁ anubandhati.",
  "tika-abh06t8:152_0": "525.",
  "tika-abh06t8:153_0": "Kāmāvacaradhammāpi , ye mahaggatagocarā;",
  "tika-abh06t8:154_0": "Hutvā vattanti te cāpi, idaṁ nevānubandhati.",
  "tika-abh06t8:155_0": "526.",
  "tika-abh06t8:156_0": "Parittārammaṇattā ca, ekantena panassa hi;",
  "tika-abh06t8:157_0": "Tathāparicitattā ca, nānubandhati sabbadā.",
  "tika-abh06t8:158_0": "527.",
  "tika-abh06t8:159_0": "Kiṁ tena yuttivādena, vuttaṁ aṭṭhakathāsu hi;",
  "tika-abh06t8:160_0": "Tadārammaṇacittāni, ekādasapi sabbaso.",
  "tika-abh06t8:161_0": "528.",
  "tika-abh06t8:162_0": "Nāmagottaṁ panārabbha, javane javitepi ca;",
  "tika-abh06t8:163_0": "Tadārammaṇaṁ na gaṇhanti, rūpārūpabhavesu vā.",
  "tika-abh06t8:164_0": "529.",
  "tika-abh06t8:165_0": "Yadā paññattimārabbha, javane javitepi vā;",
  "tika-abh06t8:166_0": "Tathā vipassanāyāpi, lakkhaṇārammaṇāya ca.",
  "tika-abh06t8:167_0": "530.",
  "tika-abh06t8:168_0": "Tadārammaṇā na labbhanti, micchattaniyatesupi;",
  "tika-abh06t8:169_0": "Na lokuttaradhammepi, ārabbha javane gate.",
  "tika-abh06t8:170_0": "531.",
  "tika-abh06t8:171_0": "Tathā mahaggate dhamme, ārabbha javane pana;",
  "tika-abh06t8:172_0": "Paṭisambhidāñāṇāni, ārabbha javitepi ca.",
  "tika-abh06t8:173_0": "532.",
  "tika-abh06t8:174_0": "Manodvārepi sabbesaṁ, javanānamanantaraṁ;",
  "tika-abh06t8:175_0": "Tadārammaṇacittāni, bhavanti anupubbato.",
  "tika-abh06t8:176_0": "533.",
  "tika-abh06t8:177_0": "Na vijjati manodvāre, ghaṭṭanārammaṇassa hi;",
  "tika-abh06t8:178_0": "Kathaṁ bhavaṅgato hoti, vuṭṭhānaṁ pana cetaso.",
  "tika-abh06t8:179_0": "534.",
  "tika-abh06t8:180_0": "Manodvārepi āpātha-māgacchanteva gocarā;",
  "tika-abh06t8:181_0": "Ghaṭṭanāya vinā tasmā, cittānaṁ hoti sambhavo.",
  "tika-abh06t8:182_0": "535.",
  "tika-abh06t8:183_0": "Dvādasāpuññacittānaṁ , vipākā sattasattati;",
  "tika-abh06t8:184_0": "Bhavanti caturāsīti, pāpapākā pavattiyaṁ.",
  "tika-abh06t8:185_0": "536.",
  "tika-abh06t8:186_0": "Ekādasavidhānaṁ tu, hitvā uddhaccamānasaṁ;",
  "tika-abh06t8:187_0": "Ekādasavidhā ceva, bhavanti paṭisandhiyo.",
  "tika-abh06t8:188_0": "537.",
  "tika-abh06t8:189_0": "Kriyacittesu sabbesu, javanaṁ na ca hoti yaṁ;",
  "tika-abh06t8:190_0": "Taṁ ve karaṇamattattā, vātapupphasamaṁ mataṁ.",
  "tika-abh06t8:191_0": "538.",
  "tika-abh06t8:192_0": "Javanattaṁ tu sampattaṁ, kiccasādhanato pana;",
  "tika-abh06t8:193_0": "Chinnamūlassa rukkhassa, pupphaṁva aphalaṁ siyā.",
  "tika-abh06t8:194_0": "539.",
  "tika-abh06t8:195_0": "Paṭicca pana etasmā, phalametīti paccayo;",
  "tika-abh06t8:196_0": "Yo dhammo yassa dhammassa, ṭhitiyuppattiyāpi vā.",
  "tika-abh06t8:197_0": "540.",
  "tika-abh06t8:198_0": "Upakāro hi so tassa, paccayoti pavuccati;",
  "tika-abh06t8:199_0": "Sambhavopabhavo hetu, kāraṇaṁ paccayo mato.",
  "tika-abh06t8:200_0": "541.",
  "tika-abh06t8:201_0": "Lobhādi pana yo dhammo, mūlaṭṭhenupakārako;",
  "tika-abh06t8:202_0": "Hetūti pana so dhammo, viññātabbo vibhāvinā.",
  "tika-abh06t8:203_0": "542.",
  "tika-abh06t8:204_0": "Lobho doso ca moho ca,",
  "tika-abh06t8:205_0": "Tathālobhādayo tayo;",
  "tika-abh06t8:206_0": "Chaḷeva hetuyo honti,",
  "tika-abh06t8:207_0": "Jātito navadhā siyuṁ.",
  "tika-abh06t8:208_0": "543.",
  "tika-abh06t8:209_0": "Dhammānaṁ kusalādīnaṁ, kusalādittasādhako;",
  "tika-abh06t8:210_0": "Mūlaṭṭhoti vadantevaṁ, eke ācariyā pana.",
  "tika-abh06t8:211_0": "544.",
  "tika-abh06t8:212_0": "Evaṁ sante tu hetūnaṁ, taṁsamuṭṭhānarūpisu;",
  "tika-abh06t8:213_0": "Hetupaccayatā neva, sampajjati kadācipi.",
  "tika-abh06t8:214_0": "545.",
  "tika-abh06t8:215_0": "Na hi te pana rūpānaṁ, sādhenti kusalādikaṁ;",
  "tika-abh06t8:216_0": "Na tesaṁ pana rūpānaṁ, paccayā na ca honti te.",
  "tika-abh06t8:217_0": "546.",
  "tika-abh06t8:218_0": "Tasmā hi kusalādīnaṁ, kusalādittasādhako;",
  "tika-abh06t8:219_0": "Mūlaṭṭhoti na gantabbo, viññunā samayaññunā.",
  "tika-abh06t8:220_0": "547.",
  "tika-abh06t8:221_0": "Suppatiṭṭhitabhāvassa, sādhanenupakārako;",
  "tika-abh06t8:222_0": "Mūlaṭṭhoti ca hetūnaṁ, viññātabbo vibhāvinā.",
  "tika-abh06t8:223_0": "548.",
  "tika-abh06t8:224_0": "Kusalākusalā hetū, kriyāhetū ca sabbaso;",
  "tika-abh06t8:225_0": "Dhammānaṁ sampayuttānaṁ, taṁsamuṭṭhānarūpinaṁ.",
  "tika-abh06t8:226_0": "549.",
  "tika-abh06t8:227_0": "Hetupaccayataṁ yātā, pañcavokārabhūmiyaṁ;",
  "tika-abh06t8:228_0": "Sampayuttānamevete, catuvokārabhūmiyaṁ.",
  "tika-abh06t8:229_0": "550.",
  "tika-abh06t8:230_0": "Kāme vipākahetūpi, kāmāvacarabhūmiyaṁ;",
  "tika-abh06t8:231_0": "Attanā sampayuttānaṁ, paṭisandhikkhaṇe pana.",
  "tika-abh06t8:232_0": "551.",
  "tika-abh06t8:233_0": "Kaṭattārūpajātānaṁ, tatheva ca pavattiyaṁ;",
  "tika-abh06t8:234_0": "Cittajānañca rūpānaṁ, hetupaccayataṁ gatā.",
  "tika-abh06t8:235_0": "552.",
  "tika-abh06t8:236_0": "Rūpe vipākahetu ca, rūpāvacarabhūmiyaṁ;",
  "tika-abh06t8:237_0": "Tathā vuttappakārānaṁ, honti te hetupaccayā.",
  "tika-abh06t8:238_0": "553.",
  "tika-abh06t8:239_0": "Hetuyo pañcavokāre, lokuttaravipākajā;",
  "tika-abh06t8:240_0": "Cittajānañca rūpānaṁ, sampayuttānameva ca.",
  "tika-abh06t8:241_0": "554.",
  "tika-abh06t8:242_0": "Te hetupaccayā honti, catuvokārabhūmiyaṁ;",
  "tika-abh06t8:243_0": "Bhavanti sampayuttānaṁ, itare ca sabhūmiyaṁ.",
  "tika-abh06t8:244_0": "555.",
  "tika-abh06t8:245_0": "Hetuttho hetuyo ceva, hetupaccayasambhavo;",
  "tika-abh06t8:246_0": "Evameva ca viññeyyo, sañjātasukhahetunā.",
  "tika-abh06t8:247_0": "556.",
  "tika-abh06t8:248_0": "Chando cittañca vīriyaṁ, vīmaṁsā cāti satthunā;",
  "tika-abh06t8:249_0": "Lokādhipatinā vuttā, catudhādhipatī siyuṁ.",
  "tika-abh06t8:250_0": "557.",
  "tika-abh06t8:251_0": "Chandaṁ tu jeṭṭhakaṁ katvā, chandaṁ katvā dhuraṁ pana;",
  "tika-abh06t8:252_0": "Cittassuppattikālasmiṁ, chandādhipati nāmaso.",
  "tika-abh06t8:253_0": "558.",
  "tika-abh06t8:254_0": "Eseva ca nayo ñeyyo, sesesupi ca tīsupi;",
  "tika-abh06t8:255_0": "Adhippatīti niddiṭṭho, jeṭṭhaṭṭhenupakārako.",
  "tika-abh06t8:256_0": "559.",
  "tika-abh06t8:257_0": "Sumatimativibodhanaṁ vicittaṁ,",
  "tika-abh06t8:258_0": "Kumatimatindhanapāvakaṁ padhānaṁ;",
  "tika-abh06t8:259_0": "Imamatimadhuraṁ avedi yo yo,",
  "tika-abh06t8:260_0": "Jinavacanaṁ sakalaṁ avedi so so.",
  "tika-abh06t8:261_0": "Iti abhidhammāvatāre pakiṇṇakaniddeso nāma",
  "tika-abh06t8:262_0": "Aṭṭhamo paricchedo."
}