{
  "tika-vin05t21:0_0": "21. Pavāraṇāvinicchayakathā",
  "tika-vin05t21:1_0": "116.Paṭikkhepapavāraṇāti pañcannaṁ bhojanānaṁ aññataraṁ bhuñjamānena yassa kassaci abhihaṭabhojanassa paṭikkhepasaṅkhātā pavāraṇā.",
  "tika-vin05t21:1_1": "Sā ca na kevalaṁ paṭikkhepamattena hoti, atha kho pañcaṅgavasena.",
  "tika-vin05t21:1_2": "Tatrimāni pañcaṅgāni –",
  "tika-vin05t21:1_3": "asanaṁ, bhojanaṁ, dāyakassa hatthapāse ṭhānaṁ, abhihāro, abhihaṭassa paṭikkhepoti.",
  "tika-vin05t21:1_4": "Tattha asananti vippakatabhojanaṁ, bhuñjamāno cesa puggalo hotīti attho.",
  "tika-vin05t21:1_5": "Bhojananti pavāraṇappahonakaṁ bhojanaṁ, odanādīnañca aññataraṁ paṭikkhipitabbaṁ bhojanaṁ hotīti attho.",
  "tika-vin05t21:1_6": "Dāyakassa hatthapāse ṭhānanti pavāraṇappahonakaṁ bhojanaṁ gaṇhitvā dāyakassa aḍḍhateyyahatthappamāṇe okāse avaṭṭhānaṁ.",
  "tika-vin05t21:1_7": "Abhihāroti hatthapāse ṭhitassa dāyakassa kāyena abhihāro.",
  "tika-vin05t21:1_8": "Abhihaṭassa paṭikkhepoti evaṁ abhihaṭassa kāyena vā vācāya vā paṭikkhepo.",
  "tika-vin05t21:1_9": "Iti imesaṁ pañcannaṁ aṅgānaṁ vasena pavāraṇā hoti.",
  "tika-vin05t21:1_10": "Vuttampi cetaṁ –",
  "tika-vin05t21:2_0": "‘‘Pañcahi, upāli, ākārehi pavāraṇā paññāyati, asanaṁ paññāyati, bhojanaṁ paññāyati, hatthapāse ṭhito, abhiharati, paṭikkhepo paññāyatī’’ti (pari. 428).",
  "tika-vin05t21:3_0": "117.",
  "tika-vin05t21:3_1": "Tatrāyaṁ vinicchayo (pāci. aṭṭha. 238-9) –",
  "tika-vin05t21:3_2": "‘‘asana’’ntiādīsu tāva yaṁ asnāti, yañca bhojanaṁ hatthapāse ṭhitena abhihaṭaṁ paṭikkhipati, taṁ odano kummāso sattu maccho maṁsanti imesaṁ aññatarameva veditabbaṁ.",
  "tika-vin05t21:3_3": "Tattha odano nāma sāli vīhi yavo godhumo kaṅgu varako kudrūsakoti sattannaṁ dhaññānaṁ taṇḍulehi nibbatto.",
  "tika-vin05t21:3_4": "Tatra sālīti antamaso nīvāraṁ upādāya sabbāpi sālijāti.",
  "tika-vin05t21:3_5": "Vīhīti sabbāpi vīhijāti.",
  "tika-vin05t21:3_6": "Yavagodhumesu bhedo natthi.",
  "tika-vin05t21:3_7": "Kaṅgūti setarattakāḷabhedā sabbāpi kaṅgujāti.",
  "tika-vin05t21:3_8": "Varakoti antamaso varakacorakaṁ upādāya sabbāpi setavaṇṇā varakajāti.",
  "tika-vin05t21:3_9": "Kudrūsakoti kāḷakudrūsako ceva sāmākādibhedā ca sabbāpi tiṇadhaññajāti.",
  "tika-vin05t21:3_10": "Nīvāravarakacorakā cettha dhaññānulomāti vadanti, dhaññāni hontu dhaññānulomāni vā, etesaṁ vuttappabhedānaṁ sattannaṁ dhaññānaṁ taṇḍule gahetvā ‘‘bhattaṁ pacissāmā’’ti vā ‘‘yāguṁ pacissāmā’’ti vā ‘‘ambilapāyāsādīsu aññataraṁ pacissāmā’’ti vā yaṁ kiñci sandhāya pacantu, sace uṇhaṁ sītalaṁ vā bhuñjantānaṁ bhojanakāle gahitagahitaṭṭhāne odhi paññāyati, odanasaṅgahameva gacchati, pavāraṇaṁ janeti.",
  "tika-vin05t21:3_11": "Sace odhi na paññāyati, yāgusaṅgahaṁ gacchati, pavāraṇaṁ na janeti.",
  "tika-vin05t21:4_0": "Yopi pāyāso vā paṇṇaphalakaḷīramissakā ambilayāgu vā uddhanato otāritamattā abbhuṇhā hoti āvajjitvā pivituṁ sakkā, hatthena gahitokāsepi odhiṁ na dasseti, pavāraṇaṁ na janeti.",
  "tika-vin05t21:4_1": "Sace pana usumāya vigatāya sītalabhūtā ghanabhāvaṁ gacchati, odhiṁ dasseti, puna pavāraṇaṁ janeti, pubbe tanubhāvo na rakkhati.",
  "tika-vin05t21:4_2": "Sacepi dadhitakkādīni āropetvā bahū paṇṇaphalakaḷīre pakkhipitvā muṭṭhimattāpi taṇḍulā pakkhittā honti, bhojanakāle ce odhi paññāyati, pavāraṇaṁ janeti.",
  "tika-vin05t21:4_3": "Ayāguke nimantane ‘‘yāguṁ dassāmā’’ti bhatte udakakañjikakhīrādīni ākiritvā ‘‘yāguṁ gaṇhathā’’ti denti.",
  "tika-vin05t21:4_4": "Kiñcāpi tanuko hoti, pavāraṇaṁ janetiyeva.",
  "tika-vin05t21:4_5": "Sace pana pakkuthitesu udakādīsu pakkhipitvā pacitvā denti, yāgusaṅgahameva gacchati.",
  "tika-vin05t21:4_6": "Yāgusaṅgahaṁ gatepi tasmiṁ vā aññasmiṁ vā yattha macchamaṁsaṁ pakkhipanti, sace sāsapamattampi macchamaṁsakhaṇḍaṁ vā nhāru vā paññāyati, pavāraṇaṁ janeti, suddharasako pana rasakayāgu vā na janeti.",
  "tika-vin05t21:4_7": "Ṭhapetvā vuttadhaññataṇḍule aññehi veṇutaṇḍulādīhi vā kaṇḍamūlaphalehi vā yehi kehici kataṁ bhattampi pavāraṇaṁ na janeti, pageva ghanayāgu.",
  "tika-vin05t21:4_8": "Sace panettha macchamaṁsaṁ pakkhipanti, janeti.",
  "tika-vin05t21:4_9": "Mahāpaccariyaṁ ‘‘pupphiatthāya bhattampi pavāraṇaṁ janetī’’ti vuttaṁ.",
  "tika-vin05t21:4_10": "Pupphiatthāya bhattaṁ nāma pupphikhajjakatthāya kuthitudake pakkhipitvā seditataṇḍulā vuccanti.",
  "tika-vin05t21:4_11": "Sace pana te taṇḍule sukkhāpetvā khādanti, vaṭṭati, neva sattusaṅkhyaṁ, na bhattasaṅkhyaṁ gacchanti.",
  "tika-vin05t21:4_12": "Puna tehi katabhattaṁ pavāretiyeva.",
  "tika-vin05t21:4_13": "Te taṇḍule sappitelādīsu vā pacanti, pūvaṁ vā karonti, na pavārenti.",
  "tika-vin05t21:4_14": "Puthukā vā tāhi katasattubhattādīni vā na pavārenti.",
  "tika-vin05t21:5_0": "Kummāso nāma yavehi katakummāso. Aññehi pana muggādīhi katakummāso pavāraṇaṁ na janeti.",
  "tika-vin05t21:6_0": "Sattu nāma sālivīhiyavehi katasattu.",
  "tika-vin05t21:6_1": "Kaṅguvarakakudrūsakasīsānipi bhajjitvā īsakaṁ koṭṭetvā thuse palāpetvā puna daḷhaṁ koṭṭetvā cuṇṇaṁ karonti.",
  "tika-vin05t21:6_2": "Sacepi taṁ allattā ekabaddhaṁ hoti, sattusaṅgahameva gacchati.",
  "tika-vin05t21:6_3": "Kharapākabhajjitānaṁ vīhīnaṁ taṇḍule koṭṭetvā denti, tampi cuṇṇaṁ sattusaṅgahameva gacchati.",
  "tika-vin05t21:6_4": "Samapākabhajjitānaṁ pana vīhīnaṁ vā vīhipalāsānaṁ vā taṇḍulā bhajjitataṇḍulā eva vā na pavārenti.",
  "tika-vin05t21:6_5": "Tesaṁ pana taṇḍulānaṁ cuṇṇaṁ pavāreti, kharapākabhajjitānaṁ vīhīnaṁ kuṇḍakampi pavāreti.",
  "tika-vin05t21:6_6": "Samapākabhajjitānaṁ pana ātapasukkhānaṁ vā kuṇḍakaṁ na pavāreti.",
  "tika-vin05t21:6_7": "Lājā vā tehi katabhattasattuādīni vā na pavārenti, bhajjitapiṭṭhaṁ vā yaṁ kiñci suddhakhajjakaṁ vā na pavāreti.",
  "tika-vin05t21:6_8": "Macchamaṁsapūritakhajjakaṁ pana sattumodako vā pavāreti.",
  "tika-vin05t21:6_9": "Maccho maṁsañca pākaṭameva.",
  "tika-vin05t21:7_0": "Ayaṁ pana viseso –",
  "tika-vin05t21:7_1": "sace yāguṁ pivantassa yāgusitthamattāneva dve macchakhaṇḍāni vā maṁsakhaṇḍāni vā ekabhājane vā nānābhājane vā denti, tāni ce akhādanto aññaṁ yaṁ kiñci pavāraṇappahonakaṁ paṭikkhipati, na pavāreti.",
  "tika-vin05t21:7_2": "Tato ekaṁ khāditaṁ, ekaṁ hatthe vā patte vā hoti, so ce aññaṁ paṭikkhipati, pavāreti.",
  "tika-vin05t21:7_3": "Dvepi khāditāni honti, mukhe sāsapamattampi avasiṭṭhaṁ natthi, sacepi aññaṁ paṭikkhipati, na pavāreti.",
  "tika-vin05t21:7_4": "Kappiyamaṁsaṁ khādanto kappiyamaṁsaṁ paṭikkhipati, pavāreti.",
  "tika-vin05t21:7_5": "Kappiyamaṁsaṁ khādanto akappiyamaṁsaṁ paṭikkhipati, na pavāreti. Kasmā?",
  "tika-vin05t21:7_6": "Avatthutāya.",
  "tika-vin05t21:7_7": "Yañhi bhikkhuno khādituṁ vaṭṭati, taṁyeva paṭikkhipato pavāraṇā hoti.",
  "tika-vin05t21:7_8": "Idaṁ pana jānanto akappiyattā paṭikkhipati, ajānantopi paṭikkhipitabbaṭṭhāne ṭhitameva paṭikkhipati nāma, tasmā na pavāreti.",
  "tika-vin05t21:7_9": "Sace pana akappiyamaṁsaṁ khādanto kappiyamaṁsaṁ paṭikkhipati, pavāreti. Kasmā?",
  "tika-vin05t21:7_10": "Vatthutāya.",
  "tika-vin05t21:7_11": "Yañhi tena paṭikkhittaṁ, taṁ pavāraṇāya vatthu, yaṁ pana khādati, taṁ kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ na jahati, tasmā pavāreti.",
  "tika-vin05t21:7_12": "Akappiyamaṁsaṁ vā khādanto akappiyamaṁsaṁ paṭikkhipati, purimanayeneva na pavāreti.",
  "tika-vin05t21:7_13": "Kappiyamaṁsaṁ vā akappiyamaṁsaṁ vā khādanto pañcannaṁ bhojanānaṁ yaṁ kiñci kappiyabhojanaṁ paṭikkhipati, pavāreti.",
  "tika-vin05t21:7_14": "Kuladūsakavejjakammauttarimanussadhammārocanasāditarūpiyādīhi nibbattaṁ buddhapaṭikuṭṭhaṁ anesanāya uppannaṁ akappiyabhojanaṁ paṭikkhipati, na pavāreti.",
  "tika-vin05t21:7_15": "Kappiyabhojanaṁ vā akappiyabhojanaṁ paṭikkhipati, na pavāreti.",
  "tika-vin05t21:7_16": "Kappiyabhojanaṁ vā akappiyabhojanaṁ vā bhuñjantopi kappiyabhojanaṁ paṭikkhipati, pavāreti.",
  "tika-vin05t21:7_17": "Akappiyabhojanaṁ paṭikkhipati, na pavāretīti sabbattha vuttanayeneva kāraṇaṁ veditabbaṁ.",
  "tika-vin05t21:8_0": "118.",
  "tika-vin05t21:8_1": "Evaṁ ‘‘asana’’ntiādīsu yañca asnāti, yañca bhojanaṁ hatthapāse ṭhitena abhihaṭaṁ paṭikkhipanto pavāraṇaṁ āpajjati, taṁ utvā idāni yathā āpajjati, tassa jānanatthaṁ ayaṁ vinicchayo –",
  "tika-vin05t21:8_2": "asanaṁ bhojananti ettha tāva yena ekasitthampi ajjhohaṭaṁ hoti so sace pattamukhahatthānaṁ yattha katthaci pañcasu bhojanesu ekasmimpi sati aññaṁ pañcasu bhojanesu ekampi paṭikkhipati, pavāreti.",
  "tika-vin05t21:8_3": "Katthaci bhojanaṁ natthi, āmisagandhamattaṁ paññāyati, na pavāreti.",
  "tika-vin05t21:8_4": "Mukhe ca hatthe ca bhojanaṁ natthi, patte atthi, tasmiṁ pana āsane abhuñjitukāmo, vihāraṁ vā pavisitvā bhuñjitukāmo, aññassa vā dātukāmo tasmiṁ ce antare bhojanaṁ paṭikkhipati, na pavāreti. Kasmā?",
  "tika-vin05t21:8_5": "Vippakatabhojanabhāvassa upacchinnattā.",
  "tika-vin05t21:8_6": "‘‘Yopi aññatra gantvā bhuñjitukāmo mukhe bhattaṁ gilitvā sesaṁ ādāya gacchanto antarāmagge aññaṁ bhojanaṁ paṭikkhipati, tassapi pavāraṇā na hotī’’ti mahāpaccariyaṁ vuttaṁ.",
  "tika-vin05t21:8_7": "Yathā ca patte, evaṁ hatthepi.",
  "tika-vin05t21:8_8": "Mukhepi vā vijjamānaṁ bhojanaṁ sace anajjhoharitukāmo hoti, tasmiñca khaṇe aññaṁ paṭikkhipati, na pavāreti.",
  "tika-vin05t21:8_9": "Ekasmiñhi pade vuttaṁ lakkhaṇaṁ sabbattha veditabbaṁ hoti.",
  "tika-vin05t21:8_10": "Apica kurundiyaṁ esa nayo dassitoyeva.",
  "tika-vin05t21:8_11": "Vuttañhi tattha ‘‘mukhe bhattaṁ gilitaṁ, hatthe bhattaṁ vighāsādassa dātukāmo, patte bhattaṁ bhikkhussa dātukāmo, sace tasmiṁ khaṇe paṭikkhipati, na pavāretī’’ti.",
  "tika-vin05t21:9_0": "Hatthapāse ṭhitoti ettha pana sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya, dāyakassa nisinnassa vā ṭhitassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ, tassa orimantena paricchinditvā aḍḍhateyyahattho ‘‘hatthapāso’’ti veditabbo.",
  "tika-vin05t21:9_1": "Tasmiṁ ṭhatvā abhihaṭaṁ paṭikkhipantasseva pavāraṇā hoti, na tato paraṁ.",
  "tika-vin05t21:10_0": "Abhiharatīti hatthapāsabbhantare ṭhito gahaṇatthaṁ upanāmeti.",
  "tika-vin05t21:10_1": "Sace pana anantaranisinnopi bhikkhu hatthe vā ūrūsu vā ādhārake vā ṭhitaṁ pattaṁ anabhiharitvā ‘‘bhattaṁ gaṇhāhī’’ti vadati, taṁ paṭikkhipato pavāraṇā natthi.",
  "tika-vin05t21:10_2": "Bhattapacchiṁ ānetvā purato bhūmiyaṁ ṭhapetvā ‘‘gaṇhāhī’’ti vuttepi eseva nayo.",
  "tika-vin05t21:10_3": "Īsakaṁ pana uddharitvā vā apanāmetvā vā ‘‘gaṇhathā’’ti vutte paṭikkhipato pavāraṇā hoti.",
  "tika-vin05t21:10_4": "Therāsane nisinno thero dūre nisinnassa daharabhikkhussa pattaṁ pesetvā ‘‘ito odanaṁ gaṇhāhī’’ti vadati, gaṇhitvā pana gato tuṇhī tiṭṭhati, daharo ‘‘alaṁ mayha’’nti paṭikkhipati, na pavāreti. Kasmā?",
  "tika-vin05t21:10_5": "Therassa dūrabhāvato dūtassa ca anabhiharaṇato.",
  "tika-vin05t21:10_6": "Sace pana gahetvā āgato bhikkhu ‘‘idaṁ bhattaṁ gaṇhā’’ti vadati, taṁ paṭikkhipato pavāraṇā hoti.",
  "tika-vin05t21:10_7": "Parivesanāyaeko ekena hatthena odanapacchiṁ, ekena kaṭacchuṁ gahetvā bhikkhuṁ parivisati, tatra ce añño āgantvā ‘‘ahaṁ pacchiṁ dhāressāmi, tvaṁ odanaṁ dehī’’ti vatvā gahitamattameva karoti, parivesako eva pana taṁ dhāreti, tasmā sā abhihaṭāva hoti, tato dātukāmatāya gaṇhantaṁ paṭikkhipantassa pavāraṇā hoti.",
  "tika-vin05t21:10_8": "Sace pana parivesakena phuṭṭhamattāva hoti, itarova naṁ dhāreti, tato dātukāmatāya gaṇhantaṁ paṭikkhipantassa pavāraṇā na hoti, kaṭacchunā uddhaṭabhatte pana hoti.",
  "tika-vin05t21:10_9": "Kaṭacchunā abhihāroyeva hi tassa abhihāro.",
  "tika-vin05t21:10_10": "‘‘Dvinnaṁ samabhārepi paṭikkhipanto pavāretiyevā’’ti mahāpaccariyaṁ vuttaṁ.",
  "tika-vin05t21:10_11": "Anantarassa bhikkhuno bhatte dīyamāne itaro pattaṁ hatthena pidahati, pavāraṇā natthi. Kasmā?",
  "tika-vin05t21:10_12": "Aññassa abhihaṭe paṭikkhittattā.",
  "tika-vin05t21:11_0": "Paṭikkhepo paññāyatīti ettha vācāya abhihaṭaṁ paṭikkhipato pavāraṇā natthi, kāyena abhihaṭaṁ pana yena kenaci ākārena kāyena vā vācāya vā paṭikkhipantassa pavāraṇā hotīti veditabbo.",
  "tika-vin05t21:11_1": "Tatra kāyena paṭikkhepo nāma aṅguliṁ vā hatthaṁ vā makkhikābījaniṁ vā cīvarakaṇṇaṁ vā cāleti, bhamukāya vā ākāraṁ karoti, kuddho vā oloketi.",
  "tika-vin05t21:11_2": "Vācāya paṭikkhepo nāma ‘‘ala’’nti vā ‘‘na gaṇhāmī’’ti vā ‘‘mā ākirā’’ti vā ‘‘apagacchā’’ti vā vadati.",
  "tika-vin05t21:11_3": "Evaṁ yena kenaci ākārena kāyena vā vācāya vā paṭikkhitte pavāraṇā hoti.",
  "tika-vin05t21:12_0": "119.",
  "tika-vin05t21:12_1": "Eko abhihaṭe bhatte pavāraṇāya bhīto hatthe apanetvā punappunaṁ patte odanaṁ ākirantaṁ ‘‘ākira ākira, koṭṭetvā koṭṭetvā pūrehī’’ti vadati, ettha kathanti?",
  "tika-vin05t21:12_2": "Mahāsumatthero tāva ‘‘anākiraṇatthāya vuttattā pavāraṇā hotī’’ti āha.",
  "tika-vin05t21:12_3": "Mahāpadumatthero pana ‘‘ākira pūrehīti vadantassa nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:13_0": "Aparo bhattaṁ abhiharantaṁ bhikkhuṁ sallakkhetvā ‘‘kiṁ, āvuso, itopi kiñci gaṇhissasi, dammi te kiñcī’’ti āha, tatrāpi ‘‘evaṁ nāgamissatīti vuttattā pavāraṇā hotī’’ti mahāsumatthero āha.",
  "tika-vin05t21:13_1": "Mahāpadumatthero pana ‘‘gaṇhissasīti vadantassa nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:14_0": "Eko samaṁsakaṁ rasaṁ abhiharitvā ‘‘rasaṁ gaṇhathā’’ti vadati, taṁ sutvā paṭikkhipato pavāraṇā natthi.",
  "tika-vin05t21:14_1": "‘‘Macchamaṁsarasa’’nti vutte paṭikkhipato pavāraṇā hoti, ‘‘idaṁ gaṇhathā’’ti vuttepi hotiyeva.",
  "tika-vin05t21:14_2": "Maṁsaṁ visuṁ katvā ‘‘maṁsarasaṁ gaṇhathā’’ti vadati, ‘‘tattha ce sāsapamattampi maṁsakhaṇḍaṁ atthi, taṁ paṭikkhipato pavāraṇā hoti.",
  "tika-vin05t21:14_3": "Sace pana parissāvito hoti, vaṭṭatī’’ti abhayatthero āha.",
  "tika-vin05t21:15_0": "Maṁsarasena āpucchantaṁ mahāthero ‘‘muhuttaṁ āgamehī’’ti vatvā ‘‘thālakaṁ, āvuso, āharā’’ti āha, ettha kathanti?",
  "tika-vin05t21:15_1": "Mahāsumatthero tāva ‘‘abhihārakassa gamanaṁ upacchinnaṁ, tasmā pavāretī’’ti āha.",
  "tika-vin05t21:15_2": "Mahāpadumatthero pana ‘‘ayaṁ kuhiṁ gacchati, kīdisaṁ etassa gamanaṁ, gaṇhantassapi nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:16_0": "Kaḷīrapanasādīhi missetvā maṁsaṁ pacanti, taṁ gahetvā ‘‘kaḷīrasūpaṁ gaṇhatha, panasabyañjanaṁ gaṇhathā’’ti vadanti, evampi na pavāreti. Kasmā?",
  "tika-vin05t21:16_1": "Apavāraṇārahassa nāmena vuttattā.",
  "tika-vin05t21:16_2": "Sace pana ‘‘macchasūpaṁ maṁsasūpa’’nti vā ‘‘idaṁ gaṇhathā’’ti vā vadanti, pavāreti, maṁsakarambako nāma hoti.",
  "tika-vin05t21:16_3": "Taṁ dātukāmopi ‘‘karambakaṁ gaṇhathā’’ti vadati, vaṭṭati, na pavāreti, ‘‘maṁsakarambaka’’nti vā ‘‘ida’’nti vā vutte pana pavāreti.",
  "tika-vin05t21:16_4": "Esa nayo sabbesu macchamaṁsamissakesu.",
  "tika-vin05t21:17_0": "120.",
  "tika-vin05t21:17_1": "‘‘Yo pana nimantane bhuñjamāno maṁsaṁ abhihaṭaṁ ‘uddissakata’nti maññamāno paṭikkhipati, pavāritova hotī’’ti mahāpaccariyaṁ vuttaṁ.",
  "tika-vin05t21:17_2": "Missakakathā pana kurundiyaṁ suṭṭhu vuttā.",
  "tika-vin05t21:17_3": "Evañhi tattha vuttaṁ –",
  "tika-vin05t21:17_4": "piṇḍacāriko bhikkhu bhattamissakaṁ yāguṁ āharitvā ‘‘yāguṁ gaṇhathā’’ti vadati, na pavāreti, ‘‘bhattaṁ gaṇhathā’’ti vutte pavāreti. Kasmā?",
  "tika-vin05t21:17_5": "Yenāpucchito, tassa atthitāya.",
  "tika-vin05t21:17_6": "Ayamettha adhippāyo –",
  "tika-vin05t21:17_7": "‘‘yāgumissakaṁ gaṇhathā’’ti vadati, tatra ce yāgu bahutarā vā hoti samasamā vā, na pavāreti.",
  "tika-vin05t21:17_8": "Yāgu mandā, bhattaṁ bahutaraṁ, pavāreti.",
  "tika-vin05t21:17_9": "Idañca sabbaaṭṭhakathāsu vuttattā na sakkā paṭikkhipituṁ, kāraṇaṁ panettha duddasaṁ.",
  "tika-vin05t21:17_10": "‘‘Bhattamissakaṁ gaṇhathā’’ti vadati, bhattaṁ bahutaraṁ vā samaṁ vā appataraṁ vā hoti, pavāretiyeva .",
  "tika-vin05t21:17_11": "Bhattaṁ vā yāguṁ vā anāmasitvā ‘‘missakaṁ gaṇhathā’’ti vadati, tatra ce bhattaṁ bahutaraṁ vā samakaṁ vā hoti, pavāreti, appataraṁ na pavāreti, idañca karambakena na samānetabbaṁ.",
  "tika-vin05t21:17_12": "Karambako hi maṁsamissakopi hoti amaṁsamissakopi, tasmā karambakanti vutte pavāraṇā natthi, idaṁ pana bhattamissakameva.",
  "tika-vin05t21:17_13": "Ettha vuttanayeneva pavāraṇā hoti.",
  "tika-vin05t21:17_14": "Bahurase bhatte rasaṁ, bahukhīre khīraṁ, bahusappimhi ca pāyāse sappiṁ gaṇhathāti visuṁ katvā deti, taṁ paṭikkhipato pavāraṇā natthi.",
  "tika-vin05t21:18_0": "Yo pana gacchanto pavāreti, so gacchantova bhuñjituṁ labhati.",
  "tika-vin05t21:18_1": "Kaddamaṁ vā udakaṁ vā patvā ṭhitena atirittaṁ kāretabbaṁ.",
  "tika-vin05t21:18_2": "Sace antarā nadī pūrā hoti, nadītīre gumbaṁ anupariyāyantena bhuñjitabbaṁ.",
  "tika-vin05t21:18_3": "Atha nāvā vā setu vā atthi, taṁ abhiruhitvāpi caṅkamanteneva bhuñjitabbaṁ, gamanaṁ na upacchinditabbaṁ.",
  "tika-vin05t21:18_4": "Yāne vā hatthiassapiṭṭhe vā candamaṇḍale vā sūriyamaṇḍale vā nisīditvā pavāritena yāva majjhanhikaṁ, tāva tesu gacchantesupi nisinneneva bhuñjitabbaṁ.",
  "tika-vin05t21:18_5": "Yo ṭhito pavāreti, ṭhiteneva, yo nisinno pavāreti, nisinneneva paribhuñjitabbaṁ, taṁ taṁ iriyāpathaṁ vikopentena atirittaṁ kāretabbaṁ.",
  "tika-vin05t21:18_6": "Yo ukkuṭiko nisīditvā pavāreti, tena ukkuṭikeneva bhuñjitabbaṁ.",
  "tika-vin05t21:18_7": "Tassa pana heṭṭhā palālapīṭhaṁ vā kiñci vā nisīdanakaṁ dātabbaṁ.",
  "tika-vin05t21:18_8": "Pīṭhake nisīditvā pavāritena āsanaṁ acāletvāva catasso disā parivattantena bhuñjituṁ labbhati.",
  "tika-vin05t21:18_9": "Mañce nisīditvā pavāritena ito vā etto vā sañcarituṁ na labbhati.",
  "tika-vin05t21:18_10": "Sace pana naṁ saha mañcena ukkhipitvā aññatra nenti, vaṭṭati.",
  "tika-vin05t21:18_11": "Nipajjitvā pavāritena nipanneneva paribhuñjitabbaṁ.",
  "tika-vin05t21:18_12": "Parivattantena yena passena nipanno, tassa ṭhānaṁ nātikkametabbaṁ.",
  "tika-vin05t21:19_0": "121.",
  "tika-vin05t21:19_1": "Pavāritena pana kiṁkātabbanti?",
  "tika-vin05t21:19_2": "Yena iriyāpathena pavārito hoti, taṁ vikopetvā aññena iriyāpathena ce bhuñjati, atirittaṁ kārāpetvā bhuñjitabbaṁ.",
  "tika-vin05t21:19_3": "Anatirittaṁ pana yaṁ kiñci yāvakālikasaṅgahitaṁ khādanīyaṁ vā bhojanīyaṁ vā khādati vā bhuñjati vā, ajjhohāre ajjhohāre pācittiyaṁ.",
  "tika-vin05t21:20_0": "Tattha anatirittaṁ nāma nātirittaṁ, na adhikanti attho.",
  "tika-vin05t21:20_1": "Taṁ pana yasmā kappiyakatādīhi sattahi vinayakammākārehi akataṁ vā gilānassa anadhikaṁ vā hoti, tasmā padabhājane vuttaṁ –",
  "tika-vin05t21:21_0": "‘‘Anatirittaṁ nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā ca pavāritena āsanā vuṭṭhitena kataṁ hoti, ‘alametaṁ sabba’nti avuttaṁ hoti, na gilānātirittaṁ hoti, etaṁ anatirittaṁ nāmā’’ti (pāci. 239).",
  "tika-vin05t21:22_0": "Tattha akappiyakatanti yaṁ tattha phalaṁ vā kandamūlādiṁ vā pañcahi samaṇakappehi kappiyaṁ akataṁ, yañca akappiyamaṁsaṁ vā akappiyabhojanaṁ vā, etaṁ akappiyaṁ nāma.",
  "tika-vin05t21:22_1": "Taṁ akappiyaṁ ‘‘alametaṁ sabba’’nti evaṁ atirittaṁ katampi ‘‘akappiyakata’’nti veditabbaṁ.",
  "tika-vin05t21:22_2": "Appaṭiggahitakatanti bhikkhunā appaṭiggahitaṁyeva purimanayena atirittaṁ kataṁ.",
  "tika-vin05t21:22_3": "Anuccāritakatanti kappiyaṁ kāretuṁ āgatena bhikkhunā īsakampi anukkhittaṁ vā anapanāmitaṁ vā kataṁ.",
  "tika-vin05t21:22_4": "Ahatthapāse katanti kappiyaṁ kāretuṁ āgatassa hatthapāsato bahi ṭhitena kataṁ.",
  "tika-vin05t21:22_5": "Abhuttāvinā katanti yo ‘‘alametaṁ sabba’’nti atirittaṁ karoti, tena pavāraṇappahonakabhojanaṁ abhuttena kataṁ.",
  "tika-vin05t21:22_6": "Bhuttāvinā pavāritena āsanā vuṭṭhitena katanti idaṁ uttānameva.",
  "tika-vin05t21:22_7": "‘‘Alametaṁ sabba’’nti avuttanti vacībhedaṁ katvā evaṁ avuttaṁ hoti.",
  "tika-vin05t21:22_8": "Iti imehi sattahi vinayakammākārehi yaṁ atirittaṁ kappiyaṁ akataṁ, yañca na gilānātirittaṁ, tadubhayampi ‘‘anatiritta’’nti veditabbaṁ.",
  "tika-vin05t21:23_0": "122. Atirittaṁ pana tasseva paṭipakkhanayena veditabbaṁ. Teneva vuttaṁ padabhājane –",
  "tika-vin05t21:24_0": "‘‘Atirittaṁ nāma kappiyakataṁ hoti, paṭiggahitakataṁ hoti, uccāritakataṁ hoti, hatthapāse kataṁ hoti, bhuttāvinā kataṁ hoti, bhuttāvinā pavāritena āsanā avuṭṭhitena kataṁ hoti, ‘alametaṁ sabba’nti vuttaṁ hoti, gilānātirittaṁ hoti, etaṁ atirittaṁ nāmā’’ti (pāci. 239).",
  "tika-vin05t21:25_0": "Apicettha bhuttāvinā kataṁ hotīti anantaranisinnassa sabhāgassa bhikkhuno pattato ekampi sitthaṁ vā maṁsahīraṁ vā khāditvā katampi ‘‘bhuttāvināva kataṁ hotī’’ti veditabbaṁ.",
  "tika-vin05t21:25_1": "Āsanā avuṭṭhitenāti ettha pana asammohatthaṁ ayaṁ vinicchayo –",
  "tika-vin05t21:25_2": "dve bhikkhū pātoyeva bhuñjamānā pavāritā honti, ekena tattheva nisīditabbaṁ, itarena niccabhattaṁ vā salākabhattaṁ vā ānetvā upaḍḍhaṁ tassa bhikkhuno patte ākiritvā hatthaṁ dhovitvā sesaṁ tena bhikkhunā kappiyaṁ kārāpetvā bhuñjitabbaṁ. Kasmā?",
  "tika-vin05t21:25_3": "Yañhi tassa hatthe laggaṁ, taṁ akappiyaṁ hoti.",
  "tika-vin05t21:25_4": "Sace pana paṭhamaṁ nisinno bhikkhu sayameva tassa pattato hatthena gaṇhāti, hatthadhovanakiccaṁ natthi.",
  "tika-vin05t21:25_5": "Sace pana evaṁ ‘kappiyaṁ kāretvā bhuñjantassa puna kiñci byañjanaṁ vā khādanīyaṁ vā patte ākira’nti yena paṭhamaṁ kappiyaṁ kataṁ hoti, so puna kātuṁ na labhati.",
  "tika-vin05t21:25_6": "Yena akataṁ, tena kātabbaṁ, yañca akataṁ, taṁ kātabbaṁ.",
  "tika-vin05t21:25_7": "Yena akatanti aññena bhikkhunā yena paṭhamaṁ na kataṁ, tena kātabbaṁ.",
  "tika-vin05t21:25_8": "Yañca akatanti yena paṭhamaṁ kappiyaṁ kataṁ, tenapi yaṁ akataṁ, taṁ kātabbaṁ.",
  "tika-vin05t21:25_9": "Paṭhamabhājane pana kātuṁ na labbhati.",
  "tika-vin05t21:25_10": "Tattha hi kariyamāne paṭhamaṁ katena saddhiṁ kataṁ hoti, tasmā aññasmiṁ bhājane kātuṁ vaṭṭatīti adhippāyo.",
  "tika-vin05t21:25_11": "Evaṁ kataṁ pana tena bhikkhunā paṭhamaṁ katena saddhiṁ bhuñjituṁ vaṭṭati.",
  "tika-vin05t21:26_0": "Kappiyaṁ karontena ca na kevalaṁ patteyeva, kuṇḍepi pacchiyampi yattha katthaci purato ṭhapetvā onāmitabhājane kātabbaṁ.",
  "tika-vin05t21:26_1": "Taṁ sace bhikkhusataṁ pavāritaṁ hoti, sabbesaṁ bhuñjituṁ vaṭṭati, appavāritānampi vaṭṭati.",
  "tika-vin05t21:26_2": "Yena pana kappiyaṁ kataṁ, tassa na vaṭṭati.",
  "tika-vin05t21:26_3": "Sacepi pavāretvā piṇḍāya paviṭṭhaṁ bhikkhuṁ pattaṁ gahetvā avassaṁ bhuñjanake maṅgalanimantane nisīdāpenti, atirittaṁ kārāpetvāva bhuñjitabbaṁ.",
  "tika-vin05t21:26_4": "Sace tattha añño bhikkhu natthi, āsanasālaṁ vā vihāraṁ vā pattaṁ pesetvā kāretabbaṁ, kappiyaṁ karontena pana anupasampannassa hatthe ṭhitaṁ na kātabbaṁ.",
  "tika-vin05t21:26_5": "Sace āsanasālāyaṁ abyatto bhikkhu hoti, sayaṁ gantvā kappiyaṁ kārāpetvā ānetvā bhuñjitabbaṁ.",
  "tika-vin05t21:27_0": "Gilānātirittanti ettha na kevalaṁ yaṁ gilānassa bhuttāvasesaṁ hoti, taṁ gilānātirittaṁ, atha kho yaṁ kiñci gilānaṁ uddissa ‘‘ajja vā yadā vā icchati, tadā khādissatī’’ti āhaṭaṁ, taṁ sabbaṁ gilānātirittanti veditabbaṁ.",
  "tika-vin05t21:27_1": "Yāmakālikaṁ pana sattāhakālikaṁ yāvajīvikaṁ vā yaṁ kiñci anatirittaṁ āhāratthāya paribhuñjantassa ajjhohāre ajjhohāre dukkaṭaṁ.",
  "tika-vin05t21:27_2": "Sace pana yāmakālikādīni āmisasaṁsaṭṭhāni honti, āhāratthāyapi anāhāratthāyapi paṭiggahetvā ajjhoharantassa pācittiyameva, asaṁsaṭṭhāni pana sati paccaye bhuñjantassa anāpatti.",
  "tika-vin05t21:28_0": "Iti pāḷimuttakavinayavinicchayasaṅgahe",
  "tika-vin05t21:29_0": "Pavāraṇāvinicchayakathā samattā."
}