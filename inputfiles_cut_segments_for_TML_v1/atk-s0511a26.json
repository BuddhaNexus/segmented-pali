{
  "atk-s0511a26:0_0": "26. Kassapabuddhavaṁsavaṇṇanā",
  "atk-s0511a26:1_0": "Koṇāgamanassa pana bhagavato aparabhāge tassa sāsane ca antarahite tiṁsavassasahassāyukā sattā anupubbena parihāyitvā dasavassāyukā hutvā puna vaḍḍhitvā aparimitāyukā hutvā puna anupubbena parihāyitvā vīsativassasahassāyukesu sattesu jātesu anekamanussapo kassapo nāma satthā loke udapādi (su. ni. aṭṭha.",
  "atk-s0511a26:1_1": "āmakagandhasuttavaṇṇanā).",
  "atk-s0511a26:1_2": "So pāramiyo pūretvā tusitapure nibbattitvā tato cavitvā bārāṇasīnagare brahmadattassa nāma brāhmaṇassa vipulaguṇavatiyā dhanavatiyā nāma brāhmaṇiyā kucchismiṁ paṭisandhiṁ gahetvā dasannaṁ māsānaṁ accayena isipatane migadāye mātukucchito nikkhami.",
  "atk-s0511a26:1_3": "Gottavasena panassa ‘‘kassapakumāro’’ti nāmamakaṁsu.",
  "atk-s0511a26:1_4": "So dve vassasahassāni agāraṁ ajjhāvasi.",
  "atk-s0511a26:1_5": "Haṁsavā yasavā sirinandoti tassa tayo pāsādā ahesuṁ.",
  "atk-s0511a26:1_6": "Sunandā nāma brāhmaṇippamukhāni aṭṭhacattālīsa itthisahassāni paccupaṭṭhitāni ahesuṁ.",
  "atk-s0511a26:2_0": "So cattāri nimittāni disvā sunandāya brāhmaṇiyā vijitasene nāma putte uppanne uppannasaṁvego ‘‘mahābhinikkhamanaṁ nikkhamissāmī’’ti cintesi.",
  "atk-s0511a26:2_1": "Athassa parivitakkasamanantarameva pāsādo kulālacakkamiva bhamitvā gaganatalamabbhuggantvā paramarucirakaranikaro saradasamayarajanikaro viya tārāgaṇaparivuto anekanarasataparivuto gaganatalamalaṅkaronto viya puññānubhāvaṁ pakāsento viya jananayanahadayāni ākaḍḍhento viya rukkhaggāni paraṁ sobhayamāno viya ca gantvā nigrodhabodhiṁ majjhekatvā bhūmiyaṁ patiṭṭhahi.",
  "atk-s0511a26:2_2": "Atha bodhisatto mahāsatto pathaviyaṁ patiṭṭhahitvā devadattaṁ arahattaddhajamādāya pabbaji.",
  "atk-s0511a26:2_3": "Tassa nāṭakitthiyo pāsādā otaritvā aḍḍhagāvutaṁ maggaṁ gantvā saparivārā senāsannivesaṁ katvā nisīdiṁsu.",
  "atk-s0511a26:2_4": "Tato itthiparicārike ṭhapetvā sahāgatā sabbe pabbajiṁsu.",
  "atk-s0511a26:3_0": "Mahāpuriso kira sattāhaṁ tehi parivuto padhānacariyaṁ caritvā visākhapuṇṇamāya sunandāya nāma brāhmaṇiyā dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye somena nāma yavapālakena upanītā aṭṭha tiṇamuṭṭhiyo gahetvā nigrodhabodhiṁ upagantvā pañcadasahatthāyāmavitthataṁ tiṇasantharaṁ santharitvā tattha nisīditvā abhisambodhiṁ pāpuṇitvā –",
  "atk-s0511a26:3_1": "‘‘anekajātisaṁsāraṁ…pe…",
  "atk-s0511a26:3_2": "taṇhānaṁ khayamajjhagā’’ti udānaṁ udānetvā sattasattāhaṁ vītināmetvā attanā saha pabbajitānaṁ bhikkhūnaṁ koṭiyā upanissayasampattiṁ disvā gaganatalena gantvā bārāṇasiyaṁ isipatane migadāye otaritvā tehi parivuto tattha dhammacakkaṁ pavattesi .",
  "atk-s0511a26:3_3": "Tadā vīsatiyā koṭisahassānaṁ paṭhamo dhammābhisamayo ahosi.",
  "atk-s0511a26:3_4": "Tena vuttaṁ –",
  "atk-s0511a26:4_0": "1.",
  "atk-s0511a26:5_0": "‘‘Koṇāgamanassa aparena, sambuddho dvipaduttamo;",
  "atk-s0511a26:6_0": "Kassapo nāma gottena, dhammarājā pabhaṅkaro.",
  "atk-s0511a26:7_0": "2.",
  "atk-s0511a26:8_0": "‘‘Sañchaḍḍitaṁ kulamūlaṁ, bahvannapānabhojanaṁ;",
  "atk-s0511a26:9_0": "Datvāna yācake dānaṁ, pūrayitvāna mānasaṁ;",
  "atk-s0511a26:10_0": "Usabhova āḷakaṁ bhetvā, patto sambodhimuttamaṁ.",
  "atk-s0511a26:11_0": "3.",
  "atk-s0511a26:12_0": "‘‘Dhammacakkaṁ pavattente, kassape lokanāyake;",
  "atk-s0511a26:13_0": "Vīsakoṭisahassānaṁ, paṭhamābhisamayo ahū’’ti.",
  "atk-s0511a26:14_0": "Tattha sañchaḍḍitanti chaḍḍitaṁ ujjhitaṁ pariccattaṁ.",
  "atk-s0511a26:14_1": "Kulamūlanti kulagharaṁ, aparimitabhogakkhandhaṁ anekakoṭisahassadhanasañcayaṁ dasasatanayanabhavanasadisabhogaṁ atiduccajaṁ tiṇamiva chaḍḍitanti attho.",
  "atk-s0511a26:14_2": "Yācaketi yācakānaṁ datvā.",
  "atk-s0511a26:14_3": "Āḷakanti goṭṭhaṁ, yathā usabho goṭṭhaṁ bhinditvā yathāsukhaṁ icchitaṭṭhānaṁ pāpuṇāti, evaṁ mahāpurisopi gehabandhanaṁ bhinditvā abhisambodhiṁ pāpuṇīti attho.",
  "atk-s0511a26:15_0": "Puna catumāsaṁ janapadacārikaṁ caramāne satthari dasakoṭisahassānaṁ dutiyo abhisamayo ahosi.",
  "atk-s0511a26:15_1": "Yadā pana sundaranagaradvāre asanarukkhamūle yamakapāṭihāriyaṁ karonto dhammaṁ desesi, tadā pañcannaṁ koṭisahassānaṁ tatiyo abhisamayo ahosi.",
  "atk-s0511a26:15_2": "Puna yamakapāṭihāriyaṁ katvā suraripudurabhibhavane tāvatiṁsabhavane sudhammā nāma devasabhā atthi, tattha nisīditvā attano mātaraṁ dhanavatīdeviṁ pamukhaṁ katvā dasasahassilokadhātuyā devatānaṁ anuggahakaraṇatthaṁ sattappakaraṇaṁ abhidhammapiṭakaṁ desento tīṇi devatākoṭisahassāni dhammāmataṁ pāyesi.",
  "atk-s0511a26:15_3": "Tena vuttaṁ –",
  "atk-s0511a26:16_0": "4.",
  "atk-s0511a26:17_0": "‘‘Catumāsaṁ yadā buddho, loke carati cārikaṁ;",
  "atk-s0511a26:18_0": "Dasakoṭisahassānaṁ, dutiyābhisamayo ahu.",
  "atk-s0511a26:19_0": "5.",
  "atk-s0511a26:20_0": "‘‘Yamakaṁ vikubbanaṁ katvā, ñāṇadhātuṁ pakittayi;",
  "atk-s0511a26:21_0": "Pañcakoṭisahassānaṁ, tatiyābhisamayo ahu.",
  "atk-s0511a26:22_0": "6.",
  "atk-s0511a26:23_0": "‘‘Sudhammā devapure ramme, tattha dhammaṁ pakittayi;",
  "atk-s0511a26:24_0": "Tīṇikoṭisahassānaṁ, devānaṁ bodhayī jino.",
  "atk-s0511a26:25_0": "7.",
  "atk-s0511a26:26_0": "‘‘Naradevassa yakkhassa, apare dhammadesane;",
  "atk-s0511a26:27_0": "Etesānaṁ abhisamayā, gaṇanāto asaṅkhiyā’’ti.",
  "atk-s0511a26:28_0": "Tattha catumāsanti cātumāse.",
  "atk-s0511a26:28_1": "Ayameva vā pāṭho.",
  "atk-s0511a26:28_2": "Caratīti acari.",
  "atk-s0511a26:28_3": "Yamakaṁ vikubbanaṁ katvāti yamakapāṭihāriyaṁ katvā.",
  "atk-s0511a26:28_4": "Ñāṇadhātunti sabbaññutaññāṇasabhāvaṁ.",
  "atk-s0511a26:28_5": "‘‘Sabbañāṇadhātu’’ntipi vadanti.",
  "atk-s0511a26:28_6": "Pakittayīti mahājanassa pakāsesi.",
  "atk-s0511a26:28_7": "Sudhammāti tāvatiṁsabhavane sudhammā nāma sabhā atthi, tattha nisīditvāti attho.",
  "atk-s0511a26:28_8": "Dhammanti abhidhammaṁ.",
  "atk-s0511a26:29_0": "Tadā kira ānubhāvavijitanaradevo naradevo nāma mahesakkho heṭṭhā vuttanaradevayakkho viya mahiddhiko yakkho ahosi.",
  "atk-s0511a26:29_1": "So jambudīpe ekasmiṁ nagare rañño yādisaṁ rūpaṁ, tādisaṁ rūpasaṇṭhānaṁ sarakuttiṁ nimminitvā taṁ rājānaṁ māretvā khāditvā sahaantepuraṁ rajjaṁ paṭipajjitvā aparimitamaṁsabhojano ahosi.",
  "atk-s0511a26:29_2": "So kira itthidhutto ca ahosi.",
  "atk-s0511a26:29_3": "Yadā pana taṁ kusalā chekā itthiyo –",
  "atk-s0511a26:29_4": "‘‘nāyaṁ amhākaṁ rājā, amanusso eso’’ti jānanti, tadā so lajjito hutvā tā sabbā khāditvā aññaṁ nagaraṁ paṭipajjati.",
  "atk-s0511a26:29_5": "Evameva so naradevayakkho manusse bhakkhayanto yadā sundaranagarābhimukho agamāsi, tadā taṁ disvā nagaravāsino manussā maraṇabhayatajjitasantāsā sakanagarato nikkhamitvā tato tato palāyiṁsu.",
  "atk-s0511a26:29_6": "Atha te manusse palāyamāne disvā kassapadasabalo tassa naradevassa yakkhassa purato aṭṭhāsi.",
  "atk-s0511a26:29_7": "Naradevo evaṁ devadevaṁ ṭhitaṁ disvā vissaraṁ ghoraṁ nādaṁ naditvā bhagavato bhayaṁ uppādetuṁ asakkonto taṁ saraṇaṁ gantvā pañhaṁ pucchi.",
  "atk-s0511a26:29_8": "Pañhaṁ vissajjetvā taṁ dametvā dhamme desiyamāne sampattānaṁ naramarānaṁ gaṇanapathātītānaṁ abhisamayo ahosi.",
  "atk-s0511a26:29_9": "Tena vuttaṁ –",
  "atk-s0511a26:29_10": "‘‘naradevassa yakkhassā’’tiādi .",
  "atk-s0511a26:29_11": "Tattha apare dhammadesaneti aparasmiṁ dhammadesane.",
  "atk-s0511a26:29_12": "Etesānanti etesaṁ.",
  "atk-s0511a26:29_13": "Ayameva vā pāṭho.",
  "atk-s0511a26:30_0": "Tassa pana kassapabhagavato ekova sāvakasannipāto ahosi.",
  "atk-s0511a26:30_1": "Bārāṇasīnagare purohitaputto tisso nāma ahosi.",
  "atk-s0511a26:30_2": "So kassapassa bodhisattassa sarīre lakkhaṇasampattiṁ disvā pituno bhāsato sutvā –",
  "atk-s0511a26:30_3": "‘‘nissaṁsayaṁ eso mahābhinikkhamanaṁ nikkhamitvā buddho bhavissati, etassāhaṁ santike pabbajitvā saṁsāradukkhato muccissāmī’’ti cintetvā suddhamunigaṇavantaṁ himavantaṁ gantvā tāpasapabbajjaṁ pabbaji.",
  "atk-s0511a26:30_4": "Tassa parivārabhūtāni vīsatitāpasasahassāni ahesuṁ.",
  "atk-s0511a26:30_5": "So aparabhāge ‘‘kassapakumāro nikkhamitvā abhisambodhiṁ anuppatto’’ti sutvā saparivāro āgantvā kassapassa bhagavato santike saparivāro ehibhikkhupabbajjāya pabbajitvā arahattaṁ pāpuṇi.",
  "atk-s0511a26:30_6": "Tasmiṁ samāgame kassapo bhagavā māghapuṇṇamāyaṁ pātimokkhaṁ uddisi.",
  "atk-s0511a26:30_7": "Tena vuttaṁ –",
  "atk-s0511a26:31_0": "8.",
  "atk-s0511a26:32_0": "‘‘Tassāpi devadevassa, eko āsi samāgamo;",
  "atk-s0511a26:33_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a26:34_0": "9.",
  "atk-s0511a26:35_0": "‘‘Vīsabhikkhusahassānaṁ, tadā āsi samāgamo;",
  "atk-s0511a26:36_0": "Atikkantabhavantānaṁ, hirisīlena tādina’’nti.",
  "atk-s0511a26:37_0": "Tattha atikkantabhavantānanti atikkantaputhujjanasotāpannādīnaṁ, sabbesaṁ khīṇāsavānamevāti attho.",
  "atk-s0511a26:37_1": "Hirisīlena tādinanti hiriyā ca sīlena ca sadisānaṁ.",
  "atk-s0511a26:38_0": "Tadā amhākaṁ bodhisatto jotipālo nāma māṇavo tiṇṇaṁ vedānaṁ pāragū bhūmiyañceva antalikkhe ca pākaṭo ghaṭikārassa kumbhakārassa sahāyo ahosi.",
  "atk-s0511a26:38_1": "So tena saddhiṁ satthāraṁ upasaṅkamitvā tassa dhammakathaṁ sutvā tassa santike pabbaji.",
  "atk-s0511a26:38_2": "So āraddhavīriyo tīṇi piṭakāni uggahetvā vattapaṭipattiyā buddhasāsanaṁ sobhesi.",
  "atk-s0511a26:38_3": "Sopi taṁ satthā byākāsi.",
  "atk-s0511a26:38_4": "Tena vuttaṁ –",
  "atk-s0511a26:39_0": "10.",
  "atk-s0511a26:40_0": "‘‘Ahaṁ tadā māṇavako, jotipāloti vissuto;",
  "atk-s0511a26:41_0": "Ajjhāyako mantadharo, tiṇṇaṁ vedāna pāragū.",
  "atk-s0511a26:42_0": "11.",
  "atk-s0511a26:43_0": "‘‘Lakkhaṇe itihāse ca, sadhamme pāramiṁ gato;",
  "atk-s0511a26:44_0": "Bhūmantalikkhakusalo, katavijjo anavayo.",
  "atk-s0511a26:45_0": "12.",
  "atk-s0511a26:46_0": "‘‘Kassapassa bhagavato, ghaṭikāro nāmupaṭṭhako;",
  "atk-s0511a26:47_0": "Sagāravo sappatisso, nibbuto tatiye phale.",
  "atk-s0511a26:48_0": "13.",
  "atk-s0511a26:49_0": "‘‘Ādāya maṁ ghaṭīkāro, upagañchi kassapaṁ jinaṁ;",
  "atk-s0511a26:50_0": "Tassa dhammaṁ suṇitvāna, pabbajiṁ tassa santike.",
  "atk-s0511a26:51_0": "14.",
  "atk-s0511a26:52_0": "‘‘Āraddhavīriyo hutvā, vattāvattesu kovido;",
  "atk-s0511a26:53_0": "Na kvaci parihāyāmi, pūresiṁ jinasāsanaṁ.",
  "atk-s0511a26:54_0": "15.",
  "atk-s0511a26:55_0": "‘‘Yāvatā buddhabhaṇitaṁ, navaṅgaṁ jinasāsanaṁ;",
  "atk-s0511a26:56_0": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a26:57_0": "16.",
  "atk-s0511a26:58_0": "‘‘Mama acchariyaṁ disvā, sopi buddho viyākari;",
  "atk-s0511a26:59_0": "Imamhi bhaddake kappe, ayaṁ buddho bhavissati.",
  "atk-s0511a26:60_0": "17.",
  "atk-s0511a26:61_0": "‘‘Ahu kapilavhayā rammā…pe… hessāma sammukhā imaṁ.",
  "atk-s0511a26:62_0": "30.",
  "atk-s0511a26:63_0": "‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a26:64_0": "Uttariṁ vatamadhiṭṭhāsiṁ, dasapāramipūriyā.",
  "atk-s0511a26:65_0": "31.",
  "atk-s0511a26:66_0": "‘‘Evamahaṁ saṁsaritvā, parivajjento anācaraṁ;",
  "atk-s0511a26:67_0": "Dukkarañca kataṁ mayhaṁ, bodhiyāyeva kāraṇā’’ti.",
  "atk-s0511a26:68_0": "Tattha bhūmantalikkhakusaloti bhūmisikkhāsu ca antalikkhesu ca joticakkācāre jotivijjāya ca kusaloti attho.",
  "atk-s0511a26:68_1": "Upaṭṭhakoti upaṭṭhāyako.",
  "atk-s0511a26:68_2": "Sappatissoti sappatissayo.",
  "atk-s0511a26:68_3": "Nibbutoti vinīto, vissuto vā.",
  "atk-s0511a26:68_4": "Tatiye phaleti nimittasattamī, tatiyaphalādhigamahetu nibbutoti attho.",
  "atk-s0511a26:68_5": "Ādāyāti maṁ gahetvā.",
  "atk-s0511a26:68_6": "Vattāvattesūti khuddakavattamahāvattesu.",
  "atk-s0511a26:68_7": "Kovidoti tesaṁ pūraṇe kusalo.",
  "atk-s0511a26:68_8": "Na kvaci parihāyāmīti kvacipi sīlesu vā samādhisamāpattiādīsu vā katthaci kutopi na parihāyāmi, sabbattha me parihāni nāma na vijjatīti dīpeti.",
  "atk-s0511a26:68_9": "‘‘Na koci parihāyāmī’’tipi pāṭho, soyevattho.",
  "atk-s0511a26:69_0": "Yāvatāti paricchedavacanametaṁ, yāvatakanti attho.",
  "atk-s0511a26:69_1": "Buddhabhaṇitanti buddhavacanaṁ.",
  "atk-s0511a26:69_2": "Sobhayinti sobhesiṁ pakāsesiṁ.",
  "atk-s0511a26:69_3": "Mama acchariyanti mama sammāpaṭipattiṁ aññehi asādhāraṇaṁ acchariyaṁ abbhutaṁ kassapo bhagavā disvāti attho.",
  "atk-s0511a26:69_4": "Saṁsaritvāti saṁsāre saṁsaritvā.",
  "atk-s0511a26:69_5": "Anācaranti anācāraṁ akattabbaṁ, akaraṇīyanti attho.",
  "atk-s0511a26:70_0": "Tassa pana kassapassa bhagavato jātanagaraṁ bārāṇasī nāma ahosi, brahmadatto nāma brāhmaṇo pitā, paramaguṇavatī dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto nāmupaṭṭhāko, anuḷā ca uruveḷā ca dve aggasāvikā, nigrodharukkho bodhi, sarīraṁ vīsatihatthubbedhaṁ ahosi, vīsativassasahassāni āyu, sunandā nāmassa aggamahesī, vijitaseno nāma putto, pāsādayānena nikkhami.",
  "atk-s0511a26:70_1": "Tena vuttaṁ –",
  "atk-s0511a26:71_0": "32.",
  "atk-s0511a26:72_0": "‘‘Nagaraṁ bārāṇasī nāma, kikī nāmāsi khattiyo;",
  "atk-s0511a26:73_0": "Vasate tattha nagare, sambuddhassa mahākulaṁ.",
  "atk-s0511a26:74_0": "33.",
  "atk-s0511a26:75_0": "‘‘Brāhmaṇo brahmadattova, āsi buddhassa so pitā;",
  "atk-s0511a26:76_0": "Dhanavatī nāma janikā, kassapassa mahesino.",
  "atk-s0511a26:77_0": "38.",
  "atk-s0511a26:78_0": "‘‘Tisso ca bhāradvājo ca, ahesuṁ aggasāvakā;",
  "atk-s0511a26:79_0": "Sabbamitto nāmupaṭṭhāko, kassapassa mahesino.",
  "atk-s0511a26:80_0": "39.",
  "atk-s0511a26:81_0": "‘‘Anuḷā uruveḷā ca, ahesuṁ aggasāvikā;",
  "atk-s0511a26:82_0": "Bodhi tassa bhagavato, nigrodhoti pavuccati.",
  "atk-s0511a26:83_0": "41.",
  "atk-s0511a26:84_0": "‘‘Uccattanena so buddho, vīsatiratanuggato;",
  "atk-s0511a26:85_0": "Vijjulaṭṭhīva ākāse, candova gahapūrito.",
  "atk-s0511a26:86_0": "42.",
  "atk-s0511a26:87_0": "‘‘Vīsativassasahassāni , āyu tassa mahesino;",
  "atk-s0511a26:88_0": "Tāvatā tiṭṭhamāno so, tāresi janataṁ bahuṁ.",
  "atk-s0511a26:89_0": "43.",
  "atk-s0511a26:90_0": "‘‘Dhammataḷākaṁ māpayitvā, sīlaṁ datvā vilepanaṁ;",
  "atk-s0511a26:91_0": "Dhammadussaṁ nivāsetvā, dhammamālaṁ vibhajjiya.",
  "atk-s0511a26:92_0": "44.",
  "atk-s0511a26:93_0": "‘‘Dhammavimalamādāsaṁ , ṭhapayitvā mahājane;",
  "atk-s0511a26:94_0": "Keci nibbānaṁ patthentā, passantu me alaṅkaraṁ.",
  "atk-s0511a26:95_0": "45.",
  "atk-s0511a26:96_0": "‘‘Sīlakañcukaṁ datvāna, jhānakavacavammitaṁ;",
  "atk-s0511a26:97_0": "Dhammacammaṁ pārupitvā, datvā sannāhamuttamaṁ.",
  "atk-s0511a26:98_0": "46.",
  "atk-s0511a26:99_0": "‘‘Satiphalakaṁ datvāna, tikhiṇaṁ ñāṇakuntimaṁ;",
  "atk-s0511a26:100_0": "Dhammakhaggavaraṁ datvā, sīlasaṁsaggamaddanaṁ.",
  "atk-s0511a26:101_0": "47.",
  "atk-s0511a26:102_0": "‘‘Tevijjābhūsanaṁ datvāna, āveḷaṁ caturo phale;",
  "atk-s0511a26:103_0": "Chaḷabhiññābharaṇaṁ datvā, dhammapupphapiḷandhanaṁ.",
  "atk-s0511a26:104_0": "48.",
  "atk-s0511a26:105_0": "‘‘Saddhammapaṇḍaracchattaṁ , datvā pāpanivāraṇaṁ;",
  "atk-s0511a26:106_0": "Māpayitvābhayaṁ pupphaṁ, nibbuto so sasāvako.",
  "atk-s0511a26:107_0": "49.",
  "atk-s0511a26:108_0": "‘‘Eso hi sammāsambuddho, appameyyo durāsado;",
  "atk-s0511a26:109_0": "Eso hi dhammaratano, svākkhāto ehipassiko.",
  "atk-s0511a26:110_0": "50.",
  "atk-s0511a26:111_0": "‘‘Eso hi saṅgharatano, suppaṭipanno anuttaro;",
  "atk-s0511a26:112_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a26:113_0": "Tattha vijjulaṭṭhīvāti ghanabhāvena saṇṭhitā vijjulatā viya.",
  "atk-s0511a26:113_1": "Candova gahapūritoti parivesagahaparikkhito puṇṇacando viya.",
  "atk-s0511a26:113_2": "Dhammataḷākaṁ māpayitvāti pariyattidhammataḷākaṁ māpayitvā.",
  "atk-s0511a26:113_3": "Sīlaṁ datvā vilepananti catupārisuddhisīlasaṅkhātaṁ cittasantativibhūsanatthaṁ vilepanaṁ datvā .",
  "atk-s0511a26:113_4": "Dhammadussaṁ nivāsetvāti hirottappadhammasaṅkhātaṁ sāṭakayugaṁ nivāsetvā.",
  "atk-s0511a26:113_5": "Dhammamālaṁ vibhajjiyāti sattattiṁsabodhipakkhiyadhammakusumamālaṁ vibhajitvā.",
  "atk-s0511a26:113_6": "Vidahitvāti attho.",
  "atk-s0511a26:114_0": "Dhammavimalamādāsanti vimalaṁ sotāpattimaggasaṅkhātaṁ ādāsaṁ sāvajjānavajjakusalākusaladhammasallakkhaṇatthaṁ mahājanassa dhammataḷākatīre dhammādāsaṁ ṭhapetvāti attho.",
  "atk-s0511a26:114_1": "Mahājaneti mahājanassa.",
  "atk-s0511a26:114_2": "Kecīti ye keci.",
  "atk-s0511a26:114_3": "Nibbānaṁ patthentāti sabbākusalamalavilayakaraṁ amatamasaṅkhatamanītikaṁ paramasantaṁ accutirasaṁ nibbānaṁ patthentā vicaranti.",
  "atk-s0511a26:114_4": "Te imaṁ alaṅkāraṁ vuttappakāraṁ mayā dassitaṁ passantūti attho.",
  "atk-s0511a26:114_5": "‘‘Nibbānamabhipatthentā, passantu maṁ alaṅkara’’ntipi pāṭho, soyevattho.",
  "atk-s0511a26:114_6": "Alaṅkaranti rassaṁ katvā vuttaṁ.",
  "atk-s0511a26:115_0": "Sīlakañcukaṁ datvānāti pañcasīladasasīlacatupārisuddhisīlamayaṁ kañcukaṁ datvā.",
  "atk-s0511a26:115_1": "Jhānakavacavammitanti catukkapañcakajjhānakavacabandhaṁ bandhitvā.",
  "atk-s0511a26:115_2": "Dhammacammaṁ pārupitvāti satisampajaññasaṅkhātadhammacammaṁ pārupitvā.",
  "atk-s0511a26:115_3": "Datvā sannāhamuttamanti uttamaṁ caturaṅgasamannāgataṁ vīriyasannāhaṁ datvāti attho.",
  "atk-s0511a26:115_4": "Satiphalakaṁ datvānāti rāgādidosāripāpanivāraṇatthaṁ catusatipaṭṭhānaphalakanivāraṇaṁ datvā.",
  "atk-s0511a26:115_5": "Tikhiṇaṁ ñāṇakuntimanti paṭivedhasamatthaṁ tikhiṇavipassanāñāṇakuntavantaṁ, vipassanāñāṇanisitakuntavaranti attho, kilesabalanidhanakarasamatthaṁ vā yogāvacarayodhavaraṁ ṭhapetvāti attho.",
  "atk-s0511a26:115_6": "Dhammakhaggavaraṁdatvāti tassa yogāvacarassa vīriyupalatalanisitadhāraṁ maggapaññāvarakhaggaṁ datvā.",
  "atk-s0511a26:115_7": "Sīlasaṁsaggamaddananti ariyaṁ lokuttarasīlaṁ kilesasaṁsaggamaddanatthāya, kilesanighātanatthāyāti attho.",
  "atk-s0511a26:116_0": "Tevijjābhūsanaṁ datvāti tevijjāmayaṁ vibhūsanaṁ datvā.",
  "atk-s0511a26:116_1": "Āveḷaṁ caturo phaleti cattāri phalāni vaṭaṁsakaṁ katvā.",
  "atk-s0511a26:116_2": "Chaḷabhiññābharaṇanti ābharaṇatthāya alaṅkārakaraṇatthāya cha abhiññāyo datvā.",
  "atk-s0511a26:116_3": "Dhammapupphapiḷandhananti navalokuttaradhammasaṅkhātaṁ kusumamālaṁ katvā.",
  "atk-s0511a26:116_4": "Saddhammapaṇḍaracchattaṁ, datvā pāpanivāraṇanti accantavisuddhaṁ vimuttisetacchattaṁ sabbākusalātapanivāraṇaṁ datvā.",
  "atk-s0511a26:116_5": "Māpayitvābhayaṁ pupphanti abhayapuragāminaṁ aṭṭhaṅgikamaggaṁ pupphaṁ katvāti attho.",
  "atk-s0511a26:117_0": "Kassapo kira bhagavā kāsiraṭṭhe setabyanagare setabyuyyāne parinibbāyi.",
  "atk-s0511a26:117_1": "Dhātuyo kirassa na vikiriṁsu.",
  "atk-s0511a26:117_2": "Sakalajambudīpavāsino manussā sannipatitvā ekekaṁ suvaṇṇiṭṭhakaṁ koṭiagghanakaṁ ratanavicittaṁ bahicinanatthaṁ ekekaṁ aḍḍhakoṭiagghanakaṁ abbhantarapūraṇatthaṁ manosilāya mattikākiccaṁ telena udakakiccaṁ karonto yojanubbedhaṁ thūpamakaṁsu.",
  "atk-s0511a26:118_0": "‘‘Kassapopi bhagavā katakicco, sabbasattahitameva karonto;",
  "atk-s0511a26:119_0": "Kāsirājanagare migadāye, lokanandanakaro nivasī’’ti.",
  "atk-s0511a26:120_0": "Sesagāthāsu sabbattha pākaṭamevāti.",
  "atk-s0511a26:121_0": "Iti madhuratthavilāsiniyā buddhavaṁsa-aṭṭhakathāya",
  "atk-s0511a26:122_0": "Kassapabuddhavaṁsavaṇṇanā niṭṭhitā.",
  "atk-s0511a26:123_0": "Ettāvatā catuvīsatiyā buddhānaṁ buddhavaṁsavaṇṇanā",
  "atk-s0511a26:124_0": "Sabbākārena niṭṭhitā."
}