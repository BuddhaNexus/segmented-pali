{
  "atk-s0402a17:0_0": "3. Vinayapeyyālaṁ",
  "atk-s0402a17:1_0": "201.Dveme, bhikkhave, atthavase paṭiccāti, bhikkhave, dve atthe nissāya dve kāraṇāni sandhāya.",
  "atk-s0402a17:1_1": "Sikkhāpadaṁ paññattanti sikkhākoṭṭhāso ṭhapito.",
  "atk-s0402a17:1_2": "Saṅghasuṭṭhutāyāti saṅghassa suṭṭhubhāvāya, ‘‘suṭṭhu, bhante’’ti vatvā sampaṭicchanatthāyāti attho.",
  "atk-s0402a17:1_3": "Saṅghaphāsutāyāti saṅghassa phāsuvihāratthāya.",
  "atk-s0402a17:1_4": "Dummaṅkūnanti dussīlānaṁ.",
  "atk-s0402a17:1_5": "Pesalānanti pīyasīlānaṁ.",
  "atk-s0402a17:1_6": "Diṭṭhadhammikānaṁ āsavānanti diṭṭhadhamme imasmiṁyeva attabhāve vītikkamapaccayā paṭiladdhabbānaṁ vadhabandhanādidukkhadhammasaṅkhātānaṁ āsavānaṁ.",
  "atk-s0402a17:1_7": "Saṁvarāyāti pidahanatthāya.",
  "atk-s0402a17:1_8": "Samparāyikānanti tathārūpānaṁyeva apāyadukkhasaṅkhātānaṁ samparāye uppajjanakaāsavānaṁ.",
  "atk-s0402a17:1_9": "Paṭighātāyāti paṭisedhanatthāya.",
  "atk-s0402a17:1_10": "Verānanti akusalaverānampi puggalaverānampi.",
  "atk-s0402a17:1_11": "Vajjānanti dosānaṁ.",
  "atk-s0402a17:1_12": "Te eva vā dukkhadhammā vajjanīyattā idha vajjāti adhippetā.",
  "atk-s0402a17:1_13": "Bhayānanti cittutrāsabhayānampi bhayahetūnaṁ tesaṁyeva dukkhadhammānampi.",
  "atk-s0402a17:1_14": "Akusalānanti akkhamaṭṭhena akusalasaṅkhātānaṁ dukkhadhammānaṁ.",
  "atk-s0402a17:1_15": "Gihīnaṁ anukampāyāti gihīsu ujjhāyantesu paññattasikkhāpadaṁ gihīnaṁ anukampāya paññattaṁ nāma.",
  "atk-s0402a17:1_16": "Pāpicchānaṁ pakkhupacchedāyāti pāpicchā pakkhaṁ nissāya saṅghaṁ bhindeyyunti tesaṁ pakkhupacchedanatthāya.",
  "atk-s0402a17:1_17": "Appasannānaṁ pasādāyāti pubbe appasannānampi paṇḍitamanussānaṁ sikkhāpadapaññattisampadaṁ disvā pasāduppattiatthāya.",
  "atk-s0402a17:1_18": "Pasannānaṁ bhiyyobhāvāyāti pasannānaṁ uparūparipasādabhāvāya.",
  "atk-s0402a17:1_19": "Saddhammaṭṭhitiyāti saddhammassa ciraṭṭhitatthaṁ.",
  "atk-s0402a17:1_20": "Vinayānuggahāyāti pañcavidhassāpi vinayassa anuggaṇhanatthāya.",
  "atk-s0402a17:2_0": "202-230.Pātimokkhaṁ paññattanti bhikkhupātimokkhaṁ bhikkhunipātimokkhanti duvidhaṁ pātimokkhaṁ paññattaṁ.",
  "atk-s0402a17:2_1": "Pātimokkhuddesoti bhikkhūnaṁ pañca, bhikkhunīnaṁ cattāroti nava pātimokkhuddesā paññattā.",
  "atk-s0402a17:2_2": "Pātimokkhaṭṭhapananti uposathaṭṭhapanaṁ.",
  "atk-s0402a17:2_3": "Pavāraṇā paññattāti cātuddasikā pannarasikāti dve pavāraṇā paññattā.",
  "atk-s0402a17:2_4": "Pavāraṇaṭṭhapanaṁ paññattanti sāpattikassa bhikkhuno pavāraṇā uttiyā vattamānāya pavāraṇaṭṭhapanaṁ paññattaṁ.",
  "atk-s0402a17:2_5": "Tajjanīyakammādīsu bhikkhū vācāsattīhi vitudantānaṁ paṇḍukalohitakānaṁ bhikkhūnaṁ tajjanīyakammaṁ (cūḷava.",
  "atk-s0402a17:2_6": "1 ādayo) paññattaṁ.",
  "atk-s0402a17:2_7": "Bālassa abyattassa seyyasakassa bhikkhuno niyassakammaṁ paññattaṁ.",
  "atk-s0402a17:2_8": "Kuladūsake assajipunabbasuke bhikkhū ārabbha pabbājanīyakammaṁ (cūḷava.",
  "atk-s0402a17:2_9": "21 ādayo) paññattaṁ.",
  "atk-s0402a17:2_10": "Gihīnaṁ akkosakassa sudhammattherassa paṭisāraṇīyakammaṁ (cūḷava.",
  "atk-s0402a17:2_11": "33 ādayo) paññattaṁ.",
  "atk-s0402a17:2_12": "Āpattiyā adassanādīsu ukkhepanīyakammaṁ paññattaṁ.",
  "atk-s0402a17:2_13": "Garukāpattiṁ āpannassa paṭicchannāya āpattiyā parivāsadānaṁ paññattaṁ.",
  "atk-s0402a17:2_14": "Parivāse antarāpattiṁ āpannassa mūlāya paṭikassanaṁ paññattaṁ.",
  "atk-s0402a17:2_15": "Paṭicchannāyapi appaṭicchannāyapi āpattiyā mānattadānaṁ paññattaṁ.",
  "atk-s0402a17:2_16": "Ciṇṇamānattassa abbhānaṁ paññattaṁ.",
  "atk-s0402a17:2_17": "Sammā vattantassa osāraṇīyaṁ paññattaṁ.",
  "atk-s0402a17:2_18": "Asammāvattanādīsu nissāraṇīyaṁ paññattaṁ.",
  "atk-s0402a17:3_0": "Ehibhikkhūpasampadā saraṇagamanūpasampadā ovādūpasampadā pañhābyākaraṇūpasampadā ñatticatutthakammūpasampadā garudhammūpasampadā ubhatosaṅghe upasampadā dūtena upasampadāti aṭṭhavidhā upasampadā paññattā.",
  "atk-s0402a17:3_1": "Ñattikammaṁ nava ṭhānāni gacchatīti evaṁ navaṭṭhānikaṁ ñattikammaṁ paññattaṁ.",
  "atk-s0402a17:3_2": "Ñattidutiyakammaṁ satta ṭhānāni gacchatīti evaṁ sattaṭṭhānikameva ñattidutiyakammaṁ paññattaṁ.",
  "atk-s0402a17:3_3": "Ñatticatutthakammaṁ satta ṭhānāni gacchatīti evaṁ sattaṭṭhānikameva ñatticatutthakammaṁ paññattaṁ.",
  "atk-s0402a17:3_4": "Paṭhamapārājikādīnaṁ paṭhamapaññatti apaññatte paññattaṁ.",
  "atk-s0402a17:3_5": "Tesaṁyeva anupaññatti paññatte anupaññattaṁ.",
  "atk-s0402a17:3_6": "Dhammasammukhatā vinayasammukhatā saṅghasammukhatā puggalasammukhatāti imassa catubbidhassa sammukhībhāvassa vasena sammukhāvinayo paññatto.",
  "atk-s0402a17:3_7": "Sativepullappattassa khīṇāsavassa acodanatthāya sativinayo paññatto.",
  "atk-s0402a17:3_8": "Ummattakassa bhikkhuno amūḷhavinayo paññatto.",
  "atk-s0402a17:3_9": "Appaṭiññāya cuditakassa āpattiyā ataraṇatthaṁ paṭiññātakaraṇaṁ paññattaṁ.",
  "atk-s0402a17:3_10": "Bahutarānaṁ dhammavādīnaṁ laddhiṁ gahetvā adhikaraṇavūpasamanatthaṁ.",
  "atk-s0402a17:3_11": "Yebhuyyasikā paññattā.",
  "atk-s0402a17:3_12": "Pāpussannassa puggalassa niggaṇhanatthaṁ tassapāpiyasikā paññattā.",
  "atk-s0402a17:3_13": "Bhaṇḍanādivasena bahuṁ assāmaṇakaṁ katvā āpattiṁ āpannānaṁ bhikkhūnaṁ ṭhapetvā thullavajjaṁ ṭhapetvā gihipaṭisaṁyuttañca avasesāpattīnaṁ vūpasamanatthāya tiṇavatthārako paññatto.",
  "atk-s0402a17:4_0": "Vinayapeyyālaṁ niṭṭhitaṁ."
}