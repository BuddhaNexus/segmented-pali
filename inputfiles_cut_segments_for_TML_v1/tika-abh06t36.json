{
  "tika-abh06t36:0_0": "10. Dasamo paricchedo",
  "tika-abh06t36:1_0": "Sesakammaṭṭhānavibhāgo",
  "tika-abh06t36:2_0": "1298.",
  "tika-abh06t36:3_0": "Byāpādādīnavaṁ disvā, khemabhāvañca khantiyaṁ;",
  "tika-abh06t36:4_0": "Appamaññā tu bhāvento, vineyya paṭighaṁ kathaṁ.",
  "tika-abh06t36:5_0": "1299.",
  "tika-abh06t36:6_0": "Cetosantāpano kodho,",
  "tika-abh06t36:7_0": "Sampasādavikopano;",
  "tika-abh06t36:8_0": "Virūpabībhacchakaro,",
  "tika-abh06t36:9_0": "Mukhavaṇṇappadhaṁsano.",
  "tika-abh06t36:10_0": "1300.",
  "tika-abh06t36:11_0": "Sīlakālussiyuppādo, cittavikkhepasambhavo;",
  "tika-abh06t36:12_0": "Paññāpajjotaviddhaṁsī, paṭipattivibandhako.",
  "tika-abh06t36:13_0": "1301.",
  "tika-abh06t36:14_0": "Apāyekāyano maggo, pāpakaṇṭakabandhako;",
  "tika-abh06t36:15_0": "Dhammamaggasamucchedī, maggadvārapidhānako.",
  "tika-abh06t36:16_0": "1302.",
  "tika-abh06t36:17_0": "Yasovaṇṇavisaṅkhāro, guṇamūlappabhañjako;",
  "tika-abh06t36:18_0": "Dukkhadhammasamodhāno, byasanopaddavākaro.",
  "tika-abh06t36:19_0": "1303.",
  "tika-abh06t36:20_0": "Dunnimittamidaṁ jātaṁ, sabbasampattidhaṁsanaṁ;",
  "tika-abh06t36:21_0": "Dhūmaketusamuppādo, sabbalokavināsako.",
  "tika-abh06t36:22_0": "1304.",
  "tika-abh06t36:23_0": "Sabbakalyāṇadhammānaṁ, avamaṅgalamuṭṭhitaṁ;",
  "tika-abh06t36:24_0": "Hitārambhasamugghātī, antarāyasamāgamo.",
  "tika-abh06t36:25_0": "1305.",
  "tika-abh06t36:26_0": "Sabbākārapaṭikkūlaṁ, sabbaviddesakāraṇaṁ;",
  "tika-abh06t36:27_0": "Vipattimukhamuppannaṁ, amittajanapatthitaṁ.",
  "tika-abh06t36:28_0": "1306.",
  "tika-abh06t36:29_0": "Sapattakaraṇaṁ ghoraṁ, sabbānatthavidhāyakaṁ;",
  "tika-abh06t36:30_0": "Bhayamantarato jātaṁ, taṁ jano nāvabujjhati.",
  "tika-abh06t36:31_0": "1307.",
  "tika-abh06t36:32_0": "Khuradhāraṁ lihantāva, gilantāva hutāsanaṁ;",
  "tika-abh06t36:33_0": "Tittalābuṁva khādantā, gaṇhantādittamāyudhaṁ.",
  "tika-abh06t36:34_0": "1308.",
  "tika-abh06t36:35_0": "Byāpādamattasambhava-mattaghaññāya kevalaṁ;",
  "tika-abh06t36:36_0": "Upalāḷenti dummedhā, ghoramāsīvisaṁ yathā.",
  "tika-abh06t36:37_0": "1309.",
  "tika-abh06t36:38_0": "Dosatejena rukkhova, susirāruḷhapāvako;",
  "tika-abh06t36:39_0": "Antonudayhamānāpi, vipphandanti vighātino.",
  "tika-abh06t36:40_0": "1310.",
  "tika-abh06t36:41_0": "Nāvabujjhanti dummedhā, cetosaṅkappavāyunā;",
  "tika-abh06t36:42_0": "Ukkāmukhāmivāditta-mujjalantā punappunaṁ.",
  "tika-abh06t36:43_0": "1311.",
  "tika-abh06t36:44_0": "Bhayamaggasamāruḷhā, khemamaggavirodhino;",
  "tika-abh06t36:45_0": "Byāpannā kibbisākiṇṇā, atthadvayavirodhino.",
  "tika-abh06t36:46_0": "1312.",
  "tika-abh06t36:47_0": "Anāthā sallakāviddhā, visaṭṭā anusocino;",
  "tika-abh06t36:48_0": "Andhā viya migāraññe, bhamanti hatacakkhukā.",
  "tika-abh06t36:49_0": "1313.",
  "tika-abh06t36:50_0": "Asaṁvihitakammantā, bālā kodhavasānugā;",
  "tika-abh06t36:51_0": "Khippaṁ lakkhiṁ pariccattā, yasobhogehi dhaṁsare.",
  "tika-abh06t36:52_0": "1314.",
  "tika-abh06t36:53_0": "Duppaṭippāditārambhā, kodhasaṅkhobhamohitā;",
  "tika-abh06t36:54_0": "Dhammāmatarasassādaṁ, na vindanti aviddasu.",
  "tika-abh06t36:55_0": "1315.",
  "tika-abh06t36:56_0": "Bahvādīnavamicceva-manto byādhimivuṭṭhitaṁ;",
  "tika-abh06t36:57_0": "Jātānalamivucchaṅge, ajjhupekkhanti dujjanā.",
  "tika-abh06t36:58_0": "1316.",
  "tika-abh06t36:59_0": "Codayamānā dukkhehi, klesāciṇṇamalīmahā;",
  "tika-abh06t36:60_0": "Pāpakammehi pūrentā, senti maccupathe ciraṁ.",
  "tika-abh06t36:61_0": "1317.",
  "tika-abh06t36:62_0": "Tamevaṁ paṭisaṅkhāya, paṭighaṁ pana yoniso;",
  "tika-abh06t36:63_0": "Vāḷamigaṁva dhāvantaṁ, āvisantaṁva rakkhasaṁ.",
  "tika-abh06t36:64_0": "1318.",
  "tika-abh06t36:65_0": "Pāvakaṁva paribyuḷhaṁ, bhāyamānassa yogino;",
  "tika-abh06t36:66_0": "Sotthibhāvāya khemanta-mupaññattaṁ mahesinā.",
  "tika-abh06t36:67_0": "1319.",
  "tika-abh06t36:68_0": "Mātā kalyāṇadhammānaṁ, khamā nāma mahiddhikā;",
  "tika-abh06t36:69_0": "Samappavatti sattesu, sabbasampattisādhikā.",
  "tika-abh06t36:70_0": "1320.",
  "tika-abh06t36:71_0": "Kodhānalajalāseko ,",
  "tika-abh06t36:72_0": "Sokopāyāsanāsanaṁ;",
  "tika-abh06t36:73_0": "Āghātasallaniddhārī,",
  "tika-abh06t36:74_0": "Upanāhavimocanaṁ.",
  "tika-abh06t36:75_0": "1321.",
  "tika-abh06t36:76_0": "Vaṇṇakittisamuṭṭhānaṁ, guṇamūlābhisevanaṁ;",
  "tika-abh06t36:77_0": "Apārutamukhaṁveta-matthadvayasamiddhiyā.",
  "tika-abh06t36:78_0": "1322.",
  "tika-abh06t36:79_0": "Vighātapariyādāna-māsavānamasesato;",
  "tika-abh06t36:80_0": "Paṭipassambhanaṁ ceto-pītikaraṇacandanaṁ.",
  "tika-abh06t36:81_0": "1323.",
  "tika-abh06t36:82_0": "Sabbadukkhasamugghāti, sukhupaṭṭhānamuttamaṁ;",
  "tika-abh06t36:83_0": "Byasanodayavicchedo, bhayabheravaniggamo.",
  "tika-abh06t36:84_0": "1324.",
  "tika-abh06t36:85_0": "Cetopasādasandhāno, pāsādikaphalāvaho;",
  "tika-abh06t36:86_0": "Pavaro bodhisambhāro, narānaranisevito.",
  "tika-abh06t36:87_0": "1325.",
  "tika-abh06t36:88_0": "Pāpakantāranitthāro, caturāpāyarodhako;",
  "tika-abh06t36:89_0": "Dvārāvāpuraṇañcetaṁ, devalokūpapattiyā.",
  "tika-abh06t36:90_0": "1326.",
  "tika-abh06t36:91_0": "Paññāsīlasamādhānaṁ, paṭipattivisodhano;",
  "tika-abh06t36:92_0": "Piyaṅkaro sommabhāvo, dullabho bahupatthito.",
  "tika-abh06t36:93_0": "1327.",
  "tika-abh06t36:94_0": "Klesasaṅkhobhavikkhepa-vipphandapaṭibandhanaṁ;",
  "tika-abh06t36:95_0": "Titikkhāguṇamakkhāta-mārakkhavidhimattano.",
  "tika-abh06t36:96_0": "1328.",
  "tika-abh06t36:97_0": "Vihiṁsāratisārambha-paṭirodhavimocanaṁ;",
  "tika-abh06t36:98_0": "Verikibbisaviddhaṁsī, lokānuggahakāraṇaṁ.",
  "tika-abh06t36:99_0": "1329.",
  "tika-abh06t36:100_0": "Dhammapajjotakaraṇaṁ , saṁyogamalasodhanaṁ;",
  "tika-abh06t36:101_0": "Sammohatimiruddhāri, sampattipaṭipādanaṁ.",
  "tika-abh06t36:102_0": "1330.",
  "tika-abh06t36:103_0": "Iccattatthaṁ paratthañca, sampādetvā khamāparo;",
  "tika-abh06t36:104_0": "Sādheti sabbasampatti-midha ceva parattha ca.",
  "tika-abh06t36:105_0": "1331.",
  "tika-abh06t36:106_0": "Titikkhāguṇasampanno , pāṇabhūtānukampako;",
  "tika-abh06t36:107_0": "Anākulitakammanto, sorato sakhilo suci.",
  "tika-abh06t36:108_0": "1332.",
  "tika-abh06t36:109_0": "Nivāto samitācāro, subhago piyadassano;",
  "tika-abh06t36:110_0": "Paṭisaṅkhābalappatto, dhitimā matipāṭavo.",
  "tika-abh06t36:111_0": "1333.",
  "tika-abh06t36:112_0": "Akkhobho adhivāsento,",
  "tika-abh06t36:113_0": "Sabbānatthe parissaye;",
  "tika-abh06t36:114_0": "Bhīmasaṅgāmāvacaro,",
  "tika-abh06t36:115_0": "Hatthināgova sobhati.",
  "tika-abh06t36:116_0": "1334.",
  "tika-abh06t36:117_0": "Itthaṁ samantato bhaddaṁ, titikkhaṁ paccavekkhato;",
  "tika-abh06t36:118_0": "Passambheti samuṭṭhāya, khamā byāpādasambhamaṁ.",
  "tika-abh06t36:119_0": "1335.",
  "tika-abh06t36:120_0": "Dibbosadhamivātaṅkaṁ, meghajjavaṁ hutāsanaṁ;",
  "tika-abh06t36:121_0": "Khippamantaradhāpeti, titikkhā kodhamattano.",
  "tika-abh06t36:122_0": "1336.",
  "tika-abh06t36:123_0": "Tatonekaguṇopetaṁ, nekadosappabhañjanaṁ;",
  "tika-abh06t36:124_0": "Khantidhammamadhiṭṭhāya, pasannadhīramānaso.",
  "tika-abh06t36:125_0": "1337.",
  "tika-abh06t36:126_0": "Bhāveyya paṭhamaṁ tāva, mettābhāvanamuttamaṁ;",
  "tika-abh06t36:127_0": "Attānamupamaṁ katvā, sattesu hitavuḍḍhiyā.",
  "tika-abh06t36:128_0": "1338.",
  "tika-abh06t36:129_0": "Sabbe sattā ca pāṇā ca, bhūtā jīvā ca puggalā;",
  "tika-abh06t36:130_0": "Abyāpajjā tathāverā, anīghā ca sukhedhino.",
  "tika-abh06t36:131_0": "1339.",
  "tika-abh06t36:132_0": "Vijjāsampattibhogehi, pavaḍḍhantu yasassino;",
  "tika-abh06t36:133_0": "Parivārabalappattā, bhayopaddavavajjitā.",
  "tika-abh06t36:134_0": "1340.",
  "tika-abh06t36:135_0": "Sakhilā sukhasambhāsā, aññamaññāvirodhino;",
  "tika-abh06t36:136_0": "Modantu suhitā sabbe, mā kiñci pāpamāgamā.",
  "tika-abh06t36:137_0": "1341.",
  "tika-abh06t36:138_0": "Saddhāpāmojjabahulā, dānasīlamahussavā;",
  "tika-abh06t36:139_0": "Guṇabhūsitasantānā, āyuṁ pālentanāmayaṁ.",
  "tika-abh06t36:140_0": "1342.",
  "tika-abh06t36:141_0": "Sammādiṭṭhiṁ purodhāya, saddhammapaṭipattiyā;",
  "tika-abh06t36:142_0": "Ārādhentu hitopāya-maccantaṁ sukhasādhanaṁ.",
  "tika-abh06t36:143_0": "1343.",
  "tika-abh06t36:144_0": "Iti nānappakārena, sattesu hitamānasaṁ;",
  "tika-abh06t36:145_0": "Mātāva piyaputtamhi, pavatteyya nirantaraṁ.",
  "tika-abh06t36:146_0": "1344.",
  "tika-abh06t36:147_0": "Sinehaṁ parivajjento, byāpādañca vināsayaṁ;",
  "tika-abh06t36:148_0": "Parisuddhena cittena, hitakāmova kevalaṁ.",
  "tika-abh06t36:149_0": "1345.",
  "tika-abh06t36:150_0": "Mettāya mitte majjhatte, verike ca yathākkamaṁ;",
  "tika-abh06t36:151_0": "Karonto sīmasambhedaṁ, attani ca samaṁ phare.",
  "tika-abh06t36:152_0": "1346.",
  "tika-abh06t36:153_0": "Āsevantassa tassevaṁ, hitābhogasamāhitaṁ;",
  "tika-abh06t36:154_0": "Sattapaññattimārabbha, samādhiyati mānasaṁ.",
  "tika-abh06t36:155_0": "1347.",
  "tika-abh06t36:156_0": "Tato anīgho ekaggo, upasantamanoratho;",
  "tika-abh06t36:157_0": "Jhānattikaṁ catukkaṁ vā, mettācetovimuttiyā.",
  "tika-abh06t36:158_0": "1348.",
  "tika-abh06t36:159_0": "Bhūmidesadisāsatta-bhedabhinnesu odhiso;",
  "tika-abh06t36:160_0": "Yathāsambhavamappeti, sabbasattesvanodhiso.",
  "tika-abh06t36:161_0": "1349.",
  "tika-abh06t36:162_0": "Tadevamekasattamhi, paricchedaniyāmato;",
  "tika-abh06t36:163_0": "Bahukesu ca sattesu, sabbesu ca pavattati.",
  "tika-abh06t36:164_0": "1350.",
  "tika-abh06t36:165_0": "Tathāsevitasantāno,",
  "tika-abh06t36:166_0": "Mettācetovimuttiyā;",
  "tika-abh06t36:167_0": "Karuṇābhāvanāyoga-",
  "tika-abh06t36:168_0": "Mārabheyya tato paraṁ.",
  "tika-abh06t36:169_0": "1351.",
  "tika-abh06t36:170_0": "Sattānaṁ dukkhitākāra-māvajjitvāna yoniso;",
  "tika-abh06t36:171_0": "‘‘Aho dukkhā vimuccantu, sabbe sattā’’ti cintayaṁ.",
  "tika-abh06t36:172_0": "1352.",
  "tika-abh06t36:173_0": "Kathaṁ māṇavakoyañca, bhayabheravakampito;",
  "tika-abh06t36:174_0": "Byasanopaddavāviddho, vipphandati vighātavā.",
  "tika-abh06t36:175_0": "1353.",
  "tika-abh06t36:176_0": "Tathā hete vimosāya, paṭipannā virodhino;",
  "tika-abh06t36:177_0": "Sabyāpajjā vihaññanti, cetodukkhasamappitā.",
  "tika-abh06t36:178_0": "1354.",
  "tika-abh06t36:179_0": "Athaññe paridevanti, vipattivinipātikā;",
  "tika-abh06t36:180_0": "Padhupāyikasaṅkappā, sokopāyāsabhāgino.",
  "tika-abh06t36:181_0": "1355.",
  "tika-abh06t36:182_0": "Athāpare parābhūtā, kāmaklesavasīkatā;",
  "tika-abh06t36:183_0": "Mohandhakārapakkhantā, sattā gacchanti duggatiṁ.",
  "tika-abh06t36:184_0": "1356.",
  "tika-abh06t36:185_0": "Te tattha kaṭukaṁ ghoramanubhontā sakaṁ phalaṁ;",
  "tika-abh06t36:186_0": "Dukkhasūlasamāviddhā, bāhā paggayha kandare.",
  "tika-abh06t36:187_0": "1357.",
  "tika-abh06t36:188_0": "Dīgharattādhimuttāya, devalokasamiddhiyā;",
  "tika-abh06t36:189_0": "Devakāyā vihāyanti, akāmā parivattino.",
  "tika-abh06t36:190_0": "1358.",
  "tika-abh06t36:191_0": "Cirakālaṁ jalitvāna, sūriyova nabhantare;",
  "tika-abh06t36:192_0": "Brahmānopi patanteva, brahmalokāparāyaṇā.",
  "tika-abh06t36:193_0": "1359.",
  "tika-abh06t36:194_0": "Khandhapañcakamiccevaṁ, dukkhāgāraṁ samubbahaṁ;",
  "tika-abh06t36:195_0": "Nānāgatīsu vikkhittaṁ, pāṇajātaṁ vihaññati.",
  "tika-abh06t36:196_0": "1360.",
  "tika-abh06t36:197_0": "Anāthamanayāpannaṁ, parihānibhayākulaṁ;",
  "tika-abh06t36:198_0": "Vātamaṇḍalikakkhittapakkhīva parivattati.",
  "tika-abh06t36:199_0": "1361.",
  "tika-abh06t36:200_0": "Iti disvāna sutvā vā, sambhāvetvāna vā puna;",
  "tika-abh06t36:201_0": "Dukkhāpagamamicchanto, dukkhāpagama patthayaṁ.",
  "tika-abh06t36:202_0": "1362.",
  "tika-abh06t36:203_0": "Sukhitesu ca medhāvī, dukkhākāramanussaraṁ;",
  "tika-abh06t36:204_0": "Pavatteyya dayāpanno, karuṇābhāvanappanaṁ.",
  "tika-abh06t36:205_0": "1363.",
  "tika-abh06t36:206_0": "‘‘Aho sattā vimuccantu, dukkhadhammehi sabbathā;",
  "tika-abh06t36:207_0": "Sādhu samentupāyāsā, sokā ca paridevanā.",
  "tika-abh06t36:208_0": "1364.",
  "tika-abh06t36:209_0": "‘‘Khīyantu pāpadhammā ca, passambhentāmayā tathā;",
  "tika-abh06t36:210_0": "Saṁklesā palibodhā ca, samucchijjantu pāṇinaṁ.",
  "tika-abh06t36:211_0": "1365.",
  "tika-abh06t36:212_0": "‘‘Byāpādā ca vihāyantu, vinivattantupaddavā;",
  "tika-abh06t36:213_0": "Byasanāni vinassantu, vigacchantu vipattiyo.",
  "tika-abh06t36:214_0": "1366.",
  "tika-abh06t36:215_0": "‘‘Vihesā ca vighātā ca, khīyantu bhayabheravā;",
  "tika-abh06t36:216_0": "Paṭikkamantu vissaṭṭhā, sotthiṁ passantu pāṇino’’.",
  "tika-abh06t36:217_0": "1367.",
  "tika-abh06t36:218_0": "Iccevamanukampanto, sabbasattepi sabbathā;",
  "tika-abh06t36:219_0": "Sabbadukkhasamugghātaṁ, patthento karuṇāyati.",
  "tika-abh06t36:220_0": "1368.",
  "tika-abh06t36:221_0": "Sokuppattaṁ nivārento, vihiṁsaṁ dūrato haraṁ;",
  "tika-abh06t36:222_0": "Mettāyamiva pāpeti, karuṇājhānamappanaṁ.",
  "tika-abh06t36:223_0": "1369.",
  "tika-abh06t36:224_0": "Karuṇānantaraṁ yogī, bhāveyya muditaṁ tato;",
  "tika-abh06t36:225_0": "Sattānaṁ sukhitākāramāvajjetvāna yoniso.",
  "tika-abh06t36:226_0": "1370.",
  "tika-abh06t36:227_0": "Kathaṁ cirāya brahmāno, mahātejā mahiddhikā;",
  "tika-abh06t36:228_0": "Pītibhakkhā subhaṭṭhāyī, pamodanti nirāmayā.",
  "tika-abh06t36:229_0": "1371.",
  "tika-abh06t36:230_0": "Devakāyā mahābhogā,",
  "tika-abh06t36:231_0": "Mahesakkhā yasassino;",
  "tika-abh06t36:232_0": "Accharāparivārehi,",
  "tika-abh06t36:233_0": "Paricārenti nandane.",
  "tika-abh06t36:234_0": "1372.",
  "tika-abh06t36:235_0": "Rājābhisekasampattā, chattacāmarabhūsitā;",
  "tika-abh06t36:236_0": "Ādhippaccamadhiṭṭhāya, sukhitā rājabhogino.",
  "tika-abh06t36:237_0": "1373.",
  "tika-abh06t36:238_0": "Yathopaṭṭhitabhogehi, tadaññepi ca pāṇino;",
  "tika-abh06t36:239_0": "Yathākāmitanipphannā, modanti sukhapītikā.",
  "tika-abh06t36:240_0": "1374.",
  "tika-abh06t36:241_0": "Caturāpāyikā sattā, pāpakammaparikkhayā;",
  "tika-abh06t36:242_0": "Tato cutābhinandanti, sukhaṭṭhāne patiṭṭhitā.",
  "tika-abh06t36:243_0": "1375.",
  "tika-abh06t36:244_0": "Sabbālayasamugghātaṁ, patvā lokuttaraṁ padaṁ;",
  "tika-abh06t36:245_0": "Paṭipassaddhadarathā, sukhaṁ modantanappakaṁ.",
  "tika-abh06t36:246_0": "1376.",
  "tika-abh06t36:247_0": "Iti disvāna sutvā vā, sambhāvetvā punappunaṁ;",
  "tika-abh06t36:248_0": "Sattānamadhivāsento, sukhākāraṁ pamodati.",
  "tika-abh06t36:249_0": "1377.",
  "tika-abh06t36:250_0": "‘‘Aho sādhu aho suṭṭhu,",
  "tika-abh06t36:251_0": "Modanti vata pāṇino;",
  "tika-abh06t36:252_0": "Aho suladdhaṁ sattānaṁ,",
  "tika-abh06t36:253_0": "Samiddhimabhipatthitaṁ.",
  "tika-abh06t36:254_0": "1378.",
  "tika-abh06t36:255_0": "‘‘Pasannamukhavaṇṇā ca, paripuṇṇamanorathā;",
  "tika-abh06t36:256_0": "Pītipāmojjabahulā, ciraṁ jīvantunāmayā.",
  "tika-abh06t36:257_0": "1379.",
  "tika-abh06t36:258_0": "‘‘Bhayamaggamatikkantā, dukkhasaṅghāṭanissaṭā;",
  "tika-abh06t36:259_0": "Khemamaggamanuppattā, pītisampattiphullitā.",
  "tika-abh06t36:260_0": "1380.",
  "tika-abh06t36:261_0": "‘‘Samaggā suhitā cete, paṭisandhānapesalā;",
  "tika-abh06t36:262_0": "Sampattimabhivedenti, kalyāṇaguṇabhūsitā’’.",
  "tika-abh06t36:263_0": "1381.",
  "tika-abh06t36:264_0": "Iti sammā pihāyanto, sukhādhigamasampadaṁ;",
  "tika-abh06t36:265_0": "Sattānamabhirocento, muditāya samaṁ pharaṁ.",
  "tika-abh06t36:266_0": "1382.",
  "tika-abh06t36:267_0": "Hitvā palāsābhisaṅgaṁ, issāratiniraṅkato;",
  "tika-abh06t36:268_0": "Mettāyamiva pāpeti, muditājhānamappanaṁ.",
  "tika-abh06t36:269_0": "1383.",
  "tika-abh06t36:270_0": "Muditaṁ pana bhāvetvā, bhāveyyupekkhamuttamaṁ;",
  "tika-abh06t36:271_0": "Virodhānunayaṁ hitvā, hutvā majjhattamānaso.",
  "tika-abh06t36:272_0": "1384.",
  "tika-abh06t36:273_0": "Sabhāvabhūta lokassa,",
  "tika-abh06t36:274_0": "Lābhālābhaṁ yasāyasaṁ;",
  "tika-abh06t36:275_0": "Nindāpasaṁsaṁ passanto,",
  "tika-abh06t36:276_0": "Sukhaṁ dukkhañca kevalaṁ.",
  "tika-abh06t36:277_0": "1385.",
  "tika-abh06t36:278_0": "Kathaṁ kammassakatattāyaṁ lokānuparivattati;",
  "tika-abh06t36:279_0": "Lokadhamme parābhūto, attādheyyavivajjito.",
  "tika-abh06t36:280_0": "1386.",
  "tika-abh06t36:281_0": "Kiṁ nāmatthi samatthettha, pavattetuṁ yathāruci;",
  "tika-abh06t36:282_0": "Kassa vā ruciyā honti, sukhitā vātha dukkhitā.",
  "tika-abh06t36:283_0": "1387.",
  "tika-abh06t36:284_0": "Yathāpaccayasambhūtā, sukhadukkhā hi pāṇino;",
  "tika-abh06t36:285_0": "Na sakkā parivattetuṁ, aññena puna kenaci.",
  "tika-abh06t36:286_0": "1388.",
  "tika-abh06t36:287_0": "Micchāmaggamadhiṭṭhāya , vipajjanti ca mānavā;",
  "tika-abh06t36:288_0": "Sammāmaggaṁ purodhāya, sampajjanti punattanā.",
  "tika-abh06t36:289_0": "1389.",
  "tika-abh06t36:290_0": "Tattha kāyavasenete, parivattanti aññathā;",
  "tika-abh06t36:291_0": "Yathārucitakammantā, paccekavasavattino.",
  "tika-abh06t36:292_0": "1390.",
  "tika-abh06t36:293_0": "Niratthakavihesāyaṁ, maññe lokavicāraṇā;",
  "tika-abh06t36:294_0": "Santametaṁ paṇītañca, yadidaṁ tatrupekkhanaṁ.",
  "tika-abh06t36:295_0": "1391.",
  "tika-abh06t36:296_0": "Ahaṁ ko nāma ke cete, kimaṭṭhānabudhantaro;",
  "tika-abh06t36:297_0": "Paresupari pekkhanto, vihaññāmīti attano.",
  "tika-abh06t36:298_0": "1392.",
  "tika-abh06t36:299_0": "Sukhitā hontu vā mā vā, dukkhā muccantu vā na vā;",
  "tika-abh06t36:300_0": "Samiddhā vā daliddā vā, kā mamettha vicāraṇā.",
  "tika-abh06t36:301_0": "1393.",
  "tika-abh06t36:302_0": "Attānaṁ parihārantu, yathākāmaṁ tu pāṇino;",
  "tika-abh06t36:303_0": "Palibodho papañco vā, byāpādo vā na me tahiṁ.",
  "tika-abh06t36:304_0": "1394.",
  "tika-abh06t36:305_0": "Iti saṅkhāyupekkhanto, hitakāmopi pāṇinaṁ;",
  "tika-abh06t36:306_0": "Apakkhapātupekkhāya, samaṁ pharati yoniso.",
  "tika-abh06t36:307_0": "1395.",
  "tika-abh06t36:308_0": "Aññāṇupekkhā nikkhanto, anurodhaṁ virājiya;",
  "tika-abh06t36:309_0": "Mettāyamiva pāpeti, pañcamajjhānamappanaṁ.",
  "tika-abh06t36:310_0": "1396.",
  "tika-abh06t36:311_0": "Appamaññā catasseva-mācikkhi vadataṁ varo;",
  "tika-abh06t36:312_0": "Mahāpurisadhorayho, hitakāmo mahāmuni.",
  "tika-abh06t36:313_0": "1397.",
  "tika-abh06t36:314_0": "Na liṅgavisabhāgamhi, ādikammikayoginā;",
  "tika-abh06t36:315_0": "Bhāvetabbā matasatte, mettameva na sabbathā.",
  "tika-abh06t36:316_0": "1398.",
  "tika-abh06t36:317_0": "Pattabbasampadākāraṁ, dukkhākārañca pāṇisu;",
  "tika-abh06t36:318_0": "Āvajjaṁ muditākāramanattādhīnataṁ tathā.",
  "tika-abh06t36:319_0": "1399.",
  "tika-abh06t36:320_0": "Attani duggate mitte, majjhatteti yathākkamaṁ;",
  "tika-abh06t36:321_0": "Paṭhamaṁ bhāvanāyogamārabhitvā tato paraṁ.",
  "tika-abh06t36:322_0": "1400.",
  "tika-abh06t36:323_0": "Attani mitte majjhatte, veriketi catūsupi;",
  "tika-abh06t36:324_0": "Karonto sīmasambhedaṁ, sabbattha samamānaso.",
  "tika-abh06t36:325_0": "1401.",
  "tika-abh06t36:326_0": "Bhūmikādippabhedehi , paricchijjodhiso tathā;",
  "tika-abh06t36:327_0": "Aparicchijja vā cetā, bhāvetabbāti bhāsitā.",
  "tika-abh06t36:328_0": "1402.",
  "tika-abh06t36:329_0": "Asaṅkhotitasantānā, tāhi bhūtānukampakā;",
  "tika-abh06t36:330_0": "Viharantuttamā brahmavihārāti tato matā.",
  "tika-abh06t36:331_0": "1403.",
  "tika-abh06t36:332_0": "Appamāṇālambaṇattā, tathā suppaṭipattiyā;",
  "tika-abh06t36:333_0": "Sattesu appamāṇattā, appamaññāti sammatā.",
  "tika-abh06t36:334_0": "1404.",
  "tika-abh06t36:335_0": "Asampattahitā sattā, dukkhitā laddhasampadā;",
  "tika-abh06t36:336_0": "Kammassakāti cintetvā, tato tesu yathākkamaṁ.",
  "tika-abh06t36:337_0": "1405.",
  "tika-abh06t36:338_0": "‘‘Sampattīhi samijjhantu,",
  "tika-abh06t36:339_0": "Dukkhā muccantu pāṇino;",
  "tika-abh06t36:340_0": "Aho sattā sukhappattā,",
  "tika-abh06t36:341_0": "Hontu sattā yathā tathā’’.",
  "tika-abh06t36:342_0": "1406.",
  "tika-abh06t36:343_0": "Iccābhivuddhimicchanto, dukkhāpagamanaṁ tathā;",
  "tika-abh06t36:344_0": "Samiddhe anumodanto, upekkhanto ca pīṇite.",
  "tika-abh06t36:345_0": "1407.",
  "tika-abh06t36:346_0": "Mātāva dahare putte, gilāne yobbane ṭhite;",
  "tika-abh06t36:347_0": "Sakiccapasute ceva, catudhā sampavattati.",
  "tika-abh06t36:348_0": "1408.",
  "tika-abh06t36:349_0": "Itthaṁ catudhā sattesu, sammā cittapavattanā;",
  "tika-abh06t36:350_0": "Sabbathāpi catuddhāva, tato vuttā mahesinā.",
  "tika-abh06t36:351_0": "1409.",
  "tika-abh06t36:352_0": "Iccetā pana bhāvento, pasannamukhamānaso;",
  "tika-abh06t36:353_0": "Sukhaṁ supati suttopi, pāpaṁ kiñci na passati.",
  "tika-abh06t36:354_0": "1410.",
  "tika-abh06t36:355_0": "Paṭibujjhatanutrāso, jāgarova pamodati;",
  "tika-abh06t36:356_0": "Cetaso ca samādhānaṁ, khippamevādhigacchati.",
  "tika-abh06t36:357_0": "1411.",
  "tika-abh06t36:358_0": "Parissayā pahīyanti, vigacchanti cupaddavā;",
  "tika-abh06t36:359_0": "Devatāpi ca rakkhanti, amuyhantaṁ anākulaṁ.",
  "tika-abh06t36:360_0": "1412.",
  "tika-abh06t36:361_0": "Phullaṁva kamalaṁ kāle, candaṁva vimalaṁ jano;",
  "tika-abh06t36:362_0": "Sommakomaladhammehi, piyacakkhūhi passati.",
  "tika-abh06t36:363_0": "1413.",
  "tika-abh06t36:364_0": "Asaṁhīro asaṁkuppo, sabbāvatthāsu paṇḍito;",
  "tika-abh06t36:365_0": "Samaṁ pavattitārambho, lokamesonugaṇhati.",
  "tika-abh06t36:366_0": "1414.",
  "tika-abh06t36:367_0": "Khaṇamattopacārekā, pavattekamhi puggale;",
  "tika-abh06t36:368_0": "Appamāṇā phalitveva, vaṇṇayanti mahesino.",
  "tika-abh06t36:369_0": "1415.",
  "tika-abh06t36:370_0": "Pageva sabbasattesu, appanāpattabhāvanā;",
  "tika-abh06t36:371_0": "Catassopi samībhūtā, vasībhūtā nirantaraṁ.",
  "tika-abh06t36:372_0": "1416.",
  "tika-abh06t36:373_0": "Puññadhārābhisandantā, paripūrenti paṇḍitaṁ;",
  "tika-abh06t36:374_0": "Appameyyamahoghova, sāgaraṁ vīcimālinaṁ.",
  "tika-abh06t36:375_0": "1417.",
  "tika-abh06t36:376_0": "Appamaññāmayānaṁ hi, puññānaṁ soḷasiṁ kalaṁ;",
  "tika-abh06t36:377_0": "Sabbopadhikapuññāni, nāgghantīti pakāsitaṁ.",
  "tika-abh06t36:378_0": "1418.",
  "tika-abh06t36:379_0": "Avañjhā tassa pabbajjā, yassa hetāsu gāravo;",
  "tika-abh06t36:380_0": "Sukhumodagyabahulo, tisso sikkhā susikkhati.",
  "tika-abh06t36:381_0": "1419.",
  "tika-abh06t36:382_0": "Amoghaṁ raṭṭhapiṇḍañca, bhuñjateso visesato;",
  "tika-abh06t36:383_0": "Tampi mahapphalaṁ hoti, saddhādeyyaṁ patiṭṭhitaṁ.",
  "tika-abh06t36:384_0": "1420.",
  "tika-abh06t36:385_0": "Saddhādikusalā dhammā, pavaḍḍhanti akhaṇḍitā;",
  "tika-abh06t36:386_0": "Sambuddhicariyānañca, mahattaṁ tassa pākaṭaṁ.",
  "tika-abh06t36:387_0": "1421.",
  "tika-abh06t36:388_0": "Akicchapaṭivedhāya, pādakajjhānamuttamaṁ;",
  "tika-abh06t36:389_0": "Uju cekāyano maggo, brahmalokūpapattiyā.",
  "tika-abh06t36:390_0": "1422.",
  "tika-abh06t36:391_0": "Vāsanābhāgiyā cetā, bodhisambhārakūlikā;",
  "tika-abh06t36:392_0": "Sovaggikā sukhāhārā, lokārakkhā niruttarā.",
  "tika-abh06t36:393_0": "1423.",
  "tika-abh06t36:394_0": "Appameyyānisaṁsevaṁ, appameyyaguṇodayā;",
  "tika-abh06t36:395_0": "Appamaññā tato tāsu, na pamajjeyya paṇḍito.",
  "tika-abh06t36:396_0": "1424.",
  "tika-abh06t36:397_0": "Paṭikkūlaṁ panāhāre, bhāvento saññamuttamaṁ;",
  "tika-abh06t36:398_0": "Kabaḷīkāramāhāra-mannapānādisaṅgahaṁ.",
  "tika-abh06t36:399_0": "1425.",
  "tika-abh06t36:400_0": "Asitaṁ khāyitaṁ pītaṁ, sāyitañca rahogato;",
  "tika-abh06t36:401_0": "Paṭikkūlanti cinteyya, gamanādivasā kathaṁ.",
  "tika-abh06t36:402_0": "1426.",
  "tika-abh06t36:403_0": "Tapovanamidaṁ hitvā, ramaṇīyamanākulaṁ;",
  "tika-abh06t36:404_0": "Āhārahetu gantabbo, gāmo gāmajanākulo.",
  "tika-abh06t36:405_0": "1427.",
  "tika-abh06t36:406_0": "Tatthāsuciparikliṭṭhe, dujjanāvārasaṅkare;",
  "tika-abh06t36:407_0": "Dīnamesayatuttiṭṭhaṁ, gehe gehe tu bhojanaṁ.",
  "tika-abh06t36:408_0": "1428.",
  "tika-abh06t36:409_0": "Taṁ kheḷamalasaṁkliṭṭhaṁ, jivhaggaparivattitaṁ;",
  "tika-abh06t36:410_0": "Dantacuṇṇitasambhinnaṁ, vaṇṇagandhaṁ vilissati.",
  "tika-abh06t36:411_0": "1429.",
  "tika-abh06t36:412_0": "Pittasemhaparibyuḷhaṁ, pubbalohitamissitaṁ;",
  "tika-abh06t36:413_0": "Pavisantaṁ paṭikkūlaṁ, jegucchaṁ dhikkatāsivaṁ.",
  "tika-abh06t36:414_0": "1430.",
  "tika-abh06t36:415_0": "Kucchiyaṁ kuṇapākiṇṇe, duggandhaparibhāvite;",
  "tika-abh06t36:416_0": "Suvānavamathākāraṁ, vantaṁva svānadoṇiyaṁ.",
  "tika-abh06t36:417_0": "1431.",
  "tika-abh06t36:418_0": "Tattacandanikāyaṁva , nānākimisamākule;",
  "tika-abh06t36:419_0": "Tattha bubbuḷakacchannaṁ, kuthitaṁ paripaccati.",
  "tika-abh06t36:420_0": "1432.",
  "tika-abh06t36:421_0": "Saṁpaccantaṁ panetañca, sabhāvañca visevitaṁ;",
  "tika-abh06t36:422_0": "Vaḍḍheti kesalomādiṁ, nānākuṇapasañcayaṁ.",
  "tika-abh06t36:423_0": "1433.",
  "tika-abh06t36:424_0": "Vipaccantamathopetamanekopaddavāvahaṁ;",
  "tika-abh06t36:425_0": "Kuṭṭhagaṇḍakilāsādimahābyādhisatodayaṁ.",
  "tika-abh06t36:426_0": "1434.",
  "tika-abh06t36:427_0": "Pūtibhūtañca taṁ pakka-manekadvārasañcitaṁ;",
  "tika-abh06t36:428_0": "Medapiṇḍaṁva kuthitaṁ, parissavati santataṁ.",
  "tika-abh06t36:429_0": "1435.",
  "tika-abh06t36:430_0": "Yena pūtigato kāyo, niccaṁ duggandhavāyiko;",
  "tika-abh06t36:431_0": "Dhoviyantopi satataṁ, sucibhāvaṁ na gacchati.",
  "tika-abh06t36:432_0": "1436.",
  "tika-abh06t36:433_0": "Kucchito soyamāhāro,",
  "tika-abh06t36:434_0": "Kāyāsucinisevano;",
  "tika-abh06t36:435_0": "Nissandamalaniṭṭhāno,",
  "tika-abh06t36:436_0": "Upaklesaphalāvaho.",
  "tika-abh06t36:437_0": "1437.",
  "tika-abh06t36:438_0": "Kāmarāgasamuṭṭhānaṁ, rogajātinibandhanaṁ;",
  "tika-abh06t36:439_0": "Madappamādādhiṭṭhānaṁ, pāpakammamahāpatho.",
  "tika-abh06t36:440_0": "1438.",
  "tika-abh06t36:441_0": "Ahitodayamaggoyaṁ, bhayabheravasambhavo;",
  "tika-abh06t36:442_0": "Byasanāgamanadvāraṁ, apāyāvahitaṁ mukhaṁ.",
  "tika-abh06t36:443_0": "1439.",
  "tika-abh06t36:444_0": "Carantattasamattāva, yatthodariyamucchitā;",
  "tika-abh06t36:445_0": "Kliṭṭhakammāni dummedhā, karontā dukkhabhāgino.",
  "tika-abh06t36:446_0": "1440.",
  "tika-abh06t36:447_0": "Tattha cittavirāgāya, kiṁ pakkaphalasannibhe;",
  "tika-abh06t36:448_0": "Rasassādapiyākāre, ghorādīnavasañcite.",
  "tika-abh06t36:449_0": "1441.",
  "tika-abh06t36:450_0": "Bhāventassa paṭikkūla-saññamevaṁ vibhāvino;",
  "tika-abh06t36:451_0": "Upacārapathaṁ patvā, cittaṁ hoti samāhitaṁ.",
  "tika-abh06t36:452_0": "1442.",
  "tika-abh06t36:453_0": "Soyaṁ passambhitāhāra-",
  "tika-abh06t36:454_0": "Visado so vicakkhaṇo;",
  "tika-abh06t36:455_0": "Madappamādanikkhanto,",
  "tika-abh06t36:456_0": "Rasassādanirālayo.",
  "tika-abh06t36:457_0": "1443.",
  "tika-abh06t36:458_0": "Limpento viya bhesajja-makkharabbhañjako yathā;",
  "tika-abh06t36:459_0": "Puttamaṁsaṁva khādanto, āhāraṁ paribhuñjati.",
  "tika-abh06t36:460_0": "1444.",
  "tika-abh06t36:461_0": "Ariyavaṁsānupajāto,",
  "tika-abh06t36:462_0": "Appicchādiguṇodito;",
  "tika-abh06t36:463_0": "Kāmajālaṁ padāletvā,",
  "tika-abh06t36:464_0": "Sotthiṁ pappoti paṇḍito.",
  "tika-abh06t36:465_0": "1445.",
  "tika-abh06t36:466_0": "Catudhātuvavatthānaṁ, bhāvento pana pañcadhā;",
  "tika-abh06t36:467_0": "Dhātuyo parigaṇheyya, catassopi sabhāvato.",
  "tika-abh06t36:468_0": "1446.",
  "tika-abh06t36:469_0": "Saṅkhepena ca vitthārā, sambhārā ca salakkhaṇā;",
  "tika-abh06t36:470_0": "Ajjhattañca bahiddhā ca, catudhā vibhaje kathaṁ.",
  "tika-abh06t36:471_0": "1447.",
  "tika-abh06t36:472_0": "Yaṁ kiñci kesalomādi, kakkhaḷattaṁ pavuccati;",
  "tika-abh06t36:473_0": "Ajjhattaṁ pathavīdhātu, bahiddhā tu tatoparā.",
  "tika-abh06t36:474_0": "1448.",
  "tika-abh06t36:475_0": "Yūsabhūtanti yaṁ kiñci,",
  "tika-abh06t36:476_0": "Āpova paripācakaṁ;",
  "tika-abh06t36:477_0": "Tejo vāyoti gaṇheyya,",
  "tika-abh06t36:478_0": "Vitthambhakamasesato.",
  "tika-abh06t36:479_0": "1449.",
  "tika-abh06t36:480_0": "Vitthāratopi sambhārā, kesalomādi vīsati;",
  "tika-abh06t36:481_0": "Pathavīdhātu pittādi, dvādasāpoti bhāvaye.",
  "tika-abh06t36:482_0": "1450.",
  "tika-abh06t36:483_0": "Tejena yena kāyoyaṁ, santappati jirīyati;",
  "tika-abh06t36:484_0": "Paridayhati sammā ca, paccanti asitādayo.",
  "tika-abh06t36:485_0": "1451.",
  "tika-abh06t36:486_0": "Tadetaṁ catukoṭṭhāsaṁ, kāyasambhavamattano;",
  "tika-abh06t36:487_0": "Tejodhātūti gaṇheyya, vāyodhātūticāparaṁ.",
  "tika-abh06t36:488_0": "1452.",
  "tika-abh06t36:489_0": "Uddhañcādhogamāvātā, kucchikoṭṭhāsayā tathā;",
  "tika-abh06t36:490_0": "Aṅgamaṅgānusārī ca, chadhānāpānamiccapi.",
  "tika-abh06t36:491_0": "1453.",
  "tika-abh06t36:492_0": "Taṁ taṁ lakkhaṇamārabbha, niddhāretvā salakkhaṇaṁ;",
  "tika-abh06t36:493_0": "Parigaṇheyya sabbattha, catudhā dhātusaṅgahaṁ.",
  "tika-abh06t36:494_0": "1454.",
  "tika-abh06t36:495_0": "Iccevaṁ catukoṭṭhāso,",
  "tika-abh06t36:496_0": "Dhātumatto kaḷevaro;",
  "tika-abh06t36:497_0": "Niccetano ca nissatto,",
  "tika-abh06t36:498_0": "Nissāro parabhojano.",
  "tika-abh06t36:499_0": "1455.",
  "tika-abh06t36:500_0": "Ritto tuccho ca suñño ca,",
  "tika-abh06t36:501_0": "Vivitto ca pavajjito;",
  "tika-abh06t36:502_0": "Attā vā attanīyaṁ vā,",
  "tika-abh06t36:503_0": "Natthevettha kathañcipi.",
  "tika-abh06t36:504_0": "1456.",
  "tika-abh06t36:505_0": "Kevalaṁ cetanāviddho, kāyoyaṁ parivattati;",
  "tika-abh06t36:506_0": "Kampito yāya yantaṁva, sādhippāyova khāyati.",
  "tika-abh06t36:507_0": "1457.",
  "tika-abh06t36:508_0": "Āyu usmā ca viññāṇaṁ, yadā kāyaṁ jahantimaṁ;",
  "tika-abh06t36:509_0": "Apaviddho tadā seti, niratthaṁva kaliṅgaraṁ.",
  "tika-abh06t36:510_0": "1458.",
  "tika-abh06t36:511_0": "Viparītaṁ papañcentā, bahudhā mohapārutā;",
  "tika-abh06t36:512_0": "Yattha micchāvipallāsaparābhūtā puthujjanā.",
  "tika-abh06t36:513_0": "1459.",
  "tika-abh06t36:514_0": "Saṁsāraddhānakantāraṁ, caturāpāyasaṅkaraṁ;",
  "tika-abh06t36:515_0": "Byasanekāyanopāyaṁ, nātivattanti dujjanā.",
  "tika-abh06t36:516_0": "1460.",
  "tika-abh06t36:517_0": "Soyamevaṁ catuddhāti,",
  "tika-abh06t36:518_0": "Dhātubhedena passato;",
  "tika-abh06t36:519_0": "Tassopacāriko nāma,",
  "tika-abh06t36:520_0": "Samatho hoti cetasi.",
  "tika-abh06t36:521_0": "1461.",
  "tika-abh06t36:522_0": "Itthaṁ dhātuvavatthānaṁ, katvā tadanusārato;",
  "tika-abh06t36:523_0": "Upādārūpadhamme ca, nāmadhamme ca sabbathā.",
  "tika-abh06t36:524_0": "1462.",
  "tika-abh06t36:525_0": "Bhūmibhūte pariggayha, passanto paccayaṭṭhitiṁ;",
  "tika-abh06t36:526_0": "Ajjhattañca bahiddhā ca, vipassantodayabbayaṁ.",
  "tika-abh06t36:527_0": "1463.",
  "tika-abh06t36:528_0": "Yathābhūtamabhiññāya, nibbindanto virajjati;",
  "tika-abh06t36:529_0": "Virāgā ca vimuccitvā, pāragūti pavuccati.",
  "tika-abh06t36:530_0": "1464.",
  "tika-abh06t36:531_0": "Āruppaṁ pana bhāvento, kammaṭṭhānamanāvilaṁ;",
  "tika-abh06t36:532_0": "Catukkapañcakajjhānaṁ, patvā kasiṇamaṇḍale.",
  "tika-abh06t36:533_0": "1465.",
  "tika-abh06t36:534_0": "Pariciṇṇavasībhūtā, jhānā vuṭṭhāya pañcamā;",
  "tika-abh06t36:535_0": "Cinteti daṇḍādānādirūpadosamabhiṇhaso.",
  "tika-abh06t36:536_0": "1466.",
  "tika-abh06t36:537_0": "Nibbindanto tato rūpe, tadākāre ca gocare;",
  "tika-abh06t36:538_0": "Tadālambaṇadhamme ca, patthento samatikkamaṁ.",
  "tika-abh06t36:539_0": "1467.",
  "tika-abh06t36:540_0": "Pattharitvāna yaṁ kiñci, ākāsakasiṇaṁ vinā;",
  "tika-abh06t36:541_0": "Ugghāṭeti tamevātha, kasiṇaṁ dhitimā sato.",
  "tika-abh06t36:542_0": "1468.",
  "tika-abh06t36:543_0": "Na taṁ manasi karoti, nāvajjati na pekkhati;",
  "tika-abh06t36:544_0": "Cintābhogavinimutto, kasiṇaṁ pati sabbathā.",
  "tika-abh06t36:545_0": "1469.",
  "tika-abh06t36:546_0": "Tadappāyasamaññātamākāsaṁ pati mānasaṁ;",
  "tika-abh06t36:547_0": "Sādhukaṁ paṭipādeti, yoniso paṭicintayaṁ.",
  "tika-abh06t36:548_0": "1470.",
  "tika-abh06t36:549_0": "Tassāvajjanasampannaṁ, upāyapaṭipāditaṁ;",
  "tika-abh06t36:550_0": "Kasiṇāpagamākāsaṁ, cintanārabbha vattati.",
  "tika-abh06t36:551_0": "1471.",
  "tika-abh06t36:552_0": "Itthamantaradhāpetvā, kasiṇaṁ tu tato paraṁ;",
  "tika-abh06t36:553_0": "Sabbāvantamanantaraṁ, pharatākāsagocaraṁ.",
  "tika-abh06t36:554_0": "1472.",
  "tika-abh06t36:555_0": "Tattha vuttanayeneva, bhāventassopacārato;",
  "tika-abh06t36:556_0": "Paṭhamāruppamappeti, ākāsānantagocare.",
  "tika-abh06t36:557_0": "1473.",
  "tika-abh06t36:558_0": "Tato tamhā vasībhūtā, vuṭṭhahitvā vicintayaṁ;",
  "tika-abh06t36:559_0": "‘‘Āsannarūpāvacarajjhānapaccatthika’’nti taṁ.",
  "tika-abh06t36:560_0": "1474.",
  "tika-abh06t36:561_0": "Nikantiṁ pariyādāya, tamhā ākāsagocarā;",
  "tika-abh06t36:562_0": "Appetuṁ dutiyāruppa-matisantanti gacchati.",
  "tika-abh06t36:563_0": "1475.",
  "tika-abh06t36:564_0": "Paṭhamāruppaviññāṇa-manantaṁ pharato tato;",
  "tika-abh06t36:565_0": "Dutiyāruppamappeti, viññāṇānantagocare.",
  "tika-abh06t36:566_0": "1476.",
  "tika-abh06t36:567_0": "Paṭhamāruppaviññāṇa-mabhāvento tato paraṁ;",
  "tika-abh06t36:568_0": "Appeti tatiyāruppa-mākiñcaññamhi gocare.",
  "tika-abh06t36:569_0": "1477.",
  "tika-abh06t36:570_0": "Tato ca tatiyāruppaṁ, ‘‘santameta’’nti passato;",
  "tika-abh06t36:571_0": "Catutthāruppamappeti, tatiyāruppagocare.",
  "tika-abh06t36:572_0": "1478.",
  "tika-abh06t36:573_0": "Gūthamhi maṇḍape laggo, eko tannissitoparo;",
  "tika-abh06t36:574_0": "Eko bahi anissāya, taṁ taṁ nissāya cāparo.",
  "tika-abh06t36:575_0": "1479.",
  "tika-abh06t36:576_0": "Ṭhito catūhi etehi, purisehi yathākkamaṁ;",
  "tika-abh06t36:577_0": "Samānatāya ñātabbā, catassopi vibhāvinā.",
  "tika-abh06t36:578_0": "1480.",
  "tika-abh06t36:579_0": "Iccālambaṇabhedehi , catudhāruppabhāvanā;",
  "tika-abh06t36:580_0": "Aṅgabhedaṁ panetāsaṁ, na kathenti tathāpi ca.",
  "tika-abh06t36:581_0": "1481.",
  "tika-abh06t36:582_0": "Suppaṇītatarā honti, uddhamuddhaṁ yathākkamaṁ;",
  "tika-abh06t36:583_0": "Cātumahārājikādidibbasampattiyo yathā.",
  "tika-abh06t36:584_0": "1482.",
  "tika-abh06t36:585_0": "Āneñjamiti bhāvetvā, samāpattiṁ catubbidhaṁ;",
  "tika-abh06t36:586_0": "Susamāhitasaṅkappo, sampannācalamānaso.",
  "tika-abh06t36:587_0": "1483.",
  "tika-abh06t36:588_0": "Vipassanto yathābhūtaṁ, sacchikatvā phaluttamaṁ;",
  "tika-abh06t36:589_0": "Ubhatobhāgavimutto, arahāti pavuccati.",
  "tika-abh06t36:590_0": "1484.",
  "tika-abh06t36:591_0": "Kammaṭṭhānavidhiṁ ñatvā, cattālīsavidhaṁ tato;",
  "tika-abh06t36:592_0": "Abhiññāyopi viññeyyā, samathe bhāvanānaye.",
  "tika-abh06t36:593_0": "1485.",
  "tika-abh06t36:594_0": "Iddhividhā dibbasotā, cetopariyajānanā;",
  "tika-abh06t36:595_0": "Pubbenivāsānussati, dibbacakkhu tathāparā.",
  "tika-abh06t36:596_0": "1486.",
  "tika-abh06t36:597_0": "Cetosamādhinissaṭṭhā, pañcābhiññā pakāsitā;",
  "tika-abh06t36:598_0": "Rūpāvacaradhammāva, pañcamajjhānabhūmikā.",
  "tika-abh06t36:599_0": "1487.",
  "tika-abh06t36:600_0": "Bahubhāvādidhiṭṭhānaṁ, komārādivikubbanā;",
  "tika-abh06t36:601_0": "Manomayābhinimmānamiccevaṁ tividhiddhiyo.",
  "tika-abh06t36:602_0": "1488.",
  "tika-abh06t36:603_0": "Dibbe ca mānuse sadde,",
  "tika-abh06t36:604_0": "Tathā dūre ca santike;",
  "tika-abh06t36:605_0": "Suṇanti yāya sā dibbā,",
  "tika-abh06t36:606_0": "Sotadhātūti bhāsitā.",
  "tika-abh06t36:607_0": "1489.",
  "tika-abh06t36:608_0": "Cetopariyañāṇanti, parapuggalacetaso;",
  "tika-abh06t36:609_0": "Sarāgavītarāgādiparicchedakamīritaṁ.",
  "tika-abh06t36:610_0": "1490.",
  "tika-abh06t36:611_0": "Pubbenivutthakhandhānussaraṇe ñāṇamīritaṁ;",
  "tika-abh06t36:612_0": "Pubbenivāsānussatiñāṇa nāmena tādinā.",
  "tika-abh06t36:613_0": "1491.",
  "tika-abh06t36:614_0": "Cavamāne ca jāyante, satte rūpamarūpakaṁ;",
  "tika-abh06t36:615_0": "Tathā mānusakaṁ rūpaṁ, thūlaṁ sukhuma santikaṁ.",
  "tika-abh06t36:616_0": "1492.",
  "tika-abh06t36:617_0": "Dūre pakāsaṁ channañca, yena passanti yogino;",
  "tika-abh06t36:618_0": "Cutūpapātañāṇaṁ taṁ, dibbacakkhūti vuccati.",
  "tika-abh06t36:619_0": "1493.",
  "tika-abh06t36:620_0": "Anāgataṁsañāṇañca, yathākammupagaṁ tathā;",
  "tika-abh06t36:621_0": "Tannissitattā gacchanti, dibbacakkhumhi saṅgahaṁ.",
  "tika-abh06t36:622_0": "1494.",
  "tika-abh06t36:623_0": "Iti pañcavidhaṁ pattumabhiññaṁ pana paṇḍito;",
  "tika-abh06t36:624_0": "Katvāna pañcamajjhāne, pañcadhā vasitaṁ cidaṁ.",
  "tika-abh06t36:625_0": "1495.",
  "tika-abh06t36:626_0": "Tathā samāhite citte, parisuddhe niraṅgaṇe;",
  "tika-abh06t36:627_0": "Mudubhūte kammaniye, āneñjamhi patiṭṭhite.",
  "tika-abh06t36:628_0": "1496.",
  "tika-abh06t36:629_0": "Abhiññāpādakajjhānā, tato vuṭṭhāya pañcamā;",
  "tika-abh06t36:630_0": "Abhiññāparikammāya, ninnāmeyyātha mānasaṁ.",
  "tika-abh06t36:631_0": "1497.",
  "tika-abh06t36:632_0": "Adhiṭṭheyyādikaṁ taṁ tamāvajjitvā yathārahaṁ;",
  "tika-abh06t36:633_0": "Parikammaṁ karitvāna, samāpajjeyya pādakaṁ.",
  "tika-abh06t36:634_0": "1498.",
  "tika-abh06t36:635_0": "Punadeva ca vuṭṭhāya, parikammaṁ yathā pure;",
  "tika-abh06t36:636_0": "Karontassa panappeti, abhiññāṇena pañcamaṁ.",
  "tika-abh06t36:637_0": "1499.",
  "tika-abh06t36:638_0": "Adhiṭṭhantaṁ vikubbantaṁ, nimminantaṁ yathārahaṁ;",
  "tika-abh06t36:639_0": "Sadde suṇantaṁ sattānaṁ, parijānañca mānasaṁ.",
  "tika-abh06t36:640_0": "1500.",
  "tika-abh06t36:641_0": "Saraṁ pubbenivāsañca, passaṁ sugatiduggatiṁ;",
  "tika-abh06t36:642_0": "Yathākammaṁ vipākañca, pajānantamanāgataṁ.",
  "tika-abh06t36:643_0": "1501.",
  "tika-abh06t36:644_0": "Yathāsambhavamiccevamupāyakusalo muni;",
  "tika-abh06t36:645_0": "Upanissayasampanno, abhiññamadhigacchati.",
  "tika-abh06t36:646_0": "1502.",
  "tika-abh06t36:647_0": "Pattābhiñño mahāyogī, pariyodātamānaso;",
  "tika-abh06t36:648_0": "Paripakkena ñāṇena, vipassitvā tilakkhaṇaṁ.",
  "tika-abh06t36:649_0": "1503.",
  "tika-abh06t36:650_0": "Laddhāsavakkhayaṁ ñāṇaṁ, chadhābhiññamanuttaraṁ;",
  "tika-abh06t36:651_0": "Mahākhīṇāsavo nāma, chaḷabhiñño pavuccati.",
  "tika-abh06t36:652_0": "1504.",
  "tika-abh06t36:653_0": "Cattālīsavidhaṁ panitthamamalocetomalakkhālanaṁ,",
  "tika-abh06t36:654_0": "Kammaṭṭhānanayaṁ yamāha sugato sammā samādhānakaṁ;",
  "tika-abh06t36:655_0": "Saṁkhittaṁ kathitaṁ tamettha sakalaṁ sābhiññamettāvatā,",
  "tika-abh06t36:656_0": "Kattabbā muninettha sādhumatinā sambhāvanā sabbathā.",
  "tika-abh06t36:657_0": "1505.",
  "tika-abh06t36:658_0": "Varaguṇagaṇabhūsitānusiṭṭhaṁ,",
  "tika-abh06t36:659_0": "Iti samathamimaṁ tu bhāvayitvā;",
  "tika-abh06t36:660_0": "Paramamanupamaṁ bhajanti dhīrā,",
  "tika-abh06t36:661_0": "Hitasukhamukhamuttamānubuddhaṁ.",
  "tika-abh06t36:662_0": "Iti nāmarūpaparicchede sesakammaṭṭhānavibhāgo nāma",
  "tika-abh06t36:663_0": "Dasamo paricchedo.",
  "tika-abh06t36:664_0": "Niṭṭhito ca nāmarūpaparicchede sabbathāpi",
  "tika-abh06t36:665_0": "Samathabhāvanāvibhāgo."
}