{
  "iti74:0.1_0": "Itivuttaka 74",
  "iti74:0.2_0": "Tikanipāta",
  "iti74:0.3_0": "Tatiyavagga",
  "iti74:0.4_0": "Puttasutta",
  "iti74:1.1_0": "Vuttañhetaṁ bhagavatā vuttamarahatāti me sutaṁ:",
  "iti74:2.1_0": "“Tayome, bhikkhave, puttā santo saṁvijjamānā lokasmiṁ.",
  "iti74:2.2_0": "Katame tayo?",
  "iti74:2.3_0": "Atijāto, anujāto, avajātoti.",
  "iti74:3.1_0": "Kathañca, bhikkhave, putto atijāto hoti?",
  "iti74:3.2_0": "Idha, bhikkhave, puttassa mātāpitaro honti—",
  "iti74:3.3_0": "na buddhaṁ saraṇaṁ gatā, na dhammaṁ saraṇaṁ gatā, na saṅghaṁ saraṇaṁ gatā;",
  "iti74:3.4_0": "pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā.",
  "iti74:3.5_0": "Putto ca nesaṁ hoti—",
  "iti74:3.6_0": "buddhaṁ saraṇaṁ gato, dhammaṁ saraṇaṁ gato, saṅghaṁ saraṇaṁ gato;",
  "iti74:3.7_0": "pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.",
  "iti74:3.8_0": "Evaṁ kho, bhikkhave, putto atijāto hoti.",
  "iti74:4.1_0": "Kathañca, bhikkhave, putto anujāto hoti?",
  "iti74:4.2_0": "Idha, bhikkhave, puttassa mātāpitaro honti—",
  "iti74:4.3_0": "buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā;",
  "iti74:4.4_0": "pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.",
  "iti74:4.5_0": "Puttopi nesaṁ hoti—",
  "iti74:4.6_0": "buddhaṁ saraṇaṁ gato, dhammaṁ saraṇaṁ gato, saṅghaṁ saraṇaṁ gato;",
  "iti74:4.7_0": "pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.",
  "iti74:4.8_0": "Evaṁ kho, bhikkhave, putto anujāto hoti.",
  "iti74:5.1_0": "Kathañca, bhikkhave, putto avajāto hoti?",
  "iti74:5.2_0": "Idha, bhikkhave, puttassa mātāpitaro honti—",
  "iti74:5.3_0": "buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā;",
  "iti74:5.4_0": "pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.",
  "iti74:5.5_0": "Putto ca nesaṁ hoti—",
  "iti74:5.6_0": "na buddhaṁ saraṇaṁ gato, na dhammaṁ saraṇaṁ gato, na saṅghaṁ saraṇaṁ gato;",
  "iti74:5.7_0": "pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo.",
  "iti74:5.8_0": "Evaṁ kho, bhikkhave, putto avajāto hoti.",
  "iti74:5.9_0": "Ime kho, bhikkhave, tayo puttā santo saṁvijjamānā lokasmin”ti.",
  "iti74:5.10_0": "Etamatthaṁ bhagavā avoca.",
  "iti74:5.11_0": "Tatthetaṁ iti vuccati:",
  "iti74:6.1_0": "“Atijātaṁ anujātaṁ,",
  "iti74:6.2_0": "puttamicchanti paṇḍitā;",
  "iti74:6.3_0": "Avajātaṁ na icchanti,",
  "iti74:6.4_0": "yo hoti kulagandhano.",
  "iti74:7.1_0": "Ete kho puttā lokasmiṁ,",
  "iti74:7.2_0": "ye bhavanti upāsakā;",
  "iti74:7.3_0": "Saddhā sīlena sampannā,",
  "iti74:7.4_0": "vadaññū vītamaccharā;",
  "iti74:7.5_0": "Cando abbhaghanā mutto,",
  "iti74:7.6_0": "parisāsu virocare”ti.",
  "iti74:8.1_0": "Ayampi attho vutto bhagavatā, iti me sutanti.",
  "iti74:8.2_0": "Pañcamaṁ."
}