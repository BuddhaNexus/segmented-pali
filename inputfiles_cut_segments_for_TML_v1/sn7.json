{
  "sn7:1.0.1_0": "Saṁyutta Nikāya 7 ",
  "sn7:1.0.2_0": "1. Arahantavagga ",
  "sn7:1.0.3_0": "1. Dhanañjānīsutta ",
  "sn7:1.1.1_0": "Evaṁ me sutaṁ—",
  "sn7:1.1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "sn7:1.1.3_0": "Tena kho pana samayena aññatarassa bhāradvājagottassa brāhmaṇassa dhanañjānī nāma brāhmaṇī abhippasannā hoti buddhe ca dhamme ca saṅghe ca. ",
  "sn7:1.1.4_0": "Atha kho dhanañjānī brāhmaṇī bhāradvājagottassa brāhmaṇassa bhattaṁ upasaṁharantī upakkhalitvā tikkhattuṁ udānaṁ udānesi: ",
  "sn7:1.2.1_0": "“Namo tassa bhagavato arahato sammāsambuddhassa. ",
  "sn7:1.3.1_0": "Namo tassa bhagavato arahato sammāsambuddhassa. ",
  "sn7:1.4.1_0": "Namo tassa bhagavato arahato sammāsambuddhassā”ti. ",
  "sn7:1.5.1_0": "Evaṁ vutte, bhāradvājagotto brāhmaṇo dhanañjāniṁ brāhmaṇiṁ etadavoca: ",
  "sn7:1.5.2_0": "“evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇassa vaṇṇaṁ bhāsati. ",
  "sn7:1.5.3_0": "Idāni tyāhaṁ, vasali, tassa satthuno vādaṁ āropessāmī”ti. ",
  "sn7:1.5.4_0": "“Na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṁ āropeyya arahato sammāsambuddhassa. ",
  "sn7:1.5.5_0": "Api ca tvaṁ, brāhmaṇa, gaccha, gantvā vijānissasī”ti. ",
  "sn7:1.6.1_0": "Atha kho bhāradvājagotto brāhmaṇo kupito anattamano yena bhagavā tenupasaṅkami;",
  "sn7:1.6.1_1": "upasaṅkamitvā bhagavatā saddhiṁ sammodi.",
  "sn7:1.6.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. ",
  "sn7:1.6.3_0": "Ekamantaṁ nisinno kho bhāradvājagotto brāhmaṇo bhagavantaṁ gāthāya ajjhabhāsi: ",
  "sn7:1.7.1_0": "“Kiṁsu chetvā sukhaṁ seti, ",
  "sn7:1.7.2_0": "kiṁsu chetvā na socati; ",
  "sn7:1.7.3_0": "Kissassu ekadhammassa, ",
  "sn7:1.7.4_0": "vadhaṁ rocesi gotamā”ti. ",
  "sn7:1.8.1_0": "“Kodhaṁ chetvā sukhaṁ seti, ",
  "sn7:1.8.2_0": "kodhaṁ chetvā na socati; ",
  "sn7:1.8.3_0": "Kodhassa visamūlassa, ",
  "sn7:1.8.4_0": "madhuraggassa brāhmaṇa; ",
  "sn7:1.8.5_0": "Vadhaṁ ariyā pasaṁsanti, ",
  "sn7:1.8.6_0": "tañhi chetvā na socatī”ti. ",
  "sn7:1.9.1_0": "Evaṁ vutte, bhāradvājagotto brāhmaṇo bhagavantaṁ etadavoca: ",
  "sn7:1.9.2_0": "“abhikkantaṁ, bho gotama, abhikkantaṁ, bho gotama. ",
  "sn7:1.9.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya:",
  "sn7:1.9.3_1": "‘cakkhumanto rūpāni dakkhantī’ti;",
  "sn7:1.9.3_2": "evamevaṁ bhotā gotamena anekapariyāyena dhammo pakāsito.",
  "sn7:1.9.4_0": "Esāhaṁ, bhante, bhagavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "sn7:1.9.5_0": "Labheyyāhaṁ bhoto gotamassa santike pabbajjaṁ, labheyyaṁ upasampadan”ti. ",
  "sn7:1.10.1_0": "Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. ",
  "sn7:1.10.2_0": "Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn7:1.10.3_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "sn7:1.10.4_0": "Aññataro ca panāyasmā bhāradvājo arahataṁ ahosīti. ",
  "sn7:2.0.1_0": "Saṁyutta Nikāya 7 ",
  "sn7:2.0.2_0": "1. Arahantavagga ",
  "sn7:2.0.3_0": "2. Akkosasutta ",
  "sn7:2.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn7:2.1.2_0": "Assosi kho akkosakabhāradvājo brāhmaṇo: ",
  "sn7:2.2.1_0": "“bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito”ti kupito anattamano yena bhagavā tenupasaṅkami;",
  "sn7:2.2.1_1": "upasaṅkamitvā bhagavantaṁ asabbhāhi pharusāhi vācāhi akkosati paribhāsati.",
  "sn7:2.2.1_2": "Evaṁ vutte, bhagavā akkosakabhāradvājaṁ brāhmaṇaṁ etadavoca:",
  "sn7:2.2.2_0": "“Taṁ kiṁ maññasi, brāhmaṇa, ",
  "sn7:2.2.3_0": "api nu kho te āgacchanti mittāmaccā ñātisālohitā atithiyo”ti? ",
  "sn7:2.2.4_0": "“Appekadā me, bho gotama, āgacchanti mittāmaccā ñātisālohitā atithiyo”ti. ",
  "sn7:2.2.5_0": "“Taṁ kiṁ maññasi, brāhmaṇa, api nu tesaṁ anuppadesi khādanīyaṁ vā bhojanīyaṁ vā sāyanīyaṁ vā”ti? ",
  "sn7:2.2.6_0": "“Appekadā nesāhaṁ, bho gotama, anuppademi khādanīyaṁ vā bhojanīyaṁ vā sāyanīyaṁ vā”ti. ",
  "sn7:2.2.7_0": "“Sace kho pana te, brāhmaṇa, nappaṭiggaṇhanti, kassa taṁ hotī”ti? ",
  "sn7:2.2.8_0": "“Sace te, bho gotama, nappaṭiggaṇhanti, amhākameva taṁ hotī”ti. ",
  "sn7:2.2.9_0": "“Evameva kho, brāhmaṇa, yaṁ tvaṁ amhe anakkosante akkosasi, arosente rosesi, abhaṇḍante bhaṇḍasi, taṁ te mayaṁ nappaṭiggaṇhāma. ",
  "sn7:2.2.10_0": "Tavevetaṁ, brāhmaṇa, hoti; ",
  "sn7:2.2.11_0": "tavevetaṁ, brāhmaṇa, hoti. ",
  "sn7:2.3.1_0": "Yo kho, brāhmaṇa, akkosantaṁ paccakkosati, rosentaṁ paṭiroseti, bhaṇḍantaṁ paṭibhaṇḍati, ayaṁ vuccati, brāhmaṇa, sambhuñjati vītiharatīti. ",
  "sn7:2.3.2_0": "Te mayaṁ tayā neva sambhuñjāma na vītiharāma. ",
  "sn7:2.3.3_0": "Tavevetaṁ, brāhmaṇa, hoti; ",
  "sn7:2.3.4_0": "tavevetaṁ, brāhmaṇa, hotī”ti. ",
  "sn7:2.3.5_0": "“Bhavantaṁ kho gotamaṁ sarājikā parisā evaṁ jānāti: ",
  "sn7:2.3.6_0": "‘arahaṁ samaṇo gotamo’ti. ",
  "sn7:2.3.7_0": "Atha ca pana bhavaṁ gotamo kujjhatī”ti. ",
  "sn7:2.4.1_0": "“Akkodhassa kuto kodho, ",
  "sn7:2.4.2_0": "dantassa samajīvino; ",
  "sn7:2.4.3_0": "Sammadaññā vimuttassa, ",
  "sn7:2.4.4_0": "upasantassa tādino. ",
  "sn7:2.5.1_0": "Tasseva tena pāpiyo, ",
  "sn7:2.5.2_0": "yo kuddhaṁ paṭikujjhati; ",
  "sn7:2.5.3_0": "Kuddhaṁ appaṭikujjhanto, ",
  "sn7:2.5.4_0": "saṅgāmaṁ jeti dujjayaṁ. ",
  "sn7:2.6.1_0": "Ubhinnamatthaṁ carati, ",
  "sn7:2.6.2_0": "attano ca parassa ca; ",
  "sn7:2.6.3_0": "Paraṁ saṅkupitaṁ ñatvā, ",
  "sn7:2.6.4_0": "yo sato upasammati. ",
  "sn7:2.7.1_0": "Ubhinnaṁ tikicchantānaṁ, ",
  "sn7:2.7.2_0": "attano ca parassa ca; ",
  "sn7:2.7.3_0": "Janā maññanti bāloti, ",
  "sn7:2.7.4_0": "ye dhammassa akovidā”ti. ",
  "sn7:2.8.1_0": "Evaṁ vutte, akkosakabhāradvājo brāhmaṇo bhagavantaṁ etadavoca: ",
  "sn7:2.8.2_0": "“abhikkantaṁ, bho gotama …pe… ",
  "sn7:2.8.3_0": "esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "sn7:2.8.4_0": "Labheyyāhaṁ, bhante, bhoto gotamassa santike pabbajjaṁ, labheyyaṁ upasampadan”ti. ",
  "sn7:2.9.1_0": "Alattha kho akkosakabhāradvājo brāhmaṇo bhagavato santike pabbajjaṁ, alattha upasampadaṁ. ",
  "sn7:2.9.2_0": "Acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn7:2.9.3_0": "“Khīṇā jāti, vusitaṁ brahmacariyaṁ, kataṁ karaṇīyaṁ nāparaṁ itthattāyā”ti abbhaññāsi. ",
  "sn7:2.9.4_0": "Aññataro ca panāyasmā bhāradvājo arahataṁ ahosīti. ",
  "sn7:3.0.1_0": "Saṁyutta Nikāya 7 ",
  "sn7:3.0.2_0": "1. Arahantavagga ",
  "sn7:3.0.3_0": "3. Asurindakasutta ",
  "sn7:3.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn7:3.1.2_0": "Assosi kho asurindakabhāradvājo brāhmaṇo: ",
  "sn7:3.1.3_0": "“bhāradvājagotto brāhmaṇo kira samaṇassa gotamassa santike agārasmā anagāriyaṁ pabbajito”ti kupito anattamano yena bhagavā tenupasaṅkami;",
  "sn7:3.1.3_1": "upasaṅkamitvā bhagavantaṁ asabbhāhi pharusāhi vācāhi akkosati paribhāsati.",
  "sn7:3.1.4_0": "Evaṁ vutte, bhagavā tuṇhī ahosi. ",
  "sn7:3.1.5_0": "Atha kho asurindakabhāradvājo brāhmaṇo bhagavantaṁ etadavoca: ",
  "sn7:3.1.6_0": "“jitosi, samaṇa, jitosi, samaṇā”ti. ",
  "sn7:3.2.1_0": "“Jayaṁ ve maññati bālo, ",
  "sn7:3.2.2_0": "vācāya pharusaṁ bhaṇaṁ; ",
  "sn7:3.2.3_0": "Jayañcevassa taṁ hoti, ",
  "sn7:3.2.4_0": "yā titikkhā vijānato. ",
  "sn7:3.3.1_0": "Tasseva tena pāpiyo, ",
  "sn7:3.3.2_0": "yo kuddhaṁ paṭikujjhati; ",
  "sn7:3.3.3_0": "Kuddhaṁ appaṭikujjhanto, ",
  "sn7:3.3.4_0": "saṅgāmaṁ jeti dujjayaṁ. ",
  "sn7:3.4.1_0": "Ubhinnamatthaṁ carati, ",
  "sn7:3.4.2_0": "attano ca parassa ca; ",
  "sn7:3.4.3_0": "Paraṁ saṅkupitaṁ ñatvā, ",
  "sn7:3.4.4_0": "yo sato upasammati. ",
  "sn7:3.5.1_0": "Ubhinnaṁ tikicchantānaṁ, ",
  "sn7:3.5.2_0": "attano ca parassa ca; ",
  "sn7:3.5.3_0": "Janā maññanti bāloti, ",
  "sn7:3.5.4_0": "ye dhammassa akovidā”ti. ",
  "sn7:3.6.1_0": "Evaṁ vutte, asurindakabhāradvājo brāhmaṇo bhagavantaṁ etadavoca: ",
  "sn7:3.6.2_0": "“abhikkantaṁ, bho gotama …pe… ",
  "sn7:3.6.3_0": "abbhaññāsi. ",
  "sn7:3.6.4_0": "Aññataro ca panāyasmā bhāradvājo arahataṁ ahosīti. ",
  "sn7:4.0.1_0": "Saṁyutta Nikāya 7 ",
  "sn7:4.0.2_0": "1. Arahantavagga ",
  "sn7:4.0.3_0": "4. Bilaṅgikasutta ",
  "sn7:4.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn7:4.1.2_0": "Assosi kho bilaṅgikabhāradvājo brāhmaṇo: ",
  "sn7:4.1.3_0": "“bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito”ti kupito anattamano yena bhagavā tenupasaṅkami;",
  "sn7:4.1.3_1": "upasaṅkamitvā tuṇhībhūto ekamantaṁ aṭṭhāsi.",
  "sn7:4.1.4_0": "Atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṁ bhāradvājaṁ brāhmaṇaṁ gāthāya ajjhabhāsi: ",
  "sn7:4.2.1_0": "“Yo appaduṭṭhassa narassa dussati, ",
  "sn7:4.2.2_0": "Suddhassa posassa anaṅgaṇassa; ",
  "sn7:4.2.3_0": "Tameva bālaṁ pacceti pāpaṁ, ",
  "sn7:4.2.4_0": "Sukhumo rajo paṭivātaṁva khitto”ti. ",
  "sn7:4.3.1_0": "Evaṁ vutte, bilaṅgikabhāradvājo brāhmaṇo bhagavantaṁ etadavoca: ",
  "sn7:4.3.2_0": "“abhikkantaṁ, bho gotama …pe… ",
  "sn7:4.3.3_0": "abbhaññāsi. ",
  "sn7:4.3.4_0": "Aññataro ca panāyasmā bhāradvājo arahataṁ ahosīti. ",
  "sn7:5.0.1_0": "Saṁyutta Nikāya 7 ",
  "sn7:5.0.2_0": "1. Arahantavagga ",
  "sn7:5.0.3_0": "5. Ahiṁsakasutta ",
  "sn7:5.1.1_0": "Sāvatthinidānaṁ. ",
  "sn7:5.1.2_0": "Atha kho ahiṁsakabhāradvājo brāhmaṇo yena bhagavā tenupasaṅkami;",
  "sn7:5.1.2_1": "upasaṅkamitvā bhagavatā saddhiṁ sammodi.",
  "sn7:5.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:5.1.3_1": "Ekamantaṁ nisinno kho ahiṁsakabhāradvājo brāhmaṇo bhagavantaṁ etadavoca:",
  "sn7:5.1.4_0": "“ahiṁsakāhaṁ, bho gotama, ahiṁsakāhaṁ, bho gotamā”ti. ",
  "sn7:5.2.1_0": "“Yathā nāmaṁ tathā cassa, ",
  "sn7:5.2.2_0": "siyā kho tvaṁ ahiṁsako; ",
  "sn7:5.2.3_0": "Yo ca kāyena vācāya, ",
  "sn7:5.2.4_0": "manasā ca na hiṁsati; ",
  "sn7:5.2.5_0": "Sa ve ahiṁsako hoti, ",
  "sn7:5.2.6_0": "yo paraṁ na vihiṁsatī”ti. ",
  "sn7:5.3.1_0": "Evaṁ vutte, ahiṁsakabhāradvājo brāhmaṇo bhagavantaṁ etadavoca: ",
  "sn7:5.3.2_0": "“abhikkantaṁ, bho gotama …pe… ",
  "sn7:5.3.3_0": "abbhaññāsi. ",
  "sn7:5.3.4_0": "Aññataro ca panāyasmā ahiṁsakabhāradvājo arahataṁ ahosīti. ",
  "sn7:6.0.1_0": "Saṁyutta Nikāya 7 ",
  "sn7:6.0.2_0": "1. Arahantavagga ",
  "sn7:6.0.3_0": "6. Jaṭāsutta ",
  "sn7:6.1.1_0": "Sāvatthinidānaṁ. ",
  "sn7:6.1.2_0": "Atha kho jaṭābhāradvājo brāhmaṇo yena bhagavā tenupasaṅkami;",
  "sn7:6.1.2_1": "upasaṅkamitvā bhagavatā saddhiṁ sammodi.",
  "sn7:6.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. ",
  "sn7:6.1.4_0": "Ekamantaṁ nisinno kho jaṭābhāradvājo brāhmaṇo bhagavantaṁ gāthāya ajjhabhāsi: ",
  "sn7:6.2.1_0": "“Antojaṭā bahijaṭā, ",
  "sn7:6.2.2_0": "Jaṭāya jaṭitā pajā; ",
  "sn7:6.2.3_0": "Taṁ taṁ gotama pucchāmi, ",
  "sn7:6.2.4_0": "Ko imaṁ vijaṭaye jaṭan”ti. ",
  "sn7:6.3.1_0": "“Sīle patiṭṭhāya naro sapañño, ",
  "sn7:6.3.2_0": "Cittaṁ paññañca bhāvayaṁ; ",
  "sn7:6.3.3_0": "Ātāpī nipako bhikkhu, ",
  "sn7:6.3.4_0": "So imaṁ vijaṭaye jaṭaṁ. ",
  "sn7:6.4.1_0": "Yesaṁ rāgo ca doso ca, ",
  "sn7:6.4.2_0": "avijjā ca virājitā; ",
  "sn7:6.4.3_0": "Khīṇāsavā arahanto, ",
  "sn7:6.4.4_0": "tesaṁ vijaṭitā jaṭā. ",
  "sn7:6.5.1_0": "Yattha nāmañca rūpañca, ",
  "sn7:6.5.2_0": "asesaṁ uparujjhati; ",
  "sn7:6.5.3_0": "Paṭighaṁ rūpasaññā ca, ",
  "sn7:6.5.4_0": "etthesā chijjate jaṭā”ti. ",
  "sn7:6.6.1_0": "Evaṁ vutte, jaṭābhāradvājo bhagavantaṁ etadavoca: ",
  "sn7:6.6.2_0": "“abhikkantaṁ, bho gotama …pe… ",
  "sn7:6.6.3_0": "aññataro ca panāyasmā bhāradvājo arahataṁ ahosī”ti. ",
  "sn7:7.0.1_0": "Saṁyutta Nikāya 7 ",
  "sn7:7.0.2_0": "1. Arahantavagga ",
  "sn7:7.0.3_0": "7. Suddhikasutta ",
  "sn7:7.1.1_0": "Sāvatthinidānaṁ. ",
  "sn7:7.1.2_0": "Atha kho suddhikabhāradvājo brāhmaṇo yena bhagavā tenupasaṅkami;",
  "sn7:7.1.2_1": "upasaṅkamitvā bhagavatā saddhiṁ sammodi.",
  "sn7:7.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. ",
  "sn7:7.1.4_0": "Ekamantaṁ nisinno kho suddhikabhāradvājo brāhmaṇo bhagavato santike imaṁ gāthaṁ ajjhabhāsi: ",
  "sn7:7.2.1_0": "“Na brāhmaṇo sujjhati koci, ",
  "sn7:7.2.2_0": "Loke sīlavāpi tapokaraṁ; ",
  "sn7:7.2.3_0": "Vijjācaraṇasampanno, ",
  "sn7:7.2.4_0": "So sujjhati na aññā itarā pajā”ti. ",
  "sn7:7.3.1_0": "“Bahumpi palapaṁ jappaṁ, ",
  "sn7:7.3.2_0": "na jaccā hoti brāhmaṇo; ",
  "sn7:7.3.3_0": "Antokasambu saṅkiliṭṭho, ",
  "sn7:7.3.4_0": "kuhanaṁ upanissito. ",
  "sn7:7.4.1_0": "Khattiyo brāhmaṇo vesso, ",
  "sn7:7.4.2_0": "Suddo caṇḍālapukkuso; ",
  "sn7:7.4.3_0": "Āraddhavīriyo pahitatto, ",
  "sn7:7.4.4_0": "Niccaṁ daḷhaparakkamo; ",
  "sn7:7.4.5_0": "Pappoti paramaṁ suddhiṁ, ",
  "sn7:7.4.6_0": "Evaṁ jānāhi brāhmaṇā”ti. ",
  "sn7:7.5.1_0": "Evaṁ vutte, suddhikabhāradvājo brāhmaṇo bhagavantaṁ etadavoca: ",
  "sn7:7.5.2_0": "“abhikkantaṁ, bho gotama …pe… ",
  "sn7:7.5.3_0": "aññataro ca panāyasmā bhāradvājo arahataṁ ahosīti. ",
  "sn7:8.0.1_0": "Saṁyutta Nikāya 7 ",
  "sn7:8.0.2_0": "1. Arahantavagga ",
  "sn7:8.0.3_0": "8. Aggikasutta ",
  "sn7:8.1.1_0": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn7:8.1.2_0": "Tena kho pana samayena aggikabhāradvājassa brāhmaṇassa sappinā pāyaso sannihito hoti: ",
  "sn7:8.1.3_0": "“aggiṁ juhissāmi, aggihuttaṁ paricarissāmī”ti. ",
  "sn7:8.2.1_0": "Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. ",
  "sn7:8.2.2_0": "Rājagahe sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami;",
  "sn7:8.2.2_1": "upasaṅkamitvā ekamantaṁ aṭṭhāsi.",
  "sn7:8.2.3_0": "Addasā kho aggikabhāradvājo brāhmaṇo bhagavantaṁ piṇḍāya ṭhitaṁ. ",
  "sn7:8.2.4_0": "Disvāna bhagavantaṁ gāthāya ajjhabhāsi: ",
  "sn7:8.3.1_0": "“Tīhi vijjāhi sampanno, ",
  "sn7:8.3.2_0": "jātimā sutavā bahū; ",
  "sn7:8.3.3_0": "Vijjācaraṇasampanno, ",
  "sn7:8.3.4_0": "somaṁ bhuñjeyya pāyasan”ti. ",
  "sn7:8.4.1_0": "“Bahumpi palapaṁ jappaṁ, ",
  "sn7:8.4.2_0": "na jaccā hoti brāhmaṇo; ",
  "sn7:8.4.3_0": "Antokasambu saṅkiliṭṭho, ",
  "sn7:8.4.4_0": "kuhanāparivārito. ",
  "sn7:8.5.1_0": "Pubbenivāsaṁ yo vedī, ",
  "sn7:8.5.2_0": "saggāpāyañca passati; ",
  "sn7:8.5.3_0": "Atho jātikkhayaṁ patto, ",
  "sn7:8.5.4_0": "abhiññāvosito muni. ",
  "sn7:8.6.1_0": "Etāhi tīhi vijjāhi, ",
  "sn7:8.6.2_0": "tevijjo hoti brāhmaṇo; ",
  "sn7:8.6.3_0": "Vijjācaraṇasampanno, ",
  "sn7:8.6.4_0": "somaṁ bhuñjeyya pāyasan”ti. ",
  "sn7:8.7.1_0": "“Bhuñjatu bhavaṁ gotamo. ",
  "sn7:8.7.2_0": "Brāhmaṇo bhavan”ti. ",
  "sn7:8.8.1_0": "“Gāthābhigītaṁ me abhojaneyyaṁ, ",
  "sn7:8.8.2_0": "Sampassataṁ brāhmaṇa nesa dhammo; ",
  "sn7:8.8.3_0": "Gāthābhigītaṁ panudanti buddhā, ",
  "sn7:8.8.4_0": "Dhamme sati brāhmaṇa vuttiresā. ",
  "sn7:8.9.1_0": "Aññena ca kevalinaṁ mahesiṁ, ",
  "sn7:8.9.2_0": "Khīṇāsavaṁ kukkuccavūpasantaṁ; ",
  "sn7:8.9.3_0": "Annena pānena upaṭṭhahassu, ",
  "sn7:8.9.4_0": "Khettañhi taṁ puññapekkhassa hotī”ti. ",
  "sn7:8.10.1_0": "Evaṁ vutte, aggikabhāradvājo brāhmaṇo bhagavantaṁ etadavoca: ",
  "sn7:8.10.2_0": "“abhikkantaṁ, bho gotama …pe… ",
  "sn7:8.10.3_0": "aññataro ca panāyasmā aggikabhāradvājo arahataṁ ahosīti. ",
  "sn7:9.0.1_0": "Saṁyutta Nikāya 7 ",
  "sn7:9.0.2_0": "1. Arahantavagga ",
  "sn7:9.0.3_0": "9. Sundarikasutta ",
  "sn7:9.1.1_0": "Ekaṁ samayaṁ bhagavā kosalesu viharati sundarikāya nadiyā tīre. ",
  "sn7:9.1.2_0": "Tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati. ",
  "sn7:9.1.3_0": "Atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi: ",
  "sn7:9.1.4_0": "“ko nu kho imaṁ habyasesaṁ bhuñjeyyā”ti? ",
  "sn7:9.1.5_0": "Addasā kho sundarikabhāradvājo brāhmaṇo bhagavantaṁ aññatarasmiṁ rukkhamūle sasīsaṁ pārutaṁ nisinnaṁ. ",
  "sn7:9.1.6_0": "Disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami. ",
  "sn7:9.1.7_0": "Atha kho bhagavā sundarikabhāradvājassa brāhmaṇassa padasaddena sīsaṁ vivari. ",
  "sn7:9.1.8_0": "Atha kho sundarikabhāradvājo brāhmaṇo “muṇḍo ayaṁ bhavaṁ, muṇḍako ayaṁ bhavan”ti tatova puna nivattitukāmo ahosi. ",
  "sn7:9.1.9_0": "Atha kho sundarikabhāradvājassa brāhmaṇassa etadahosi: ",
  "sn7:9.1.10_0": "“muṇḍāpi hi idhekacce brāhmaṇā bhavanti; ",
  "sn7:9.1.11_0": "yannūnāhaṁ taṁ upasaṅkamitvā jātiṁ puccheyyan”ti. ",
  "sn7:9.2.1_0": "Atha kho sundarikabhāradvājo brāhmaṇo yena bhagavā tenupasaṅkami;",
  "sn7:9.2.1_1": "upasaṅkamitvā bhagavantaṁ etadavoca:",
  "sn7:9.2.2_0": "“kiṁjacco bhavan”ti? ",
  "sn7:9.3.1_0": "“Mā jātiṁ puccha caraṇañca puccha, ",
  "sn7:9.3.2_0": "Kaṭṭhā have jāyati jātavedo; ",
  "sn7:9.3.3_0": "Nīcākulīnopi muni dhitimā, ",
  "sn7:9.3.4_0": "Ājānīyo hoti hirīnisedho. ",
  "sn7:9.4.1_0": "Saccena danto damasā upeto, ",
  "sn7:9.4.2_0": "Vedantagū vusitabrahmacariyo; ",
  "sn7:9.4.3_0": "Yaññopanīto tamupavhayetha, ",
  "sn7:9.4.4_0": "Kālena so juhati dakkhiṇeyye”ti. ",
  "sn7:9.5.1_0": "“Addhā suyiṭṭhaṁ suhutaṁ mama yidaṁ, ",
  "sn7:9.5.2_0": "Yaṁ tādisaṁ vedagumaddasāmi; ",
  "sn7:9.5.3_0": "Tumhādisānañhi adassanena, ",
  "sn7:9.5.4_0": "Añño jano bhuñjati habyasesan”ti. ",
  "sn7:9.6.1_0": "“Bhuñjatu bhavaṁ gotamo. ",
  "sn7:9.6.2_0": "Brāhmaṇo bhavan”ti. ",
  "sn7:9.7.1_0": "“Gāthābhigītaṁ me abhojaneyyaṁ, ",
  "sn7:9.7.2_0": "Sampassataṁ brāhmaṇa nesa dhammo; ",
  "sn7:9.7.3_0": "Gāthābhigītaṁ panudanti buddhā, ",
  "sn7:9.7.4_0": "Dhamme sati brāhmaṇa vuttiresā. ",
  "sn7:9.8.1_0": "Aññena ca kevalinaṁ mahesiṁ, ",
  "sn7:9.8.2_0": "Khīṇāsavaṁ kukkuccavūpasantaṁ; ",
  "sn7:9.8.3_0": "Annena pānena upaṭṭhahassu, ",
  "sn7:9.8.4_0": "Khettañhi taṁ puññapekkhassa hotī”ti. ",
  "sn7:9.9.1_0": "“Atha kassa cāhaṁ, bho gotama, imaṁ habyasesaṁ dammī”ti? ",
  "sn7:9.9.2_0": "“Na khvāhaṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṁ gaccheyya aññatra, brāhmaṇa, tathāgatassa vā tathāgatasāvakassa vā. ",
  "sn7:9.9.3_0": "Tena hi tvaṁ, brāhmaṇa, taṁ habyasesaṁ appaharite vā chaḍḍehi appāṇake vā udake opilāpehī”ti. ",
  "sn7:9.10.1_0": "Atha kho sundarikabhāradvājo brāhmaṇo taṁ habyasesaṁ appāṇake udake opilāpesi. ",
  "sn7:9.10.2_0": "Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. ",
  "sn7:9.10.3_0": "Seyyathāpi nāma phālo divasaṁsantatto udake pakkhitto cicciṭāyati ciṭiciṭāyati sandhūpāyati sampadhūpāyati; ",
  "sn7:9.10.4_0": "evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. ",
  "sn7:9.11.1_0": "Atha kho sundarikabhāradvājo brāhmaṇo saṁviggo lomahaṭṭhajāto yena bhagavā tenupasaṅkami;",
  "sn7:9.11.1_1": "upasaṅkamitvā ekamantaṁ aṭṭhāsi.",
  "sn7:9.11.2_0": "Ekamantaṁ ṭhitaṁ kho sundarikabhāradvājaṁ brāhmaṇaṁ bhagavā gāthāhi ajjhabhāsi: ",
  "sn7:9.12.1_0": "“Mā brāhmaṇa dāru samādahāno, ",
  "sn7:9.12.2_0": "Suddhiṁ amaññi bahiddhā hi etaṁ; ",
  "sn7:9.12.3_0": "Na hi tena suddhiṁ kusalā vadanti, ",
  "sn7:9.12.4_0": "Yo bāhirena parisuddhimicche. ",
  "sn7:9.13.1_0": "Hitvā ahaṁ brāhmaṇa dārudāhaṁ, ",
  "sn7:9.13.2_0": "Ajjhattamevujjalayāmi jotiṁ; ",
  "sn7:9.13.3_0": "Niccagginī niccasamāhitatto, ",
  "sn7:9.13.4_0": "Arahaṁ ahaṁ brahmacariyaṁ carāmi. ",
  "sn7:9.14.1_0": "Māno hi te brāhmaṇa khāribhāro, ",
  "sn7:9.14.2_0": "Kodho dhumo bhasmani mosavajjaṁ; ",
  "sn7:9.14.3_0": "Jivhā sujā hadayaṁ jotiṭhānaṁ, ",
  "sn7:9.14.4_0": "Attā sudanto purisassa joti. ",
  "sn7:9.15.1_0": "Dhammo rahado brāhmaṇa sīlatittho, ",
  "sn7:9.15.2_0": "Anāvilo sabbhi sataṁ pasattho; ",
  "sn7:9.15.3_0": "Yattha have vedaguno sinātā, ",
  "sn7:9.15.4_0": "Anallagattāva taranti pāraṁ. ",
  "sn7:9.16.1_0": "Saccaṁ dhammo saṁyamo brahmacariyaṁ, ",
  "sn7:9.16.2_0": "Majjhe sitā brāhmaṇa brahmapatti; ",
  "sn7:9.16.3_0": "Sa tujjubhūtesu namo karohi, ",
  "sn7:9.16.4_0": "Tamahaṁ naraṁ dhammasārīti brūmī”ti. ",
  "sn7:9.17.1_0": "Evaṁ vutte, sundarikabhāradvājo brāhmaṇo bhagavantaṁ etadavoca: ",
  "sn7:9.17.2_0": "“abhikkantaṁ, bho gotama …pe… ",
  "sn7:9.17.3_0": "aññataro ca panāyasmā bhāradvājo arahataṁ ahosīti. ",
  "sn7:10.0.1_0": "Saṁyutta Nikāya 7 ",
  "sn7:10.0.2_0": "1. Arahantavagga ",
  "sn7:10.0.3_0": "10. Bahudhītarasutta ",
  "sn7:10.1.1_0": "Ekaṁ samayaṁ bhagavā kosalesu viharati aññatarasmiṁ vanasaṇḍe. ",
  "sn7:10.1.2_0": "Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. ",
  "sn7:10.1.3_0": "Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami;",
  "sn7:10.1.3_1": "upasaṅkamitvā addasa bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "sn7:10.1.4_0": "Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi: ",
  "sn7:10.2.1_0": "“Na hi nūnimassa samaṇassa, ",
  "sn7:10.2.2_0": "Balībaddā catuddasa; ",
  "sn7:10.2.3_0": "Ajjasaṭṭhiṁ na dissanti, ",
  "sn7:10.2.4_0": "Tenāyaṁ samaṇo sukhī. ",
  "sn7:10.3.1_0": "Na hi nūnimassa samaṇassa, ",
  "sn7:10.3.2_0": "Tilākhettasmi pāpakā; ",
  "sn7:10.3.3_0": "Ekapaṇṇā dupaṇṇā ca, ",
  "sn7:10.3.4_0": "Tenāyaṁ samaṇo sukhī. ",
  "sn7:10.4.1_0": "Na hi nūnimassa samaṇassa, ",
  "sn7:10.4.2_0": "Tucchakoṭṭhasmi mūsikā; ",
  "sn7:10.4.3_0": "Ussoḷhikāya naccanti, ",
  "sn7:10.4.4_0": "Tenāyaṁ samaṇo sukhī. ",
  "sn7:10.5.1_0": "Na hi nūnimassa samaṇassa, ",
  "sn7:10.5.2_0": "Santhāro sattamāsiko; ",
  "sn7:10.5.3_0": "Uppāṭakehi sañchanno, ",
  "sn7:10.5.4_0": "Tenāyaṁ samaṇo sukhī. ",
  "sn7:10.6.1_0": "Na hi nūnimassa samaṇassa, ",
  "sn7:10.6.2_0": "Vidhavā satta dhītaro; ",
  "sn7:10.6.3_0": "Ekaputtā duputtā ca, ",
  "sn7:10.6.4_0": "Tenāyaṁ samaṇo sukhī. ",
  "sn7:10.7.1_0": "Na hi nūnimassa samaṇassa, ",
  "sn7:10.7.2_0": "Piṅgalā tilakāhatā; ",
  "sn7:10.7.3_0": "Sottaṁ pādena bodheti, ",
  "sn7:10.7.4_0": "Tenāyaṁ samaṇo sukhī. ",
  "sn7:10.8.1_0": "Na hi nūnimassa samaṇassa, ",
  "sn7:10.8.2_0": "Paccūsamhi iṇāyikā; ",
  "sn7:10.8.3_0": "Detha dethāti codenti, ",
  "sn7:10.8.4_0": "Tenāyaṁ samaṇo sukhī”ti. ",
  "sn7:10.9.1_0": "“Na hi mayhaṁ brāhmaṇa, ",
  "sn7:10.9.2_0": "balībaddā catuddasa; ",
  "sn7:10.9.3_0": "Ajjasaṭṭhiṁ na dissanti, ",
  "sn7:10.9.4_0": "tenāhaṁ brāhmaṇā sukhī. ",
  "sn7:10.10.1_0": "Na hi mayhaṁ brāhmaṇa, ",
  "sn7:10.10.2_0": "tilākhettasmi pāpakā; ",
  "sn7:10.10.3_0": "Ekapaṇṇā dupaṇṇā ca, ",
  "sn7:10.10.4_0": "tenāhaṁ brāhmaṇā sukhī. ",
  "sn7:10.11.1_0": "Na hi mayhaṁ brāhmaṇa, ",
  "sn7:10.11.2_0": "tucchakoṭṭhasmi mūsikā; ",
  "sn7:10.11.3_0": "Ussoḷhikāya naccanti, ",
  "sn7:10.11.4_0": "tenāhaṁ brāhmaṇā sukhī. ",
  "sn7:10.12.1_0": "Na hi mayhaṁ brāhmaṇa, ",
  "sn7:10.12.2_0": "santhāro sattamāsiko; ",
  "sn7:10.12.3_0": "Uppāṭakehi sañchanno, ",
  "sn7:10.12.4_0": "tenāhaṁ brāhmaṇā sukhī. ",
  "sn7:10.13.1_0": "Na hi mayhaṁ brāhmaṇa, ",
  "sn7:10.13.2_0": "vidhavā satta dhītaro; ",
  "sn7:10.13.3_0": "Ekaputtā duputtā ca, ",
  "sn7:10.13.4_0": "tenāhaṁ brāhmaṇā sukhī. ",
  "sn7:10.14.1_0": "Na hi mayhaṁ brāhmaṇa, ",
  "sn7:10.14.2_0": "piṅgalā tilakāhatā; ",
  "sn7:10.14.3_0": "Sottaṁ pādena bodheti, ",
  "sn7:10.14.4_0": "tenāhaṁ brāhmaṇā sukhī. ",
  "sn7:10.15.1_0": "Na hi mayhaṁ brāhmaṇa, ",
  "sn7:10.15.2_0": "paccūsamhi iṇāyikā; ",
  "sn7:10.15.3_0": "Detha dethāti codenti, ",
  "sn7:10.15.4_0": "tenāhaṁ brāhmaṇā sukhī”ti. ",
  "sn7:10.16.1_0": "Evaṁ vutte, bhāradvājagotto brāhmaṇo bhagavantaṁ etadavoca: ",
  "sn7:10.16.2_0": "“abhikkantaṁ, bho gotama, abhikkantaṁ, bho gotama. ",
  "sn7:10.16.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya:",
  "sn7:10.16.3_1": "‘cakkhumanto rūpāni dakkhantī’ti;",
  "sn7:10.16.3_2": "evameva bhotā gotamena anekapariyāyena dhammo pakāsito.",
  "sn7:10.16.4_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "sn7:10.16.5_0": "Labheyyāhaṁ bhoto gotamassa santike pabbajjaṁ, labheyyaṁ upasampadan”ti. ",
  "sn7:10.17.1_0": "Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. ",
  "sn7:10.17.2_0": "Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn7:10.17.3_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "sn7:10.17.4_0": "Aññataro ca panāyasmā bhāradvājo arahataṁ ahosīti. ",
  "sn7:10.17.5_0": "Arahantavaggo paṭhamo. ",
  "sn7:10.18.0_0": "Tassuddānaṁ",
  "sn7:10.18.1_0": "Dhanañjānī ca akkosaṁ, ",
  "sn7:10.18.2_0": "asurindaṁ bilaṅgikaṁ; ",
  "sn7:10.18.3_0": "Ahiṁsakaṁ jaṭā ceva, ",
  "sn7:10.18.4_0": "suddhikañceva aggikā; ",
  "sn7:10.18.5_0": "Sundarikaṁ bahudhīta—",
  "sn7:10.18.6_0": "rena ca te dasāti. ",
  "sn7:11.0.1_0": "Saṁyutta Nikāya 7 ",
  "sn7:11.0.2_0": "2. Upāsakavagga ",
  "sn7:11.0.3_0": "11. Kasibhāradvājasutta ",
  "sn7:11.1.1_0": "Evaṁ me sutaṁ—",
  "sn7:11.1.2_0": "ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme. ",
  "sn7:11.1.3_0": "Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. ",
  "sn7:11.1.4_0": "Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. ",
  "sn7:11.2.1_0": "Tena kho pana samayena kasibhāradvājassa brāhmaṇassa parivesanā vattati. ",
  "sn7:11.2.2_0": "Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi. ",
  "sn7:11.2.3_0": "Addasā kho kasibhāradvājo brāhmaṇo bhagavantaṁ piṇḍāya ṭhitaṁ. ",
  "sn7:11.2.4_0": "Disvā bhagavantaṁ etadavoca: ",
  "sn7:11.2.5_0": "“ahaṁ kho, samaṇa, kasāmi ca vapāmi ca, kasitvā ca vapitvā ca bhuñjāmi. ",
  "sn7:11.2.6_0": "Tvampi, samaṇa, kasassu ca vapassu ca, kasitvā ca vapitvā ca bhuñjassū”ti. ",
  "sn7:11.2.7_0": "“Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti. ",
  "sn7:11.2.8_0": "“Na kho mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā, atha ca pana bhavaṁ gotamo evamāha: ",
  "sn7:11.2.9_0": "‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti. ",
  "sn7:11.2.10_0": "Atha kho kasibhāradvājo brāhmaṇo bhagavantaṁ gāthāya ajjhabhāsi: ",
  "sn7:11.3.1_0": "“Kassako paṭijānāsi, ",
  "sn7:11.3.2_0": "na ca passāmi te kasiṁ; ",
  "sn7:11.3.3_0": "Kassako pucchito brūhi, ",
  "sn7:11.3.4_0": "kathaṁ jānemu taṁ kasin”ti. ",
  "sn7:11.4.1_0": "“Saddhā bījaṁ tapo vuṭṭhi, ",
  "sn7:11.4.2_0": "paññā me yuganaṅgalaṁ; ",
  "sn7:11.4.3_0": "Hirī īsā mano yottaṁ, ",
  "sn7:11.4.4_0": "sati me phālapācanaṁ. ",
  "sn7:11.5.1_0": "Kāyagutto vacīgutto, ",
  "sn7:11.5.2_0": "āhāre udare yato; ",
  "sn7:11.5.3_0": "Saccaṁ karomi niddānaṁ, ",
  "sn7:11.5.4_0": "soraccaṁ me pamocanaṁ. ",
  "sn7:11.6.1_0": "Vīriyaṁ me dhuradhorayhaṁ, ",
  "sn7:11.6.2_0": "yogakkhemādhivāhanaṁ; ",
  "sn7:11.6.3_0": "Gacchati anivattantaṁ, ",
  "sn7:11.6.4_0": "yattha gantvā na socati. ",
  "sn7:11.7.1_0": "Evamesā kasī kaṭṭhā, ",
  "sn7:11.7.2_0": "sā hoti amatapphalā; ",
  "sn7:11.7.3_0": "Etaṁ kasiṁ kasitvāna, ",
  "sn7:11.7.4_0": "sabbadukkhā pamuccatī”ti. ",
  "sn7:11.8.1_0": "“Bhuñjatu bhavaṁ gotamo. ",
  "sn7:11.8.2_0": "Kassako bhavaṁ. ",
  "sn7:11.8.3_0": "Yañhi bhavaṁ gotamo amatapphalampi kasiṁ kasatī”ti. ",
  "sn7:11.9.1_0": "“Gāthābhigītaṁ me abhojaneyyaṁ, ",
  "sn7:11.9.2_0": "Sampassataṁ brāhmaṇa nesa dhammo; ",
  "sn7:11.9.3_0": "Gāthābhigītaṁ panudanti buddhā, ",
  "sn7:11.9.4_0": "Dhamme sati brāhmaṇa vuttiresā. ",
  "sn7:11.10.1_0": "Aññena ca kevalinaṁ mahesiṁ, ",
  "sn7:11.10.2_0": "Khīṇāsavaṁ kukkuccavūpasantaṁ; ",
  "sn7:11.10.3_0": "Annena pānena upaṭṭhahassu, ",
  "sn7:11.10.4_0": "Khettañhi taṁ puññapekkhassa hotī”ti. ",
  "sn7:11.11.1_0": "Evaṁ vutte, kasibhāradvājo brāhmaṇo bhagavantaṁ etadavoca: ",
  "sn7:11.11.2_0": "“abhikkantaṁ, bho gotama …pe… ",
  "sn7:11.11.3_0": "ajjatagge pāṇupetaṁ saraṇaṁ gatan”ti. ",
  "sn7:12.0.1_0": "Saṁyutta Nikāya 7 ",
  "sn7:12.0.2_0": "2. Upāsakavagga ",
  "sn7:12.0.3_0": "12. Udayasutta ",
  "sn7:12.1.1_0": "Sāvatthinidānaṁ. ",
  "sn7:12.1.2_0": "Atha kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami. ",
  "sn7:12.1.3_0": "Atha kho udayo brāhmaṇo bhagavato pattaṁ odanena pūresi. ",
  "sn7:12.1.4_0": "Dutiyampi kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami …pe… ",
  "sn7:12.1.5_0": "tatiyampi kho udayo brāhmaṇo bhagavato pattaṁ odanena pūretvā bhagavantaṁ etadavoca: ",
  "sn7:12.1.6_0": "“pakaṭṭhakoyaṁ samaṇo gotamo punappunaṁ āgacchatī”ti. ",
  "sn7:12.2.1_0": "“Punappunañceva vapanti bījaṁ, ",
  "sn7:12.2.2_0": "Punappunaṁ vassati devarājā; ",
  "sn7:12.2.3_0": "Punappunaṁ khettaṁ kasanti kassakā, ",
  "sn7:12.2.4_0": "Punappunaṁ dhaññamupeti raṭṭhaṁ. ",
  "sn7:12.3.1_0": "Punappunaṁ yācakā yācayanti, ",
  "sn7:12.3.2_0": "Punappunaṁ dānapatī dadanti; ",
  "sn7:12.3.3_0": "Punappunaṁ dānapatī daditvā, ",
  "sn7:12.3.4_0": "Punappunaṁ saggamupenti ṭhānaṁ. ",
  "sn7:12.4.1_0": "Punappunaṁ khīranikā duhanti, ",
  "sn7:12.4.2_0": "Punappunaṁ vaccho upeti mātaraṁ; ",
  "sn7:12.4.3_0": "Punappunaṁ kilamati phandati ca, ",
  "sn7:12.4.4_0": "Punappunaṁ gabbhamupeti mando. ",
  "sn7:12.5.1_0": "Punappunaṁ jāyati mīyati ca, ",
  "sn7:12.5.2_0": "Punappunaṁ sivathikaṁ haranti; ",
  "sn7:12.5.3_0": "Maggañca laddhā apunabbhavāya, ",
  "sn7:12.5.4_0": "Na punappunaṁ jāyati bhūripañño”ti. ",
  "sn7:12.6.1_0": "Evaṁ vutte, udayo brāhmaṇo bhagavantaṁ etadavoca: ",
  "sn7:12.6.2_0": "“abhikkantaṁ, bho gotama …pe… ",
  "sn7:12.6.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:13.0.1_0": "Saṁyutta Nikāya 7 ",
  "sn7:13.0.2_0": "2. Upāsakavagga ",
  "sn7:13.0.3_0": "13. Devahitasutta ",
  "sn7:13.1.1_0": "Sāvatthinidānaṁ. ",
  "sn7:13.1.2_0": "Tena kho pana samayena bhagavā vātehābādhiko hoti; ",
  "sn7:13.1.3_0": "āyasmā ca upavāṇo bhagavato upaṭṭhāko hoti. ",
  "sn7:13.1.4_0": "Atha kho bhagavā āyasmantaṁ upavāṇaṁ āmantesi: ",
  "sn7:13.1.5_0": "“iṅgha me tvaṁ, upavāṇa, uṇhodakaṁ jānāhī”ti. ",
  "sn7:13.1.6_0": "“Evaṁ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṁ tenupasaṅkami;",
  "sn7:13.1.6_1": "upasaṅkamitvā tuṇhībhūto ekamantaṁ aṭṭhāsi.",
  "sn7:13.1.7_0": "Addasā kho devahito brāhmaṇo āyasmantaṁ upavāṇaṁ tuṇhībhūtaṁ ekamantaṁ ṭhitaṁ. ",
  "sn7:13.1.8_0": "Disvāna āyasmantaṁ upavāṇaṁ gāthāya ajjhabhāsi: ",
  "sn7:13.2.1_0": "“Tuṇhībhūto bhavaṁ tiṭṭhaṁ, ",
  "sn7:13.2.2_0": "muṇḍo saṅghāṭipāruto; ",
  "sn7:13.2.3_0": "Kiṁ patthayāno kiṁ esaṁ, ",
  "sn7:13.2.4_0": "kiṁ nu yācitumāgato”ti. ",
  "sn7:13.3.1_0": "“Arahaṁ sugato loke, ",
  "sn7:13.3.2_0": "vātehābādhiko muni; ",
  "sn7:13.3.3_0": "Sace uṇhodakaṁ atthi, ",
  "sn7:13.3.4_0": "munino dehi brāhmaṇa. ",
  "sn7:13.4.1_0": "Pūjito pūjaneyyānaṁ, ",
  "sn7:13.4.2_0": "sakkareyyāna sakkato; ",
  "sn7:13.4.3_0": "Apacito apaceyyānaṁ, ",
  "sn7:13.4.4_0": "tassa icchāmi hātave”ti. ",
  "sn7:13.5.1_0": "Atha kho devahito brāhmaṇo uṇhodakassa kājaṁ purisena gāhāpetvā phāṇitassa ca puṭaṁ āyasmato upavāṇassa pādāsi. ",
  "sn7:13.5.2_0": "Atha kho āyasmā upavāṇo yena bhagavā tenupasaṅkami;",
  "sn7:13.5.2_1": "upasaṅkamitvā bhagavantaṁ uṇhodakena nhāpetvā uṇhodakena phāṇitaṁ āloletvā bhagavato pādāsi.",
  "sn7:13.5.3_0": "Atha kho bhagavato ābādho paṭippassambhi. ",
  "sn7:13.6.1_0": "Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn7:13.6.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. ",
  "sn7:13.6.3_0": "Ekamantaṁ nisinno kho devahito brāhmaṇo bhagavantaṁ gāthāya ajjhabhāsi: ",
  "sn7:13.7.1_0": "“Kattha dajjā deyyadhammaṁ, ",
  "sn7:13.7.2_0": "kattha dinnaṁ mahapphalaṁ; ",
  "sn7:13.7.3_0": "Kathañhi yajamānassa, ",
  "sn7:13.7.4_0": "kathaṁ ijjhati dakkhiṇā”ti. ",
  "sn7:13.8.1_0": "“Pubbenivāsaṁ yo vedī, ",
  "sn7:13.8.2_0": "saggāpāyañca passati; ",
  "sn7:13.8.3_0": "Atho jātikkhayaṁ patto, ",
  "sn7:13.8.4_0": "abhiññāvosito muni. ",
  "sn7:13.9.1_0": "Ettha dajjā deyyadhammaṁ, ",
  "sn7:13.9.2_0": "ettha dinnaṁ mahapphalaṁ; ",
  "sn7:13.9.3_0": "Evañhi yajamānassa, ",
  "sn7:13.9.4_0": "evaṁ ijjhati dakkhiṇā”ti. ",
  "sn7:13.10.1_0": "Evaṁ vutte, devahito brāhmaṇo bhagavantaṁ etadavoca: ",
  "sn7:13.10.2_0": "“abhikkantaṁ, bho gotama …pe… ",
  "sn7:13.10.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:14.0.1_0": "Saṁyutta Nikāya 7 ",
  "sn7:14.0.2_0": "2. Upāsakavagga ",
  "sn7:14.0.3_0": "14. Mahāsālasutta ",
  "sn7:14.1.1_0": "Sāvatthinidānaṁ. ",
  "sn7:14.1.2_0": "Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami;",
  "sn7:14.1.2_1": "upasaṅkamitvā bhagavatā saddhiṁ sammodi.",
  "sn7:14.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:14.1.3_1": "Ekamantaṁ nisinnaṁ kho taṁ brāhmaṇamahāsālaṁ bhagavā etadavoca:",
  "sn7:14.1.4_0": "“kiṁ nu tvaṁ, brāhmaṇa, lūkho lūkhapāvuraṇo”ti? ",
  "sn7:14.1.5_0": "“Idha me, bho gotama, cattāro puttā. ",
  "sn7:14.1.6_0": "Te maṁ dārehi sampuccha gharā nikkhāmentī”ti. ",
  "sn7:14.1.7_0": "“Tena hi tvaṁ, brāhmaṇa, imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu: ",
  "sn7:14.2.1_0": "‘Yehi jātehi nandissaṁ, ",
  "sn7:14.2.2_0": "yesañca bhavamicchisaṁ; ",
  "sn7:14.2.3_0": "Te maṁ dārehi sampuccha, ",
  "sn7:14.2.4_0": "sāva vārenti sūkaraṁ. ",
  "sn7:14.3.1_0": "Asantā kira maṁ jammā, ",
  "sn7:14.3.2_0": "tāta tātāti bhāsare; ",
  "sn7:14.3.3_0": "Rakkhasā puttarūpena, ",
  "sn7:14.3.4_0": "te jahanti vayogataṁ. ",
  "sn7:14.4.1_0": "Assova jiṇṇo nibbhogo, ",
  "sn7:14.4.2_0": "khādanā apanīyati; ",
  "sn7:14.4.3_0": "Bālakānaṁ pitā thero, ",
  "sn7:14.4.4_0": "parāgāresu bhikkhati. ",
  "sn7:14.5.1_0": "Daṇḍova kira me seyyo, ",
  "sn7:14.5.2_0": "yañce puttā anassavā; ",
  "sn7:14.5.3_0": "Caṇḍampi goṇaṁ vāreti, ",
  "sn7:14.5.4_0": "atho caṇḍampi kukkuraṁ. ",
  "sn7:14.6.1_0": "Andhakāre pure hoti, ",
  "sn7:14.6.2_0": "gambhīre gādhamedhati; ",
  "sn7:14.6.3_0": "Daṇḍassa ānubhāvena, ",
  "sn7:14.6.4_0": "khalitvā patitiṭṭhatī’”ti. ",
  "sn7:14.7.1_0": "Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu abhāsi: ",
  "sn7:14.8.1_0": "“Yehi jātehi nandissaṁ, ",
  "sn7:14.8.2_0": "yesañca bhavamicchisaṁ; ",
  "sn7:14.8.3_0": "Te maṁ dārehi sampuccha, ",
  "sn7:14.8.4_0": "sāva vārenti sūkaraṁ. ",
  "sn7:14.9.1_0": "Asantā kira maṁ jammā, ",
  "sn7:14.9.2_0": "tāta tātāti bhāsare; ",
  "sn7:14.9.3_0": "Rakkhasā puttarūpena, ",
  "sn7:14.9.4_0": "te jahanti vayogataṁ. ",
  "sn7:14.10.1_0": "Assova jiṇṇo nibbhogo, ",
  "sn7:14.10.2_0": "khādanā apanīyati; ",
  "sn7:14.10.3_0": "Bālakānaṁ pitā thero, ",
  "sn7:14.10.4_0": "parāgāresu bhikkhati. ",
  "sn7:14.11.1_0": "Daṇḍova kira me seyyo, ",
  "sn7:14.11.2_0": "yañce puttā anassavā; ",
  "sn7:14.11.3_0": "Caṇḍampi goṇaṁ vāreti, ",
  "sn7:14.11.4_0": "atho caṇḍampi kukkuraṁ. ",
  "sn7:14.12.1_0": "Andhakāre pure hoti, ",
  "sn7:14.12.2_0": "gambhīre gādhamedhati; ",
  "sn7:14.12.3_0": "Daṇḍassa ānubhāvena, ",
  "sn7:14.12.4_0": "khalitvā patitiṭṭhatī”ti. ",
  "sn7:14.13.1_0": "Atha kho naṁ brāhmaṇamahāsālaṁ puttā gharaṁ netvā nhāpetvā paccekaṁ dussayugena acchādesuṁ. ",
  "sn7:14.13.2_0": "Atha kho so brāhmaṇamahāsālo ekaṁ dussayugaṁ ādāya yena bhagavā tenupasaṅkami;",
  "sn7:14.13.2_1": "upasaṅkamitvā bhagavatā saddhiṁ sammodi.",
  "sn7:14.13.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:14.13.3_1": "Ekamantaṁ nisinno kho brāhmaṇamahāsālo bhagavantaṁ etadavoca:",
  "sn7:14.13.4_0": "“mayaṁ, bho gotama, brāhmaṇā nāma ācariyassa ācariyadhanaṁ pariyesāma. ",
  "sn7:14.13.5_0": "Paṭiggaṇhatu me bhavaṁ gotamo ācariyadhanan”ti. ",
  "sn7:14.13.6_0": "Paṭiggahesi bhagavā anukampaṁ upādāya. ",
  "sn7:14.13.7_0": "Atha kho so brāhmaṇamahāsālo bhagavantaṁ etadavoca: ",
  "sn7:14.13.8_0": "“abhikkantaṁ, bho gotama …pe… ",
  "sn7:14.13.9_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:15.0.1_0": "Saṁyutta Nikāya 7 ",
  "sn7:15.0.2_0": "2. Upāsakavagga ",
  "sn7:15.0.3_0": "15. Mānatthaddhasutta ",
  "sn7:15.1.1_0": "Sāvatthinidānaṁ. ",
  "sn7:15.1.2_0": "Tena kho pana samayena mānatthaddho nāma brāhmaṇo sāvatthiyaṁ paṭivasati. ",
  "sn7:15.1.3_0": "So neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti. ",
  "sn7:15.1.4_0": "Tena kho pana samayena bhagavā mahatiyā parisāya parivuto dhammaṁ deseti. ",
  "sn7:15.1.5_0": "Atha kho mānatthaddhassa brāhmaṇassa etadahosi: ",
  "sn7:15.1.6_0": "“ayaṁ kho samaṇo gotamo mahatiyā parisāya parivuto dhammaṁ deseti. ",
  "sn7:15.1.7_0": "Yannūnāhaṁ yena samaṇo gotamo tenupasaṅkameyyaṁ. ",
  "sn7:15.1.8_0": "Sace maṁ samaṇo gotamo ālapissati, ahampi taṁ ālapissāmi. ",
  "sn7:15.1.9_0": "No ce maṁ samaṇo gotamo ālapissati, ahampi nālapissāmī”ti. ",
  "sn7:15.1.10_0": "Atha kho mānatthaddho brāhmaṇo yena bhagavā tenupasaṅkami;",
  "sn7:15.1.10_1": "upasaṅkamitvā tuṇhībhūto ekamantaṁ aṭṭhāsi.",
  "sn7:15.1.11_0": "Atha kho bhagavā taṁ nālapi. ",
  "sn7:15.1.12_0": "Atha kho mānatthaddho brāhmaṇo: ",
  "sn7:15.1.13_0": "“nāyaṁ samaṇo gotamo kiñci jānātī”ti tatova puna nivattitukāmo ahosi. ",
  "sn7:15.1.14_0": "Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṁ brāhmaṇaṁ gāthāya ajjhabhāsi: ",
  "sn7:15.2.1_0": "“Na mānaṁ brāhmaṇa sādhu, ",
  "sn7:15.2.2_0": "atthikassīdha brāhmaṇa; ",
  "sn7:15.2.3_0": "Yena atthena āgacchi, ",
  "sn7:15.2.4_0": "tamevamanubrūhaye”ti. ",
  "sn7:15.3.1_0": "Atha kho mānatthaddho brāhmaṇo: ",
  "sn7:15.3.2_0": "“cittaṁ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti: ",
  "sn7:15.3.3_0": "“mānatthaddhāhaṁ, bho gotama, mānatthaddhāhaṁ, bho gotamā”ti. ",
  "sn7:15.3.4_0": "Atha kho sā parisā abbhutavittajātā ahosi: ",
  "sn7:15.3.5_0": "“acchariyaṁ vata bho, abbhutaṁ vata bho. ",
  "sn7:15.3.6_0": "Ayañhi mānatthaddho brāhmaṇo neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti; ",
  "sn7:15.3.7_0": "atha ca pana samaṇe gotame evarūpaṁ paramanipaccakāraṁ karotī”ti. ",
  "sn7:15.3.8_0": "Atha kho bhagavā mānatthaddhaṁ brāhmaṇaṁ etadavoca: ",
  "sn7:15.3.9_0": "“alaṁ, brāhmaṇa, uṭṭhehi, sake āsane nisīda. ",
  "sn7:15.3.10_0": "Yato te mayi cittaṁ pasannan”ti. ",
  "sn7:15.3.11_0": "Atha kho mānatthaddho brāhmaṇo sake āsane nisīditvā bhagavantaṁ gāthāya ajjhabhāsi: ",
  "sn7:15.4.1_0": "“Kesu na mānaṁ kayirātha, ",
  "sn7:15.4.2_0": "kesu cassa sagāravo; ",
  "sn7:15.4.3_0": "Kyassa apacitā assu, ",
  "sn7:15.4.4_0": "kyassu sādhu supūjitā”ti. ",
  "sn7:15.5.1_0": "“Mātari pitari cāpi, ",
  "sn7:15.5.2_0": "atho jeṭṭhamhi bhātari; ",
  "sn7:15.5.3_0": "Ācariye catutthamhi, ",
  "sn7:15.5.4_0": "tesu na mānaṁ kayirātha; ",
  "sn7:15.5.5_0": "Tesu assa sagāravo, ",
  "sn7:15.5.6_0": "tyassa apacitā assu; ",
  "sn7:15.5.7_0": "Tyassu sādhu supūjitā. ",
  "sn7:15.6.1_0": "Arahante sītībhūte, ",
  "sn7:15.6.2_0": "katakicce anāsave; ",
  "sn7:15.6.3_0": "Nihacca mānaṁ athaddho, ",
  "sn7:15.6.4_0": "te namasse anuttare”ti. ",
  "sn7:15.7.1_0": "Evaṁ vutte, mānatthaddho brāhmaṇo bhagavantaṁ etadavoca: ",
  "sn7:15.7.2_0": "“abhikkantaṁ, bho gotama …pe… ",
  "sn7:15.7.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:16.0.1_0": "Saṁyutta Nikāya 7 ",
  "sn7:16.0.2_0": "2. Upāsakavagga ",
  "sn7:16.0.3_0": "16. Paccanīkasutta ",
  "sn7:16.1.1_0": "Sāvatthinidānaṁ. ",
  "sn7:16.1.2_0": "Tena kho pana samayena paccanīkasāto nāma brāhmaṇo sāvatthiyaṁ paṭivasati. ",
  "sn7:16.1.3_0": "Atha kho paccanīkasātassa brāhmaṇassa etadahosi: ",
  "sn7:16.1.4_0": "“yannūnāhaṁ yena samaṇo gotamo tenupasaṅkameyyaṁ. ",
  "sn7:16.1.5_0": "Yaṁ yadeva samaṇo gotamo bhāsissati taṁ tadevassāhaṁ paccanīkāssan”ti. ",
  "sn7:16.1.6_0": "Tena kho pana samayena bhagavā abbhokāse caṅkamati. ",
  "sn7:16.1.7_0": "Atha kho paccanīkasāto brāhmaṇo yena bhagavā tenupasaṅkami;",
  "sn7:16.1.7_1": "upasaṅkamitvā bhagavantaṁ caṅkamantaṁ etadavoca:",
  "sn7:16.1.8_0": "“bhaṇa samaṇadhamman”ti. ",
  "sn7:16.2.1_0": "“Na paccanīkasātena, ",
  "sn7:16.2.2_0": "suvijānaṁ subhāsitaṁ; ",
  "sn7:16.2.3_0": "Upakkiliṭṭhacittena, ",
  "sn7:16.2.4_0": "sārambhabahulena ca. ",
  "sn7:16.3.1_0": "Yo ca vineyya sārambhaṁ, ",
  "sn7:16.3.2_0": "appasādañca cetaso; ",
  "sn7:16.3.3_0": "Āghātaṁ paṭinissajja, ",
  "sn7:16.3.4_0": "sa ve jaññā subhāsitan”ti. ",
  "sn7:16.4.1_0": "Evaṁ vutte, paccanīkasāto brāhmaṇo bhagavantaṁ etadavoca: ",
  "sn7:16.4.2_0": "“abhikkantaṁ, bho gotama, abhikkantaṁ, bho gotama …pe… ",
  "sn7:16.4.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:17.0.1_0": "Saṁyutta Nikāya 7 ",
  "sn7:17.0.2_0": "2. Upāsakavagga ",
  "sn7:17.0.3_0": "17. Navakammikasutta ",
  "sn7:17.1.1_0": "Ekaṁ samayaṁ bhagavā kosalesu viharati aññatarasmiṁ vanasaṇḍe. ",
  "sn7:17.1.2_0": "Tena kho pana samayena navakammikabhāradvājo brāhmaṇo tasmiṁ vanasaṇḍe kammantaṁ kārāpeti. ",
  "sn7:17.1.3_0": "Addasā kho navakammikabhāradvājo brāhmaṇo bhagavantaṁ aññatarasmiṁ sālarukkhamūle nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn7:17.1.4_0": "Disvānassa etadahosi: ",
  "sn7:17.1.5_0": "“ahaṁ kho imasmiṁ vanasaṇḍe kammantaṁ kārāpento ramāmi. ",
  "sn7:17.1.6_0": "Ayaṁ samaṇo gotamo kiṁ kārāpento ramatī”ti? ",
  "sn7:17.1.7_0": "Atha kho navakammikabhāradvājo brāhmaṇo yena bhagavā tenupasaṅkami.",
  "sn7:17.1.7_1": "upasaṅkamitvā bhagavantaṁ gāthāya ajjhabhāsi:",
  "sn7:17.2.1_0": "“Ke nu kammantā karīyanti, ",
  "sn7:17.2.2_0": "bhikkhu sālavane tava; ",
  "sn7:17.2.3_0": "Yadekako araññasmiṁ, ",
  "sn7:17.2.4_0": "ratiṁ vindati gotamo”ti. ",
  "sn7:17.3.1_0": "“Na me vanasmiṁ karaṇīyamatthi, ",
  "sn7:17.3.2_0": "Ucchinnamūlaṁ me vanaṁ visūkaṁ; ",
  "sn7:17.3.3_0": "Svāhaṁ vane nibbanatho visallo, ",
  "sn7:17.3.4_0": "Eko rame aratiṁ vippahāyā”ti. ",
  "sn7:17.4.1_0": "Evaṁ vutte, navakammikabhāradvājo brāhmaṇo bhagavantaṁ etadavoca: ",
  "sn7:17.4.2_0": "“abhikkantaṁ, bho gotama …pe… ",
  "sn7:17.4.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:18.0.1_0": "Saṁyutta Nikāya 7 ",
  "sn7:18.0.2_0": "2. Upāsakavagga ",
  "sn7:18.0.3_0": "18. Kaṭṭhahārasutta ",
  "sn7:18.1.1_0": "Ekaṁ samayaṁ bhagavā kosalesu viharati aññatarasmiṁ vanasaṇḍe. ",
  "sn7:18.1.2_0": "Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṁsu;",
  "sn7:18.1.2_1": "upasaṅkamitvā addasaṁsu bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "sn7:18.1.2_2": "Disvāna yena bhāradvājagotto brāhmaṇo tenupasaṅkamiṁsu;",
  "sn7:18.1.2_3": "upasaṅkamitvā bhāradvājagottaṁ brāhmaṇaṁ etadavocuṁ:",
  "sn7:18.1.3_0": "“yagghe bhavaṁ jāneyyāsi. ",
  "sn7:18.1.4_0": "Asukasmiṁ vanasaṇḍe samaṇo nisinno pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā”. ",
  "sn7:18.1.5_0": "Atha kho bhāradvājagotto brāhmaṇo tehi māṇavakehi saddhiṁ yena so vanasaṇḍo tenupasaṅkami. ",
  "sn7:18.1.6_0": "Addasā kho bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "sn7:18.1.7_0": "Disvāna yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn7:18.2.1_0": "“Gambhīrarūpe bahubherave vane, ",
  "sn7:18.2.2_0": "Suññaṁ araññaṁ vijanaṁ vigāhiya; ",
  "sn7:18.2.3_0": "Aniñjamānena ṭhitena vaggunā, ",
  "sn7:18.2.4_0": "Sucārurūpaṁ vata bhikkhu jhāyasi. ",
  "sn7:18.3.1_0": "Na yattha gītaṁ napi yattha vāditaṁ, ",
  "sn7:18.3.2_0": "Eko araññe vanavassito muni; ",
  "sn7:18.3.3_0": "Accherarūpaṁ paṭibhāti maṁ idaṁ, ",
  "sn7:18.3.4_0": "Yadekako pītimano vane vase. ",
  "sn7:18.4.1_0": "Maññāmahaṁ lokādhipatisahabyataṁ, ",
  "sn7:18.4.2_0": "Ākaṅkhamāno tidivaṁ anuttaraṁ; ",
  "sn7:18.4.3_0": "Kasmā bhavaṁ vijanamaraññamassito, ",
  "sn7:18.4.4_0": "Tapo idha kubbasi brahmapattiyā”ti. ",
  "sn7:18.5.1_0": "“Yā kāci kaṅkhā abhinandanā vā, ",
  "sn7:18.5.2_0": "Anekadhātūsu puthū sadāsitā; ",
  "sn7:18.5.3_0": "Aññāṇamūlappabhavā pajappitā, ",
  "sn7:18.5.4_0": "Sabbā mayā byantikatā samūlikā. ",
  "sn7:18.6.1_0": "Svāhaṁ akaṅkho asito anūpayo, ",
  "sn7:18.6.2_0": "Sabbesu dhammesu visuddhadassano; ",
  "sn7:18.6.3_0": "Pappuyya sambodhimanuttaraṁ sivaṁ, ",
  "sn7:18.6.4_0": "Jhāyāmahaṁ brahma raho visārado”ti. ",
  "sn7:18.7.1_0": "Evaṁ vutte, bhāradvājagotto brāhmaṇo bhagavantaṁ etadavoca: ",
  "sn7:18.7.2_0": "“abhikkantaṁ, bho gotama, abhikkantaṁ, bho gotama …pe… ",
  "sn7:18.7.3_0": "ajjatagge pāṇupetaṁ saraṇaṁ gatan”ti. ",
  "sn7:19.0.1_0": "Saṁyutta Nikāya 7 ",
  "sn7:19.0.2_0": "2. Upāsakavagga ",
  "sn7:19.0.3_0": "19. Mātuposakasutta ",
  "sn7:19.1.1_0": "Sāvatthinidānaṁ. ",
  "sn7:19.1.2_0": "Atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn7:19.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:19.1.3_1": "Ekamantaṁ nisinno kho mātuposako brāhmaṇo bhagavantaṁ etadavoca:",
  "sn7:19.1.4_0": "“ahañhi, bho gotama, dhammena bhikkhaṁ pariyesāmi, dhammena bhikkhaṁ pariyesitvā mātāpitaro posemi. ",
  "sn7:19.1.5_0": "Kaccāhaṁ, bho gotama, evaṅkārī kiccakārī homī”ti? ",
  "sn7:19.1.6_0": "“Taggha tvaṁ, brāhmaṇa, evaṅkārī kiccakārī hosi. ",
  "sn7:19.1.7_0": "Yo kho, brāhmaṇa, dhammena bhikkhaṁ pariyesati, dhammena bhikkhaṁ pariyesitvā mātāpitaro poseti, bahuṁ so puññaṁ pasavatīti. ",
  "sn7:19.2.1_0": "Yo mātaraṁ pitaraṁ vā, ",
  "sn7:19.2.2_0": "macco dhammena posati; ",
  "sn7:19.2.3_0": "Tāya naṁ pāricariyāya, ",
  "sn7:19.2.4_0": "mātāpitūsu paṇḍitā; ",
  "sn7:19.2.5_0": "Idheva naṁ pasaṁsanti, ",
  "sn7:19.2.6_0": "pecca sagge pamodatī”ti. ",
  "sn7:19.3.1_0": "Evaṁ vutte, mātuposako brāhmaṇo bhagavantaṁ etadavoca: ",
  "sn7:19.3.2_0": "“abhikkantaṁ, bho gotama, abhikkantaṁ, bho gotama …pe… ",
  "sn7:19.3.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:20.0.1_0": "Saṁyutta Nikāya 7 ",
  "sn7:20.0.2_0": "2. Upāsakavagga ",
  "sn7:20.0.3_0": "20. Bhikkhakasutta ",
  "sn7:20.1.1_0": "Sāvatthinidānaṁ. ",
  "sn7:20.1.2_0": "Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn7:20.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:20.1.3_1": "Ekamantaṁ nisinno kho bhikkhako brāhmaṇo bhagavantaṁ etadavoca:",
  "sn7:20.1.4_0": "“ahampi kho, bho gotama, bhikkhako, bhavampi bhikkhako, idha no kiṁ nānākaraṇan”ti? ",
  "sn7:20.2.1_0": "“Na tena bhikkhako hoti, ",
  "sn7:20.2.2_0": "yāvatā bhikkhate pare; ",
  "sn7:20.2.3_0": "Vissaṁ dhammaṁ samādāya, ",
  "sn7:20.2.4_0": "bhikkhu hoti na tāvatā. ",
  "sn7:20.3.1_0": "Yodha puññañca pāpañca, ",
  "sn7:20.3.2_0": "bāhitvā brahmacariyaṁ; ",
  "sn7:20.3.3_0": "Saṅkhāya loke carati, ",
  "sn7:20.3.4_0": "sa ve bhikkhūti vuccatī”ti. ",
  "sn7:20.4.1_0": "Evaṁ vutte, bhikkhako brāhmaṇo bhagavantaṁ etadavoca: ",
  "sn7:20.4.2_0": "“abhikkantaṁ, bho gotama, abhikkantaṁ, bho gotama …pe… ",
  "sn7:20.4.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:21.0.1_0": "Saṁyutta Nikāya 7 ",
  "sn7:21.0.2_0": "2. Upāsakavagga ",
  "sn7:21.0.3_0": "21. Saṅgāravasutta ",
  "sn7:21.1.1_0": "Sāvatthinidānaṁ. ",
  "sn7:21.1.2_0": "Tena kho pana samayena saṅgāravo nāma brāhmaṇo sāvatthiyaṁ paṭivasati udakasuddhiko, udakena parisuddhiṁ pacceti, sāyaṁ pātaṁ udakorohanānuyogamanuyutto viharati. ",
  "sn7:21.1.3_0": "Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "sn7:21.1.4_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami;",
  "sn7:21.1.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn7:21.1.4_2": "Ekamantaṁ nisinno kho āyasmā ānando bhagavantaṁ etadavoca:",
  "sn7:21.1.5_0": "“idha, bhante, saṅgāravo nāma brāhmaṇo sāvatthiyaṁ paṭivasati udakasuddhiko, udakena suddhiṁ pacceti, sāyaṁ pātaṁ udakorohanānuyogamanuyutto viharati. ",
  "sn7:21.1.6_0": "Sādhu, bhante, bhagavā yena saṅgāravassa brāhmaṇassa nivesanaṁ tenupasaṅkamatu anukampaṁ upādāyā”ti. ",
  "sn7:21.1.7_0": "Adhivāsesi bhagavā tuṇhībhāvena. ",
  "sn7:21.2.1_0": "Atha kho bhagavā pubbaṇhasamayaṁ nivāsetvā pattacīvaramādāya yena saṅgāravassa brāhmaṇassa nivesanaṁ tenupasaṅkami;",
  "sn7:21.2.1_1": "upasaṅkamitvā paññatte āsane nisīdi.",
  "sn7:21.2.2_0": "Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn7:21.2.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn7:21.2.3_1": "Ekamantaṁ nisinnaṁ kho saṅgāravaṁ brāhmaṇaṁ bhagavā etadavoca:",
  "sn7:21.2.4_0": "“saccaṁ kira tvaṁ, brāhmaṇa, udakasuddhiko, udakena suddhiṁ paccesi, sāyaṁ pātaṁ udakorohanānuyogamanuyutto viharasī”ti? ",
  "sn7:21.2.5_0": "“Evaṁ, bho gotama”. ",
  "sn7:21.2.6_0": "“Kiṁ pana tvaṁ, brāhmaṇa, atthavasaṁ sampassamāno udakasuddhiko, udakasuddhiṁ paccesi, sāyaṁ pātaṁ udakorohanānuyogamanuyutto viharasī”ti? ",
  "sn7:21.2.7_0": "“Idha me, bho gotama, yaṁ divā pāpakammaṁ kataṁ hoti, taṁ sāyaṁ nhānena pavāhemi, yaṁ rattiṁ pāpakammaṁ kataṁ hoti taṁ pātaṁ nhānena pavāhemi. ",
  "sn7:21.2.8_0": "Imaṁ khvāhaṁ, bho gotama, atthavasaṁ sampassamāno udakasuddhiko, udakena suddhiṁ paccemi, sāyaṁ pātaṁ udakorohanānuyogamanuyutto viharāmī”ti. ",
  "sn7:21.3.1_0": "“Dhammo rahado brāhmaṇa sīlatittho, ",
  "sn7:21.3.2_0": "Anāvilo sabbhi sataṁ pasattho; ",
  "sn7:21.3.3_0": "Yattha have vedaguno sinātā, ",
  "sn7:21.3.4_0": "Anallagattāva taranti pāran”ti. ",
  "sn7:21.4.1_0": "Evaṁ vutte, saṅgāravo brāhmaṇo bhagavantaṁ etadavoca: ",
  "sn7:21.4.2_0": "“abhikkantaṁ, bho gotama, abhikkantaṁ, bho gotama …pe… ",
  "sn7:21.4.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn7:22.0.1_0": "Saṁyutta Nikāya 7 ",
  "sn7:22.0.2_0": "2. Upāsakavagga ",
  "sn7:22.0.3_0": "22. Khomadussasutta ",
  "sn7:22.1.1_0": "Evaṁ me sutaṁ—",
  "sn7:22.1.2_0": "ekaṁ samayaṁ bhagavā sakkesu viharati khomadussaṁ nāmaṁ sakyānaṁ nigamo. ",
  "sn7:22.1.3_0": "Atha kho bhagavā pubbaṇhasamayaṁ nivāsetvā pattacīvaramādāya khomadussaṁ nigamaṁ piṇḍāya pāvisi. ",
  "sn7:22.1.4_0": "Tena kho pana samayena khomadussakā brāhmaṇagahapatikā sabhāyaṁ sannipatitā honti kenacideva karaṇīyena, devo ca ekamekaṁ phusāyati. ",
  "sn7:22.1.5_0": "Atha kho bhagavā yena sā sabhā tenupasaṅkami. ",
  "sn7:22.1.6_0": "Addasaṁsu khomadussakā brāhmaṇagahapatikā bhagavantaṁ dūratova āgacchantaṁ. ",
  "sn7:22.1.7_0": "Disvāna etadavocuṁ: ",
  "sn7:22.1.8_0": "“ke ca muṇḍakā samaṇakā, ke ca sabhādhammaṁ jānissantī”ti? ",
  "sn7:22.1.9_0": "Atha kho bhagavā khomadussake brāhmaṇagahapatike gāthāya ajjhabhāsi: ",
  "sn7:22.2.1_0": "“Nesā sabhā yattha na santi santo, ",
  "sn7:22.2.2_0": "Santo na te ye na vadanti dhammaṁ; ",
  "sn7:22.2.3_0": "Rāgañca dosañca pahāya mohaṁ, ",
  "sn7:22.2.4_0": "Dhammaṁ vadantā ca bhavanti santo”ti. ",
  "sn7:22.3.1_0": "Evaṁ vutte, khomadussakā brāhmaṇagahapatikā bhagavantaṁ etadavocuṁ: ",
  "sn7:22.3.2_0": "“abhikkantaṁ, bho gotama, abhikkantaṁ, bho gotama. ",
  "sn7:22.3.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya:",
  "sn7:22.3.3_1": "‘cakkhumanto rūpāni dakkhantī’ti;",
  "sn7:22.3.3_2": "evamevaṁ bhotā gotamena anekapariyāyena dhammo pakāsito.",
  "sn7:22.3.4_0": "Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca. ",
  "sn7:22.3.5_0": "Upāsake no bhavaṁ gotamo dhāretu ajjatagge pāṇupete saraṇaṁ gate”ti. ",
  "sn7:22.3.6_0": "Upāsakavaggo dutiyo. ",
  "sn7:22.4.0_0": "Tassuddānaṁ",
  "sn7:22.4.1_0": "Kasi udayo devahito, ",
  "sn7:22.4.2_0": "Aññataramahāsālaṁ; ",
  "sn7:22.4.3_0": "Mānatthaddhaṁ paccanīkaṁ, ",
  "sn7:22.4.4_0": "Navakammi kaṭṭhahāraṁ; ",
  "sn7:22.4.5_0": "Mātuposakaṁ bhikkhako, ",
  "sn7:22.4.6_0": "Saṅgāravo ca khomadussena dvādasāti. ",
  "sn7:22.4.7_0": "Brāhmaṇasaṁyuttaṁ samattaṁ. "
}