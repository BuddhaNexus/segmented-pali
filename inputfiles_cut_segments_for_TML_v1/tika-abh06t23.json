{
  "tika-abh06t23:0_0": "23. Tevīsatimo paricchedo",
  "tika-abh06t23:1_0": "Kilesappahānakathā",
  "tika-abh06t23:2_0": "1375.",
  "tika-abh06t23:3_0": "Etesu yena ye dhammā, pahātabbā bhavanti hi;",
  "tika-abh06t23:4_0": "Tesaṁ dāni karissāmi, pakāsanamito paraṁ.",
  "tika-abh06t23:5_0": "Imesu pana catūsu maggañāṇesu ye dhammā yena ñāṇena pahātabbā, tesaṁ pahānamevaṁ veditabbaṁ.",
  "tika-abh06t23:5_1": "Etāni hi yathāyogaṁ saṁyojanakilesamicchattalokadhammamacchariyavipallāsaganthāgatiāsava- oghayoganīvaraṇaparāmāsaupādānānusayamalaakusalakammapatha- akusalacittuppādasaṅkhātānaṁ pahānakarāni.",
  "tika-abh06t23:6_0": "Tattha saṁyojanānīti dasa saṁyojanāni.",
  "tika-abh06t23:6_1": "Seyyathidaṁ –",
  "tika-abh06t23:6_2": "rūparāgārūparāgamānauddhaccāvijjāti ime pañca uddhaṁbhāgiyasaṁyojanāni nāma.",
  "tika-abh06t23:6_3": "Sakkāyadiṭṭhi vicikicchā sīlabbataparāmāso kāmarāgo paṭighoti ime pañca adhobhāgiyasaṁyojanāni nāma.",
  "tika-abh06t23:7_0": "Kilesāti dasa kilesā.",
  "tika-abh06t23:7_1": "Seyyathidaṁ –",
  "tika-abh06t23:7_2": "lobho doso moho māno diṭṭhi vicikicchā thinaṁ uddhaccaṁ ahirikaṁ anottappanti.",
  "tika-abh06t23:8_0": "Micchattāti dasa micchattā.",
  "tika-abh06t23:8_1": "Seyyathidaṁ –",
  "tika-abh06t23:8_2": "micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi micchāñāṇaṁ micchāvimuttīti.",
  "tika-abh06t23:9_0": "Lokadhammāti aṭṭha lokadhammā lābho alābho yaso ayaso nindā pasaṁsā sukhaṁ dukkhanti.",
  "tika-abh06t23:9_1": "Idha pana kāraṇūpacārena lābhādivatthukassa anunayassa, alābhādivatthukassa paṭighassa cetaṁ lokadhammagahaṇena gahaṇaṁ katanti veditabbaṁ.",
  "tika-abh06t23:10_0": "Macchariyānīti pañca macchariyāni āvāsamacchariyaṁ kulamacchariyaṁ lābhamacchariyaṁ dhammamacchariyaṁ vaṇṇamacchariyanti.",
  "tika-abh06t23:10_1": "Imāni āvāsādīsu aññesaṁ sādhāraṇabhāvaṁ asahanākārena pavattāni macchariyāni.",
  "tika-abh06t23:11_0": "Vipallāsāti aniccadukkhaanattaasubhesuyeva vatthūsu ‘‘niccaṁ sukhaṁ attā subha’’nti evaṁ pavattā saññāvipallāso cittavipallāso diṭṭhivipallāsoti ime tayo vipallāsā.",
  "tika-abh06t23:12_0": "Ganthāti cattāro ganthā abhijjhākāyagantho, byāpādo, sīlabbataparāmāso, idaṁsaccābhiniveso kāyaganthoti.",
  "tika-abh06t23:13_0": "Agatīti chandadosamohabhayāni.",
  "tika-abh06t23:13_1": "Āsavāti cattāro āsavā –",
  "tika-abh06t23:13_2": "kāmarāgabhavarāgamicchādiṭṭhiavijjāsavoti.",
  "tika-abh06t23:13_3": "Oghayogānītipi tesamevādhivacanaṁ.",
  "tika-abh06t23:13_4": "Nīvaraṇānīti kāmacchandādayo.",
  "tika-abh06t23:13_5": "Parāmāsoti micchādiṭṭhiyā adhivacanaṁ.",
  "tika-abh06t23:14_0": "Upādānāti cattāri upādānāni kāmupādānādīnīti.",
  "tika-abh06t23:14_1": "Anusayāti satta anusayā kāmarāgānusayo paṭighamānadiṭṭhivicikicchābhavarāgāvijjānusayoti.",
  "tika-abh06t23:14_2": "Malāti tayo malā –",
  "tika-abh06t23:14_3": "lobho doso mohoti.",
  "tika-abh06t23:15_0": "Akusalakammapathāti dasa akusalakammapathā.",
  "tika-abh06t23:15_1": "Seyyathidaṁ –",
  "tika-abh06t23:15_2": "pāṇātipāto adinnādānaṁ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti dasa.",
  "tika-abh06t23:16_0": "Akusalacittuppādāti lobhamūlāni aṭṭha, dosamūlāni dve, mohamūlāni dveti ime dvādasāti.",
  "tika-abh06t23:17_0": "Etesaṁ saṁyojanādīnaṁ etāni yathāsambhavaṁ pahānakarāni. Kathaṁ?",
  "tika-abh06t23:17_1": "Saṁyojanesu tāva sakkāyadiṭṭhivicikicchāsīlabbataparāmāsā apāyagamanīyā kāmarāgapaṭighāti ete paṭhamamaggañāṇavajjhā, sesā kāmarāgapaṭighā oḷārikā dutiyamaggañāṇavajjhā, sukhumā tatiyamaggañāṇavajjhā, rūparāgādayo pañcapi catutthamaggañāṇavajjhā eva.",
  "tika-abh06t23:18_0": "Kilesesu diṭṭhivicikicchā paṭhamamaggañāṇavajjhā, doso tatiyamaggañāṇavajjho, lobhamohamānathinauddhaccaahirikānottappāni catutthamaggañāṇavajjhāni.",
  "tika-abh06t23:19_0": "Micchattesu micchādiṭṭhi musāvādo micchākammanto micchāājīvoti ime paṭhamamaggañāṇavajjhā, micchāsaṅkappo pisuṇavācā pharusavācāti ime tatiyamaggañāṇavajjhā, cetanāyeva cettha micchāvācāti veditabbā, samphappalāpamicchāvāyāmasatisamādhivimuttiñāṇāni catutthamaggañāṇavajjhāni.",
  "tika-abh06t23:20_0": "Lokadhammesu paṭigho tatiyamaggañāṇavajjho, anunayo catutthamaggañāṇavajjho, yase pasaṁsāya ca anunayo catutthamaggañāṇavajjhoti eke.",
  "tika-abh06t23:21_0": "Macchariyāni paṭhamamaggañāṇavajjhāni eva.",
  "tika-abh06t23:22_0": "Vipallāsesu pana anicce niccaṁ, anattani attāti ca saññācittadiṭṭhivipallāsā , dukkhe sukhaṁ, asubhe subhanti diṭṭhivipallāso cāti ime paṭhamamaggañāṇavajjhā, asubhe subhanti saññācittavipallāsā tatiyamaggañāṇavajjhā, dukkhe sukhanti catutthamaggañāṇavajjhā.",
  "tika-abh06t23:23_0": "Ganthesu sīlabbataparāmāsaidaṁsaccābhinivesakāyaganthā paṭhamamaggañāṇavajjhā, byāpādakāyagantho tatiyamaggañāṇavajjho, abhijjhākāyagantho catutthamaggañāṇavajjhova.",
  "tika-abh06t23:24_0": "Agatiyo paṭhamamaggañāṇavajjhā.",
  "tika-abh06t23:25_0": "Āsavesu diṭṭhāsavo paṭhamañāṇavajjho, kāmāsavo tatiyañāṇavajjho, itare dve catutthañāṇavajjhā.",
  "tika-abh06t23:25_1": "Oghayogesupi eseva nayo.",
  "tika-abh06t23:26_0": "Nīvaraṇesu vicikicchānīvaraṇaṁ paṭhamañāṇavajjhaṁ, kāmacchando byāpādo kukkuccanti tīṇi tatiyañāṇavajjhāni, thinamiddhauddhaccāni catutthañāṇavajjhāni.",
  "tika-abh06t23:27_0": "Parāmāso paṭhamañāṇavajjho.",
  "tika-abh06t23:28_0": "Upādānesu sabbesampi lokiyadhammānaṁ vatthukāmavasena ‘‘kāmā’’ti āgatattā rūpārūpesu rāgopi kāmupādāne patati, tasmā tañca kāmupādānaṁ catutthañāṇavajjhaṁ, sesāni paṭhamañāṇavajjhāni.",
  "tika-abh06t23:29_0": "Anusayesu diṭṭhivicikicchānusayā paṭhamañāṇavajjhā, kāmarāgapaṭighānusayā tatiyañāṇavajjhā, mānabhavarāgāvijjānusayā catutthañāṇavajjhā.",
  "tika-abh06t23:30_0": "Malesu dosamalaṁ tatiyañāṇavajjhaṁ, itarāni catutthañāṇavajjhāneva.",
  "tika-abh06t23:31_0": "Akusalakammapathesu pāṇātipāto adinnādānaṁ micchācāro musāvādo micchādiṭṭhīti ime paṭhamañāṇavajjhā, pisuṇavācā pharusavācā byāpādoti tatiyañāṇavajjhā, samphappalāpo abhijjhā catutthañāṇavajjhāva.",
  "tika-abh06t23:32_0": "Akusalacittuppādesu cattāro diṭṭhigatacittuppādā, vicikicchāsampayutto cāti pañca paṭhamañāṇavajjhā, dve paṭighasampayuttā tatiyañāṇavajjhā, sesā catutthañāṇavajjhāti.",
  "tika-abh06t23:33_0": "Yañca yena vajjhaṁ, taṁ tena pahātabbaṁ nāma.",
  "tika-abh06t23:33_1": "Tena vuttaṁ ‘‘etesaṁ saṁyojanādīnaṁ dhammānaṁ etāni yathāyogaṁ pahānakarānī’’ti.",
  "tika-abh06t23:34_0": "1376.",
  "tika-abh06t23:35_0": "Etesu ñāṇesu ca yena yena,",
  "tika-abh06t23:36_0": "Yo yo hi dhammo samupeti ghātaṁ;",
  "tika-abh06t23:37_0": "So so asesena ca tena tena,",
  "tika-abh06t23:38_0": "Sandassito sādhu mayā panevaṁ.",
  "tika-abh06t23:39_0": "Kilesapahānakkamakathāyaṁ.",
  "tika-abh06t23:40_0": "1377.",
  "tika-abh06t23:41_0": "Pariññādīni kiccāni, yāni vuttāni satthunā;",
  "tika-abh06t23:42_0": "Saccābhisamaye tāni, pavakkhāmi ito paraṁ.",
  "tika-abh06t23:43_0": "1378.",
  "tika-abh06t23:44_0": "Ekekassa panetesu,",
  "tika-abh06t23:45_0": "Ñāṇassekakkhaṇe siyā;",
  "tika-abh06t23:46_0": "Pariññā ca pahānañca,",
  "tika-abh06t23:47_0": "Sacchikiriyā ca bhāvanā.",
  "tika-abh06t23:48_0": "1379.",
  "tika-abh06t23:49_0": "Pariññādīni etāni, kiccānekakkhaṇe pana;",
  "tika-abh06t23:50_0": "Yathāsabhāvato tāni, jānitabbāni viññunā.",
  "tika-abh06t23:51_0": "1380.",
  "tika-abh06t23:52_0": "Padīpo hi yathā loke, apubbācarimaṁ idha;",
  "tika-abh06t23:53_0": "Cattāri pana kiccāni, karotekakkhaṇe pana.",
  "tika-abh06t23:54_0": "1381.",
  "tika-abh06t23:55_0": "Ālokañca vidaṁseti, nāseti timirampi ca;",
  "tika-abh06t23:56_0": "Pariyādiyati telañca, vaṭṭiṁ jhāpeti ekato.",
  "tika-abh06t23:57_0": "1382.",
  "tika-abh06t23:58_0": "Evaṁ taṁ maggañāṇampi, apubbācarimaṁ pana;",
  "tika-abh06t23:59_0": "Cattāripi ca kiccāni, karotekakkhaṇe pana.",
  "tika-abh06t23:60_0": "1383.",
  "tika-abh06t23:61_0": "Pariññābhisamayeneva, dukkhaṁ abhisameti so;",
  "tika-abh06t23:62_0": "Pahānābhisamayeneva, tathā samudayampi ca.",
  "tika-abh06t23:63_0": "1384.",
  "tika-abh06t23:64_0": "Bhāvanāvidhināyeva, maggaṁ abhisameti taṁ;",
  "tika-abh06t23:65_0": "Ārammaṇakriyāyeva, nirodhaṁ sacchikaroti so.",
  "tika-abh06t23:66_0": "Vuttampi cetaṁ ‘‘maggasamaṅgissa ñāṇaṁ dukkhepetaṁ ñāṇaṁ, dukkhasamudayepetaṁ ñāṇaṁ, dukkhanirodhepetaṁ ñāṇaṁ, dukkhanirodhagāminiyā paṭipadāyapetaṁ ñāṇa’’nti.",
  "tika-abh06t23:66_1": "Tattha yathā padīpo vaṭṭiṁ jhāpeti, evaṁ maggañāṇaṁ dukkhaṁ parijānāti.",
  "tika-abh06t23:66_2": "Yathā andhakāraṁ nāseti, evaṁ samudayaṁ pajahati.",
  "tika-abh06t23:66_3": "Yathā ālokaṁ vidaṁseti, evaṁ sahajātādipaccayatāya sammāsaṅkappādimaggaṁ bhāveti.",
  "tika-abh06t23:66_4": "Yathā telaṁ pariyādiyati, evaṁ kilesapariyādānena nirodhaṁ sacchikarotīti veditabbaṁ.",
  "tika-abh06t23:67_0": "1385.",
  "tika-abh06t23:68_0": "Uggacchanto yathādicco, apubbācarimaṁ pana;",
  "tika-abh06t23:69_0": "Cattāri pana kiccāni, karotekakkhaṇe idha.",
  "tika-abh06t23:70_0": "1386.",
  "tika-abh06t23:71_0": "Obhāseti ca rūpāni, nāseti timirampi ca;",
  "tika-abh06t23:72_0": "Ālokañca vidaṁseti, sītañca paṭihaññati.",
  "tika-abh06t23:73_0": "1387.",
  "tika-abh06t23:74_0": "Yathā ca mahatī nāvā, apubbācarimaṁ pana;",
  "tika-abh06t23:75_0": "Cattāri pana kiccāni, karotekakkhaṇe pana.",
  "tika-abh06t23:76_0": "1388.",
  "tika-abh06t23:77_0": "Jahatī orimaṁ tīraṁ, sotaṁ chindati sā pana;",
  "tika-abh06t23:78_0": "Tathā vahati bhaṇḍañca, tīramappeti pārimaṁ.",
  "tika-abh06t23:79_0": "1389.",
  "tika-abh06t23:80_0": "Nāvāyorimatīrassa, yathā pajahanaṁ pana;",
  "tika-abh06t23:81_0": "Tatheva maggañāṇassa, dukkhassa parijānanaṁ.",
  "tika-abh06t23:82_0": "1390.",
  "tika-abh06t23:83_0": "Yathā chindati taṁ sotaṁ, taṇhaṁ jahati taṁ tathā;",
  "tika-abh06t23:84_0": "Yathā vahati taṁ bhaṇḍaṁ, sahajātādinā pana.",
  "tika-abh06t23:85_0": "1391.",
  "tika-abh06t23:86_0": "Tatheva paccayattena, maggaṁ bhāveti nāma so;",
  "tika-abh06t23:87_0": "Yathā pāraṁ pana evaṁ, nirodhārammaṇaṁ bhave.",
  "tika-abh06t23:88_0": "1392.",
  "tika-abh06t23:89_0": "Lokuttarena niddiṭṭhā, yā lokuttarabhāvanā;",
  "tika-abh06t23:90_0": "Sā saṅkhepanayenevaṁ, mayā sādhu pakāsitā.",
  "tika-abh06t23:91_0": "1393.",
  "tika-abh06t23:92_0": "Ko hi nāma naro loke,",
  "tika-abh06t23:93_0": "Lokuttarasukhāvahaṁ;",
  "tika-abh06t23:94_0": "Bhāvanaṁ pana paññāya,",
  "tika-abh06t23:95_0": "Na ca bhāveyya paṇḍito.",
  "tika-abh06t23:96_0": "1394.",
  "tika-abh06t23:97_0": "Imaṁ viditvā hitabhāvanaṁ vanaṁ,",
  "tika-abh06t23:98_0": "Upeti yo ve sukhasaṁhitaṁ hitaṁ;",
  "tika-abh06t23:99_0": "Vidhūya cittassa anuttamaṁ tamaṁ,",
  "tika-abh06t23:100_0": "Upeti cāviggahakampadaṁ padaṁ.",
  "tika-abh06t23:101_0": "Iti abhidhammāvatāre ñāṇadassanavisuddhiniddeso nāma",
  "tika-abh06t23:102_0": "Tevīsatimo paricchedo."
}