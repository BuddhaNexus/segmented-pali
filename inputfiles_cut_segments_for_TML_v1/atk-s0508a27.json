{
  "atk-s0508a27:0_0": "11. Ekādasanipāto",
  "atk-s0508a27:1_0": "1. Saṁkiccattheragāthāvaṇṇanā",
  "atk-s0508a27:2_0": "Ekādasanipāte kiṁ tavattho vane tātātiādikā āyasmato saṁkiccattherassa gāthā.",
  "atk-s0508a27:2_1": "Kā uppatti?",
  "atk-s0508a27:2_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde sāvatthiyaṁ brāhmaṇamahāsālakule paṭisandhiṁ gaṇhi.",
  "atk-s0508a27:2_3": "Tasmiṁ kucchigateyeva mātā byādhitā hutvā kālamakāsi.",
  "atk-s0508a27:2_4": "Tassā susānaṁ netvā jhāpiyamānāya gabbhāsayo na jhāyi.",
  "atk-s0508a27:2_5": "Manussā sūlehi kucchiṁ vijjhantā dārakassa akkhikoṭiṁ pahariṁsu.",
  "atk-s0508a27:2_6": "Te taṁ vijjhitvā aṅgārehi paṭicchādetvā pakkamiṁsu.",
  "atk-s0508a27:2_7": "Kucchipadesopi jhāyi, aṅgāramatthake pana suvaṇṇabimbasadiso dārako padumagabbhe nipanno viya ahosi.",
  "atk-s0508a27:2_8": "Pacchimabhavikasattassa hi sinerunā otthariyamānassapi arahattaṁ appatvā jīvitakkhayo nāma natthi.",
  "atk-s0508a27:3_0": "Punadivase āḷāhanaṭṭhānaṁ gatā manussā tathānipannaṁ dārakaṁ disvā acchariyabbhutacittajātā dārakaṁ ādāya gāmaṁ pavisitvā nemittake pucchiṁsu.",
  "atk-s0508a27:3_1": "Nemittakā ‘‘sace ayaṁ dārako agāraṁ ajjhāvasissati, yāva sattamā kulaparivaṭṭā duggatā bhavissanti.",
  "atk-s0508a27:3_2": "Sace pabbajissati, pañcahi samaṇasatehi parivuto vicarissatī’’ti āhaṁsu.",
  "atk-s0508a27:3_3": "Ñātakā ‘‘hotu, vaḍḍhitakāle amhākaṁ ayyassa sāriputtattherassa santike taṁ pabbājessāmā’’ti vatvā saṅkunā chinnakkhikoṭitāya saṁkiccoti vadantā aparabhāge saṁkiccoti vohariṁsu.",
  "atk-s0508a27:3_4": "So sattavassikakāle attano gabbhagatasseva mātu maraṇaṁ, gabbhe ca attano pavattiṁ sutvā saṁvegajāto ‘‘pabbajissāmī’’ti āha.",
  "atk-s0508a27:3_5": "Ñātakā ‘‘sādhu, tātā’’ti dhammasenāpatissa santikaṁ netvā, ‘‘bhante, imaṁ pabbājethā’’ti adaṁsu.",
  "atk-s0508a27:3_6": "Thero taṁ tacapañcakakammaṭṭhānaṁ datvā pabbājesi.",
  "atk-s0508a27:3_7": "So khuraggeyeva saha paṭisambhidāhi arahattaṁ patvā tiṁsamattehi bhikkhūhi saddhiṁ araññe viharanto ce corahatthato mocetvā sayampi te core dametvā pabbājetvā aññatarasmiṁ vihāre bahūhi bhikkhūhi saddhiṁ viharanto te vivādapasute disvā ‘‘aññattha gacchāmī’’ti bhikkhū āpucchi.",
  "atk-s0508a27:3_8": "Ayamettha saṅkhepo, vitthāro pana dhammapadavatthumhi (dha. pa. aṭṭha.",
  "atk-s0508a27:3_9": "1.saṅkiccasāmaṇeravatthu) āgatanayeneva veditabbo.",
  "atk-s0508a27:3_10": "Atha naṁ aññataro upāsako upaṭṭhātukāmo āsannaṭṭhāne vāsaṁ yācanto –",
  "atk-s0508a27:4_0": "597.",
  "atk-s0508a27:5_0": "‘‘Kiṁ tavattho vane tāta, ujjuhānova pāvuse;",
  "atk-s0508a27:6_0": "Verambhā ramaṇīyā te, paviveko hi jhāyina’’nti. –",
  "atk-s0508a27:7_0": "Paṭhamaṁ gāthamāha. Taṁ sutvā thero –",
  "atk-s0508a27:8_0": "598.",
  "atk-s0508a27:9_0": "‘‘Yathā abbhāni verambho, vāto nudati pāvuse;",
  "atk-s0508a27:10_0": "Saññā me abhikiranti, vivekapaṭisaññutā.",
  "atk-s0508a27:11_0": "599.",
  "atk-s0508a27:12_0": "‘‘Apaṇḍaro aṇḍasambhavo, sīvathikāya niketacāriko;",
  "atk-s0508a27:13_0": "Uppādayateva me satiṁ, sandehasmiṁ virāganissitaṁ.",
  "atk-s0508a27:14_0": "600.",
  "atk-s0508a27:15_0": "‘‘Yañca aññe na rakkhanti, yo ca aññe na rakkhati;",
  "atk-s0508a27:16_0": "Sa ve bhikkhu sukhaṁ seti, kāmesu anapekkhavā.",
  "atk-s0508a27:17_0": "601.",
  "atk-s0508a27:18_0": "‘‘Acchodikā puthusilā, gonaṅgalamigāyutā;",
  "atk-s0508a27:19_0": "Ambusevālasañchannā, te selā ramayanti maṁ.",
  "atk-s0508a27:20_0": "602.",
  "atk-s0508a27:21_0": "‘‘Vasitaṁ me araññesu, kandarāsu guhāsu ca;",
  "atk-s0508a27:22_0": "Senāsanesu pantesu, vāḷamiganisevite.",
  "atk-s0508a27:23_0": "603.",
  "atk-s0508a27:24_0": "‘‘‘Ime haññantu vajjhantu, dukkhaṁ pappontu pāṇino’;",
  "atk-s0508a27:25_0": "Saṅkappaṁ nābhijānāmi, anariyaṁ dosasaṁhitaṁ.",
  "atk-s0508a27:26_0": "604.",
  "atk-s0508a27:27_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a27:28_0": "Ohito garuko bhāro, bhavanetti samūhatā.",
  "atk-s0508a27:29_0": "605.",
  "atk-s0508a27:30_0": "‘‘Yassa catthāya pabbajito, agārasmānagāriyaṁ;",
  "atk-s0508a27:31_0": "So me attho anuppatto, sabbasaṁyojanakkhayo.",
  "atk-s0508a27:32_0": "606.",
  "atk-s0508a27:33_0": "‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a27:34_0": "Kālañca paṭikaṅkhāmi, nibbisaṁ bhatako yathā.",
  "atk-s0508a27:35_0": "607.",
  "atk-s0508a27:36_0": "‘‘Nābhinandāmi maraṇaṁ, nābhinandāmi jīvitaṁ.",
  "atk-s0508a27:37_0": "Kālañca paṭikaṅkhāmi, sampajāno patissato’’ti. – imā gāthā abhāsi;",
  "atk-s0508a27:38_0": "Tattha kiṁ tavattho vaneti kinti liṅgavipallāsena vuttaṁ.",
  "atk-s0508a27:38_1": "Vane ko tavattho, kiṁ payojananti attho.",
  "atk-s0508a27:38_2": "Tātāti daharasāmaṇeratāya naṁ attano puttaṭṭhāne ṭhapetvā ālapati.",
  "atk-s0508a27:38_3": "Ujjuhānova pāvuseti ujjuhāno kira nāma eko pabbato, so pana gahanasañchanno bahusoṇḍikandaro, tahaṁ tahaṁ sandamānasalilo , vassakāle asappāyo, tasmā ujjuhāno vā pabbato etarahi pāvusakāle tava kimatthiyoti attho.",
  "atk-s0508a27:38_4": "Keci panettha ‘‘ujjuhāno nāma eko sakuṇo sītaṁ na sahati, vassakāle vanagumbe nilīno acchatī’’ti vadanti.",
  "atk-s0508a27:38_5": "Tesaṁ matena ujjuhānassa viya sakuṇassa pāvusakāle ko tava attho vaneti?",
  "atk-s0508a27:38_6": "Verambhā ramaṇīyā teti verambhavātā vāyantā kiṁ te ramaṇīyāti yojanā.",
  "atk-s0508a27:38_7": "Keci ‘‘verambhā nāma ekā pabbataguhā, pabbhāro’’ti ca vadanti.",
  "atk-s0508a27:38_8": "Tañca ṭhānaṁ gamanāgamanayuttaṁ janasambādharahitaṁ chāyūdakasampannañca, tasmā verambhā ramaṇīyā, vane vasituṁ yuttarūpā. Kasmā?",
  "atk-s0508a27:38_9": "Paviveko hi jhāyinaṁ yasmā tādisānaṁ jhāyīnaṁ yattha katthaci pavivekoyeva icchitabbo, tasmā ‘‘dūraṁ araññaṭṭhānaṁ agantvā verambhāyaṁ vasa, tātā’’ti vadati.",
  "atk-s0508a27:38_10": "Ayañhettha adhippāyo –",
  "atk-s0508a27:38_11": "yasmā jhāyīnaṁ pavivekakkhame nivāsaphāsuke senāsane laddheyeva jhānādayo sampajjanti, na aladdhe, tasmā na evarūpe sītakāle yattha katthaci vane vasituṁ sakkā, guhāpabbhārādīsu pana sakkāti.",
  "atk-s0508a27:39_0": "Evaṁ upāsakena vutte thero vanādayo eva maṁ ramentīti dassento ‘‘yathā abbhānī’’tiādimāha.",
  "atk-s0508a27:39_1": "Tassattho –",
  "atk-s0508a27:39_2": "yathā pāvuse kāle abbhāni valāhakāni verambhavāto nudati khipati nīharati, evameva me cittaṁ vivekapaṭisaññutā saññā abhikiranti vivekaṭṭhānaṁyeva ākaḍḍhanti.",
  "atk-s0508a27:40_0": "Kiñca ?",
  "atk-s0508a27:40_1": "Apaṇḍaro kāḷavaṇṇo, aṇḍasambhavo aṇḍajo kāko, sīvathikāya susānaṭṭhāne, niketacāriko tameva nivāsanaṭṭhānaṁ katvā vicaraṇako uppādayateva me satiṁ, sandehasmiṁ virāganissitanti, kāyasmiṁ virāgūpasaṁhitaṁ kāyagatāsatikammaṭṭhānaṁ mayhaṁ uppādayatiyeva.",
  "atk-s0508a27:40_2": "Ekadivasaṁ kira thero kākena khajjamānaṁ manussakuṇapaṁ passitvā asubhasaññaṁ paṭilabhi, taṁ sandhāya evamāha.",
  "atk-s0508a27:40_3": "Tena kāye sabbaso chandarāgassa natthitāya vaneyeva vasitukāmomhīti dasseti.",
  "atk-s0508a27:40_4": "Yañcāti ca-saddo samuccayattho, tena aññampi mama araññavāsakāraṇaṁ suṇāhīti dasseti.",
  "atk-s0508a27:40_5": "Yaṁ pabbajitaṁ mettāvihāritāya alobhaniyaparikkhāratāya ca rakkhitabbassa abhāvato aññe sevakādayo na rakkhanti.",
  "atk-s0508a27:40_6": "Yo ca pabbajito aññe kenaci kiñcanapalibodhabhūte na rakkhati tādisānaṁyeva abhāvato.",
  "atk-s0508a27:40_7": "Sa ve bhikkhu sukhaṁ setīti, so bhikkhu samucchinnakilesakāmatāya sabbaso vatthukāmesu anapekkhavā apekkhārahito yattha katthaci sukhaṁ seti.",
  "atk-s0508a27:40_8": "Tassa anusaṅkitaparisaṅkitābhāvato araññamhi gāmamhi sadisamevāti attho.",
  "atk-s0508a27:41_0": "Idāni pabbatavanādīnaṁ ramaṇīyataṁ vasitapubbatañca dassetuṁ ‘‘acchodikā’’tiādi vuttaṁ.",
  "atk-s0508a27:41_1": "Tattha vasitaṁ meti, vuṭṭhapubbaṁ mayā.",
  "atk-s0508a27:41_2": "Vāḷamiganiseviteti, sīhabyagghādīhi vāḷamigehi upasevite vane.",
  "atk-s0508a27:42_0": "Saṅkappaṁ nābhijānāmīti, ime ye keci pāṇino sattā ususattiādīhi paharaṇehi haññantu māriyantu muṭṭhippahārādīhi vajjhantu bādhīyantu, aññena vā yena kenaci ākārena dukkhaṁ pappontu pāpuṇantūti;",
  "atk-s0508a27:42_1": "evaṁ dosasaṁhitaṁ paṭighasaṁyuttaṁ tato eva anariyaṁ byāpādavihiṁsādippabhedaṁ pāpasaṅkappaṁ uppāditaṁ nābhijānāmi, micchāvitakko na uppannapubboti mettāvihāritaṁ dasseti.",
  "atk-s0508a27:43_0": "Idāni ‘‘pariciṇṇo’’tiādinā attano katakiccataṁ dasseti.",
  "atk-s0508a27:43_1": "Tattha pariciṇṇoti upāsito ovādānusāsanīkaraṇavasena.",
  "atk-s0508a27:43_2": "Ohitoti orohito.",
  "atk-s0508a27:43_3": "Garuko bhāroti garutaro khandhabhāro.",
  "atk-s0508a27:44_0": "Nābhinandāmimaraṇanti ‘‘kathaṁ nu kho me maraṇaṁ siyā’’ti maraṇaṁ na icchāmi.",
  "atk-s0508a27:44_1": "Nābhinandāmi jīvitanti ‘‘kathaṁ nu kho ahaṁ ciraṁ jīveyya’’nti jīvitampi na icchāmi.",
  "atk-s0508a27:44_2": "Etena maraṇe jīvite ca samānacittataṁ dasseti.",
  "atk-s0508a27:44_3": "Kālañca paṭikaṅkhāmīti parinibbānakālaṁva āgamemi.",
  "atk-s0508a27:44_4": "Nibbisanti nibbisanto, bhatiyā kammaṁ karonto.",
  "atk-s0508a27:44_5": "Bhatako yathāti yathā bhatako parassa kammaṁ karonto kammasiddhiṁ anabhinandantopi kammaṁ karontova divasakkhayaṁ udikkhati, evaṁ ahampi jīvitaṁ anabhinandantopi attabhāvassa yāpanena maraṇaṁ anabhinandantopi pariyosānakālaṁ paṭikaṅkhāmīti.",
  "atk-s0508a27:44_6": "Sesaṁ vuttanayameva.",
  "atk-s0508a27:45_0": "Saṁkiccattheragāthāvaṇṇanā niṭṭhitā.",
  "atk-s0508a27:46_0": "Ekādasanipātavaṇṇanā niṭṭhitā."
}