{
  "mil3.1.14:0.1_0": "Milindapañha",
  "mil3.1.14:0.2_0": "Mahāvagga",
  "mil3.1.14:0.3_0": "14. Samādhipañha",
  "mil3.1.14:1.1_0": "Rājā āha—",
  "mil3.1.14:1.2_0": "“bhante nāgasena, kiṁlakkhaṇo samādhī”ti?",
  "mil3.1.14:1.3_0": "“Pamukhalakkhaṇo, mahārāja, samādhi, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.",
  "mil3.1.14:2.1_0": "“Opammaṁ karohī”ti.",
  "mil3.1.14:2.2_0": "“Yathā, mahārāja, kūṭāgārassa yā kāci gopānasiyo, sabbā tā kūṭaṅgamā honti kūṭaninnā kūṭasamosaraṇā, kūṭaṁ tāsaṁ aggamakkhāyati;",
  "mil3.1.14:2.3_0": "evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.",
  "mil3.1.14:3.1_0": "“Bhiyyo opammaṁ karohī”ti.",
  "mil3.1.14:3.2_0": "“Yathā, mahārāja, koci rājā caturaṅginiyā senāya saddhiṁ saṅgāmaṁ otareyya, sabbāva senā hatthī ca assā ca rathā ca pattī ca tappamukhā bhaveyyuṁ tanninnā tappoṇā tappabbhārā taṁyeva anupariyāyeyyuṁ;",
  "mil3.1.14:3.3_0": "evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā.",
  "mil3.1.14:3.4_0": "Evaṁ kho, mahārāja, pamukhalakkhaṇo samādhi.",
  "mil3.1.14:3.5_0": "Bhāsitampetaṁ, mahārāja, bhagavatā—",
  "mil3.1.14:3.6_0": "‘samādhiṁ, bhikkhave, bhāvetha, samāhito, bhikkhave, bhikkhu yathābhūtaṁ pajānātī’”ti.",
  "mil3.1.14:4.1_0": "“Kallosi, bhante nāgasenā”ti.",
  "mil3.1.14:5.1_0": "Samādhipañho cuddasamo."
}