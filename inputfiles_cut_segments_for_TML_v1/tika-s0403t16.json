{
  "tika-s0403t16:0_0": "(17) 2. Āghātavaggo",
  "tika-s0403t16:1_0": "1-5. Paṭhamaāghātapaṭivinayasuttādivaṇṇanā",
  "tika-s0403t16:2_0": "161-165.",
  "tika-s0403t16:2_1": "Dutiyassa paṭhame natthi vattabbaṁ.",
  "tika-s0403t16:2_2": "Dutiye āghāto paṭivinayati ettha, etehīti vā āghātapaṭivinayā.",
  "tika-s0403t16:2_3": "Tenāha ‘‘āghāto etehi paṭivinetabbo’’tiādi.",
  "tika-s0403t16:3_0": "Nantakanti anantakaṁ, antavirahitaṁ vatthakhaṇḍaṁ.",
  "tika-s0403t16:3_1": "Yadi hi tassa anto bhaveyya, ‘‘pilotikā’’ti saṅkhaṁ na gaccheyya.",
  "tika-s0403t16:4_0": "Sevālenāti bījakaṇṇikakesarādibhedena sevālena.",
  "tika-s0403t16:4_1": "Udakapappaṭakenāti nīlamaṇḍūkapiṭṭhivaṇṇena udakapiṭṭhiṁ chādetvā nibbattena udakapiṭṭhikena.",
  "tika-s0403t16:4_2": "Ghammena anugatoti ghammena phuṭṭho abhibhūto.",
  "tika-s0403t16:4_3": "Cittuppādanti paṭighasampayuttacittuppādaṁ.",
  "tika-s0403t16:5_0": "Visabhāgavedanuppattiyā kakaceneva iriyāpathapavattinivāraṇena chindanto ābādhati pīḷetīti ābādho, so assa atthīti ābādhiko.",
  "tika-s0403t16:5_1": "Taṁsamuṭṭhānena dukkhito sañjātadukkho.",
  "tika-s0403t16:5_2": "Bāḷhagilānoti adhimattagilāno.",
  "tika-s0403t16:5_3": "Gāmantanāyakassāti gāmantasampāpakassa.",
  "tika-s0403t16:6_0": "Pasannabhāvena udakassa acchabhāvo veditabboti āha ‘‘acchodakāti pasannodakā’’ti.",
  "tika-s0403t16:6_1": "Sādurasatāya sātatāti āha ‘‘madhurodakā’’ti.",
  "tika-s0403t16:6_2": "Tanukameva salilaṁ visesato sītalaṁ, na bahalāti āha ‘‘tanusītasalilā’’ti.",
  "tika-s0403t16:6_3": "Setakāti nikkaddamā.",
  "tika-s0403t16:6_4": "Sacikkhallādivasena hi udakassa vivaṇṇatā.",
  "tika-s0403t16:6_5": "Sabhāvato pana taṁ setavaṇṇameva.",
  "tika-s0403t16:6_6": "Tatiyādīni uttānatthāneva.",
  "tika-s0403t16:7_0": "Paṭhamaāghātapaṭivinayasuttādivaṇṇanā niṭṭhitā.",
  "tika-s0403t16:8_0": "6. Nirodhasuttavaṇṇanā",
  "tika-s0403t16:9_0": "166.",
  "tika-s0403t16:9_1": "Chaṭṭhe amarisanattheti asahanatthe.",
  "tika-s0403t16:9_2": "Anāgatavacanaṁ katanti anāgatasaddappayogo kato, attho pana vattamānakālikova.",
  "tika-s0403t16:9_3": "Akkharacintakā (pāṇini.",
  "tika-s0403t16:9_4": "3.3.145-146) hi īdisesu ṭhānesu anokappanāmarisanatthavasena atthisadde upapade vattamānakālepi anāgatavacanaṁ karonti.",
  "tika-s0403t16:10_0": "Nirodhasuttavaṇṇanā niṭṭhitā.",
  "tika-s0403t16:11_0": "7-9. Codanāsuttādivaṇṇanā",
  "tika-s0403t16:12_0": "167-9.",
  "tika-s0403t16:12_1": "Sattame vatthusandassanāti yasmiṁ vatthusmiṁ āpatti, tassa sarūpato dassanaṁ.",
  "tika-s0403t16:12_2": "Āpattisandassanāti yaṁ āpattiṁ so āpanno, tassā dassanaṁ.",
  "tika-s0403t16:12_3": "Saṁvāsappaṭikkhepoti uposathappavāraṇādisaṁvāsassa paṭikkhipanaṁ akaraṇaṁ.",
  "tika-s0403t16:12_4": "Sāmīcippaṭikkhepoti abhivādanādisāmīcikiriyāya akaraṇaṁ.",
  "tika-s0403t16:12_5": "Codayamānenāti codentena.",
  "tika-s0403t16:12_6": "Cuditakassa kāloti cuditakassa codetabbakālo.",
  "tika-s0403t16:12_7": "Puggalanti codetabbapuggalaṁ.",
  "tika-s0403t16:12_8": "Upaparikkhitvāti ‘‘ayaṁ cuditakalakkhaṇe tiṭṭhati, na tiṭṭhatī’’ti vīmaṁsitvā.",
  "tika-s0403t16:12_9": "Ayasaṁ āropetīti ‘‘ime maṁ abhūtena abbhācikkhantā ayasaṁ byasanaṁ uppādentī’’ti bhikkhūnaṁ ayasaṁ uppādeti.",
  "tika-s0403t16:12_10": "Aṭṭhamanavamāni uttānatthāneva.",
  "tika-s0403t16:13_0": "Codanāsuttādivaṇṇanā niṭṭhitā.",
  "tika-s0403t16:14_0": "10. Bhaddajisuttavaṇṇanā",
  "tika-s0403t16:15_0": "170.",
  "tika-s0403t16:15_1": "Dasame abhibhavitvā ṭhito ime satteti adhippāyo.",
  "tika-s0403t16:15_2": "Yasmā pana so ‘‘pāsaṁsabhāvena uttamabhāvena ca te satte abhibhavitvā ṭhito’’ti attānaṁ maññati, tasmā vuttaṁ ‘‘jeṭṭhako’’ti.",
  "tika-s0403t16:15_3": "Aññadatthu dasoti dassane antarāyābhāvavacanena ñeyyavisesapariggāhikabhāvena ca anāvaraṇadassāvitaṁ paṭijānātīti āha ‘‘sabbaṁ passatīti adhippāyo’’ti.",
  "tika-s0403t16:16_0": "Bhaddajisuttavaṇṇanā niṭṭhitā.",
  "tika-s0403t16:17_0": "Āghātavaggavaṇṇanā niṭṭhitā."
}