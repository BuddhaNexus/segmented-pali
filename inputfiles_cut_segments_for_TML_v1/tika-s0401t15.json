{
  "tika-s0401t15:0_0": "17. Pasādakaradhammavaggavaṇṇanā",
  "tika-s0401t15:1_0": "366.Addhamidanti sandhivasena pāḷiyaṁ rassaṁ katvā vuttaṁ, ma-kāro padasandhikaroti āha –",
  "tika-s0401t15:1_1": "‘‘addhā ida’’nti.",
  "tika-s0401t15:1_2": "Ekaṁso esāti ekaṁso hetu esa lābhānaṁ.",
  "tika-s0401t15:1_3": "Pāpakaṁ nāmāti appakampi pāpaṁ nāma byattaṁ ekaṁsena na karoti.",
  "tika-s0401t15:1_4": "Tathassāti tathā sammāpaṭipajjamānassa assa.",
  "tika-s0401t15:1_5": "Āraññikattaṁ…pe…",
  "tika-s0401t15:1_6": "tecīvarikattanti imesaṁ dhutadhammānaṁ gahaṇeneva itaresampi taṁsabhāgānaṁ gahitabhāvo daṭṭhabbo.",
  "tika-s0401t15:1_7": "Thāvarappattabhāvoti sāsane thirabhāvappatti therabhāvo.",
  "tika-s0401t15:1_8": "Ākappassa sampattīti ‘‘añño me ākappo karaṇīyo’’ti evaṁ vuttassa ākappassa sampatti.",
  "tika-s0401t15:1_9": "Kolaputtīti kolaputtiyanti āha –",
  "tika-s0401t15:1_10": "‘‘kulaputtabhāvo’’ti.",
  "tika-s0401t15:1_11": "Sampannarūpatāti upadhisampadā.",
  "tika-s0401t15:1_12": "Vacanakiriyāyāti vacanappayogassa madhurabhāvo mañjussaratā.",
  "tika-s0401t15:1_13": "Tenassa lābho uppajjatīti idaṁ na lābhuppādanūpāyadassanaparaṁ, atha kho evaṁ sammāpaṭipajjamānassa anicchantasseva lābho uppajjatīti lābhassa abyabhicārahetudassanaparaṁ daṭṭhabbaṁ. Yathāha –",
  "tika-s0401t15:2_0": "‘‘Ākaṅkheyya ce, bhikkhave, bhikkhu lābhī assaṁ cīvarapiṇḍapātasenāsanagilānappaccayabhesajjaparikkhārānanti, sīlesvevassa paripūrakārī’’ti (ma. ni. 1.65).",
  "tika-s0401t15:3_0": "Pasādakaradhammavaggavaṇṇanā niṭṭhitā."
}