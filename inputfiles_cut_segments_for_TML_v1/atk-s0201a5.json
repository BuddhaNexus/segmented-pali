{
  "atk-s0201a5:0_0": "5. Cūḷayamakavaggo",
  "atk-s0201a5:1_0": "1. Sāleyyakasuttavaṇṇanā",
  "atk-s0201a5:2_0": "439.Evaṁme sutanti sāleyyakasuttaṁ.",
  "atk-s0201a5:2_1": "Tattha kosalesūti kosalā nāma jānapadino rājakumārā.",
  "atk-s0201a5:2_2": "Tesaṁ nivāso ekopi janapado ruḷhīsaddena kosalāti vuccati, tasmiṁ kosalesu janapade.",
  "atk-s0201a5:2_3": "Porāṇā panāhu –",
  "atk-s0201a5:2_4": "yasmā pubbe mahāpanādaṁ rājakumāraṁ nānānāṭakāni disvā sitamattampi akarontaṁ sutvā rājā āha –",
  "atk-s0201a5:2_5": "‘‘yo mama puttaṁ hasāpeti, sabbālaṅkārena naṁ alaṅkaromī’’ti.",
  "atk-s0201a5:2_6": "Tato naṅgalānipi chaḍḍetvā mahājanakāye sannipatite manussā sātirekāni sattavassāni nānākīḷikāyo dassetvā naṁ hasāpetuṁ nāsakkhiṁsu.",
  "atk-s0201a5:2_7": "Tato sakko devanaṭaṁ pesesi.",
  "atk-s0201a5:2_8": "So dibbanāṭakaṁ dassetvā hasāpesi.",
  "atk-s0201a5:2_9": "Atha te manussā attano attano vasanokāsābhimukhā pakkamiṁsu.",
  "atk-s0201a5:2_10": "Te paṭipathe mittasuhajjādayo disvā paṭisanthāraṁ karontā, ‘‘kacci, bho, kusalaṁ, kacci, bho, kusala’’nti āhaṁsu.",
  "atk-s0201a5:2_11": "Tasmā taṁ ‘‘kusalaṁ kusala’’nti vacanaṁ upādāya so padeso kosalāti vuccatīti.",
  "atk-s0201a5:3_0": "Cārikaṁ caramānoti aturitacārikaṁ caramāno.",
  "atk-s0201a5:3_1": "Mahatā bhikkhusaṅghena saddhinti sataṁ vā sahassaṁ vā satasahassaṁ vāti evaṁ aparicchinnena mahatā bhikkhusaṅghena saddhiṁ.",
  "atk-s0201a5:3_2": "Brāhmaṇagāmoti brāhmaṇānaṁ samosaraṇagāmopi brāhmaṇagāmoti vuccati brāhmaṇānaṁ bhogagāmopi.",
  "atk-s0201a5:3_3": "Idha samosaraṇagāmo adhippeto.",
  "atk-s0201a5:3_4": "Tadavasarīti taṁ avasari, sampattoti attho.",
  "atk-s0201a5:3_5": "Vihāro panettha aniyāmito;",
  "atk-s0201a5:3_6": "tasmā tassa avidūre buddhānaṁ anucchaviko eko vanasaṇḍo bhavissati, satthā taṁ vanasaṇḍaṁ gatoti veditabbo.",
  "atk-s0201a5:3_7": "Assosunti suṇiṁsu upalabhiṁsu.",
  "atk-s0201a5:3_8": "Sotadvārasampattavacananigghosānusārena jāniṁsu.",
  "atk-s0201a5:3_9": "Khoti avadhāraṇatthe padapūraṇamatte vā nipāto.",
  "atk-s0201a5:3_10": "Tattha avadhāraṇatthena assosuṁyeva , na nesaṁ koci savanantarāyo ahosīti ayamattho veditabbo.",
  "atk-s0201a5:3_11": "Padapūraṇena byañjanasiliṭṭhatāmattameva.",
  "atk-s0201a5:4_0": "Idāni yamatthaṁ assosuṁ, taṁ pakāsetuṁ samaṇo khalu, bho, gotamotiādi vuttaṁ.",
  "atk-s0201a5:4_1": "Tattha samitapāpattā samaṇoti veditabbo.",
  "atk-s0201a5:4_2": "Khalūti anussavanatthe nipāto.",
  "atk-s0201a5:4_3": "Bhoti tesaṁ aññamaññaṁ ālapanamattaṁ.",
  "atk-s0201a5:4_4": "Gotamoti bhagavato gottavasena paridīpanaṁ.",
  "atk-s0201a5:4_5": "Tasmā samaṇo khalu, bho, gotamoti ettha samaṇo kira, bho, gotamagottoti evamattho daṭṭhabbo.",
  "atk-s0201a5:4_6": "Sakyaputtoti idaṁ pana bhagavato uccākulaparidīpanaṁ.",
  "atk-s0201a5:4_7": "Sakyakulā pabbajitoti saddhāpabbajitabhāvadīpanaṁ.",
  "atk-s0201a5:4_8": "Kenaci pārijuññena anabhibhūto aparikkhīṇaṁyeva taṁ kulaṁ pahāya saddhāpabbajitoti vuttaṁ hoti.",
  "atk-s0201a5:4_9": "Tato paraṁ vuttatthameva.",
  "atk-s0201a5:4_10": "Taṁ kho panāti itthambhūtākhyānatthe upayogavacanaṁ, tassa kho pana bhoto gotamassāti attho.",
  "atk-s0201a5:4_11": "Kalyāṇoti kalyāṇaguṇasamannāgato, seṭṭhoti vuttaṁ hoti.",
  "atk-s0201a5:4_12": "Kittisaddoti kittiyeva, thutighoso vā.",
  "atk-s0201a5:4_13": "Abbhuggatoti sadevakaṁ lokaṁ ajjhottharitvā uggato. Kinti?",
  "atk-s0201a5:4_14": "‘‘Itipi so bhagavā…pe…",
  "atk-s0201a5:4_15": "buddho bhagavā’’ti.",
  "atk-s0201a5:5_0": "Tatrāyaṁ padasambandho –",
  "atk-s0201a5:5_1": "so bhagavā itipi arahaṁ, itipi sammāsambuddho…pe…",
  "atk-s0201a5:5_2": "itipi bhagavāti.",
  "atk-s0201a5:5_3": "Iminā ca iminā ca kāraṇenāti vuttaṁ hoti.",
  "atk-s0201a5:5_4": "Tattha ārakattā, arīnaṁ arānañca hatattā, paccayādīnaṁ arahattā, pāpakaraṇe rahābhāvāti imehi tāva kāraṇehi so bhagavā arahanti veditabbotiādinā nayena mātikaṁ nikkhipitvā sabbāneva etāni padāni visuddhimagge buddhānussatiniddese vitthāritānīti tato tesaṁ vitthāro gahetabbo.",
  "atk-s0201a5:6_0": "Sādhu kho panāti sundaraṁ kho pana;",
  "atk-s0201a5:6_1": "atthāvahaṁ sukhāvahanti vuttaṁ hoti.",
  "atk-s0201a5:6_2": "Tathārūpānaṁ arahatanti yathārūpo so bhavaṁ gotamo, evarūpānaṁ anekehipi kappakoṭisatasahassehi dullabhadassanānaṁ byāmappabhāparikkhittehi asītianubyañjanaratanapaṭimaṇḍitehi dvattiṁsmahāpurisalakkhaṇavarehi samākiṇṇamanoramasarīrānaṁ atappakadassanānaṁ atimadhuradhammanigghosānaṁ, yathābhūtaguṇādhigamena loke arahantoti laddhasaddānaṁ arahataṁ.",
  "atk-s0201a5:6_3": "Dassanaṁ hotīti pasādasommāni akkhīni ummīletvā dassanamattampi sādhu hoti.",
  "atk-s0201a5:6_4": "Sace pana aṭṭhaṅgasamannāgatena brahmassarena dhammaṁ desentassa ekaṁ padampi sotuṁ labhissāma, sādhutaraṁyeva bhavissatīti evaṁ ajjhāsayaṁ katvā.",
  "atk-s0201a5:7_0": "Yena bhagavā tenupasaṅkamiṁsūti sabbakiccāni pahāya tuṭṭhamānasā āgamaṁsu.",
  "atk-s0201a5:7_1": "Etadavocunti duvidhā hi pucchā agārikapucchā anagārikapucchā ca.",
  "atk-s0201a5:7_2": "Tattha ‘‘kiṁ, bhante, kusalaṁ, kiṁ akusala’’nti iminā nayena agārikapucchā āgatā.",
  "atk-s0201a5:7_3": "‘‘Ime kho, bhante, pañcupādānakkhandhā’’ti iminā nayena anagārikapucchā.",
  "atk-s0201a5:7_4": "Ime pana attano anurūpaṁ agārikapucchaṁ pucchantā etaṁ, ‘‘ko nu kho, bho gotama, hetu ko paccayo’’tiādivacanaṁ avocuṁ.",
  "atk-s0201a5:7_5": "Tesaṁ bhagavā yathā na sakkonti sallakkhetuṁ, evaṁ saṁkhitteneva tāva pañhaṁ vissajjento, adhammacariyāvisamacariyāhetu kho gahapatayotiādimāha.",
  "atk-s0201a5:7_6": "Kasmā pana bhagavā yathā na sallakkhenti, evaṁ vissajjesīti?",
  "atk-s0201a5:7_7": "Paṇḍitamānikā hi te;",
  "atk-s0201a5:7_8": "āditova mātikaṁ aṭṭhapetvā yathā sallakkhenti, evaṁ atthe vitthārite, desanaṁ uttānikāti maññantā avajānanti, mayampi kathentā evameva katheyyāmāti vattāro bhavanti.",
  "atk-s0201a5:7_9": "Tena nesaṁ bhagavā yathā na sakkonti sallakkhetuṁ, evaṁ saṁkhitteneva tāva pañhaṁ vissajjesi.",
  "atk-s0201a5:7_10": "Tato sallakkhetuṁ asakkontehi vitthāradesanaṁ yācito vitthārena desetuṁ, tena hi gahapatayotiādimāha.",
  "atk-s0201a5:7_11": "Tattha tena hīti kāraṇatthe nipāto.",
  "atk-s0201a5:7_12": "Yasmā maṁ tumhe yācatha, tasmāti attho.",
  "atk-s0201a5:8_0": "440.Tividhanti tīhi koṭṭhāsehi.",
  "atk-s0201a5:8_1": "Kāyenāti kāyadvārena.",
  "atk-s0201a5:8_2": "Adhammacariyāvisamacariyāti adhammacariyasaṅkhātā visamacariyā.",
  "atk-s0201a5:8_3": "Ayaṁ panettha padattho, adhammassa cariyā adhammacariyā, adhammakaraṇanti attho.",
  "atk-s0201a5:8_4": "Visamā cariyā, visamassa vā kammassa cariyāti visamacariyā.",
  "atk-s0201a5:8_5": "Adhammacariyā ca sā visamacariyā cāti adhammacariyāvisamacariyā.",
  "atk-s0201a5:8_6": "Etenupāyena sabbesu kaṇhasukkapadesu attho veditabbo.",
  "atk-s0201a5:8_7": "Luddoti kakkhaḷo.",
  "atk-s0201a5:8_8": "Dāruṇoti sāhasiko.",
  "atk-s0201a5:8_9": "Lohitapāṇīti paraṁ jīvitā voropentassa pāṇī lohitena lippanti.",
  "atk-s0201a5:8_10": "Sacepi na lippanti, tathāvidho lohitapāṇītveva vuccati.",
  "atk-s0201a5:8_11": "Hatappahate niviṭṭhoti hate ca parassa pahāradāne , pahate ca paramāraṇe niviṭṭho.",
  "atk-s0201a5:8_12": "Adayāpannoti nikkaruṇataṁ āpanno.",
  "atk-s0201a5:9_0": "Yaṁ taṁ parassāti yaṁ taṁ parassa santakaṁ.",
  "atk-s0201a5:9_1": "Paravittūpakaraṇanti tasseva parassa vittūpakaraṇaṁ tuṭṭhijananaṁ parikkhārabhaṇḍakaṁ.",
  "atk-s0201a5:9_2": "Gāmagataṁ vāti antogāme vā ṭhapitaṁ.",
  "atk-s0201a5:9_3": "Araññagataṁ vāti araññe rukkhaggapabbatamatthakādīsu vā ṭhapitaṁ.",
  "atk-s0201a5:9_4": "Adinnanti tehi parehi kāyena vā vācāya vā adinnaṁ.",
  "atk-s0201a5:9_5": "Theyyasaṅkhātanti ettha thenoti coro.",
  "atk-s0201a5:9_6": "Thenassa bhāvo theyyaṁ, avaharaṇacittassetaṁ adhivacanaṁ.",
  "atk-s0201a5:9_7": "Saṅkhā saṅkhātanti atthato ekaṁ, koṭṭhāsassetaṁ adhivacanaṁ, ‘‘saññānidānā hi papañcasaṅkhā’’tiādīsu viya.",
  "atk-s0201a5:9_8": "Theyyañca taṁ saṅkhātañcāti theyyasaṅkhātaṁ, theyyacittasaṅkhāto eko cittakoṭṭhāsoti attho .",
  "atk-s0201a5:9_9": "Karaṇatthe cetaṁ paccattavacanaṁ, tasmā theyyasaṅkhātenāti atthato daṭṭhabbaṁ.",
  "atk-s0201a5:10_0": "Māturakkhitātiādīsu yaṁ pitari naṭṭhe vā mate vā ghāsacchādanādīhi paṭijaggamānā, vayapattaṁ kulaghare dassāmīti mātā rakkhati, ayaṁ māturakkhitā nāma.",
  "atk-s0201a5:10_1": "Etenupāyena piturakkhitādayopi veditabbā.",
  "atk-s0201a5:10_2": "Sabhāgakulāni pana kucchigatesupi gabbhesu katikaṁ karonti –",
  "atk-s0201a5:10_3": "‘‘sace mayhaṁ putto hoti, tuyhaṁ dhītā, aññattha gantuṁ na labhissati, mayhaṁ puttasseva hotū’’ti.",
  "atk-s0201a5:10_4": "Evaṁ gabbhepi pariggahitā sassāmikā nāma.",
  "atk-s0201a5:10_5": "‘‘Yo itthannāmaṁ itthiṁ gacchati, tassa ettako daṇḍo’’ti evaṁ gāmaṁ vā gehaṁ vā vīthiṁ vā uddissa ṭhapitadaṇḍā, pana saparidaṇḍā nāma.",
  "atk-s0201a5:10_6": "Antamaso mālāguṇaparikkhittāpīti yā sabbantimena paricchedena, ‘‘esā me bhariyā bhavissatī’’ti saññāya tassā upari kenaci mālāguṇaṁ khipantena mālāguṇamattenāpi parikkhittā hoti.",
  "atk-s0201a5:10_7": "Tathārūpāsu cārittaṁ āpajjitā hotīti evarūpāsu itthīsu sammādiṭṭhisutte vuttamicchācāralakkhaṇavasena vītikkamaṁ kattā hoti.",
  "atk-s0201a5:11_0": "Sabhāgatoti sabhāyaṁ ṭhito.",
  "atk-s0201a5:11_1": "Parisāgatoti parisāyaṁ ṭhito.",
  "atk-s0201a5:11_2": "Ñātimajjhagatoti dāyādānaṁ majjhe ṭhito.",
  "atk-s0201a5:11_3": "Pūgamajjhagatoti senīnaṁ majjhe ṭhito.",
  "atk-s0201a5:11_4": "Rājakulamajjhagatoti rājakulassa majjhe mahāvinicchaye ṭhito .",
  "atk-s0201a5:11_5": "Abhinītoti pucchanatthāya nīto.",
  "atk-s0201a5:11_6": "Sakkhipuṭṭhoti sakkhiṁ katvā pucchito.",
  "atk-s0201a5:11_7": "Ehambho purisāti ālapanametaṁ.",
  "atk-s0201a5:11_8": "Attahetu vā parahetu vāti attano vā parassa vā hatthapādādihetu vā dhanahetu vā.",
  "atk-s0201a5:11_9": "Āmisakiñcikkhahetu vāti ettha āmisanti lābho adhippeto.",
  "atk-s0201a5:11_10": "Kiñcikkhanti yaṁ vā taṁ vā appamattakaṁ.",
  "atk-s0201a5:11_11": "Antamaso tittiravaṭṭakasappipiṇḍanavanītapiṇḍādimattakassapi lañjassa hetūti attho.",
  "atk-s0201a5:11_12": "Sampajānamusā bhāsitā hotīti jānantoyeva musāvādaṁ kattā hoti.",
  "atk-s0201a5:12_0": "Imesaṁbhedāyāti yesaṁ itoti vuttānaṁ santike sutaṁ hoti, tesaṁ bhedāya.",
  "atk-s0201a5:12_1": "Amūsaṁ bhedāyāti yesaṁ amutrāti vuttānaṁ santike sutaṁ hoti, tesaṁ bhedāya.",
  "atk-s0201a5:12_2": "Iti samaggānaṁ vā bhedakāti evaṁ samaggānaṁ vā dvinnaṁ sahāyakānaṁ bhedaṁ kattā.",
  "atk-s0201a5:12_3": "Bhinnānaṁ vā anuppadātāti suṭṭhu kataṁ tayā, taṁ pajahantena katipāheneva te mahantaṁ anatthaṁ kareyyāti evaṁ bhinnānaṁ puna asaṁsandanāya anuppadātā upatthambhetā kāraṇaṁ dassetāti attho.",
  "atk-s0201a5:12_4": "Vaggo ārāmo abhiratiṭṭhānamassāti vaggārāmo.",
  "atk-s0201a5:12_5": "Vaggaratoti vaggesu rato.",
  "atk-s0201a5:12_6": "Vagge disvā vā sutvā vā nandatīti vagganandī.",
  "atk-s0201a5:12_7": "Vaggakaraṇiṁ vācanti yā vācā samaggepi satte vagge karoti bhindati, taṁ kalahakāraṇaṁ vācaṁ bhāsitā hoti.",
  "atk-s0201a5:13_0": "Aṇḍakāti yathā sadose rukkhe aṇḍakāni uṭṭhahanti, evaṁ sadosatāya khuṁsanāvambhanādivacanehi aṇḍakā jātā.",
  "atk-s0201a5:13_1": "Kakkasāti pūtikā.",
  "atk-s0201a5:13_2": "Yathā nāma pūtikarukkho kakkaso hoti paggharitacuṇṇo, evaṁ kakkasā hoti, sotaṁ ghaṁsamānā viya pavisati.",
  "atk-s0201a5:13_3": "Tena vuttaṁ ‘‘kakkasā’’ti.",
  "atk-s0201a5:13_4": "Parakaṭukāti paresaṁ kaṭukā amanāpā dosajananī.",
  "atk-s0201a5:13_5": "Parābhisajjanīti kuṭilakaṇṭakasākhā viya mammesu vijjhitvā paresaṁ abhisajjanī gantukāmānampi gantuṁ adatvā lagganakārī.",
  "atk-s0201a5:13_6": "Kodhasāmantāti kodhassa āsannā.",
  "atk-s0201a5:13_7": "Asamādhisaṁvattanikāti appanāsamādhissa vā upacārasamādhissa vā asaṁvattanikā.",
  "atk-s0201a5:13_8": "Iti sabbāneva tāni sadosavācāya vevacanāni.",
  "atk-s0201a5:14_0": "Akālavādīti akālena vattā.",
  "atk-s0201a5:14_1": "Abhūtavādīti yaṁ natthi, tassa vattā.",
  "atk-s0201a5:14_2": "Anatthavādīti akāraṇanissitaṁ vattā.",
  "atk-s0201a5:14_3": "Adhammavādīti asabhāvaṁ vattā .",
  "atk-s0201a5:14_4": "Avinayavādīti asaṁvaravinayapaṭisaṁyuttassa vattā.",
  "atk-s0201a5:14_5": "Anidhānavati vācanti hadayamañjūsāyaṁ nidhetuṁ ayuttaṁ vācaṁ bhāsitā hoti.",
  "atk-s0201a5:14_6": "Akālenāti vattabbakālassa pubbe vā pacchā vā ayuttakāle vattā hoti.",
  "atk-s0201a5:14_7": "Anapadesanti suttāpadesavirahitaṁ.",
  "atk-s0201a5:14_8": "Apariyantavatinti aparicchedaṁ, suttaṁ vā jātakaṁ vā nikkhipitvā tassa upalabbhaṁ vā upamaṁ vā vatthuṁ vā āharitvā bāhirakathaṁyeva katheti.",
  "atk-s0201a5:14_9": "Nikkhittaṁ nikkhittameva hoti.",
  "atk-s0201a5:14_10": "‘‘Suttaṁ nu kho katheti jātakaṁ nu kho, nassa antaṁ vā koṭiṁ vā passāmā’’ti vattabbataṁ āpajjati.",
  "atk-s0201a5:14_11": "Yathā vaṭarukkhasākhānaṁ gatagataṭṭhāne pārohā otaranti, otiṇṇotiṇṇaṭṭhāne sampajjitvā puna vaḍḍhantiyeva .",
  "atk-s0201a5:14_12": "Evaṁ aḍḍhayojanampi yojanampi gacchantiyeva, gacchante gacchante pana mūlarukkho vinassati, paveṇijātakāva tiṭṭhanti.",
  "atk-s0201a5:14_13": "Evamayampi nigrodhadhammakathiko nāma hoti;",
  "atk-s0201a5:14_14": "nikkhittaṁ nikkhittamattameva katvā passeneva pariharanto gacchati.",
  "atk-s0201a5:14_15": "Yo pana bahumpi bhaṇanto etadatthamidaṁ vuttanti āharitvā jānāpetuṁ sakkoti, tassa kathetuṁ vaṭṭati.",
  "atk-s0201a5:14_16": "Anatthasaṁhitanti na atthanissitaṁ.",
  "atk-s0201a5:15_0": "Abhijjhātā hotīti abhijjhāya oloketā hoti.",
  "atk-s0201a5:15_1": "Aho vatāti patthanatthe nipāto.",
  "atk-s0201a5:15_2": "Abhijjhāya olokitamattakena cettha kammapathabhedo na hoti.",
  "atk-s0201a5:15_3": "Yadā pana, ‘‘aho vatidaṁ mama santakaṁ assa, ahamettha vasaṁ vatteyya’’nti attano pariṇāmeti, tadā kammapathabhedo hoti, ayamidha adhippeto.",
  "atk-s0201a5:16_0": "Byāpannacittoti vipannacitto pūtibhūtacitto.",
  "atk-s0201a5:16_1": "Paduṭṭhamanasaṅkappoti dosena duṭṭhacittasaṅkappo.",
  "atk-s0201a5:16_2": "Haññantūti ghātiyantū.",
  "atk-s0201a5:16_3": "Vajjhantūti vadhaṁ pāpuṇantu.",
  "atk-s0201a5:16_4": "Mā vā ahesunti kiñcipi mā ahesuṁ.",
  "atk-s0201a5:16_5": "Idhāpi kopamattakena kammapathabhedo na hoti.",
  "atk-s0201a5:16_6": "Haññantūtiādicintaneneva hoti, tasmā evaṁ vuttaṁ.",
  "atk-s0201a5:17_0": "Micchādiṭṭhikoti akusaladassano.",
  "atk-s0201a5:17_1": "Viparītadassanoti vipallatthadassano.",
  "atk-s0201a5:17_2": "Natthi dinnanti dinnassa phalābhāvaṁ sandhāya vadati.",
  "atk-s0201a5:17_3": "Yiṭṭhaṁ vuccati mahāyāgo.",
  "atk-s0201a5:17_4": "Hutanti paheṇakasakkāro adhippeto, tampi ubhayaṁ phalābhāvameva sandhāya paṭikkhipati.",
  "atk-s0201a5:17_5": "Sukatadukkaṭānanti sukatadukkaṭānaṁ, kusalākusalānanti attho.",
  "atk-s0201a5:17_6": "Phalaṁ vipākoti yaṁ phalanti vā vipākoti vā vuccati, taṁ natthīti vadati.",
  "atk-s0201a5:17_7": "Natthi ayaṁ lokoti paraloke ṭhitassa ayaṁ loko natthi.",
  "atk-s0201a5:17_8": "Natthi paro lokoti idha loke ṭhitassapi paraloko natthi, sabbe tattha tattheva ucchijjantīti dasseti.",
  "atk-s0201a5:17_9": "Natthi mātā natthi pitāti tesu sammāpaṭipattimicchāpaṭipattīnaṁ phalābhāvavasena vadati.",
  "atk-s0201a5:17_10": "Natthi sattā opapātikāti cavitvā upapajjanakasattā nāma natthīti vadati.",
  "atk-s0201a5:17_11": "Sayaṁ abhiññā sacchikatvā pavedentīti ye imañca lokaṁ parañca lokaṁ abhivisiṭṭhāya paññāya sayaṁ paccakkhaṁ katvā pavedenti, te natthīti sabbaññubuddhānaṁ abhāvaṁ dīpeti, ettāvatā dasavatthukā micchādiṭṭhi kathitā hoti.",
  "atk-s0201a5:18_0": "441.Pāṇātipātaṁpahāyātiādayo satta kammapathā cūḷahatthipade vitthāritā.",
  "atk-s0201a5:18_1": "Anabhijjhādayo uttānatthāyeva.",
  "atk-s0201a5:19_0": "442.Sahabyataṁ upapajjeyyanti sahabhāvaṁ upagaccheyyaṁ.",
  "atk-s0201a5:19_1": "Brahmakāyikānaṁ devānanti paṭhamajjhānabhūmidevānaṁ.",
  "atk-s0201a5:19_2": "Ābhānaṁ devānanti ābhā nāma visuṁ natthi, parittābhaappamāṇābhaābhassarānametaṁ adhivacanaṁ.",
  "atk-s0201a5:19_3": "Parittābhānantiādi pana ekato aggahetvā tesaṁyeva bhedato gahaṇaṁ.",
  "atk-s0201a5:19_4": "Parittasubhānantiādīsupi eseva nayo.",
  "atk-s0201a5:19_5": "Iti bhagavā āsavakkhayaṁ dassetvā arahattanikūṭena desanaṁ niṭṭhapesi.",
  "atk-s0201a5:20_0": "Idha ṭhatvā pana devalokā samānetabbā.",
  "atk-s0201a5:20_1": "Tissannaṁ tāva jhānabhūmīnaṁ vasena nava brahmalokā, pañca suddhāvāsā catūhi ārūpehi saddhiṁ navāti aṭṭhārasa, vehapphalehi saddhiṁ ekūnavīsati, te asaññaṁ pakkhipitvā vīsati brahmalokā honti, evaṁ chahi kāmāvacarehi saddhiṁ chabbīsati devalokā nāma.",
  "atk-s0201a5:20_2": "Tesaṁ sabbesampi bhagavatā dasakusalakammapathehi nibbatti dassitā.",
  "atk-s0201a5:21_0": "Tattha chasu tāva kāmāvacaresu tiṇṇaṁ sucaritānaṁ vipākeneva nibbatti hoti.",
  "atk-s0201a5:21_1": "Uparidevalokānaṁ pana ime kammapathā upanissayavasena kathitā .",
  "atk-s0201a5:21_2": "Dasa kusalakammapathā hi sīlaṁ, sīlavato ca kasiṇaparikammaṁ ijjhatīti.",
  "atk-s0201a5:21_3": "Sīle patiṭṭhāya kasiṇaparikammaṁ katvā paṭhamajjhānaṁ nibbattetvā paṭhamajjhānabhūmiyaṁ nibbattati;",
  "atk-s0201a5:21_4": "dutiyādīni bhāvetvā dutiyajjhānabhūmiādīsu nibbattati;",
  "atk-s0201a5:21_5": "rūpāvacarajjhānaṁ pādakaṁ katvā vipassanaṁ vaḍḍhetvā anāgāmiphale patiṭṭhito pañcasu suddhāvāsesu nibbattati;",
  "atk-s0201a5:21_6": "rūpāvacarajjhānaṁ pādakaṁ katvā arūpāvacarasamāpattiṁ nibbattetvā catūsu arūpesu nibbattati;",
  "atk-s0201a5:21_7": "rūpārūpajjhānaṁ pādakaṁ katvā vipassanaṁ vaḍḍhetvā arahattaṁ pāpuṇāti.",
  "atk-s0201a5:21_8": "Asaññabhavo pana bāhirakānaṁ tāpasaparibbājakānaṁ āciṇṇoti idha na niddiṭṭho.",
  "atk-s0201a5:21_9": "Sesaṁ sabbattha uttānatthamevāti.",
  "atk-s0201a5:22_0": "Papañcasūdaniyā majjhimanikāyaṭṭhakathāya",
  "atk-s0201a5:23_0": "Sāleyyakasuttavaṇṇanā niṭṭhitā.",
  "atk-s0201a5:24_0": "2. Verañjakasuttavaṇṇanā",
  "atk-s0201a5:25_0": "444.Evaṁme sutanti verañjakasuttaṁ.",
  "atk-s0201a5:25_1": "Tattha verañjakāti verañjavāsino.",
  "atk-s0201a5:25_2": "Kenacideva karaṇīyenāti kenacideva aniyamitakiccena.",
  "atk-s0201a5:25_3": "Sesaṁ sabbaṁ purimasutte vuttanayeneva veditabbaṁ.",
  "atk-s0201a5:25_4": "Kevalañhi idha adhammacārī visamacārīti evaṁ puggalādhiṭṭhānā desanā katā.",
  "atk-s0201a5:25_5": "Purimasutte dhammādhiṭṭhānāti ayaṁ viseso.",
  "atk-s0201a5:25_6": "Sesaṁ tādisamevāti.",
  "atk-s0201a5:26_0": "Papañcasūdaniyā majjhimanikāyaṭṭhakathāya",
  "atk-s0201a5:27_0": "Verañjakasuttavaṇṇanā niṭṭhitā.",
  "atk-s0201a5:28_0": "3. Mahāvedallasuttavaṇṇanā",
  "atk-s0201a5:29_0": "449.Evaṁme sutanti mahāvedallasuttaṁ.",
  "atk-s0201a5:29_1": "Tattha āyasmāti sagāravasappatissavacanametaṁ.",
  "atk-s0201a5:29_2": "Mahākoṭṭhikoti tassa therassa nāmaṁ.",
  "atk-s0201a5:29_3": "Paṭisallānā vuṭṭhitoti phalasamāpattito vuṭṭhito.",
  "atk-s0201a5:29_4": "Duppañño duppaññoti ettha paññāya duṭṭhaṁ nāma natthi, appañño nippaññoti attho.",
  "atk-s0201a5:29_5": "Kittāvatā nu khoti kāraṇaparicchedapucchā, kittakena nu kho evaṁ vuccatīti attho.",
  "atk-s0201a5:29_6": "Pucchā ca nāmesā adiṭṭhajotanāpucchā, diṭṭhasaṁsandanāpucchā, vimaticchedanāpucchā, anumatipucchā, kathetukamyatāpucchāti pañcavidhā hoti.",
  "atk-s0201a5:29_7": "Tāsamidaṁ nānākaraṇaṁ –",
  "atk-s0201a5:30_0": "Katamā adiṭṭhajotanāpucchā?",
  "atk-s0201a5:30_1": "Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ, tassa ñāṇāya dassanāya tulanāya tīraṇāya vibhūtāya vibhāvanatthāya pañhaṁ pucchati.",
  "atk-s0201a5:30_2": "Ayaṁ adiṭṭhajotanāpucchā.",
  "atk-s0201a5:31_0": "Katamā diṭṭhasaṁsandanāpucchā?",
  "atk-s0201a5:31_1": "Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ, aññehi paṇḍitehi saddhiṁ saṁsandanatthāya pañhaṁ pucchati.",
  "atk-s0201a5:31_2": "Ayaṁ diṭṭhasaṁsandanāpucchā.",
  "atk-s0201a5:32_0": "Katamā vimaticchedanāpucchā?",
  "atk-s0201a5:32_1": "Pakatiyā saṁsayapakkhando hoti vimatipakkhando, dveḷhakajāto, ‘‘evaṁ nu kho, na nu kho, kiṁ nu kho, kathaṁ nu kho’’ti, so vimaticchedanatthāya pañhaṁ pucchati.",
  "atk-s0201a5:32_2": "Ayaṁ vimaticchedanāpucchā (mahāni. 150; cūḷani.",
  "atk-s0201a5:32_3": "puṇṇakamāṇavapucchāniddesa 12).",
  "atk-s0201a5:33_0": "‘‘Taṁ kiṁ maññatha, bhikkhave, rūpaṁ niccaṁ vā aniccaṁ vāti?",
  "atk-s0201a5:33_1": "Aniccaṁ, bhante’’ti (mahāva.",
  "atk-s0201a5:33_2": "21) evarūpā anumatiṁ gahetvā dhammadesanākāle pucchā anumatipucchā nāma.",
  "atk-s0201a5:34_0": "‘‘Cattārome , bhikkhave, satipaṭṭhānā, katame cattāro’’ti (saṁ. ni.",
  "atk-s0201a5:34_1": "5.390) evarūpā bhikkhusaṅghaṁ sayameva pucchitvā sayameva vissajjetukāmassa pucchā kathetukamyatāpucchā nāma.",
  "atk-s0201a5:34_2": "Tāsu idha diṭṭhasaṁsandanāpucchā adhippetā.",
  "atk-s0201a5:35_0": "Thero hi attano divāṭṭhāne nisīditvā sayameva pañhaṁ samuṭṭhapetvā sayaṁ vinicchinanto idaṁ suttaṁ ādito paṭṭhāya matthakaṁ pāpesi.",
  "atk-s0201a5:35_1": "Ekacco hi pañhaṁ samuṭṭhāpetuṁyeva sakkoti na nicchetuṁ;",
  "atk-s0201a5:35_2": "ekacco nicchetuṁ sakkoti na samuṭṭhāpetuṁ;",
  "atk-s0201a5:35_3": "ekacco ubhayampi na sakkoti;",
  "atk-s0201a5:35_4": "ekacco ubhayampi sakkoti.",
  "atk-s0201a5:35_5": "Tesu thero ubhayampi sakkotiyeva. Kasmā?",
  "atk-s0201a5:35_6": "Mahāpaññatāya.",
  "atk-s0201a5:35_7": "Mahāpaññaṁ nissāya hi imasmiṁ sāsane sāriputtatthero, mahākaccānatthero, puṇṇatthero, kumārakassapatthero, ānandatthero, ayameva āyasmāti sambahulā therā visesaṭṭhānaṁ adhigatā.",
  "atk-s0201a5:35_8": "Na hi sakkā yāya vā tāya vā appamattikāya paññāya samannāgatena bhikkhunā sāvakapāramīñāṇassa matthakaṁ pāpuṇituṁ, mahāpaññena pana sakkāti mahāpaññatāya sāriputtatthero taṁ ṭhānaṁ adhigato.",
  "atk-s0201a5:35_9": "Paññāya hi therena sadiso natthi.",
  "atk-s0201a5:35_10": "Teneva naṁ bhagavā etadagge ṭhapesi –",
  "atk-s0201a5:35_11": "‘‘etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni. 1.189).",
  "atk-s0201a5:36_0": "Tathā na sakkā yāya vā tāya vā appamattikāya paññāya samannāgatena bhikkhunā bhagavatā saṁkhittena bhāsitassa sabbaññutaññāṇena saddhiṁ saṁsanditvā samānetvā vitthārena atthaṁ vibhajetuṁ, mahāpaññena pana sakkāti mahāpaññatāya mahākaccānatthero tattha paṭibalo jāto, teneva naṁ bhagavā etadagge ṭhapesi –",
  "atk-s0201a5:36_1": "‘‘etadaggaṁ, bhikkhave, mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.197).",
  "atk-s0201a5:37_0": "Tathā na sakkā yāya vā tāya vā appamattikāya paññāya samannāgatena bhikkhunā dhammakathaṁ kathentena dasa kathāvatthūni āharitvā satta visuddhiyo vibhajantena dhammakathaṁ kathetuṁ, mahāpaññena pana sakkāti mahāpaññatāya puṇṇatthero catuparisamajjhe alaṅkatadhammāsane cittabījaniṁ gahetvā nisinno līḷāyanto puṇṇacando viya dhammaṁ kathesi.",
  "atk-s0201a5:37_1": "Teneva naṁ bhagavā etadagge ṭhapesi –",
  "atk-s0201a5:37_2": "‘‘etadaggaṁ, bhikkhave, mama sāvakānaṁ bhikkhūnaṁ dhammakathikānaṁ yadidaṁ puṇṇo mantāṇiputto’’ti (a. ni. 1.196).",
  "atk-s0201a5:38_0": "Tathā yāya vā tāya vā appamattikāya paññāya samannāgato bhikkhu dhammaṁ kathento ito vā etto vā anukkamitvā yaṭṭhikoṭiṁ gahetvā andho viya, ekapadikaṁ daṇḍakasetuṁ āruḷho viya ca gacchati.",
  "atk-s0201a5:38_1": "Mahāpañño pana catuppadikaṁ gāthaṁ nikkhipitvā upamā ca kāraṇāni ca āharitvā tepiṭakaṁ buddhavacanaṁ gahetvā heṭṭhupariyaṁ karonto kathesi.",
  "atk-s0201a5:38_2": "Mahāpaññatāya pana kumārakassapatthero catuppadikaṁ gāthaṁ nikkhipitvā upamā ca kāraṇāni ca āharitvā tehi saddhiṁ yojento jātassare pañcavaṇṇāni kusumāni phullāpento viya sinerumatthake vaṭṭisahassaṁ telapadīpaṁ jālento viya tepiṭakaṁ buddhavacanaṁ heṭṭhupariyaṁ karonto kathesi.",
  "atk-s0201a5:38_3": "Teneva naṁ bhagavā etadagge ṭhapesi –",
  "atk-s0201a5:38_4": "‘‘etadaggaṁ, bhikkhave, mama sāvakānaṁ bhikkhūnaṁ cittakathikānaṁ yadidaṁ kumārakassapo’’ti (a. ni. 1.217).",
  "atk-s0201a5:39_0": "Tathā yāya vā tāya vā appamattikāya paññāya samannāgato bhikkhu catūhi māsehi catuppadikampi gāthaṁ gahetuṁ na sakkoti.",
  "atk-s0201a5:39_1": "Mahāpañño pana ekapade ṭhatvā padasatampi padasahassampi gaṇhāti.",
  "atk-s0201a5:39_2": "Ānandatthero pana mahāpaññatāya ekapaduddhāre ṭhatvā sakiṁyeva sutvā puna apucchanto saṭṭhi padasahassāni pannarasa gāthāsahassāni valliyā pupphāni ākaḍḍhitvā gaṇhanto viya ekappahāreneva gaṇhāti.",
  "atk-s0201a5:39_3": "Gahitagahitaṁ pāsāṇe khatalekhā viya, suvaṇṇaghaṭe pakkhittasīhavasā viya ca gahitākāreneva tiṭṭhati.",
  "atk-s0201a5:39_4": "Teneva naṁ bhagavā etadagge ṭhapesi –",
  "atk-s0201a5:39_5": "‘‘etadaggaṁ, bhikkhave, mama sāvakānaṁ bhikkhūnaṁ gatimantānaṁ yadidaṁ ānando , satimantānaṁ, dhitimantānaṁ, bahussutānaṁ, upaṭṭhākānaṁ yadidaṁ ānando’’ti (a. ni.",
  "atk-s0201a5:39_6": "1.219-223).",
  "atk-s0201a5:40_0": "Na hi sakkā yāya vā tāya vā appamattikāya paññāya samannāgatena bhikkhunā catupaṭisambhidāpabhedassa matthakaṁ pāpuṇituṁ.",
  "atk-s0201a5:40_1": "Mahāpaññena pana sakkāti mahāpaññatāya mahākoṭṭhitatthero adhigamaparipucchāsavanapubbayogānaṁ vasena anantanayussadaṁ paṭisambhidāpabhedaṁ patto.",
  "atk-s0201a5:40_2": "Teneva naṁ bhagavā etadagge ṭhapesi –",
  "atk-s0201a5:40_3": "‘‘etadaggaṁ, bhikkhave, mama sāvakānaṁ bhikkhūnaṁ paṭisambhidāpattānaṁ yadidaṁ mahākoṭṭhito’’ti (a. ni. 1.218).",
  "atk-s0201a5:41_0": "Iti thero mahāpaññatāya pañhaṁ samuṭṭhāpetumpi nicchetumpīti ubhayampi sakkoti.",
  "atk-s0201a5:41_1": "So divāṭṭhāne nisīditvā sayameva sabbapañhe samuṭṭhapetvā sayaṁ vinicchinanto idaṁ suttaṁ ādito paṭṭhāya matthakaṁ pāpetvā, ‘‘sobhanā vata ayaṁ dhammadesanā, jeṭṭhabhātikena naṁ dhammasenāpatinā saddhiṁ saṁsandissāmi, tato ayaṁ dvinnampi amhākaṁ ekamatiyā ekajjhāsayena ca ṭhapitā atigarukā bhavissati pāsāṇacchattasadisā, caturoghanittharaṇatthikānaṁ titthe ṭhapitanāvā viya, maggagamanatthikānaṁ sahassayuttaājaññaratho viya bahupakārā bhavissatī’’ti diṭṭhasaṁsandanatthaṁ pañhaṁ pucchi.",
  "atk-s0201a5:41_2": "Tena vuttaṁ –",
  "atk-s0201a5:41_3": "‘‘tāsu idha diṭṭhasaṁsandanāpucchā adhippetā’’ti.",
  "atk-s0201a5:42_0": "Nappajānātīti ettha yasmā nappajānāti, tasmā duppaññoti vuccatīti ayamattho.",
  "atk-s0201a5:42_1": "Esa nayo sabbattha.",
  "atk-s0201a5:42_2": "Idaṁ dukkhanti nappajānātīti idaṁ dukkhaṁ, ettakaṁ dukkhaṁ, ito uddhaṁ natthīti dukkhasaccaṁ yāthāvasarasalakkhaṇato na pajānāti.",
  "atk-s0201a5:42_3": "Ayaṁ dukkhasamudayoti ito dukkhaṁ samudetīti pavattidukkhapabhāvikā taṇhā samudayasaccanti yāthāvasarasalakkhaṇato na pajānāti.",
  "atk-s0201a5:42_4": "Ayaṁ dukkhanirodhoti idaṁ dukkhaṁ ayaṁ dukkhasamudayo ca idaṁ nāma ṭhānaṁ patvā nirujjhatīti ubhinnaṁ appavatti nibbānaṁ nirodhasaccanti yāthāvasarasalakkhaṇato na pajānāti.",
  "atk-s0201a5:42_5": "Ayaṁ dukkhanirodhagāminī paṭipadāti ayaṁ paṭipadā dukkhanirodhaṁ gacchatīti maggasaccaṁ yāthāvasarasalakkhaṇato na pajānātīti.",
  "atk-s0201a5:42_6": "Anantaravārepi imināva nayena attho veditabbo.",
  "atk-s0201a5:42_7": "Saṅkhepato panettha catusaccakammaṭṭhāniko puggalo kathitoti veditabbo.",
  "atk-s0201a5:43_0": "Ayañhi ācariyasantike cattāri saccāni savanato uggaṇhāti.",
  "atk-s0201a5:43_1": "Ṭhapetvā taṇhaṁ tebhūmakā dhammā dukkhasaccaṁ, taṇhā samudayasaccaṁ, ubhinnaṁ appavatti nibbānaṁ nirodhasaccaṁ, dukkhasaccaṁ parijānanto samudayasaccaṁ pajahanto nirodhapāpano maggo maggasaccanti evaṁ uggahetvā abhinivisati.",
  "atk-s0201a5:43_2": "Tattha purimāni dve saccāni vaṭṭaṁ, pacchimāni vivaṭṭaṁ, vaṭṭe abhiniveso hoti, no vivaṭṭe, tasmā ayaṁ abhinivisamāno dukkhasacce abhinivisati.",
  "atk-s0201a5:44_0": "Dukkhasaccaṁ nāma rūpādayo pañcakkhandhāti vavatthapetvā dhātukammaṭṭhānavasena otaritvā, ‘‘cattāri mahābhūtāni catunnañca mahābhūtānaṁ upādāya rūpaṁ rūpa’’nti vavatthapeti.",
  "atk-s0201a5:44_1": "Tadārammaṇā vedanā saññā saṅkhārā viññāṇaṁ nāmanti evaṁ yamakatālakkhandhaṁ bhindanto viya ‘‘dveva ime dhammā nāmarūpa’’nti vavatthapeti.",
  "atk-s0201a5:44_2": "Taṁ panetaṁ na ahetukaṁ sahetukaṁ sappaccayaṁ, ko cassa paccayo avijjādayo dhammāti evaṁ paccaye ceva paccayuppannadhamme ca vavatthapetvā ‘‘sabbepi dhammā hutvā abhāvaṭṭhena aniccā’’ti aniccalakkhaṇaṁ āropeti, tato udayavayappaṭipīḷanākārena dukkhā, avasavattanākārena anattāti tilakkhaṇaṁ āropetvā vipassanāpaṭipāṭiyā sammasanto lokuttaramaggaṁ pāpuṇāti.",
  "atk-s0201a5:45_0": "Maggakkhaṇe cattāri saccāni ekapaṭivedhena paṭivijjhati, ekābhisamayena abhisameti.",
  "atk-s0201a5:45_1": "Dukkhaṁ pariññāpaṭivedhena paṭivijjhati.",
  "atk-s0201a5:45_2": "Samudayaṁ pahānapaṭivedhena, nirodhaṁ sacchikiriyāpaṭivedhena, maggaṁ bhāvanāpaṭivedhena paṭivijjhati.",
  "atk-s0201a5:45_3": "Dukkhaṁ pariññābhisamayena abhisameti, samudayaṁ pahānābhisamayena, nirodhaṁ sacchikiriyābhisamayena, maggaṁ bhāvanābhisamayena abhisameti.",
  "atk-s0201a5:45_4": "So tīṇi saccāni kiccato paṭivijjhati, nirodhaṁ ārammaṇato.",
  "atk-s0201a5:45_5": "Tasmiñcassa khaṇe ahaṁ dukkhaṁ parijānāmi, samudayaṁ pajahāmi, nirodhaṁ sacchikaromi, maggaṁ bhāvemīti ābhogasamannāhāramanasikārapaccavekkhaṇā natthi.",
  "atk-s0201a5:45_6": "Etassa pana pariggaṇhantasseva maggo tīsu saccesu pariññādikiccaṁ sādhentova nirodhaṁ ārammaṇato paṭivijjhatīti.",
  "atk-s0201a5:46_0": "Tasmā paññavāti vuccatīti ettha heṭṭhimakoṭiyā sotāpanno, uparimakoṭiyā khīṇāsavo paññavāti niddiṭṭho.",
  "atk-s0201a5:46_1": "Yo pana tepiṭakaṁ buddhavacanaṁ pāḷito ca atthato ca anusandhito ca pubbāparato ca uggahetvā heṭṭhupariyaṁ karonto vicarati, aniccadukkhānattavasena pariggahamattampi natthi, ayaṁ paññavā nāma, duppañño nāmāti?",
  "atk-s0201a5:46_2": "Viññāṇacarito nāmesa, paññavāti na vattabbo.",
  "atk-s0201a5:46_3": "Atha yo tilakkhaṇaṁ āropetvā vipassanāpaṭipāṭiyā sammasanto ajja ajjeva arahattanti carati, ayaṁ paññavā nāma, duppañño nāmāti?",
  "atk-s0201a5:46_4": "Bhajāpiyamāno paññavāpakkhaṁ bhajati.",
  "atk-s0201a5:46_5": "Sutte pana paṭivedhova kathito.",
  "atk-s0201a5:47_0": "Viññāṇaṁ viññāṇanti idha kiṁ pucchati?",
  "atk-s0201a5:47_1": "Yena viññāṇena saṅkhāre sammasitvā esa paññavā nāma jāto, tassa āgamanavipassanā viññāṇaṁ kammakārakacittaṁ pucchāmīti pucchati.",
  "atk-s0201a5:47_2": "Sukhantipi vijānātīti sukhavedanampi vijānāti.",
  "atk-s0201a5:47_3": "Uparipadadvayepi eseva nayo.",
  "atk-s0201a5:47_4": "Iminā thero ‘‘sukhaṁ vedanaṁ vedayamāno sukhaṁ vedanaṁ vedayāmīti pajānātī’’tiādinā (ma. ni. 1.113; dī. ni.",
  "atk-s0201a5:47_5": "2.380) nayena āgatavedanāvasena arūpakammaṭṭhānaṁ kathesi.",
  "atk-s0201a5:47_6": "Tassattho satipaṭṭhāne vuttanayeneva veditabbo.",
  "atk-s0201a5:48_0": "Saṁsaṭṭhāti ekuppādādilakkhaṇena saṁyogaṭṭhena saṁsaṭṭhā, udāhu visaṁsaṭṭhāti pucchati.",
  "atk-s0201a5:48_1": "Ettha ca thero maggapaññañca vipassanāviññāṇañcāti ime dve lokiyalokuttaradhamme missetvā bhūmantaraṁ bhinditvā samayaṁ ajānanto viya pucchatīti na veditabbo.",
  "atk-s0201a5:48_2": "Maggapaññāya pana maggaviññāṇena, vipassanāpaññāya ca vipassanāviññāṇeneva saddhiṁ saṁsaṭṭhabhāvaṁ pucchatīti veditabbo.",
  "atk-s0201a5:48_3": "Theropissa tamevatthaṁ vissajjento ime dhammā saṁsaṭṭhātiādimāha.",
  "atk-s0201a5:48_4": "Tattha na ca labbhā imesaṁ dhammānanti imesaṁ lokiyamaggakkhaṇepi lokuttaramaggakkhaṇepi ekato uppannānaṁ dvinnaṁ dhammānaṁ.",
  "atk-s0201a5:48_5": "Vinibbhujitvā vinibbhujitvāti visuṁ visuṁ katvā vinivaṭṭetvā, ārammaṇato vā vatthuto vā uppādato vā nirodhato vā nānākaraṇaṁ dassetuṁ na sakkāti attho.",
  "atk-s0201a5:48_6": "Tesaṁ tesaṁ pana dhammānaṁ visayo nāma atthi.",
  "atk-s0201a5:48_7": "Lokiyadhammaṁ patvā hi cittaṁ jeṭṭhakaṁ hoti pubbaṅgamaṁ, lokuttaraṁ patvā paññā.",
  "atk-s0201a5:49_0": "Sammāsambuddhopi hi lokiyadhammaṁ pucchanto, ‘‘bhikkhu, tvaṁ katamaṁ paññaṁ adhigato, kiṁ paṭhamamaggapaññaṁ, udāhu dutiya tatiya catuttha maggapañña’’nti na evaṁ pucchati.",
  "atk-s0201a5:49_1": "Kiṁ phasso tvaṁ, bhikkhu, kiṁ vedano, kiṁ sañño, kiṁ cetanoti na ca pucchati, cittavasena pana, ‘‘kiñcitto tvaṁ, bhikkhū’’ti (pārā.",
  "atk-s0201a5:49_2": "135) pucchati.",
  "atk-s0201a5:49_3": "Kusalākusalaṁ paññapentopi ‘‘manopubbaṅgamā dhammā, manoseṭṭhā manomayā’’ti (dha. pa.",
  "atk-s0201a5:49_4": "1, 2) ca, ‘‘katame dhammā kusalā?",
  "atk-s0201a5:49_5": "Yasmiṁ samaye kāmāvacaraṁ kusalaṁ cittaṁ uppannaṁ hotī’’ti (dha. sa.",
  "atk-s0201a5:49_6": "1) ca evaṁ cittavaseneva paññāpeti.",
  "atk-s0201a5:49_7": "Lokuttaraṁ pucchanto pana kiṁ phasso tvaṁ bhikkhu, kiṁ vedano, kiṁ sañño, kiṁ cetanoti na pucchati.",
  "atk-s0201a5:49_8": "Katamā te, bhikkhu, paññā adhigatā, kiṁ paṭhamamaggapaññā, udāhu dutiyatatiyacatutthamaggapaññāti evaṁ paññāvaseneva pucchati.",
  "atk-s0201a5:50_0": "Indriyasaṁyuttepi ‘‘pañcimāni, bhikkhave, indriyāni.",
  "atk-s0201a5:50_1": "Katamāni pañca?",
  "atk-s0201a5:50_2": "Saddhindriyaṁ vīriyindriyaṁ satindriyaṁ samādhindriyaṁ paññindriyaṁ.",
  "atk-s0201a5:50_3": "Kattha ca, bhikkhave, saddhindriyaṁ daṭṭhabbaṁ?",
  "atk-s0201a5:50_4": "Catūsu sotāpattiyaṅgesu ettha saddhindriyaṁ daṭṭhabbaṁ.",
  "atk-s0201a5:50_5": "Kattha ca, bhikkhave, vīriyindriyaṁ daṭṭhabbaṁ?",
  "atk-s0201a5:50_6": "Catūsu sammappadhānesu ettha vīriyindriyaṁ daṭṭhabbaṁ.",
  "atk-s0201a5:50_7": "Kattha ca, bhikkhave, satindriyaṁ daṭṭhabbaṁ?",
  "atk-s0201a5:50_8": "Catūsu satipaṭṭhānesu ettha satindriyaṁ daṭṭhabbaṁ.",
  "atk-s0201a5:50_9": "Kattha ca, bhikkhave, samādhindriyaṁ daṭṭhabbaṁ?",
  "atk-s0201a5:50_10": "Catūsu jhānesu ettha samādhindriyaṁ daṭṭhabbaṁ.",
  "atk-s0201a5:50_11": "Kattha ca, bhikkhave, paññindriyaṁ daṭṭhabbaṁ?",
  "atk-s0201a5:50_12": "Catūsu ariyasaccesu ettha paññindriyaṁ daṭṭhabba’’nti (saṁ. ni. 5.478).",
  "atk-s0201a5:50_13": "Evaṁ savisayasmiṁyeva lokiyalokuttarā dhammā kathitā.",
  "atk-s0201a5:51_0": "Yathā hi cattāro seṭṭhiputtā rājāti rājapañcamesu sahāyesu nakkhattaṁ kīḷissāmāti vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti, gehasāmikova, ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti.",
  "atk-s0201a5:51_1": "Dutiyassa tatiyassa catutthassa gehaṁ gatakāle itare cattāro tuṇhī nisīdanti, gehasāmikova, ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti.",
  "atk-s0201a5:51_2": "Atha sabbapacchā rañño gehaṁ gatakāle kiñcāpi rājā sabbattha issarova, imasmiṁ pana kāle attano geheyeva, ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti vicāreti.",
  "atk-s0201a5:51_3": "Evamevaṁ kho saddhāpañcamakesu indriyesu tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṁ sotāpattiyaṅgāni patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:51_4": "Yathā dutiyassa gehe itare cattāro tuṇhī nisīdanti, gehasāmikova vicāreti, evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:51_5": "Yathā tatiyassa gehe itare cattāro tuṇhī nisīdanti, gehasāmikova vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:51_6": "Yathā catutthassa gehe itare cattāro tuṇhī nisīdanti, gehasāmikova vicāreti, evaṁ jhānavimokkhe patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:51_7": "Sabbapacchā rañño gehaṁ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ, sesāni tadanvayāni honti.",
  "atk-s0201a5:52_0": "Iti paṭisambhidāpattānaṁ agge ṭhapito mahākoṭṭhitatthero lokiyadhammaṁ pucchanto cittaṁ jeṭṭhakaṁ cittaṁ pubbaṅgamaṁ katvā pucchi;",
  "atk-s0201a5:52_1": "lokuttaradhammaṁ pucchanto paññaṁ jeṭṭhakaṁ paññaṁ pubbaṅgamaṁ katvā pucchi.",
  "atk-s0201a5:52_2": "Dhammasenāpatisāriputtattheropi tatheva vissajjesīti.",
  "atk-s0201a5:53_0": "Yaṁ hāvuso, pajānātīti yaṁ catusaccadhammamidaṁ dukkhantiādinā nayena maggapaññā pajānāti.",
  "atk-s0201a5:53_1": "Taṁ vijānātīti maggaviññāṇampi tatheva taṁ vijānāti.",
  "atk-s0201a5:53_2": "Yaṁ vijānātīti yaṁ saṅkhāragataṁ aniccantiādinā nayena vipassanāviññāṇaṁ vijānāti.",
  "atk-s0201a5:53_3": "Taṁ pajānātīti vipassanāpaññāpi tatheva taṁ pajānāti.",
  "atk-s0201a5:53_4": "Tasmā ime dhammāti tena kāraṇena ime dhammā.",
  "atk-s0201a5:53_5": "Saṁsaṭṭhāti ekuppādaekanirodhaekavatthukaekārammaṇatāya saṁsaṭṭhā.",
  "atk-s0201a5:54_0": "Paññā bhāvetabbāti idaṁ maggapaññaṁ sandhāya vuttaṁ.",
  "atk-s0201a5:54_1": "Taṁsampayuttaṁ pana viññāṇaṁ tāya saddhiṁ bhāvetabbameva hoti.",
  "atk-s0201a5:54_2": "Viññāṇaṁ pariññeyyanti idaṁ vipassanāviññāṇaṁ sandhāya vuttaṁ.",
  "atk-s0201a5:54_3": "Taṁsampayuttā pana paññā tena saddhiṁ parijānitabbāva hoti.",
  "atk-s0201a5:55_0": "450.Vedanā vedanāti idaṁ kasmā pucchati?",
  "atk-s0201a5:55_1": "Vedanālakkhaṇaṁ pucchissāmīti pucchati.",
  "atk-s0201a5:55_2": "Evaṁ santepi tebhūmikasammasanacāravedanāva adhippetāti sallakkhetabbā.",
  "atk-s0201a5:55_3": "Sukhampi vedetīti sukhaṁ ārammaṇaṁ vedeti anubhavati.",
  "atk-s0201a5:55_4": "Parato padadvayepi eseva nayo.",
  "atk-s0201a5:55_5": "‘‘Rūpañca hidaṁ, mahāli, ekantadukkhaṁ abhavissa, dukkhānupatitaṁ dukkhāvakkantaṁ anavakkantaṁ sukhena, nayidaṁ sattā rūpasmiṁ sārajjeyyuṁ.",
  "atk-s0201a5:55_6": "Yasmā ca kho, mahāli, rūpaṁ sukhaṁ sukhānupatitaṁ sukhāvakkantaṁ anavakkantaṁ dukkhena, tasmā sattā rūpasmiṁ sārajjanti, sārāgā saṁyujjanti, saṁyogā saṁkilissanti.",
  "atk-s0201a5:55_7": "Vedanā ca hidaṁ… saññā…",
  "atk-s0201a5:55_8": "saṅkhārā…",
  "atk-s0201a5:55_9": "viññāṇañca hidaṁ, mahāli, ekantadukkhaṁ abhavissa…pe…",
  "atk-s0201a5:55_10": "saṁkilissantī’’ti (saṁ. ni.",
  "atk-s0201a5:55_11": "3.70) iminā hi mahālisuttapariyāyena idha ārammaṇaṁ sukhaṁ dukkhaṁ adukkhamasukhanti kathitaṁ.",
  "atk-s0201a5:55_12": "Apica purimaṁ sukhaṁ vedanaṁ ārammaṇaṁ katvā aparā sukhā vedanā vedeti;",
  "atk-s0201a5:55_13": "purimaṁ dukkhaṁ vedanaṁ ārammaṇaṁ katvā aparā dukkhā vedanā vedeti;",
  "atk-s0201a5:55_14": "purimaṁ adukkhamasukhaṁ vedanaṁ ārammaṇaṁ katvā aparā adukkhamasukhā vedanā vedetīti evamettha attho daṭṭhabbo.",
  "atk-s0201a5:55_15": "Vedanāyeva hi vedeti, na añño koci veditā nāma atthīti vuttametaṁ.",
  "atk-s0201a5:56_0": "Saññāsaññāti idha kiṁ pucchati?",
  "atk-s0201a5:56_1": "Sabbasaññāya lakkhaṇaṁ.",
  "atk-s0201a5:56_2": "Kiṁ sabbatthakasaññāyāti?",
  "atk-s0201a5:56_3": "Sabbasaññāya lakkhaṇantipi sabbatthakasaññāya lakkhaṇantipi ekamevetaṁ, evaṁ santepi tebhūmikasammasanacārasaññāva adhippetāti sallakkhetabbā.",
  "atk-s0201a5:56_4": "Nīlakampi sañjānātīti nīlapupphe vā vatthe vā parikammaṁ katvā upacāraṁ vā appanaṁ vā pāpento sañjānāti.",
  "atk-s0201a5:56_5": "Imasmiñhi atthe parikammasaññāpi upacārasaññāpi appanāsaññāpi vaṭṭati.",
  "atk-s0201a5:56_6": "Nīle nīlanti uppajjanakasaññāpi vaṭṭatiyeva.",
  "atk-s0201a5:56_7": "Pītakādīsupi eseva nayo.",
  "atk-s0201a5:57_0": "Yā cāvuso, vedanāti ettha vedanā, saññā, viññāṇanti imāni tīṇi gahetvā paññā kasmā na gahitāti?",
  "atk-s0201a5:57_1": "Asabbasaṅgāhikattā.",
  "atk-s0201a5:57_2": "Paññāya hi gahitāya paññāya sampayuttāva vedanādayo labbhanti, no vippayuttā.",
  "atk-s0201a5:57_3": "Taṁ pana aggahetvā imesu gahitesu paññāya sampayuttā ca vippayuttā ca antamaso dve pañcaviññāṇadhammāpi labbhanti.",
  "atk-s0201a5:57_4": "Yathā hi tayo purisā suttaṁ suttanti vadeyyuṁ, catuttho ratanāvutasuttanti.",
  "atk-s0201a5:57_5": "Tesu purimā tayo takkagatampi paṭṭivaṭṭakādigatampi yaṁkiñci bahuṁ suttaṁ labhanti antamaso makkaṭakasuttampi.",
  "atk-s0201a5:57_6": "Ratanāvutasuttaṁ pariyesanto mandaṁ labhati, evaṁsampadamidaṁ veditabbaṁ.",
  "atk-s0201a5:57_7": "Heṭṭhato vā paññā viññāṇena saddhiṁ sampayogaṁ labhāpitā vissaṭṭhattāva idha na gahitāti vadanti.",
  "atk-s0201a5:57_8": "Yaṁ hāvuso, vedetīti yaṁ ārammaṇaṁ vedanā vedeti, saññāpi tadeva sañjānāti.",
  "atk-s0201a5:57_9": "Yaṁ sañjānātīti yaṁ ārammaṇaṁ saññā sañjānāti, viññāṇampi tadeva vijānātīti attho.",
  "atk-s0201a5:58_0": "Idāni sañjānāti vijānāti pajānātīti ettha viseso veditabbo.",
  "atk-s0201a5:58_1": "Tattha upasaggamattameva viseso.",
  "atk-s0201a5:58_2": "Jānātīti padaṁ pana aviseso.",
  "atk-s0201a5:58_3": "Tassāpi jānanatthe viseso veditabbo.",
  "atk-s0201a5:58_4": "Saññā hi nīlādivasena ārammaṇaṁ sañjānanamattameva, aniccaṁ dukkhaṁ anattāti lakkhaṇapaṭivedhaṁ pāpetuṁ na sakkoti.",
  "atk-s0201a5:58_5": "Viññāṇaṁ nīlādivasena ārammaṇañceva sañjānāti, aniccādilakkhaṇapaṭivedhañca pāpeti, ussakkitvā pana maggapātubhāvaṁ pāpetuṁ na sakkoti.",
  "atk-s0201a5:58_6": "Paññā nīlādivasena ārammaṇampi sañjānāti, aniccādivasena lakkhaṇapaṭivedhampi pāpeti, ussakkitvā maggapātubhāvaṁ pāpetumpi sakkoti.",
  "atk-s0201a5:59_0": "Yathā hi heraññikaphalake kahāpaṇarāsimhi kate ajātabuddhi dārako gāmikapuriso mahāheraññikoti tīsu janesu oloketvā ṭhitesu ajātabuddhi dārako kahāpaṇānaṁ cittavicittacaturassamaṇḍalabhāvameva jānāti, idaṁ manussānaṁ upabhogaparibhogaṁ ratanasammatanti na jānāti.",
  "atk-s0201a5:59_1": "Gāmikapuriso cittādibhāvañceva jānāti, manussānaṁ upabhogaparibhogaratanasammatabhāvañca.",
  "atk-s0201a5:59_2": "‘‘Ayaṁ kūṭo ayaṁ cheko ayaṁ karato ayaṁ saṇho’’ti pana na jānāti.",
  "atk-s0201a5:59_3": "Mahāheraññiko cittādibhāvampi ratanasammatabhāvampi kūṭādibhāvampi jānāti, jānanto ca pana naṁ rūpaṁ disvāpi jānāti, ākoṭitassa saddaṁ sutvāpi, gandhaṁ ghāyitvāpi, rasaṁ sāyitvāpi, hatthena garukalahukabhāvaṁ upadhāretvāpi asukagāme katotipi jānāti, asukanigame asukanagare asukapabbatacchāyāya asukanadītīre katotipi, asukācariyena katotipi jānāti.",
  "atk-s0201a5:59_4": "Evamevaṁ saññā ajātabuddhidārakassa kahāpaṇadassanaṁ viya nīlādivasena ārammaṇamattameva sañjānāti.",
  "atk-s0201a5:59_5": "Viññāṇaṁ gāmikapurisassa kahāpaṇadassanaṁ viya nīlādivasena ārammaṇampi sañjānāti, aniccādivasena lakkhaṇapaṭivedhampi pāpeti.",
  "atk-s0201a5:59_6": "Paññā mahāheraññikassa kahāpaṇadassanaṁ viya nīlādivasena ārammaṇampi sañjānāti, aniccādivasena lakkhaṇapaṭivedhampi pāpeti, ussakkitvā maggapātubhāvampi pāpeti.",
  "atk-s0201a5:59_7": "So pana nesaṁ viseso duppaṭivijjho.",
  "atk-s0201a5:60_0": "Tenāha āyasmā nāgaseno –",
  "atk-s0201a5:60_1": "‘‘dukkaraṁ, mahārāja, bhagavatā katanti.",
  "atk-s0201a5:60_2": "Kiṁ, bhante, nāgasena bhagavatā dukkaraṁ katanti?",
  "atk-s0201a5:60_3": "Dukkaraṁ, mahārāja, bhagavatā kataṁ, imesaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ vavatthānaṁ akkhātaṁ, ayaṁ phasso, ayaṁ vedanā, ayaṁ saññā, ayaṁ cetanā, idaṁ citta’’nti (mi. pa. 2.7.16).",
  "atk-s0201a5:60_4": "Yathā hi tilatelaṁ, sāsapatelaṁ, madhukatelaṁ, eraṇḍakatelaṁ, vasātelanti imāni pañca telāni ekacāṭiyaṁ pakkhipitvā divasaṁ yamakamanthehi manthetvā tato idaṁ tilatelaṁ, idaṁ sāsapatelanti ekekassa pāṭiyekkaṁ uddharaṇaṁ nāma dukkaraṁ, idaṁ tato dukkarataraṁ.",
  "atk-s0201a5:60_5": "Bhagavā pana sabbaññutaññāṇassa suppaṭividdhattā dhammissaro dhammarājā imesaṁ arūpīnaṁ dhammānaṁ ekārammaṇe pavattamānānaṁ vavatthānaṁ akkhāsi.",
  "atk-s0201a5:60_6": "Pañcannaṁ mahānadīnaṁ samuddaṁ paviṭṭhaṭṭhāne, ‘‘idaṁ gaṅgāya udakaṁ, idaṁ yamunāyā’’ti evaṁ pāṭiyekkaṁ udakauddharaṇenāpi ayamattho veditabbo.",
  "atk-s0201a5:61_0": "451.Nissaṭṭhenāti nissaṭena pariccattena vā.",
  "atk-s0201a5:61_1": "Tattha nissaṭenāti atthe sati pañcahi indriyehīti nissakkavacanaṁ.",
  "atk-s0201a5:61_2": "Pariccattenāti atthe sati karaṇavacanaṁ veditabbaṁ.",
  "atk-s0201a5:61_3": "Idaṁ vuttaṁ hoti –",
  "atk-s0201a5:61_4": "pañcahi indriyehi nissaritvā manodvāre pavattena pañcahi vā indriyehi tassa vatthubhāvaṁ anupagamanatāya pariccattenāti.",
  "atk-s0201a5:61_5": "Parisuddhenāti nirupakkilesena.",
  "atk-s0201a5:61_6": "Manoviññāṇenāti rūpāvacaracatutthajjhānacittena.",
  "atk-s0201a5:61_7": "Kiṁ neyyanti kiṁ jānitabbaṁ.",
  "atk-s0201a5:61_8": "‘‘Yaṁkiñci neyyaṁ nāma atthi dhamma’’ntiādīsu (mahāni.",
  "atk-s0201a5:61_9": "69) hi jānitabbaṁ neyyanti vuttaṁ.",
  "atk-s0201a5:61_10": "Ākāsānañcāyatanaṁ neyyanti kathaṁ rūpāvacaracatutthajjhānacittena arūpāvacarasamāpatti neyyāti?",
  "atk-s0201a5:61_11": "Rūpāvacaracatutthajjhāne ṭhitena arūpāvacarasamāpattiṁ nibbattetuṁ sakkā hoti.",
  "atk-s0201a5:61_12": "Ettha ṭhitassa hi sā ijjhati.",
  "atk-s0201a5:61_13": "Tasmā ‘‘ākāsānañcāyatanaṁ neyya’’ntiādimāha.",
  "atk-s0201a5:61_14": "Atha nevasaññānāsaññāyatanaṁ kasmā na vuttanti?",
  "atk-s0201a5:61_15": "Pāṭiyekkaṁ abhinivesābhāvato.",
  "atk-s0201a5:61_16": "Tattha hi kalāpato nayato sammasanaṁ labbhati, dhammasenāpatisadisassāpi hi bhikkhuno pāṭiyekkaṁ abhiniveso na jāyati.",
  "atk-s0201a5:61_17": "Tasmā theropi, ‘‘evaṁ kirame dhammā ahutvā sambhonti, hutvā paṭiventī’’ti (ma. ni.",
  "atk-s0201a5:61_18": "3.94) kalāpato nayato sammasitvā vissajjesīti.",
  "atk-s0201a5:61_19": "Bhagavā pana sabbaññutaññāṇassa hatthagatattā nevasaññānāsaññāyatanasamāpattiyampi paropaññāsa dhamme pāṭiyekkaṁ aṁguddhāreneva uddharitvā, ‘‘yāvatā saññāsamāpattiyo, tāvatā aññāpaṭivedho’’ti āha.",
  "atk-s0201a5:62_0": "Paññācakkhunā pajānātīti dassanapariṇāyakaṭṭhena cakkhubhūtāya paññāya pajānāti.",
  "atk-s0201a5:62_1": "Tattha dve paññā samādhipaññā vipassanāpaññā ca.",
  "atk-s0201a5:62_2": "Samādhipaññāya kiccato asammohato ca pajānāti.",
  "atk-s0201a5:62_3": "Vipassanāpaññāya lakkhaṇapaṭivedhena ārammaṇato jānanaṁ kathitaṁ.",
  "atk-s0201a5:62_4": "Kimatthiyāti ko etissā attho.",
  "atk-s0201a5:62_5": "Abhiññatthātiādīsu abhiññeyye dhamme abhijānātīti abhiññatthā.",
  "atk-s0201a5:62_6": "Pariññeyye dhamme parijānātīti pariññatthā.",
  "atk-s0201a5:62_7": "Pahātabbe dhamme pajahatīti pahānatthā.",
  "atk-s0201a5:62_8": "Sā panesā lokiyāpi abhiññatthā ca pariññatthā ca vikkhambhanato pahānatthā.",
  "atk-s0201a5:62_9": "Lokuttarāpi abhiññatthā ca pariññatthā ca samucchedato pahānatthā.",
  "atk-s0201a5:62_10": "Tattha lokiyā kiccato asammohato ca pajānāti, lokuttarā asammohato.",
  "atk-s0201a5:63_0": "452.Sammādiṭṭhiyā uppādāyāti vipassanāsammādiṭṭhiyā ca maggasammādiṭṭhiyā ca.",
  "atk-s0201a5:63_1": "Parato ca ghosoti sappāyadhammassavanaṁ.",
  "atk-s0201a5:63_2": "Yoniso ca manasikāroti attano upāyamanasikāro.",
  "atk-s0201a5:63_3": "Tattha sāvakesu api dhammasenāpatino dve paccayā laddhuṁ vaṭṭantiyeva.",
  "atk-s0201a5:63_4": "Thero hi kappasatasahassādhikaṁ ekaṁ asaṅkhyeyyaṁ pāramiyo pūretvāpi attano dhammatāya aṇumattampi kilesaṁ pajahituṁ nāsakkhi.",
  "atk-s0201a5:63_5": "‘‘Ye dhammā hetuppabhavā’’ti (mahāva.",
  "atk-s0201a5:63_6": "60) assajittherato imaṁ gāthaṁ sutvāvassa paṭivedho jāto.",
  "atk-s0201a5:63_7": "Paccekabuddhānaṁ pana sabbaññubuddhānañca paratoghosakammaṁ natthi, yonisomanasikārasmiṁyeva ṭhatvā paccekabodhiñca sabbaññutaññāṇañca nibbattenti.",
  "atk-s0201a5:64_0": "Anuggahitāti laddhūpakārā.",
  "atk-s0201a5:64_1": "Sammādiṭṭhīti arahattamaggasammādiṭṭhi.",
  "atk-s0201a5:64_2": "Phalakkhaṇe nibbattā cetovimutti phalaṁ assāti cetovimuttiphalā.",
  "atk-s0201a5:64_3": "Tadeva cetovimuttisaṅkhātaṁ phalaṁ ānisaṁso assāti cetovimuttiphalānisaṁsā.",
  "atk-s0201a5:64_4": "Dutiyapadepi eseva nayo.",
  "atk-s0201a5:64_5": "Ettha ca catutthaphalapaññā paññāvimutti nāma, avasesā dhammā cetovimuttīti veditabbā.",
  "atk-s0201a5:64_6": "Sīlānuggahitātiādīsu sīlanti catupārisuddhisīlaṁ.",
  "atk-s0201a5:64_7": "Sutanti sappāyadhammassavanaṁ.",
  "atk-s0201a5:64_8": "Sākacchāti kammaṭṭhāne khalanapakkhalanacchedanakathā.",
  "atk-s0201a5:64_9": "Samathoti vipassanāpādikā aṭṭha samāpattiyo.",
  "atk-s0201a5:64_10": "Vipassanāti sattavidhā anupassanā.",
  "atk-s0201a5:64_11": "Catupārisuddhisīlañhi pūrentassa, sappāyadhammassavanaṁ suṇantassa, kammaṭṭhāne khalanapakkhalanaṁ chindantassa, vipassanāpādikāsu aṭṭhasamāpattīsu kammaṁ karontassa, sattavidhaṁ anupassanaṁ bhāventassa arahattamaggo uppajjitvā phalaṁ deti.",
  "atk-s0201a5:65_0": "Yathā hi madhuraṁ ambapakkaṁ paribhuñjitukāmo ambapotakassa samantā udakakoṭṭhakaṁ thiraṁ katvā bandhati.",
  "atk-s0201a5:65_1": "Ghaṭaṁ gahetvā kālena kālaṁ udakaṁ āsiñcati.",
  "atk-s0201a5:65_2": "Udakassa anikkhamanatthaṁ mariyādaṁ thiraṁ karoti.",
  "atk-s0201a5:65_3": "Yā hoti samīpe valli vā sukkhadaṇḍako vā kipillikapuṭo vā makkaṭakajālaṁ vā, taṁ apaneti.",
  "atk-s0201a5:65_4": "Khaṇittiṁ gahetvā kālena kālaṁ mūlāni parikhaṇati.",
  "atk-s0201a5:65_5": "Evamassa appamattassa imāni pañca kāraṇāni karoto so ambo vaḍḍhitvā phalaṁ deti.",
  "atk-s0201a5:65_6": "Evaṁsampadamidaṁ veditabbaṁ.",
  "atk-s0201a5:65_7": "Rukkhassa samantato koṭṭhakabandhanaṁ viya hi sīlaṁ daṭṭhabbaṁ, kālena kālaṁ udakasiñcanaṁ viya dhammassavanaṁ, mariyādāya thirabhāvakaraṇaṁ viya samatho, samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ, kālena kālaṁ khaṇittiṁ gahetvā mūlakhaṇanaṁ viya sattannaṁ anupassanānaṁ bhāvanā.",
  "atk-s0201a5:65_8": "Tehi pañcahi kāraṇehi anuggahitassa ambarukkhassa madhuraphaladānakālo viya imassa bhikkhuno imehi pañcahi dhammehi anuggahitāya sammādiṭṭhiyā arahattaphaladānaṁ veditabbaṁ.",
  "atk-s0201a5:66_0": "453.Katipanāvuso, bhavāti idha kiṁ pucchati?",
  "atk-s0201a5:66_1": "Mūlameva gato anusandhi, duppañño yehi bhavehi na uṭṭhāti, te pucchissāmīti pucchati.",
  "atk-s0201a5:66_2": "Tattha kāmabhavoti kāmabhavūpagaṁ kammaṁ kammābhinibbattā upādinnakkhandhāpīti ubhayamekato katvā kāmabhavoti āha.",
  "atk-s0201a5:66_3": "Rūpārūpabhavesupi eseva nayo.",
  "atk-s0201a5:66_4": "Āyatinti anāgate.",
  "atk-s0201a5:66_5": "Punabbhavassa abhinibbattīti punabbhavābhinibbatti.",
  "atk-s0201a5:66_6": "Idha vaṭṭaṁ pucchissāmīti pucchati.",
  "atk-s0201a5:66_7": "Tatrātatrābhinandanāti rūpābhinandanā saddābhinandanāti evaṁ tahiṁ tahiṁ abhinandanā, karaṇavacane cetaṁ paccattaṁ.",
  "atk-s0201a5:66_8": "Tatratatrābhinandanāya punabbhavābhinibbatti hotīti attho.",
  "atk-s0201a5:66_9": "Ettāvatā hi gamanaṁ hoti, āgamanaṁ hoti, gamanāgamanaṁ hoti, vaṭṭaṁ vattatīti vaṭṭaṁ matthakaṁ pāpetvā dassesi.",
  "atk-s0201a5:66_10": "Idāni vivaṭṭaṁ pucchanto ‘‘kathaṁ panāvuso’’tiādimāha.",
  "atk-s0201a5:66_11": "Tassa vissajjane avijjāvirāgāti avijjāya khayanirodhena.",
  "atk-s0201a5:66_12": "Vijjuppādāti arahattamaggavijjāya uppādena.",
  "atk-s0201a5:66_13": "Kiṁ avijjā pubbe niruddhā, atha vijjā pubbe uppannāti?",
  "atk-s0201a5:66_14": "Ubhayametaṁ na vattabbaṁ.",
  "atk-s0201a5:66_15": "Padīpujjalanena andhakāravigamo viya vijjuppādena avijjā niruddhāva hoti.",
  "atk-s0201a5:66_16": "Taṇhānirodhāti taṇhāya khayanirodhena.",
  "atk-s0201a5:66_17": "Punabbhavābhinibbatti na hotīti evaṁ āyatiṁ punabbhavassa abhinibbatti na hoti, gamanaṁ āgamanaṁ gamanāgamanaṁ upacchijjati, vaṭṭaṁ na vattatīti vivaṭṭaṁ matthakaṁ pāpetvā dassesi.",
  "atk-s0201a5:67_0": "454.Katamaṁ panāvusoti idha kiṁ pucchati?",
  "atk-s0201a5:67_1": "Ubhatobhāgavimutto bhikkhu kālena kālaṁ nirodhaṁ samāpajjati.",
  "atk-s0201a5:67_2": "Tassa nirodhapādakaṁ paṭhamajjhānaṁ pucchissāmīti pucchati.",
  "atk-s0201a5:67_3": "Paṭhamaṁ jhānanti idha kiṁ pucchati?",
  "atk-s0201a5:67_4": "Nirodhaṁ samāpajjanakena bhikkhunā aṅgavavatthānaṁ koṭṭhāsaparicchedo nāma jānitabbo, idaṁ jhānaṁ pañcaṅgikaṁ caturaṅgikaṁ tivaṅgikaṁ duvaṅgikanti aṅgavavatthānaṁ koṭṭhāsaparicchedaṁ pucchissāmīti pucchati.",
  "atk-s0201a5:67_5": "Vitakkotiādīsu pana abhiniropanalakkhaṇo vitakko, anumajjanalakkhaṇo vicāro, pharaṇalakkhaṇā pīti, sātalakkhaṇaṁ sukhaṁ, avikkhepalakkhaṇā cittekaggatāti ime pañca dhammā vattanti.",
  "atk-s0201a5:67_6": "Kataṅgavippahīnanti idha pana kiṁ pucchati?",
  "atk-s0201a5:67_7": "Nirodhaṁ samāpajjanakena bhikkhunā upakārānupakārāni aṅgāni jānitabbāni, tāni pucchissāmīti pucchati, vissajjanaṁ panettha pākaṭameva.",
  "atk-s0201a5:67_8": "Iti heṭṭhā nirodhapādakaṁ paṭhamajjhānaṁ gahitaṁ, upari tassa anantarapaccayaṁ nevasaññānāsaññāyatanasamāpattiṁ pucchissati.",
  "atk-s0201a5:67_9": "Antarā pana cha samāpattiyo saṁkhittā, nayaṁ vā dassetvā vissaṭṭhāti veditabbā.",
  "atk-s0201a5:68_0": "455.",
  "atk-s0201a5:68_1": "Idāni viññāṇanissaye pañca pasāde pucchanto pañcimāni, āvusotiādimāha.",
  "atk-s0201a5:68_2": "Tattha gocaravisayanti gocarabhūtaṁ visayaṁ.",
  "atk-s0201a5:68_3": "Aññamaññassāti cakkhu sotassa sotaṁ vā cakkhussāti evaṁ ekekassa gocaravisayaṁ na paccanubhoti.",
  "atk-s0201a5:68_4": "Sace hi nīlādibhedaṁ rūpārammaṇaṁ samodhānetvā sotindriyassa upaneyya, ‘‘iṅgha tāva naṁ vavatthapehi vibhāvehi, kiṁ nāmetaṁ ārammaṇa’’nti.",
  "atk-s0201a5:68_5": "Cakkhuviññāṇañhi vināpi mukhena attano dhammatāya evaṁ vadeyya –",
  "atk-s0201a5:68_6": "‘‘are andhabāla , vassasatampi vassasahassampi paridhāvamāno aññatra mayā kuhiṁ etassa jānanakaṁ labhissasi, āhara naṁ cakkhupasāde upanehi, ahametaṁ ārammaṇaṁ jānissāmi, yadi vā nīlaṁ yadi vā pītakaṁ, na hi eso aññassa visayo, mayheveso visayo’’ti.",
  "atk-s0201a5:68_7": "Sesadvāresupi eseva nayo.",
  "atk-s0201a5:68_8": "Evametāni aññamaññassa gocaraṁ visayaṁ na paccanubhonti nāma.",
  "atk-s0201a5:68_9": "Kiṁ paṭisaraṇanti etesaṁ kiṁ paṭisaraṇaṁ, kiṁ etāni paṭisarantīti pucchati.",
  "atk-s0201a5:68_10": "Mano paṭisaraṇanti javanamano paṭisaraṇaṁ.",
  "atk-s0201a5:68_11": "Mano ca nesanti manodvārikajavanamano vā pañcadvārikajavanamano vā etesaṁ gocaravisayaṁ rajjanādivasena anubhoti.",
  "atk-s0201a5:68_12": "Cakkhuviññāṇañhi rūpadassanamattameva, ettha rajjanaṁ vā dussanaṁ vā muyhanaṁ vā natthi.",
  "atk-s0201a5:68_13": "Etasmiṁ pana dvāre javanaṁ rajjati vā dussati vā muyhati vā.",
  "atk-s0201a5:68_14": "Sotaviññāṇādīsupi eseva nayo.",
  "atk-s0201a5:69_0": "Tatrāyaṁ upamā –",
  "atk-s0201a5:69_1": "pañca kira dubbalabhojakā rājānaṁ sevitvā kicchena kasirena ekasmiṁ pañcakulike gāme parittakaṁ āyaṁ labhiṁsu.",
  "atk-s0201a5:69_2": "Tesaṁ tattha macchabhāgo maṁsabhāgo yuttikahāpaṇo vā, bandhakahāpaṇo vā, māpahārakahāpaṇo vā, aṭṭhakahāpaṇo vā, soḷasakahāpaṇo vā, bāttiṁsakahāpaṇo vā, catusaṭṭhikahāpaṇo vā, daṇḍoti ettakamattameva pāpuṇāti.",
  "atk-s0201a5:69_3": "Satavatthukaṁ pañcasatavatthukaṁ sahassavatthukaṁ mahābaliṁ rājāva gaṇhāti.",
  "atk-s0201a5:69_4": "Tattha pañcakulikagāmo viya pañca pasādā daṭṭhabbā;",
  "atk-s0201a5:69_5": "pañca dubbalabhojakā viya pañca viññāṇāni;",
  "atk-s0201a5:69_6": "rājā viya javanaṁ;",
  "atk-s0201a5:69_7": "dubbalabhojakānaṁ parittakaṁ āyapāpuṇanaṁ viya cakkhuviññāṇādīnaṁ rūpadassanādimattaṁ.",
  "atk-s0201a5:69_8": "Rajjanādīni pana etesu natthi.",
  "atk-s0201a5:69_9": "Rañño mahābaliggahaṇaṁ viya tesu dvāresu javanassa rajjanādīni veditabbāni.",
  "atk-s0201a5:70_0": "456.Pañcimāni, āvusoti idha kiṁ pucchati?",
  "atk-s0201a5:70_1": "Antonirodhasmiṁ pañca pasāde.",
  "atk-s0201a5:70_2": "Kiriyamayapavattasmiñhi vattamāne arūpadhammā pasādānaṁ balavapaccayā honti.",
  "atk-s0201a5:70_3": "Yo pana taṁ pavattaṁ nirodhetvā nirodhasamāpattiṁ samāpanno, tassa antonirodhe pañca pasādā kiṁ paṭicca tiṭṭhantīti idaṁ pucchissāmīti pucchati.",
  "atk-s0201a5:70_4": "Āyuṁ paṭiccāti jīvitindriyaṁ paṭicca tiṭṭhanti .",
  "atk-s0201a5:70_5": "Usmaṁ paṭiccāti jīvitindriyaṁ kammajatejaṁ paṭicca tiṭṭhati.",
  "atk-s0201a5:70_6": "Yasmā pana kammajatejopi jīvitindriyena vinā na tiṭṭhati, tasmā ‘‘usmā āyuṁ paṭicca tiṭṭhatī’’ti āha.",
  "atk-s0201a5:70_7": "Jhāyatoti jalato.",
  "atk-s0201a5:70_8": "Acciṁ paṭiccāti jālasikhaṁ paṭicca.",
  "atk-s0201a5:70_9": "Ābhā paññāyatīti āloko nāma paññāyati.",
  "atk-s0201a5:70_10": "Ābhaṁ paṭicca accīti taṁ ālokaṁ paṭicca jālasikhā paññāyati.",
  "atk-s0201a5:71_0": "Evameva kho, āvuso, āyu usmaṁ paṭicca tiṭṭhatīti ettha jālasikhā viya kammajatejo.",
  "atk-s0201a5:71_1": "Āloko viya jīvitindriyaṁ.",
  "atk-s0201a5:71_2": "Jālasikhā hi uppajjamānā ālokaṁ gahetvāva uppajjati.",
  "atk-s0201a5:71_3": "Sā tena attanā janitaālokeneva sayampi aṇu thūlā dīghā rassāti pākaṭā hoti.",
  "atk-s0201a5:71_4": "Tattha jālapavattiyā janitaālokena tassāyeva jālapavattiyā pākaṭabhāvo viya usmaṁ paṭicca nibbattena kammajamahābhūtasambhavena jīvitindriyena usmāya anupālanaṁ.",
  "atk-s0201a5:71_5": "Jīvitindriyañhi dasapi vassāni…pe…",
  "atk-s0201a5:71_6": "vassasatampi kammajatejapavattaṁ pāleti.",
  "atk-s0201a5:71_7": "Iti mahābhūtāni upādārūpānaṁ nissayapaccayādivasena paccayāni hontīti āyu usmaṁ paṭicca tiṭṭhati.",
  "atk-s0201a5:71_8": "Jīvitindriyaṁ mahābhūtāni pāletīti usmā āyuṁ paṭicca tiṭṭhatīti veditabbā.",
  "atk-s0201a5:72_0": "457.Āyusaṅkhārāti āyumeva.",
  "atk-s0201a5:72_1": "Vedaniyā dhammāti vedanā dhammāva.",
  "atk-s0201a5:72_2": "Vuṭṭhānaṁ paññāyatīti samāpattito vuṭṭhānaṁ paññāyati.",
  "atk-s0201a5:72_3": "Yo hi bhikkhu arūpapavatte ukkaṇṭhitvā saññañca vedanañca nirodhetvā nirodhaṁ samāpanno, tassa yathāparicchinnakālavasena rūpajīvitindriyapaccayā arūpadhammā uppajjanti.",
  "atk-s0201a5:72_4": "Evaṁ pana rūpārūpapavattaṁ pavattati.",
  "atk-s0201a5:72_5": "Yathā kiṁ?",
  "atk-s0201a5:72_6": "Yathā eko puriso jālāpavatte ukkhaṇṭhito udakena paharitvā jālaṁ appavattaṁ katvā chārikāya aṅgāre pidhāya tuṇhī nisīdati.",
  "atk-s0201a5:72_7": "Yadā panassa puna jālāya attho hoti, chārikaṁ apanetvā aṅgāre parivattetvā upādānaṁ datvā mukhavātaṁ vā tālavaṇṭavātaṁ vā dadāti.",
  "atk-s0201a5:72_8": "Atha jālāpavattaṁ puna pavattati.",
  "atk-s0201a5:72_9": "Evameva jālāpavattaṁ viya arūpadhammā.",
  "atk-s0201a5:72_10": "Purisassa jālāpavatte ukkaṇṭhitvā udakappahārena jālaṁ appavattaṁ katvā chārikāya aṅgāre pidhāya tuṇhībhūtassa nisajjā viya bhikkhuno arūpapavatte ukkaṇṭhitvā saññañca vedanañca nirodhetvā nirodhasamāpajjanaṁ.",
  "atk-s0201a5:72_11": "Chārikāya pihitaaṅgārā viya rūpajīvitindriyaṁ.",
  "atk-s0201a5:72_12": "Purisassa puna jālāya atthe sati chārikāpanayanādīni viya bhikkhuno yathāparicchinnakālāpagamanaṁ.",
  "atk-s0201a5:72_13": "Aggijālāya pavatti viya puna arūpadhammesu uppannesu rūpārūpapavatti veditabbā.",
  "atk-s0201a5:73_0": "Āyu usmā ca viññāṇanti rūpajīvitindriyaṁ, kammajatejodhātu, cittanti ime tayo dhammā yadā imaṁ rūpakāyaṁ jahanti, athāyaṁ acetanaṁ kaṭṭhaṁ viya pathaviyaṁ chaḍḍito setīti attho.",
  "atk-s0201a5:73_1": "Vuttañcetaṁ –",
  "atk-s0201a5:74_0": "‘‘Āyu usmā ca viññāṇaṁ, yadā kāyaṁ jahantimaṁ;",
  "atk-s0201a5:75_0": "Apaviddho tadā seti, parabhattaṁ acetana’’nti. (saṁ. ni. 3.95);",
  "atk-s0201a5:76_0": "Kāyasaṅkhārāti assāsapassāsā.",
  "atk-s0201a5:76_1": "Vacīsaṅkhārāti vitakkavicārā.",
  "atk-s0201a5:76_2": "Cittasaṅkhārāti saññāvedanā.",
  "atk-s0201a5:76_3": "Āyūti rūpajīvitindriyaṁ.",
  "atk-s0201a5:76_4": "Paribhinnānīti upahatāni, vinaṭṭhānīti attho.",
  "atk-s0201a5:76_5": "Tattha keci ‘‘nirodhasamāpannassa cittasaṅkhārāva niruddhā’’ti vacanato cittaṁ aniruddhaṁ hoti, tasmā sacittakā ayaṁ samāpattīti vadanti.",
  "atk-s0201a5:76_6": "Te vattabbā –",
  "atk-s0201a5:76_7": "‘‘vacīsaṅkhārāpissa niruddhā’’ti vacanato vācā aniruddhā hoti, tasmā nirodhaṁ samāpannena dhammampi kathentena sajjhāyampi karontena nisīditabbaṁ siyā.",
  "atk-s0201a5:76_8": "‘‘Yo cāyaṁ mato kālaṅkato, tassāpi cittasaṅkhārā niruddhā’’ti vacanato cittaṁ aniruddhaṁ bhaveyya, tasmā kālaṅkate mātāpitaro vā arahante vā jhāpayantena anantariyakammaṁ kataṁ bhaveyya.",
  "atk-s0201a5:76_9": "Iti byañjane abhinivesaṁ akatvā ācariyānaṁ naye ṭhatvā attho upaparikkhitabbo.",
  "atk-s0201a5:76_10": "Attho hi paṭisaraṇaṁ, na byañjanaṁ.",
  "atk-s0201a5:77_0": "Indriyāni vippasannānīti kiriyamayapavattasmiñhi vattamāne bahiddhā ārammaṇesu pasāde ghaṭṭentesu indriyāni kilamantāni upahatāni makkhitāni viya honti, vātādīhi uṭṭhitena rajena catumahāpathe ṭhapitaādāso viya.",
  "atk-s0201a5:77_1": "Yathā pana thavikāyaṁ pakkhipitvā mañjūsādīsu ṭhapito ādāso antoyeva virocati, evaṁ nirodhaṁ samāpannassa bhikkhuno antonirodhe pañca pasādā ativirocanti.",
  "atk-s0201a5:77_2": "Tena vuttaṁ ‘‘indriyāni vippasannānī’’ti.",
  "atk-s0201a5:78_0": "458.Katipanāvuso, paccayāti idha kiṁ pucchati?",
  "atk-s0201a5:78_1": "Nirodhassa anantarapaccayaṁ nevasaññānāsaññāyatanaṁ pucchissāmīti pucchati.",
  "atk-s0201a5:78_2": "Vissajjane panassa sukhassa ca pahānāti cattāro apagamanapaccayā kathitā.",
  "atk-s0201a5:78_3": "Animittāyāti idha kiṁ pucchati?",
  "atk-s0201a5:78_4": "Nirodhato vuṭṭhānakaphalasamāpattiṁ pucchissāmīti pucchati.",
  "atk-s0201a5:78_5": "Avasesasamāpattivuṭṭhānañhi bhavaṅgena hoti, nirodhā vuṭṭhānaṁ pana vipassanānissandāya phalasamāpattiyāti tameva pucchati.",
  "atk-s0201a5:78_6": "Sabbanimittānanti rūpādīnaṁ sabbārammaṇānaṁ.",
  "atk-s0201a5:78_7": "Animittāya ca dhātuyā manasikāroti sabbanimittāpagatāya nibbānadhātuyā manasikāro.",
  "atk-s0201a5:78_8": "Phalasamāpattisahajātaṁ manasikāraṁ sandhāyāha.",
  "atk-s0201a5:78_9": "Iti heṭṭhā nirodhapādakaṁ paṭhamajjhānaṁ gahitaṁ, nirodhassa anantarapaccayaṁ nevasaññānāsaññāyatanaṁ gahitaṁ, idha nirodhato vuṭṭhānakaphalasamāpatti gahitāti.",
  "atk-s0201a5:79_0": "Imasmiṁ ṭhāne nirodhakathā kathetabbā hoti.",
  "atk-s0201a5:79_1": "Sā, ‘‘dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasībhāvatāpaññā nirodhasamāpattiyā ñāṇa’’nti evaṁ paṭisambhidāmagge (paṭi. ma.",
  "atk-s0201a5:79_2": "1.83) āgatā.",
  "atk-s0201a5:79_3": "Visuddhimagge panassā sabbākārena vinicchayakathā kathitā.",
  "atk-s0201a5:80_0": "Idāni valañjanasamāpattiṁ pucchanto kati panāvuso, paccayātiādimāha.",
  "atk-s0201a5:80_1": "Nirodhato hi vuṭṭhānakaphalasamāpattiyā ṭhiti nāma na hoti, ekaṁ dve cittavārameva pavattitvā bhavaṅgaṁ otarati.",
  "atk-s0201a5:80_2": "Ayañhi bhikkhu satta divase arūpapavattaṁ nirodhetvā nisinno nirodhavuṭṭhānakaphalasamāpattiyaṁ na ciraṁ tiṭṭhati.",
  "atk-s0201a5:80_3": "Valañjanasamāpattiyaṁ pana addhānaparicchedova pamāṇaṁ.",
  "atk-s0201a5:80_4": "Tasmā sā ṭhiti nāma hoti. Tenāha –",
  "atk-s0201a5:80_5": "‘‘animittāya cetovimuttiyā ṭhitiyā’’ti.",
  "atk-s0201a5:80_6": "Tassā ciraṭṭhitatthaṁ kati paccayāti attho.",
  "atk-s0201a5:80_7": "Vissajjane panassā pubbe ca abhisaṅkhāroti addhānaparicchedo vutto.",
  "atk-s0201a5:80_8": "Vuṭṭhānāyāti idha bhavaṅgavuṭṭhānaṁ pucchati.",
  "atk-s0201a5:80_9": "Vissajjanepissā sabbanimittānañcamanasikāroti rūpādinimittavasena bhavaṅgasahajātamanasikāro vutto.",
  "atk-s0201a5:81_0": "459.Yā cāyaṁ, āvusoti idha kiṁ pucchati?",
  "atk-s0201a5:81_1": "Idha aññaṁ abhinavaṁ nāma natthi.",
  "atk-s0201a5:81_2": "Heṭṭhā kathitadhammeyeva ekato samodhānetvā pucchāmīti pucchati.",
  "atk-s0201a5:81_3": "Kattha pana te kathitā?",
  "atk-s0201a5:81_4": "‘‘Nīlampi sañjānāti pītakampi, lohitakampi, odātakampi sañjānātī’’ti (ma. ni.",
  "atk-s0201a5:81_5": "1.450) etasmiñhi ṭhāne appamāṇā cetovimutti kathitā.",
  "atk-s0201a5:81_6": "‘‘Natthi kiñcīti ākiñcaññāyatananti neyya’’nti (ma. ni.",
  "atk-s0201a5:81_7": "1.451) ettha ākiñcaññaṁ.",
  "atk-s0201a5:81_8": "‘‘Paññācakkhunā pajānātī’’ti (ma. ni.",
  "atk-s0201a5:81_9": "1.451) ettha suññatā.",
  "atk-s0201a5:81_10": "‘‘Kati panāvuso, paccayā animittāya cetovimuttiyā ṭhitiyā vuṭṭhānāyā’’ti ettha animittā.",
  "atk-s0201a5:81_11": "Evaṁ heṭṭhā kathitāva imasmiṁ ṭhāne ekato samodhānetvā pucchati.",
  "atk-s0201a5:81_12": "Taṁ pana paṭikkhipitvā etā tasmiṁ tasmiṁ ṭhāne niddiṭṭhāvāti vatvā aññe cattāro dhammā ekanāmakā atthi.",
  "atk-s0201a5:81_13": "Eko dhammo catunāmako atthi, etaṁ pākaṭaṁ katvā kathāpetuṁ idha pucchatīti aṭṭhakathāyaṁ sanniṭṭhānaṁ kataṁ.",
  "atk-s0201a5:81_14": "Tassā vissajjane ayaṁ vuccatāvuso, appamāṇā cetovimuttīti ayaṁ pharaṇaappamāṇatāya appamāṇā nāma.",
  "atk-s0201a5:81_15": "Ayañhi appamāṇe vā satte pharati, ekasmimpi vā satte asesetvā pharati.",
  "atk-s0201a5:82_0": "Ayaṁ vuccatāvuso, ākiñcaññāti ārammaṇakiñcanassa abhāvato ākiñcaññā.",
  "atk-s0201a5:82_1": "Attena vāti atta bhāvaposapuggalādisaṅkhātena attena suññaṁ.",
  "atk-s0201a5:82_2": "Attaniyena vāti cīvarādiparikkhārasaṅkhātena attaniyena suññaṁ.",
  "atk-s0201a5:82_3": "Animittāti rāganimittādīnaṁ abhāveneva animittā, arahattaphalasamāpattiṁ sandhāyāha.",
  "atk-s0201a5:82_4": "Nānatthā ceva nānābyañjanā cāti byañjanampi nesaṁ nānā atthopi.",
  "atk-s0201a5:82_5": "Tattha byañjanassa nānatā pākaṭāva.",
  "atk-s0201a5:82_6": "Attho pana, appamāṇā cetovimutti bhūmantarato mahaggatā eva hoti rūpāvacarā;",
  "atk-s0201a5:82_7": "ārammaṇato satta paññattiārammaṇā.",
  "atk-s0201a5:82_8": "Ākiñcaññā bhummantarato mahaggatā arūpāvacarā;",
  "atk-s0201a5:82_9": "ārammaṇato na vattabbārammaṇā.",
  "atk-s0201a5:82_10": "Suññatā bhummantarato kāmāvacarā;",
  "atk-s0201a5:82_11": "ārammaṇato saṅkhārārammaṇā.",
  "atk-s0201a5:82_12": "Vipassanā hi ettha suññatāti adhippetā.",
  "atk-s0201a5:82_13": "Animittā bhummantarato lokuttarā;",
  "atk-s0201a5:82_14": "ārammaṇato nibbanārammaṇā.",
  "atk-s0201a5:83_0": "Rāgokho, āvuso, pamāṇakaraṇotiādīsu yathā pabbatapāde pūtipaṇṇarasaudakaṁ nāma hoti kāḷavaṇṇaṁ;",
  "atk-s0201a5:83_1": "olokentānaṁ byāmasatagambhīraṁ viya khāyati.",
  "atk-s0201a5:83_2": "Yaṭṭhiṁ vā rajjuṁ vā gahetvā minantassa piṭṭhipādottharaṇamattampi na hoti.",
  "atk-s0201a5:83_3": "Evamevaṁ yāva rāgādayo nuppajjanti, tāva puggalaṁ sañjānituṁ na sakkā honti, sotāpanno viya, sakadāgāmī viya, anāgāmī viya ca khāyati.",
  "atk-s0201a5:83_4": "Yadā panassa rāgādayo uppajjanti, tadā ratto duṭṭho mūḷhoti paññāyati.",
  "atk-s0201a5:83_5": "Iti ete ‘‘ettako aya’’nti puggalassa pamāṇaṁ dassento viya uppajjantīti pamāṇakaraṇā nāma vuttā.",
  "atk-s0201a5:83_6": "Yāvatā kho, āvuso, appamāṇā cetovimuttiyoti yattakā appamāṇā cetovimuttiyo.",
  "atk-s0201a5:83_7": "Kittakā pana tā?",
  "atk-s0201a5:83_8": "Cattāro brahmavihārā, cattāro maggā, cattāri ca phalānīti dvādasa.",
  "atk-s0201a5:83_9": "Tattha brahmavihārā pharaṇaappamāṇatāya appamāṇā.",
  "atk-s0201a5:83_10": "Sesā pamāṇakaraṇānaṁ kilesānaṁ abhāvena appamāṇā.",
  "atk-s0201a5:83_11": "Nibbānampi appamāṇameva, cetovimutti pana na hoti, tasmā na gahitaṁ.",
  "atk-s0201a5:83_12": "Akuppāti arahattaphalacetovimutti;",
  "atk-s0201a5:83_13": "sā hi tāsaṁ sabbajeṭṭhikā, tasmā aggamakkhāyatīti vuttā.",
  "atk-s0201a5:83_14": "Rāgo kho, āvuso, kiñcanoti rāgo uppajjitvā puggalaṁ kiñcati maddati palibundhati.",
  "atk-s0201a5:83_15": "Tasmā kiñcanoti vutto.",
  "atk-s0201a5:83_16": "Manussā kira goṇehi khalaṁ maddāpento kiñcehi kapila, kiñcehi kāḷakāti vadanti.",
  "atk-s0201a5:83_17": "Evaṁ maddanattho kiñcanatthoti veditabbo.",
  "atk-s0201a5:83_18": "Dosamohesupi eseva nayo.",
  "atk-s0201a5:83_19": "Ākiñcaññā cetovimuttiyo nāma nava dhammā ākiñcaññāyatanañca maggaphalāni ca.",
  "atk-s0201a5:83_20": "Tattha ākiñcaññāyatanaṁ kiñcanaṁ ārammaṇaṁ assa natthīti ākiñcaññaṁ.",
  "atk-s0201a5:83_21": "Maggaphalāni kiñcanānaṁ maddanānaṁ palibundhanakilesānaṁ natthitāya ākiñcaññāni.",
  "atk-s0201a5:83_22": "Nibbānampi ākiñcaññaṁ, cetovimutti pana na hoti, tasmā na gahitaṁ.",
  "atk-s0201a5:84_0": "Rāgo kho, āvuso, nimittakaraṇotiādīsu yathā nāma dvinnaṁ kulānaṁ sadisā dve vacchakā honti.",
  "atk-s0201a5:84_1": "Yāva tesaṁ lakkhaṇaṁ na kataṁ hoti, tāva ‘‘ayaṁ asukakulassa vacchako, ayaṁ asukakulassā’’ti na sakkā honti jānituṁ.",
  "atk-s0201a5:84_2": "Yadā pana tesaṁ sattisūlādīsu aññataraṁ lakkhaṇaṁ kataṁ hoti, tadā sakkā honti jānituṁ.",
  "atk-s0201a5:84_3": "Evameva yāva puggalassa rāgo nuppajjati, tāva na sakkā hoti jānituṁ ariyo vā puthujjano vāti.",
  "atk-s0201a5:84_4": "Rāgo panassa uppajjamānova sarāgo nāma ayaṁ puggaloti sañjānananimittaṁ karonto viya uppajjati, tasmā ‘‘nimittakaraṇo’’ti vutto.",
  "atk-s0201a5:84_5": "Dosamohesupi eseva nayo.",
  "atk-s0201a5:85_0": "Animittā cetovimutti nāma terasa dhammā –",
  "atk-s0201a5:85_1": "vipassanā, cattāro āruppā, cattāro maggā, cattāri ca phalānīti.",
  "atk-s0201a5:85_2": "Tattha vipassanā niccanimittaṁ sukhanimittaṁ attanimittaṁ ugghāṭetīti animittā nāma.",
  "atk-s0201a5:85_3": "Cattāro āruppā rūpanimittassa abhāvena animittā nāma.",
  "atk-s0201a5:85_4": "Maggaphalāni nimittakaraṇānaṁ kilesānaṁ abhāvena animittāni.",
  "atk-s0201a5:85_5": "Nibbānampi animittameva, taṁ pana cetovimutti na hoti, tasmā na gahitaṁ.",
  "atk-s0201a5:85_6": "Atha kasmā suññatā cetovimutti na gahitāti?",
  "atk-s0201a5:85_7": "Sā, ‘‘suññā rāgenā’’tiādivacanato sabbattha anupaviṭṭhāva, tasmā visuṁ na gahitā .",
  "atk-s0201a5:85_8": "Ekatthāti ārammaṇavasena ekatthā.",
  "atk-s0201a5:85_9": "Appamāṇaṁ ākiñcaññaṁ suññataṁ animittanti hi sabbānetāni nibbānasseva nāmāni.",
  "atk-s0201a5:85_10": "Iti iminā pariyāyena ekatthā.",
  "atk-s0201a5:85_11": "Aññasmiṁ pana ṭhāne appamāṇā honti, aññasmiṁ ākiñcaññā aññasmiṁ suññatā aññasmiṁ animittāti iminā pariyāyena nānābyañjanā.",
  "atk-s0201a5:85_12": "Iti thero yathānusandhināva desanaṁ niṭṭhapesīti.",
  "atk-s0201a5:86_0": "Papañcasūdaniyā majjhimanikāyaṭṭhakathāya",
  "atk-s0201a5:87_0": "Mahāvedallasuttavaṇṇanā niṭṭhitā.",
  "atk-s0201a5:88_0": "4. Cūḷavedallasuttavaṇṇanā",
  "atk-s0201a5:89_0": "460.Evaṁme sutanti cūḷavedallasuttaṁ.",
  "atk-s0201a5:89_1": "Tattha visākho upāsakoti visākhoti evaṁnāmako upāsako.",
  "atk-s0201a5:89_2": "Yena dhammadinnāti yena dhammadinnā nāma bhikkhunī tenupasaṅkami.",
  "atk-s0201a5:89_3": "Ko panāyaṁ visākho?",
  "atk-s0201a5:89_4": "Kā dhammadinnā?",
  "atk-s0201a5:89_5": "Kasmā upasaṅkamīti?",
  "atk-s0201a5:89_6": "Visākho nāma dhammadinnāya gihikāle gharasāmiko.",
  "atk-s0201a5:89_7": "So yadā bhagavā sammāsambodhiṁ abhisambujjhitvā pavattavaradhammacakko yasādayo kulaputte vinetvā uruvelaṁ patvā tattha jaṭilasahassaṁ vinetvā purāṇajaṭilehi khīṇāsavabhikkhūhi saddhiṁ rājagahaṁ gantvā buddhadassanatthaṁ dvādasanahutāya parisāya saddhiṁ āgatassa bimbisāramahārājassa dhammaṁ desesi.",
  "atk-s0201a5:89_8": "Tadā raññā saddhiṁ āgatesu dvādasanahutesu ekaṁ nahutaṁ upāsakattaṁ paṭivedesi, ekādasa nahutāni sotāpattiphale patiṭṭhahiṁsu saddhiṁ raññā bimbisārena.",
  "atk-s0201a5:89_9": "Ayaṁ upāsako tesaṁ aññataro, tehi saddhiṁ paṭhamadassaneva sotāpattiphale patiṭṭhāya, puna ekadivasaṁ dhammaṁ sutvā sakadāgāmiphalaṁ patvā, tato aparabhāgepi ekadivasaṁ dhammaṁ sutvā anāgāmiphale patiṭṭhito.",
  "atk-s0201a5:89_10": "So anāgāmī hutvā gehaṁ āgacchanto yathā aññesu divasesu ito cito ca olokento sitaṁ kurumāno āgacchati, evaṁ anāgantvā santindriyo santamānaso hutvā agamāsi.",
  "atk-s0201a5:90_0": "Dhammadinnā sīhapañjaraṁ ugghāṭetvā vīthiṁ olokayamānā tassa āgamanākāraṁ disvā, ‘‘kiṁ nu kho eta’’nti cintetvā tassa paccuggamanaṁ kurumānā sopānasīse ṭhatvā olambanatthaṁ hatthaṁ pasāresi.",
  "atk-s0201a5:90_1": "Upāsako attano hatthaṁ samiñjesi.",
  "atk-s0201a5:90_2": "Sā ‘‘pātarāsabhojanakāle jānissāmī’’ti cintesi.",
  "atk-s0201a5:90_3": "Upāsako pubbe tāya saddhiṁ ekato bhuñjati.",
  "atk-s0201a5:90_4": "Taṁ divasaṁ pana taṁ anapaloketvā yogāvacarabhikkhu viya ekakova bhuñji.",
  "atk-s0201a5:90_5": "Sā, ‘‘sāyanhakāle jānissāmī’’ti cintesi.",
  "atk-s0201a5:90_6": "Upāsako taṁdivasaṁ sirigabbhaṁ na pāvisi, aññaṁ gabbhaṁ paṭijaggāpetvā kappiyamañcakaṁ paññapāpetvā nipajji.",
  "atk-s0201a5:90_7": "Upāsikā, ‘‘kiṁ nu khvassa bahiddhā patthanā atthi, udāhu kenacideva paribhedakena bhinno, udāhu mayheva koci doso atthī’’ti balavadomanassā hutvā, ‘‘ekaṁ dve divase vasitakāle sakkā ñātu’’nti tassa upaṭṭhānaṁ gantvā vanditvā aṭṭhāsi.",
  "atk-s0201a5:91_0": "Upāsako, ‘‘kiṁ dhammadinne akāle āgatāsī’’ti pucchi.",
  "atk-s0201a5:91_1": "Āma ayyaputta, āgatāmhi, na tvaṁ yathā purāṇo, kiṁ nu te bahiddhā patthanā atthīti?",
  "atk-s0201a5:91_2": "Natthi dhammadinneti.",
  "atk-s0201a5:91_3": "Añño koci paribhedako atthīti?",
  "atk-s0201a5:91_4": "Ayampi natthīti.",
  "atk-s0201a5:91_5": "Evaṁ sante mayheva koci doso bhavissatīti.",
  "atk-s0201a5:91_6": "Tuyhampi doso natthīti.",
  "atk-s0201a5:91_7": "Atha kasmā mayā saddhiṁ yathā pakatiyā ālāpasallāpamattampi na karothāti?",
  "atk-s0201a5:91_8": "So cintesi –",
  "atk-s0201a5:91_9": "‘‘ayaṁ lokuttaradhammo nāma garu bhāriyo na pakāsetatabbo, sace kho panāhaṁ na kathessāmi, ayaṁ hadayaṁ phāletvā ettheva kālaṁ kareyyā’’ti tassānuggahatthāya kathesi –",
  "atk-s0201a5:91_10": "‘‘dhammadinne ahaṁ satthu dhammadesanaṁ sutvā lokuttaradhammaṁ nāma adhigato, taṁ adhigatassa evarūpā lokiyakiriyā na vaṭṭati.",
  "atk-s0201a5:91_11": "Yadi tvaṁ icchasi, tava cattālīsa koṭiyo mama cattālīsa koṭiyoti asītikoṭidhanaṁ atthi, ettha issarā hutvā mama mātiṭṭhāne vā bhaginiṭṭhāne vā ṭhatvā vasa.",
  "atk-s0201a5:91_12": "Tayā dinnena bhattapiṇḍamattakena ahaṁ yāpessāmi.",
  "atk-s0201a5:91_13": "Athevaṁ na karosi, ime bhoge gahetvā kulagehaṁ gaccha, athāpi te bahiddhā patthanā natthi, ahaṁ taṁ bhaginiṭṭhāne vā dhituṭṭhāne vā ṭhapetvā posessāmī’’ti.",
  "atk-s0201a5:92_0": "Sā cintesi –",
  "atk-s0201a5:92_1": "‘‘pakatipuriso evaṁ vattā nāma natthi.",
  "atk-s0201a5:92_2": "Addhā etena lokuttaravaradhammo paṭividdho.",
  "atk-s0201a5:92_3": "So pana dhammo kiṁ puriseheva paṭibujjhitabbo, udāhu mātugāmopi paṭivijjhituṁ sakkotī’’ti visākhaṁ etadavoca –",
  "atk-s0201a5:92_4": "‘‘kiṁ nu kho eso dhammo puriseheva labhitabbo, mātugāmenapi sakkā laddhu’’nti?",
  "atk-s0201a5:92_5": "Kiṁ vadesi dhammadinne, ye paṭipannakā, te etassa dāyādā, yassa yassa upanissayo atthi, so so etaṁ paṭilabhatīti.",
  "atk-s0201a5:92_6": "Evaṁ sante mayhaṁ pabbajjaṁ anujānāthāti.",
  "atk-s0201a5:92_7": "Sādhu bhadde, ahampi taṁ etasmiṁyeva magge yojetukāmo, manaṁ pana te ajānamāno na kathemīti tāvadeva bimbisārassa rañño santikaṁ gantvā vanditvā aṭṭhāsi.",
  "atk-s0201a5:93_0": "Rājā , ‘‘kiṁ, gahapati, akāle āgatosī’’ti pucchi.",
  "atk-s0201a5:93_1": "Dhammadinnā, ‘‘mahārāja, pabbajissāmī’’ti vadatīti.",
  "atk-s0201a5:93_2": "Kiṁ panassa laddhuṁ vaṭṭatīti?",
  "atk-s0201a5:93_3": "Aññaṁ kiñci natthi, sovaṇṇasivikaṁ deva, laddhuṁ vaṭṭati nagarañca paṭijaggāpetunti.",
  "atk-s0201a5:93_4": "Rājā sovaṇṇasivikaṁ datvā nagaraṁ paṭijaggāpesi.",
  "atk-s0201a5:93_5": "Visākho dhammadinnaṁ gandhodakena nahāpetvā sabbālaṅkārehi alaṅkārāpetvā sovaṇṇasivikāya nisīdāpetvā ñātigaṇena parivārāpetvā gandhapupphādīhi pūjayamāno nagaravāsanaṁ karonto viya bhikkhuniupassayaṁ gantvā, ‘‘dhammadinnaṁ pabbājethāyye’’ti āha.",
  "atk-s0201a5:93_6": "Bhikkhuniyo ‘‘ekaṁ vā dve vā dose sahituṁ vaṭṭati gahapatī’’ti āhaṁsu.",
  "atk-s0201a5:93_7": "Natthayye koci doso, saddhāya pabbajatīti.",
  "atk-s0201a5:93_8": "Athekā byattā therī tacapañcakakammaṭṭhānaṁ ācikkhitvā kese ohāretvā pabbājesi.",
  "atk-s0201a5:93_9": "Visākho, ‘‘abhiramayye, svākkhāto dhammo’’ti vanditvā pakkāmi.",
  "atk-s0201a5:94_0": "Tassā pabbajitadivasato paṭṭhāya lābhasakkāro uppajji.",
  "atk-s0201a5:94_1": "Teneva palibuddhā samaṇadhammaṁ kātuṁ okāsaṁ na labhati.",
  "atk-s0201a5:94_2": "Athācariya-upajjhāyatheriyo gahetvā janapadaṁ gantvā aṭṭhatiṁsāya ārammaṇesu cittarucitaṁ kammaṭṭhānaṁ kathāpetvā samaṇadhammaṁ kātuṁ āraddhā, abhinīhārasampannattā pana nāticiraṁ kilamittha.",
  "atk-s0201a5:95_0": "Ito paṭṭhāya hi satasahassakappamatthake padumuttaro nāma satthā loke udapādi.",
  "atk-s0201a5:95_1": "Tadā esā ekasmiṁ kule dāsī hutvā attano kese vikkiṇitvā sujātattherassa nāma aggasāvakassa dānaṁ datvā patthanamakāsi.",
  "atk-s0201a5:95_2": "Sā tāya patthanābhinīhārasampattiyā nāticiraṁ kilamittha, katipāheneva arahattaṁ patvā cintesi –",
  "atk-s0201a5:95_3": "‘‘ahaṁ yenatthena sāsane pabbajitā, so matthakaṁ patto, kiṁ me janapadavāsena, mayhaṁ ñātakāpi puññāni karissanti, bhikkhunisaṅghopi paccayehi na kilamissati, rājagahaṁ gacchāmī’’ti bhikkhunisaṅghaṁ gahetvā rājagahameva agamāsi.",
  "atk-s0201a5:95_4": "Visākho, ‘‘dhammadinnā kira āgatā’’ti sutvā, ‘‘pabbajitvā nacirasseva janapadaṁ gatā, gantvāpi nacirasseva paccāgatā, kiṁ nu kho bhavissati, gantvā jānissāmī’’ti dutiyagamanena bhikkhuniupassayaṁ agamāsi.",
  "atk-s0201a5:95_5": "Tena vuttaṁ –",
  "atk-s0201a5:95_6": "‘‘atha kho visākho upāsako yena dhammadinnā bhikkhunī tenupasaṅkamī’’ti.",
  "atk-s0201a5:96_0": "Etadavocāti etaṁ sakkāyotiādivacanaṁ avoca.",
  "atk-s0201a5:96_1": "Kasmā avocāti?",
  "atk-s0201a5:96_2": "Evaṁ kirassa ahosi –",
  "atk-s0201a5:96_3": "‘‘abhiramasi nābhiramasi, ayye’’ti evaṁ pucchanaṁ nāma na paṇḍitakiccaṁ, pañcupādānakkhandhe upanetvā pañhaṁ pucchissāmi, pañhabyākaraṇena tassā abhiratiṁ vā anabhiratiṁ vā jānissāmīti, tasmā avoca.",
  "atk-s0201a5:96_4": "Taṁ sutvāva dhammadinnā ahaṁ, āvuso visākha, acirapabbajitā sakāyaṁ vā parakāyaṁ vā kuto jānissāmīti vā, aññattheriyo upasaṅkamitvā pucchāti vā avatvā upanikkhittaṁ sampaṭicchamānā viya, ekapāsakagaṇṭhiṁ mocentī viya gahanaṭṭhāne hatthimaggaṁ nīharamānā viya khaggamukhena samuggaṁ vivaramānā viya ca paṭisambhidāvisaye ṭhatvā pañhaṁ vissajjamānā, pañca kho ime, āvuso visākha, upādānakkhandhātiādimāha.",
  "atk-s0201a5:96_5": "Tattha pañcāti gaṇanaparicchedo.",
  "atk-s0201a5:96_6": "Upādānakkhandhāti upādānānaṁ paccayabhūtā khandhāti evamādinā nayenettha upādānakkhandhakathā vitthāretvā kathetabbā.",
  "atk-s0201a5:96_7": "Sā panesā visuddhimagge vitthāritā evāti tattha vittāritanayeneva veditabbā.",
  "atk-s0201a5:96_8": "Sakkāyasamudayādīsupi yaṁ vattabbaṁ, taṁ heṭṭhā tattha tattha vuttameva.",
  "atk-s0201a5:97_0": "Idaṁ pana catusaccabyākaraṇaṁ sutvā visākho theriyā abhiratabhāvaṁ aññāsi.",
  "atk-s0201a5:97_1": "Yo hi buddhasāsane ukkaṇṭhito hoti anabhirato, so evaṁ pucchitapucchitapañhaṁ saṇḍāsena ekekaṁ palitaṁ gaṇhanto viya, sinerupādato vālukaṁ uddharanto viya vissajjetuṁ na sakkoti.",
  "atk-s0201a5:97_2": "Yasmā pana imāni cattāri saccāni loke candimasūriyā viya buddhasāsane pākaṭāni, parisamajjhe gato hi bhagavāpi mahātherāpi saccāneva pakāsenti;",
  "atk-s0201a5:97_3": "bhikkhusaṅghopi pabbajitadivasato paṭṭhāya kulaputte cattāri nāma kiṁ, cattāri ariyasaccānīti pañhaṁ uggaṇhāpeti.",
  "atk-s0201a5:97_4": "Ayañca dhammadinnā upāyakosalle ṭhitā paṇḍitā byattā nayaṁ gahetvā sutenapi kathetuṁ samatthā, tasmā ‘‘na sakkā etissā ettāvatā saccānaṁ paṭividdhabhāvo ñātuṁ, saccavinibbhogapañhabyākaraṇena sakkā ñātu’’nti cintetvā heṭṭhā kathitāni dve saccāni paṭinivattetvā guḷhaṁ katvā gaṇṭhipañhaṁ pucchissāmīti pucchanto taññeva nu kho, ayyetiādimāha.",
  "atk-s0201a5:98_0": "Tassa vissajjane na kho, āvuso visākha, taññeva upādānanti upādānassa saṅkhārakkhandhekadesabhāvato na taṁyeva upādānaṁ te pañcupādānakkhandhā, nāpi aññatra pañcahi upādānakkhandhehi upādānaṁ.",
  "atk-s0201a5:98_1": "Yadi hi taññeva siyā, rūpādisabhāvampi upādānaṁ siyā.",
  "atk-s0201a5:98_2": "Yadi aññatra siyā, parasamaye cittavippayutto anusayo viya paṇṇatti viya nibbānaṁ viya ca khandhavinimuttaṁ vā siyā, chaṭṭho vā khandho paññapetabbo bhaveyya, tasmā evaṁ byākāsi.",
  "atk-s0201a5:98_3": "Tassā byākaraṇaṁ sutvā ‘‘adhigatapatiṭṭhā aya’’nti visākho niṭṭhamagamāsi.",
  "atk-s0201a5:98_4": "Na hi sakkā akhīṇāsavena asambaddhena avitthāyantena padīpasahassaṁ jālentena viya evarūpo guḷho paṭicchanno tilakkhaṇāhato gambhīro pañho vissajjetuṁ.",
  "atk-s0201a5:98_5": "Niṭṭhaṁ gantvā pana, ‘‘ayaṁ dhammadinnā sāsane laddhapatiṭṭhā adhigatapaṭisambhidā vesārajjappattā bhavamatthake ṭhitā mahākhīṇāsavā, samatthā mayhaṁ pucchitapañhaṁ kathetuṁ, idāni pana naṁ ovattikasāraṁ pañhaṁ pucchissāmī’’ti cintetvā taṁ pucchanto, kathaṁ panāyyetiādimāha.",
  "atk-s0201a5:99_0": "461.",
  "atk-s0201a5:99_1": "Tassa vissajjane assutavātiādi mūlapariyāye vitthāritameva.",
  "atk-s0201a5:99_2": "Rūpaṁ attato samanupassatīti, ‘‘idhekacco rūpaṁ attato samanupassati.",
  "atk-s0201a5:99_3": "Yaṁ rūpaṁ so ahaṁ, yo ahaṁ taṁ rūpanti rūpañca attañca advayaṁ samanupassati.",
  "atk-s0201a5:99_4": "Seyyathāpi nāma telappadīpassa jhāyato yā acci so vaṇṇo, yo vaṇṇo sā accīti acciñca vaṇṇañca advayaṁ samanupassati.",
  "atk-s0201a5:99_5": "Evameva idhekacco rūpaṁ attato samanupassati…pe…",
  "atk-s0201a5:99_6": "advayaṁ samanupassatī’’ti (paṭi. ma.",
  "atk-s0201a5:99_7": "1.131) evaṁ rūpaṁ attāti diṭṭhipassanāya passati.",
  "atk-s0201a5:99_8": "Rūpavantaṁ vā attānanti arūpaṁ attāti gahetvā chāyāvantaṁ rukkhaṁ viya taṁ attānaṁ rūpavantaṁ samanupassati.",
  "atk-s0201a5:99_9": "Attani vā rūpanti arūpameva attāti gahetvā pupphasmiṁ gandhaṁ viya attani rūpaṁ samanupassati.",
  "atk-s0201a5:99_10": "Rūpasmiṁ vā attānanti arūpameva attāti gahetvā karaṇḍāya maṇiṁ viya attānaṁ rūpasmiṁ samanupassati.",
  "atk-s0201a5:99_11": "Vedanaṁ attatotiādīsupi eseva nayo.",
  "atk-s0201a5:100_0": "Tattha, rūpaṁ attato samanupassatīti suddharūpameva attāti kathitaṁ.",
  "atk-s0201a5:100_1": "Rūpavantaṁ vā attānaṁ, attani vā rūpaṁ, rūpasmiṁ vā attānaṁ.",
  "atk-s0201a5:100_2": "Vedanaṁ attato… saññaṁ…",
  "atk-s0201a5:100_3": "saṅkhāre…",
  "atk-s0201a5:100_4": "viññāṇaṁ attato samanupassatīti imesu sattasu ṭhānesu arūpaṁ attāti kathitaṁ.",
  "atk-s0201a5:100_5": "Vedanāvantaṁ vā attānaṁ, attani vā vedanaṁ, vedanāya vā attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu rūpārūpamissako attā kathito.",
  "atk-s0201a5:100_6": "Tattha rūpaṁ attato samanupassati… vedanaṁ… saññaṁ…",
  "atk-s0201a5:100_7": "saṅkhāre…",
  "atk-s0201a5:100_8": "viññāṇaṁ attato samanupassatīti imesu pañcasu ṭhānesu ucchedadiṭṭhi kathitā, avasesesu sassatadiṭṭhīti.",
  "atk-s0201a5:100_9": "Evamettha pannarasa bhavadiṭṭhiyo, pañca vibhavadiṭṭhiyo honti.",
  "atk-s0201a5:100_10": "Na rūpaṁ attatoti ettha rūpaṁ attāti na samanupassati.",
  "atk-s0201a5:100_11": "Aniccaṁ dukkhaṁ anattāti pana samanupassati.",
  "atk-s0201a5:100_12": "Na rūpavantaṁ attānaṁ…pe…",
  "atk-s0201a5:100_13": "na viññāṇasmiṁ attānanti ime pañcakkhandhe kenaci pariyāyena attato na samanupassati, sabbākārena pana aniccā dukkhā anattāti samanupassati.",
  "atk-s0201a5:101_0": "Ettāvatā theriyā, ‘‘evaṁ kho, āvuso visākha, sakkāyadiṭṭhi hotī’’ti evaṁ purimapañhaṁ vissajjentiyā ettakena gamanaṁ hoti, āgamanaṁ hoti, gamanāgamanaṁ hoti, vaṭṭaṁ vattatīti vaṭṭaṁ matthakaṁ pāpetvā dassitaṁ.",
  "atk-s0201a5:101_1": "Evaṁ kho, āvuso visākha, sakkāyadiṭṭhi na hotīti pacchimaṁ pañhaṁ vissajjentiyā ettakena gamanaṁ na hoti, āgamanaṁ na hoti, gamanāgamanaṁ na hoti, vaṭṭaṁ nāma na vattatīti vivaṭṭaṁ matthakaṁ pāpetvā dassitaṁ.",
  "atk-s0201a5:102_0": "462.Katamo panāyye, ariyo aṭṭhaṅgiko maggoti ayaṁ pañho theriyā paṭipucchitvā vissajjetabbo bhaveyya –",
  "atk-s0201a5:102_1": "‘‘upāsaka, tayā heṭṭhā maggo pucchito, idha kasmā maggameva pucchasī’’ti.",
  "atk-s0201a5:102_2": "Sā pana attano byattatāya paṇḍiccena tassa adhippāyaṁ sallakkhesi –",
  "atk-s0201a5:102_3": "‘‘iminā upāsakena heṭṭhā paṭipattivasena maggo pucchito bhavissati, idha pana taṁ saṅkhatāsaṅkhatalokiyalokuttarasaṅgahitāsaṅgahitavasena pucchitukāmo bhavissatī’’ti.",
  "atk-s0201a5:102_4": "Tasmā appaṭipucchitvāva yaṁ yaṁ pucchi, taṁ taṁ vissajjesi.",
  "atk-s0201a5:102_5": "Tattha saṅkhatoti cetito kappito pakappito āyūhito kato nibbattito samāpajjantena samāpajjitabbo.",
  "atk-s0201a5:102_6": "Tīhi ca kho, āvuso visākha, khandhehi ariyo aṭṭhaṅgiko maggo saṅgahitoti ettha yasmā maggo sappadeso, tayo khandhā nippadesā, tasmā ayaṁ sappadesattā nagaraṁ viya rajjena nippadesehi tīhi khandhehi saṅgahito.",
  "atk-s0201a5:102_7": "Tattha sammāvācādayo tayo sīlameva, tasmā te sajātito sīlakkhandhena saṅgahitāti.",
  "atk-s0201a5:102_8": "Kiñcāpi hi pāḷiyaṁ sīlakkhandheti bhummena viya niddeso kato, attho pana karaṇavasena veditabbo.",
  "atk-s0201a5:102_9": "Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṁ na sakkoti.",
  "atk-s0201a5:102_10": "Vīriye pana paggahakiccaṁ sādhente satiyā ca apilāpanakiccaṁ sādhentiyā laddhūpakāro hutvā sakkoti.",
  "atk-s0201a5:103_0": "Tatrāyaṁ upamā –",
  "atk-s0201a5:103_1": "yathā hi ‘‘nakkhattaṁ kīḷissāmā’’ti uyyānaṁ paviṭṭhesu tīsu sahāyesu eko supupphitaṁ campakarukkhaṁ disvā hatthaṁ ukkhipitvāpi gahetuṁ na sakkuṇeyya.",
  "atk-s0201a5:103_2": "Athassa dutiyo onamitvā piṭṭhiṁ dadeyya, so tassa piṭṭhiyaṁ ṭhatvāpi kampamāno gahetuṁ na sakkuṇeyya .",
  "atk-s0201a5:103_3": "Athassa itaro aṁsakūṭaṁ upanāmeyya, so ekassa piṭṭhiyaṁ ṭhatvā ekassa aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya.",
  "atk-s0201a5:103_4": "Evaṁsampadamidaṁ daṭṭhabbaṁ.",
  "atk-s0201a5:103_5": "Ekato uyyānaṁ paviṭṭhā tayo sahāyakā viya hi ekato jātā sammāvāyāmādayo tayo dhammā.",
  "atk-s0201a5:103_6": "Supupphitacampako viya ārammaṇaṁ.",
  "atk-s0201a5:103_7": "Hatthaṁ ukkhipitvāpi gahetuṁ asakkonto viya attano dhammatāya ārammaṇe ekaggabhāvena appetuṁ asakkonto samādhi.",
  "atk-s0201a5:103_8": "Piṭṭhiṁ datvā onatasahāyo viya vāyāmo.",
  "atk-s0201a5:103_9": "Aṁsakūṭaṁ datvā ṭhitasahāyo viya sati.",
  "atk-s0201a5:103_10": "Yathā tesu ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ sakkoti, evamevaṁ vīriye paggahakiccaṁ sādhente, satiyā ca apilāpanakiccaṁ sādhentiyā laddhupakāro samādhi sakkoti ārammaṇe ekaggabhāvena appetuṁ.",
  "atk-s0201a5:103_11": "Tasmā samādhiyevettha sajātito samādhikkhandhena saṅgahito.",
  "atk-s0201a5:103_12": "Vāyāmasatiyo pana kiriyato saṅgahitā honti.",
  "atk-s0201a5:104_0": "Sammādiṭṭhisammāsaṅkappesupi paññā attano dhammatāya aniccaṁ dukkhaṁ anattāti ārammaṇaṁ nicchetuṁ na sakkoti, vitakke pana ākoṭetvā ākoṭetvā dente sakkoti. Kathaṁ?",
  "atk-s0201a5:104_1": "Yathā hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhudaleneva parivattetuṁ sakkoti, aṅgulipabbehi pana parivattetvā ito cito ca oloketuṁ sakkoti.",
  "atk-s0201a5:104_2": "Evameva na paññā attano dhammatāya aniccādivasena ārammaṇaṁ nicchetuṁ sakkoti, abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāyā dinnameva vinicchetuṁ sakkoti.",
  "atk-s0201a5:104_3": "Tasmā idhāpi sammādiṭṭhiyeva sajātito paññākkhandhena saṅgahitā.",
  "atk-s0201a5:104_4": "Sammāsaṅkappo pana kiriyato saṅgahito hoti.",
  "atk-s0201a5:104_5": "Iti imehi tīhi khandhehi maggo saṅgahaṁ gacchati.",
  "atk-s0201a5:104_6": "Tena vuttaṁ –",
  "atk-s0201a5:104_7": "‘‘tīhi ca kho, āvuso visākha, khandhehi ariyo aṭṭhaṅgiko maggo saṅgahito’’ti.",
  "atk-s0201a5:105_0": "Idāni ekacittakkhaṇikaṁ maggasamādhiṁ sanimittaṁ saparikkhāraṁ pucchanto, katamo panāyyetiādimāha.",
  "atk-s0201a5:105_1": "Tassa vissajjane cattāro satipaṭṭhānā maggakkhaṇe catukiccasādhanavasena uppannā sati, sā samādhissa paccayatthena nimittaṁ.",
  "atk-s0201a5:105_2": "Cattāro sammappadhānā catukiccasādhanavaseneva uppannaṁ vīriyaṁ, taṁ parivāraṭṭhena parikkhāro hoti.",
  "atk-s0201a5:105_3": "Tesaṁyeva dhammānanti tesaṁ maggasampayuttadhammānaṁ.",
  "atk-s0201a5:105_4": "Āsevanātiādīsu ekacittakkhaṇikāyeva āsevanādayo vuttāti.",
  "atk-s0201a5:106_0": "Vitaṇḍavādī pana, ‘‘ekacittakkhaṇiko nāma maggo natthi, ‘evaṁ bhāveyya satta vassānī’ti hi vacanato sattapi vassāni maggabhāvanā hoti, kilesā pana lahu chijjantā sattahi ñāṇehi chijjantī’’ti vadati.",
  "atk-s0201a5:106_1": "So ‘‘suttaṁ āharā’’ti vattabbo.",
  "atk-s0201a5:106_2": "Addhā aññaṁ apassanto, ‘‘yā tesaṁyeva dhammānaṁ āsevanā bhāvanā bahulīkamma’’nti idameva suttaṁ āharitvā, ‘‘aññena cittena āsevati, aññena bhāveti, aññena bahulīkarotī’’ti vakkhati.",
  "atk-s0201a5:106_3": "Tato vattabbo –",
  "atk-s0201a5:106_4": "‘‘kiṁ panidaṁ, suttaṁ neyyatthaṁ nītattha’’nti.",
  "atk-s0201a5:106_5": "Tato vakkhati –",
  "atk-s0201a5:106_6": "‘‘nītatthaṁ yathā suttaṁ tatheva attho’’ti.",
  "atk-s0201a5:106_7": "Tassa idaṁ uttaraṁ –",
  "atk-s0201a5:106_8": "evaṁ sante ekaṁ cittaṁ āsevamānaṁ uppannaṁ, aparampi āsevamānaṁ, aparampi āsevamānanti evaṁ divasampi āsevanāva bhavissati, kuto bhāvanā, kuto bahulīkammaṁ?",
  "atk-s0201a5:106_9": "Ekaṁ vā bhāvayamānaṁ uppannaṁ aparampi bhāvayamānaṁ aparampi bhāvayamānanti evaṁ divasampi bhāvanāva bhavissati, kuto āsevanā kuto bahulīkammaṁ?",
  "atk-s0201a5:106_10": "Ekaṁ vā bahulīkarontaṁ uppannaṁ, aparampi bahulīkarontaṁ, aparampi bahulīkarontanti evaṁ divasampi bahulīkammameva bhavissati kuto āsevanā, kuto bhāvanāti.",
  "atk-s0201a5:107_0": "Atha vā evaṁ vadeyya –",
  "atk-s0201a5:107_1": "‘‘ekena cittena āsevati, dvīhi bhāveti, tīhi bahulīkaroti.",
  "atk-s0201a5:107_2": "Dvīhi vā āsevati, tīhi bhāveti, ekena bahulīkaroti .",
  "atk-s0201a5:107_3": "Tīhi vā āsevati, ekena bhāveti, dvīhi bahulīkarotī’’ti.",
  "atk-s0201a5:107_4": "So vattabbo –",
  "atk-s0201a5:107_5": "‘‘mā suttaṁ me laddhanti yaṁ vā taṁ vā avaca.",
  "atk-s0201a5:107_6": "Pañhaṁ vissajjentena nāma ācariyassa santike vasitvā buddhavacanaṁ uggaṇhitvā attharasaṁ viditvā vattabbaṁ hoti.",
  "atk-s0201a5:107_7": "Ekacittakkhaṇikāva ayaṁ āsevanā, ekacittakkhaṇikā bhāvanā, ekacittakkhaṇikaṁ bahulīkammaṁ.",
  "atk-s0201a5:107_8": "Khayagāmilokuttaramaggo bahulacittakkhaṇiko nāma natthi, ‘ekacittakkhaṇikoyevā’ti saññāpetabbo.",
  "atk-s0201a5:107_9": "Sace sañjānāti, sañjānātu, no ce sañjānāti, gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0201a5:108_0": "463.Kati panāyye saṅkhārāti idha kiṁ pucchati?",
  "atk-s0201a5:108_1": "Ye saṅkhāre nirodhetvā nirodhaṁ samāpajjati, te pucchissāmīti pucchati.",
  "atk-s0201a5:108_2": "Tenevassa adhippāyaṁ ñatvā therī, puññābhisaṅkhārādīsu anekesu saṅkhāresu vijjamānesupi, kāyasaṅkhārādayova ācikkhantī, tayome, āvusotiādimāha.",
  "atk-s0201a5:108_3": "Tattha kāyapaṭibaddhattā kāyena saṅkharīyati karīyati nibbattīyatīti kāyasaṅkhāro.",
  "atk-s0201a5:108_4": "Vācaṁ saṅkharoti karoti nibbattetīti vacīsaṅkhāro.",
  "atk-s0201a5:108_5": "Cittapaṭibaddhattā cittena saṅkharīyati karīyati nibbattīyatīti cittasaṅkhāro.",
  "atk-s0201a5:108_6": "Katamo panāyyeti idha kiṁ pucchati?",
  "atk-s0201a5:108_7": "Ime saṅkhārā aññamaññamissā āluḷitā avibhūtā duddīpanā.",
  "atk-s0201a5:108_8": "Tathā hi, kāyadvāre ādānagahaṇamuñcanacopanāni pāpetvā uppannā aṭṭha kāmāvacarakusalacetanā dvādasa akusalacetanāti evaṁ kusalākusalā vīsati cetanāpi assāsapassāsāpi kāyasaṅkhārātveva vuccanti.",
  "atk-s0201a5:108_9": "Vacīdvāre hanusaṁcopanaṁ vacībhedaṁ pāpetvā uppannā vuttappakārāva vīsati cetanāpi vitakkavicārāpi vacīsaṅkhārotveva vuccanti.",
  "atk-s0201a5:108_10": "Kāyavacīdvāresu copanaṁ apattā raho nisinnassa cintayato uppannā kusalākusalā ekūnatiṁsa cetanāpi saññā ca vedanā cāti ime dve dhammāpi cittasaṅkhārotveva vuccanti.",
  "atk-s0201a5:108_11": "Evaṁ ime saṅkhārā aññamaññamissā āluḷitā avibhūtā duddīpanā.",
  "atk-s0201a5:108_12": "Te pākaṭe vibhūte katvā kathāpessāmīti pucchati.",
  "atk-s0201a5:109_0": "Kasmā panāyyeti idha kāyasaṅkhārādināmassa padatthaṁ pucchati.",
  "atk-s0201a5:109_1": "Tassa vissajjane kāyappaṭibaddhāti kāyanissitā, kāye sati honti, asati na honti.",
  "atk-s0201a5:109_2": "Cittappaṭibaddhāti cittanissitā, citte sati honti, asati na honti.",
  "atk-s0201a5:110_0": "464.",
  "atk-s0201a5:110_1": "Idāni kiṁ nu kho esā saññāvedayitanirodhaṁ valañjeti, na valañjeti.",
  "atk-s0201a5:110_2": "Ciṇṇavasī vā tattha no ciṇṇavasīti jānanatthaṁ pucchanto, kathaṁ panāyye, saññāvedayitanirodhasamāpatti hotītiādimāha.",
  "atk-s0201a5:110_3": "Tassa vissajjane samāpajjissanti vā samāpajjāmīti vā padadvayena nevasaññānāsaññāyatanasamāpattikālo kathito.",
  "atk-s0201a5:110_4": "Samāpannoti padena antonirodho.",
  "atk-s0201a5:110_5": "Tathā purimehi dvīhi padehi sacittakakālo kathito, pacchimena acittakakālo.",
  "atk-s0201a5:110_6": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva, ettakaṁ kālaṁ acittako bhavissāmīti addhānaparicchedacittaṁ bhāvitaṁ hoti.",
  "atk-s0201a5:110_7": "Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ puggalaṁ tathattāya acittakabhāvāya upaneti.",
  "atk-s0201a5:111_0": "Paṭhamaṁ nirujjhati vacīsaṅkhāroti sesasaṅkhārehi paṭhamaṁ dutiyajjhāneyeva nirujjhati.",
  "atk-s0201a5:111_1": "Tato kāyasaṅkhāroti tato paraṁ kāyasaṅkhāro catutthajjhāne nirujjhati.",
  "atk-s0201a5:111_2": "Tato cittasaṅkhāroti tato paraṁ cittasaṅkhāro antonirodhe nirujjhati.",
  "atk-s0201a5:111_3": "Vuṭṭhahissanti vā vuṭṭhahāmīti vā padadvayena antonirodhakālo kathito.",
  "atk-s0201a5:111_4": "Vuṭṭhitoti padena phalasamāpattikālo.",
  "atk-s0201a5:111_5": "Tathā purimehi dvīhi padehi acittakakālo kathito, pacchimena sacittakakālo.",
  "atk-s0201a5:111_6": "Pubbeva tathā cittaṁ bhāvitaṁ hotīti nirodhasamāpattito pubbe addhānaparicchedakāleyeva ettakaṁ kālaṁ acittako hutvā tato paraṁ sacittako bhavissāmīti addhānaparicchedacittaṁ bhāvitaṁ hoti.",
  "atk-s0201a5:111_7": "Yaṁ taṁ tathattāya upanetīti yaṁ evaṁ bhāvitaṁ cittaṁ, taṁ puggalaṁ tathattāya sacittakabhāvāya upaneti.",
  "atk-s0201a5:111_8": "Iti heṭṭhā nirodhasamāpajjanakālo gahito, idha nirodhato vuṭṭhānakālo.",
  "atk-s0201a5:112_0": "Idāni nirodhakathaṁ kathetuṁ vāroti nirodhakathā kathetabbā siyā, sā panesā, ‘‘dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasībhāvatāpaññā nirodhasamāpattiyā ñāṇa’’nti mātikaṁ ṭhapetvā sabbākārena visuddhimagge kathitā.",
  "atk-s0201a5:112_1": "Tasmā tattha kathitanayeneva gahetabbā .",
  "atk-s0201a5:112_2": "Ko panāyaṁ nirodho nāma?",
  "atk-s0201a5:112_3": "Catunnaṁ khandhānaṁ paṭisaṅkhā appavatti.",
  "atk-s0201a5:112_4": "Atha kimatthametaṁ samāpajjantīti.",
  "atk-s0201a5:112_5": "Saṅkhārānaṁ pavatte ukkaṇṭhitā sattāhaṁ acittakā hutvā sukhaṁ viharissāma, diṭṭhadhammanibbānaṁ nāmetaṁ, yadidaṁ nirodhoti etadatthaṁ samāpajjanti.",
  "atk-s0201a5:113_0": "Paṭhamaṁ uppajjati cittasaṅkhāroti nirodhā vuṭṭhahantassa hi phalasamāpatticittaṁ paṭhamaṁ uppajjati.",
  "atk-s0201a5:113_1": "Taṁsampayuttaṁ saññañca vedanañca sandhāya, ‘‘paṭhamaṁ uppajjati cittasaṅkhāro’’ti āha.",
  "atk-s0201a5:113_2": "Tato kāyasaṅkhāroti tato paraṁ bhavaṅgasamaye kāyasaṅkhāro uppajjati.",
  "atk-s0201a5:113_3": "Kiṁ pana phalasamāpatti assāsapassāse na samuṭṭhāpetīti?",
  "atk-s0201a5:113_4": "Samuṭṭhāpeti.",
  "atk-s0201a5:113_5": "Imassa pana catutthajjhānikā phalasamāpatti, sā na samuṭṭhāpeti.",
  "atk-s0201a5:113_6": "Kiṁ vā etena phalasamāpatti paṭhamajjhānikā vā hotu, dutiyatatiyacatutthajjhānikā vā, santāya samāpattiyā vuṭṭhitassa bhikkhuno assāsapassāsā abbohārikā honti.",
  "atk-s0201a5:113_7": "Tesaṁ abbohārikabhāvo sañjīvattheravatthunā veditabbo.",
  "atk-s0201a5:113_8": "Sañjīvattherassa hi samāpattito vuṭṭhāya kiṁsukapupphasadise vītaccitaṅgāre maddamānassa gacchato cīvare aṁsumattampi na jhāyi, usumākāramattampi nāhosi, samāpattiphalaṁ nāmetanti vadanti.",
  "atk-s0201a5:113_9": "Evamevaṁ santāya samāpattiyā vuṭṭhitassa bhikkhuno assāsapassāsā abbohārikā hontīti bhavaṅgasamayenevetaṁ kathitanti veditabbaṁ.",
  "atk-s0201a5:114_0": "Tato vacīsaṅkhāroti tato paraṁ kiriyamayapavattavaḷañjanakāle vacīsaṅkhāro uppajjati.",
  "atk-s0201a5:114_1": "Kiṁ bhavaṅgaṁ vitakkavicāre na samuṭṭhāpetīti?",
  "atk-s0201a5:114_2": "Samuṭṭhāpeti.",
  "atk-s0201a5:114_3": "Taṁsamuṭṭhānā pana vitakkavicārā vācaṁ abhisaṅkhātuṁ na sakkontīti kiriyamayapavattavaḷañjanakālenevataṁ kathitaṁ.",
  "atk-s0201a5:114_4": "Suññato phassotiādayo saguṇenāpi ārammaṇenāpi kathetabbā.",
  "atk-s0201a5:114_5": "Saguṇena tāva suññatā nāma phalasamāpatti, tāya sahajātaṁ phassaṁ sandhāya suññato phassoti vuttaṁ.",
  "atk-s0201a5:114_6": "Animittāpaṇihitesupieseva nayo.",
  "atk-s0201a5:114_7": "Ārammaṇena pana nibbānaṁ rāgādīhi suññattā suññaṁ nāma, rāganimittādīnaṁ abhāvā animittaṁ, rāgadosamohappaṇidhīnaṁ abhāvā appaṇihitaṁ.",
  "atk-s0201a5:114_8": "Suññataṁ nibbānaṁ ārammaṇaṁ katvā uppannaphalasamāpattiyaṁ phasso suññato nāma.",
  "atk-s0201a5:114_9": "Animittāpaṇihitesupi eseva nayo.",
  "atk-s0201a5:115_0": "Aparā āgamaniyakathā nāma hoti, suññatā, animittā, appaṇihitāti hi vipassanāpi vuccati.",
  "atk-s0201a5:115_1": "Tattha yo bhikkhu saṅkhāre aniccato pariggahetvā aniccato disvā aniccato vuṭṭhāti, tassa vuṭṭhānagāminivipassanā animittā nāma hoti.",
  "atk-s0201a5:115_2": "Yo dukkhato pariggahetvā dukkhato disvā dukkhato vuṭṭhāti, tassa appaṇihitā nāma.",
  "atk-s0201a5:115_3": "Yo anattato pariggahetvā anattato disvā anattato vuṭṭhāti, tassa suññatā nāma.",
  "atk-s0201a5:115_4": "Tattha animittavipassanāya maggo animitto nāma, animittamaggassa phalaṁ animittaṁ nāma.",
  "atk-s0201a5:115_5": "Animittaphalasamāpattisahajāte phasse phusante animitto phasso phusatīti vuccati.",
  "atk-s0201a5:115_6": "Appaṇihitasuññatesupi eseva nayo.",
  "atk-s0201a5:115_7": "Āgamaniyena kathite pana suññato vā phasso animitto vā phasso appaṇihito vā phassoti vikappo āpajjeyya, tasmā saguṇena ceva ārammaṇena ca kathetabbaṁ.",
  "atk-s0201a5:115_8": "Evañhi tayo phassā phusantīti sameti.",
  "atk-s0201a5:116_0": "Vivekaninnantiādīsu nibbānaṁ viveko nāma, tasmiṁ viveke ninnaṁ onatanti vivekaninnaṁ.",
  "atk-s0201a5:116_1": "Aññato āgantvā yena viveko, tena vaṅkaṁ viya hutvā ṭhitanti vivekapoṇaṁ.",
  "atk-s0201a5:116_2": "Yena viveko, tena patamānaṁ viya ṭhitanti vivekapabbhāraṁ.",
  "atk-s0201a5:117_0": "465.",
  "atk-s0201a5:117_1": "Idāni yā vedanā nirodhetvā nirodhasamāpattiṁ samāpajjati, tā pucchissāmīti pucchanto kati panāyye, vedanāti āha.",
  "atk-s0201a5:117_2": "Kāyikaṁ vātiādīsu pañcadvārikaṁ sukhaṁ kāyikaṁ nāma, manodvārikaṁ cetasikaṁ nāmāti veditabbaṁ.",
  "atk-s0201a5:117_3": "Tattha sukhanti sabhāvaniddeso.",
  "atk-s0201a5:117_4": "Sātanti tasseva madhurabhāvadīpakaṁ vevacanaṁ.",
  "atk-s0201a5:117_5": "Vedayitanti vedayitabhāvadīpakaṁ, sabbavedanānaṁ sādhāraṇavacanaṁ.",
  "atk-s0201a5:117_6": "Sesapadesupi eseva nayo.",
  "atk-s0201a5:117_7": "Ṭhitisukhā vipariṇāmadukkhātiādīsu sukhāya vedanāya atthibhāvo sukhaṁ, natthibhāvo dukkhaṁ.",
  "atk-s0201a5:117_8": "Dukkhāya vedanāya atthibhāvo dukkhaṁ, natthibhāvo sukhaṁ.",
  "atk-s0201a5:117_9": "Adukkhamasukhāya vedanāya jānanabhāvo sukhaṁ, ajānanabhāvo dukkhanti attho.",
  "atk-s0201a5:118_0": "Kiṁ anusayo anusetīti katamo anusayo anuseti.",
  "atk-s0201a5:118_1": "Appahīnaṭṭhena sayito viya hotīti anusayapucchaṁ pucchati.",
  "atk-s0201a5:118_2": "Na kho, āvuso visākha, sabbāya sukhāya vedanāya rāgānusayo anusetīti na sabbāya sukhāya vedanāya rāgānusayo anuseti.",
  "atk-s0201a5:118_3": "Na sabbāya sukhāya vedanāya so appahīno, na sabbaṁ sukhaṁ vedanaṁ ārabbha uppajjatīti attho.",
  "atk-s0201a5:118_4": "Esa nayo sabbattha.",
  "atk-s0201a5:118_5": "Kiṁ pahātabbanti ayaṁ pahānapucchā nāma.",
  "atk-s0201a5:119_0": "Rāgaṁ tena pajahatīti ettha ekeneva byākaraṇena dve pucchā vissajjesi.",
  "atk-s0201a5:119_1": "Idha bhikkhu rāgānusayaṁ vikkhambhetvā paṭhamajjhānaṁ samāpajjati, jhānavikkhambhitaṁ rāgānusayaṁ tathā vikkhambhitameva katvā vipassanaṁ vaḍḍhetvā anāgāmimaggena samugghāteti.",
  "atk-s0201a5:119_2": "So anāgāmimaggena pahīnopi tathā vikkhambhitattāva paṭhamajjhāne nānuseti nāma. Tenāha –",
  "atk-s0201a5:119_3": "‘‘na tattha rāgānusayo anusetī’’ti.",
  "atk-s0201a5:119_4": "Tadāyatananti taṁ āyatanaṁ, paramassāsabhāvena patiṭṭhānabhūtaṁ arahattanti attho.",
  "atk-s0201a5:119_5": "Iti anuttaresūti evaṁ anuttarā vimokkhāti laddhanāme arahatte.",
  "atk-s0201a5:119_6": "Pihaṁ upaṭṭhāpayatoti patthanaṁ paṭṭhapentassa.",
  "atk-s0201a5:119_7": "Uppajjati pihāpaccayā domanassanti patthanāya paṭṭhapanamūlakaṁ domanassaṁ uppajjati.",
  "atk-s0201a5:119_8": "Taṁ panetaṁ na patthanāya paṭṭhapanamūlakaṁ uppajjati, patthetvā alabhantassa pana alābhamūlakaṁ uppajjamānaṁ, ‘‘uppajjati pihāpaccayā’’ti vuttaṁ.",
  "atk-s0201a5:119_9": "Tattha kiñcāpi domanassaṁ nāma ekantena akusalaṁ, idaṁ pana sevitabbaṁ domanassaṁ vaṭṭatīti vadanti.",
  "atk-s0201a5:119_10": "Yogino hi temāsikaṁ chamāsikaṁ vā navamāsikaṁ vā paṭipadaṁ gaṇhanti.",
  "atk-s0201a5:119_11": "Tesu yo taṁ taṁ paṭipadaṁ gahetvā antokālaparicchedeyeva arahattaṁ pāpuṇissāmīti ghaṭento vāyamanto na sakkoti yathāparicchinnakālena pāpuṇituṁ, tassa balavadomanassaṁ uppajjati, āḷindikavāsimahāphussadevattherassa viya assudhārā pavattanti.",
  "atk-s0201a5:119_12": "Thero kira ekūnavīsativassāni gatapaccāgatavattaṁ pūresi.",
  "atk-s0201a5:119_13": "Tassa, ‘‘imasmiṁ vāre arahattaṁ gaṇhissāmi, imasmiṁ vāre visuddhipavāraṇaṁ pavāressāmī’’ti mānasaṁ bandhitvā samaṇadhammaṁ karontasseva ekūnavīsativassāni atikkantāni.",
  "atk-s0201a5:119_14": "Pavāraṇādivase āgate therassa assupātena muttadivaso nāma nāhosi.",
  "atk-s0201a5:119_15": "Vīsatime pana vasse arahattaṁ pāṇuṇi.",
  "atk-s0201a5:120_0": "Paṭighaṁtena pajahatīti ettha domanasseneva paṭighaṁ pajahati.",
  "atk-s0201a5:120_1": "Na hi paṭigheneva paṭighappahānaṁ, domanassena vā domanassappahānaṁ nāma atthi.",
  "atk-s0201a5:120_2": "Ayaṁ pana bhikkhu temāsikādīsu aññataraṁ paṭipadaṁ gahetvā iti paṭisañcikkhati –",
  "atk-s0201a5:120_3": "‘‘passa bhikkhu, kiṁ tuyhaṁ sīlena hīnaṭṭhānaṁ atthi, udāhu vīriyena, udāhu paññāya, nanu te sīlaṁ suparisuddhaṁ vīriyaṁ supaggahitaṁ paññā sūrā hutvā vahatī’’ti.",
  "atk-s0201a5:120_4": "So evaṁ paṭisañcikkhitvā, ‘‘na dāni puna imassa domanassassa uppajjituṁ dassāmī’’ti vīriyaṁ daḷhaṁ katvā antotemāse vā antochamāse vā antonavamāse vā anāgāmimaggena taṁ samugghāteti.",
  "atk-s0201a5:120_5": "Iminā pariyāyena paṭigheneva paṭighaṁ, domanasseneva domanassaṁ pajahati nāma.",
  "atk-s0201a5:121_0": "Na tattha paṭighānusayo anusetīti tattha evarūpe domanasse paṭighānusayo nānuseti.",
  "atk-s0201a5:121_1": "Na taṁ ārabbha uppajjati, pahīnova tattha paṭighānusayoti attho.",
  "atk-s0201a5:121_2": "Avijjaṁ tena pajahatīti idha bhikkhu avijjānusayaṁ vikkhambhetvā catutthajjhānaṁ samāpajjati, jhānavikkhambhitaṁ avijjānusayaṁ tathā vikkhambhitameva katvā vipassanaṁ vaḍḍhetvā arahattamaggena samugghāteti.",
  "atk-s0201a5:121_3": "So arahattamaggena pahīnopi tathā vikkhambhitattāva catutthajjhāne nānuseti nāma. Tenāha –",
  "atk-s0201a5:121_4": "‘‘na tattha avijjānusayo anusetī’’ti.",
  "atk-s0201a5:122_0": "466.",
  "atk-s0201a5:122_1": "Idāni paṭibhāgapucchaṁ pucchanto sukhāya panāyyetiādimāha.",
  "atk-s0201a5:122_2": "Tassa vissajjane yasmā sukhassa dukkhaṁ, dukkhassa ca sukhaṁ paccanīkaṁ, tasmā dvīsu vedanāsu visabhāgapaṭibhāgo kathito.",
  "atk-s0201a5:122_3": "Upekkhā pana andhakārā avibhūtā duddīpanā, avijjāpi tādisāvāti tenettha sabhāgapaṭibhāgo kathito.",
  "atk-s0201a5:122_4": "Yattakesu pana ṭhānesu avijjā tamaṁ karoti, tattakesu vijjā tamaṁ vinodetīti visabhāgapaṭibhāgo kathito.",
  "atk-s0201a5:122_5": "Avijjāya kho, āvusoti ettha ubhopete dhammā anāsavā lokuttarāti sabhāgapaṭibhāgova kathito.",
  "atk-s0201a5:122_6": "Vimuttiyā kho, āvusoti ettha anāsavaṭṭhena lokuttaraṭṭhena abyākataṭṭhena ca sabhāgapaṭibhāgova kathito.",
  "atk-s0201a5:122_7": "Accayāsīti ettha pañhaṁ atikkamitvā gatosīti attho.",
  "atk-s0201a5:122_8": "Nāsakkhi pañhānaṁ pariyantaṁ gahetunti pañhānaṁ paricchedapamāṇaṁ gahetuṁ nāsakkhi, appaṭibhāgadhammassa paṭibhāgaṁ pucchi.",
  "atk-s0201a5:122_9": "Nibbānaṁ nāmetaṁ appaṭibhāgaṁ , na sakkā nīlaṁ vā pītakaṁ vāti kenaci dhammena saddhiṁ paṭibhāgaṁ katvā dassetuṁ.",
  "atk-s0201a5:122_10": "Tañca tvaṁ iminā adhippāyena pucchasīti attho.",
  "atk-s0201a5:123_0": "Ettāvatā cāyaṁ upāsako yathā nāma sattame ghare salākabhattaṁ labhitvā gato bhikkhu satta gharāni atikkamma aṭṭhamassa dvāre ṭhito sabbānipi satta gehāni viraddhova na aññāsi, evamevaṁ appaṭibhāgadhammassa paṭibhāgaṁ pucchanto sabbāsupi sattasu sappaṭibhāgapucchāsu viraddhova hotīti veditabbo.",
  "atk-s0201a5:123_1": "Nibbānogadhanti nibbānabbhantaraṁ nibbānaṁ anupaviṭṭhaṁ.",
  "atk-s0201a5:123_2": "Nibbānaparāyananti nibbānaṁ paraṁ ayanamassa parā gati, na tato paraṁ gacchatīti attho.",
  "atk-s0201a5:123_3": "Nibbānaṁ pariyosānaṁ avasānaṁ assāti nibbānapariyosānaṁ.",
  "atk-s0201a5:124_0": "467.Paṇḍitāti paṇḍiccena samannāgatā, dhātukusalā āyatanakusalā paṭiccasamuppādakusalā ṭhānāṭṭhānakusalāti attho.",
  "atk-s0201a5:124_1": "Mahāpaññāti mahante atthe mahante dhamme mahantā niruttiyo mahantāni paṭibhānāni pariggaṇhanasamatthāya paññāya samannāgatā.",
  "atk-s0201a5:124_2": "Yathā taṁ dhammadinnāyāti yathā dhammadinnāya bhikkhuniyā byākataṁ, ahampi taṁ evamevaṁ byākareyyanti.",
  "atk-s0201a5:124_3": "Ettāvatā ca pana ayaṁ suttanto jinabhāsito nāma jāto, na sāvakabhāsito.",
  "atk-s0201a5:124_4": "Yathā hi rājayuttehi likhitaṁ paṇṇaṁ yāva rājamuddikāya na lañchitaṁ hoti, na tāva rājapaṇṇanti saṅkhyaṁ gacchati;",
  "atk-s0201a5:124_5": "lañchitamattaṁ pana rājapaṇṇaṁ nāma hoti, tathā, ‘‘ahampi taṁ evameva byākareyya’’nti imāya jinavacanamuddikāya lañchitattā ayaṁ suttanto āhaccavacanena jinabhāsito nāma jāto.",
  "atk-s0201a5:124_6": "Sesaṁ sabbattha uttānatthamevāti.",
  "atk-s0201a5:125_0": "Papañcasūdaniyā majjhimanikāyaṭṭhakathāya",
  "atk-s0201a5:126_0": "Cūḷavedallasuttavaṇṇanā niṭṭhitā.",
  "atk-s0201a5:127_0": "5. Cūḷadhammasamādānasuttavaṇṇanā",
  "atk-s0201a5:128_0": "468.Evaṁme sutanti cūḷadhammasamādānasuttaṁ.",
  "atk-s0201a5:128_1": "Tattha dhammasamādānānīti dhammoti gahitagahaṇāni.",
  "atk-s0201a5:128_2": "Paccuppannasukhanti paccuppanne sukhaṁ, āyūhanakkhaṇe sukhaṁ sukaraṁ sukhena sakkā pūretuṁ.",
  "atk-s0201a5:128_3": "Āyatiṁ dukkhavipākanti anāgate vipākakāle dukkhavipākaṁ.",
  "atk-s0201a5:128_4": "Iminā upāyena sabbapadesu attho veditabbo.",
  "atk-s0201a5:129_0": "469.Natthi kāmesu dosoti vatthukāmesupi kilesakāmesupi doso natthi.",
  "atk-s0201a5:129_1": "Pātabyataṁ āpajjantīti te vatthukāmesu kilesakāmena pātabyataṁ pivitabbataṁ, yathāruci paribhuñjitabbataṁ āpajjantīti attho.",
  "atk-s0201a5:129_2": "Moḷibaddhāhīti moḷiṁ katvā baddhakesāhi.",
  "atk-s0201a5:129_3": "Paribbājikāhīti tāpasaparibbājikāhi.",
  "atk-s0201a5:129_4": "Evamāhaṁsūti evaṁ vadanti.",
  "atk-s0201a5:129_5": "Pariññaṁ paññapentīti pahānaṁ samatikkamaṁ paññapenti.",
  "atk-s0201a5:129_6": "Māluvāsipāṭikāti dīghasaṇṭhānaṁ māluvāpakkaṁ.",
  "atk-s0201a5:129_7": "Phaleyyāti ātapena sussitvā bhijjeyya.",
  "atk-s0201a5:129_8": "Sālamūleti sālarukkhassa samīpe.",
  "atk-s0201a5:129_9": "Santāsaṁ āpajjeyyāti kasmā āpajjati?",
  "atk-s0201a5:129_10": "Bhavanavināsabhayā.",
  "atk-s0201a5:129_11": "Rukkhamūle patitamāluvābījato hi latā uppajjitvā rukkhaṁ abhiruhati.",
  "atk-s0201a5:129_12": "Sā mahāpattā ceva hoti bahupattā ca, koviḷārapattasadisehi pattehi samannāgatā.",
  "atk-s0201a5:129_13": "Atha taṁ rukkhaṁ mūlato paṭṭhāya vinandhamānā sabbaviṭapāni sañchādetvā mahantaṁ bhāraṁ janetvā tiṭṭhati.",
  "atk-s0201a5:129_14": "Sā vāte vā vāyante deve vā vassante oghanaṁ janetvā tassa rukkhassa sabbasākhāpasākhaṁ bhañjati, bhūmiyaṁ nipāteti.",
  "atk-s0201a5:129_15": "Tato tasmiṁ rukkhe patiṭṭhitavimānaṁ bhijjati nassati.",
  "atk-s0201a5:129_16": "Iti sā bhavanavināsabhayā santāsaṁ āpajjati.",
  "atk-s0201a5:130_0": "Ārāmadevatāti tattha tattha pupphārāmaphalārāmesu adhivatthā devatā.",
  "atk-s0201a5:130_1": "Vanadevatāti andhavanasubhagavanādīsu vanesu adhivatthā devatā.",
  "atk-s0201a5:130_2": "Rukkhadevatāti abhilakkhitesu naḷerupucimandādīsu rukkhesu adhivatthā devatā.",
  "atk-s0201a5:130_3": "Osadhitiṇavanappatīsūti harītakīāmalakīādīsu osadhīsu tālanāḷikerādīsu tiṇesu vanajeṭṭhakesu ca vanappatirukkhesu adhivatthā devatā.",
  "atk-s0201a5:130_4": "Vanakammikāti vane kasanalāyanadāruāharaṇagorakkhādīsu kenacideva kammena vā vicarakamanussā.",
  "atk-s0201a5:130_5": "Uddhareyyunti khādeyyuṁ.",
  "atk-s0201a5:130_6": "Vilambinīti vātena pahatapahataṭṭhānesu keḷiṁ karontī viya vilambantī.",
  "atk-s0201a5:130_7": "Sukho imissāti evarūpāya māluvālatāya samphassopi sukho, dassanampi sukhaṁ.",
  "atk-s0201a5:130_8": "Ayaṁ me dārakānaṁ āpānamaṇḍalaṁ bhavissati, kīḷābhūmi bhavissati, dutiyaṁ me vimānaṁ paṭiladdhanti latāya dassanepi samphassepi somanassajātā evamāha.",
  "atk-s0201a5:131_0": "Viṭabhiṁ kareyyāti sākhānaṁ upari chattākārena tiṭṭheyya.",
  "atk-s0201a5:131_1": "Oghanaṁ janeyyāti heṭṭhā ghanaṁ janeyya.",
  "atk-s0201a5:131_2": "Upari āruyha sakalaṁ rukkhaṁ paliveṭhetvā puna heṭṭhā bhassamānā bhūmiṁ gaṇheyyāti attho.",
  "atk-s0201a5:131_3": "Padāleyyāti evaṁ oghanaṁ katvā puna tato paṭṭhāya yāva mūlā otiṇṇasākhāhi abhiruhamānā sabbasākhā paliveṭhentī matthakaṁ patvā teneva niyāmena puna orohitvā ca abhiruhitvā ca sakalarukkhaṁ saṁsibbitvā ajjhottharantī sabbasākhā heṭṭhā katvā sayaṁ upari ṭhatvā vāte vā vāyante deve vā vassante padāleyya.",
  "atk-s0201a5:131_4": "Bhindeyyāti attho.",
  "atk-s0201a5:131_5": "Khāṇumattameva tiṭṭheyya, tattha yaṁ sākhaṭṭhakavimānaṁ hoti, taṁ sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṁ bhijjati.",
  "atk-s0201a5:131_6": "Rukkhaṭṭhakavimānaṁ pana yāva rukkhassa mūlamattampi tiṭṭhati, tāva na nassati.",
  "atk-s0201a5:131_7": "Idaṁ pana vimānaṁ sākhaṭṭhakaṁ, tasmā sabbasākhāsu saṁbhijjamānāsu bhijjittha.",
  "atk-s0201a5:131_8": "Devatā puttake gahetvā khāṇuke ṭhitā paridevituṁ āraddhā.",
  "atk-s0201a5:132_0": "471.Tibbarāgajātikoti bahalarāgasabhāvo.",
  "atk-s0201a5:132_1": "Rāgajaṁ dukkhaṁ domanassaṁ paṭisaṁvedetīti tibbarāgajātikattā diṭṭhe diṭṭhe ārammaṇe nimittaṁ gaṇhāti.",
  "atk-s0201a5:132_2": "Athassa ācariyupajjhāyā daṇḍakammaṁ āṇāpenti.",
  "atk-s0201a5:132_3": "So abhikkhaṇaṁ daṇḍakammaṁ karonto dukkhaṁ domanassaṁ paṭisaṁvedeti, natveva vītikkamaṁ karoti.",
  "atk-s0201a5:132_4": "Tibbadosajātikoti appamattikeneva kuppati, daharasāmaṇerehi saddhiṁ hatthaparāmāsādīni karontova katheti.",
  "atk-s0201a5:132_5": "Sopi daṇḍakammapaccayā dukkhaṁ domanassaṁ paṭisaṁvedeti.",
  "atk-s0201a5:132_6": "Mohajātiko pana idha kataṁ vā katato akataṁ vā akatato na sallakkheti, tāni tāni kiccāni virādheti.",
  "atk-s0201a5:132_7": "Sopi daṇḍakammapaccayā dukkhaṁ domanassaṁ paṭisaṁvedeti.",
  "atk-s0201a5:133_0": "472.Na tibbarāgajātikotiādīni vuttapaṭipakkhanayena veditabbāni.",
  "atk-s0201a5:133_1": "Kasmā panettha koci tibbarāgādijātiko hoti, koci na tibbarāgādijātiko?",
  "atk-s0201a5:133_2": "Kammaniyāmena.",
  "atk-s0201a5:133_3": "Yassa hi kammāyūhanakkhaṇe lobho balavā hoti, alobho mando, adosāmohā balavanto, dosamohā mandā, tassa mando alobho lobhaṁ pariyādātuṁ na sakkoti, adosāmohā pana balavanto dosamohe pariyādātuṁ sakkonti.",
  "atk-s0201a5:133_4": "Tasmā so tena kammena dinnapaṭisandhivasena nibbatto luddho hoti, sukhasīlo akkodhano paññavā vajirūpamañāṇo.",
  "atk-s0201a5:134_0": "Yassa pana kammāyūhanakkhaṇe lobhadosā balavanto honti, alobhādosā mandā, amoho balavā, moho mando, so purimanayeneva luddho ceva hoti duṭṭho ca, paññavā pana hoti vajirūpamañāṇo dattābhayatthero viya.",
  "atk-s0201a5:135_0": "Yassa pana kammāyūhanakkhaṇe lobhādosamohā balavanto honti, itare mandā, so purimanayeneva luddho ceva hoti dandho ca, sukhasīlako pana hoti akkodhano.",
  "atk-s0201a5:136_0": "Tathā yassa kammāyūhanakkhaṇe tayopi lobhadosamohā balavanto honti, alobhādayo mandā, so purimanayeneva luddho ceva hoti duṭṭho ca mūḷho ca.",
  "atk-s0201a5:137_0": "Yassa pana kammāyūhanakkhaṇe alobhadosamohā balavanto honti, itare mandā, so purimanayeneva appakileso hoti, dibbārammaṇampi disvā niccalo, duṭṭho pana hoti dandhapañño ca.",
  "atk-s0201a5:138_0": "Yassa pana kammāyūhanakkhaṇe alobhādosamohā balavanto honti, itare mandā, so purimanayeneva aluddho ceva hoti sukhasīlako ca, mūḷho pana hoti.",
  "atk-s0201a5:139_0": "Tathā yassa kammāyūhanakkhaṇe alobhadosāmohā balavanto honti, itare mandā, so purimanayeneva aluddho ceva hoti paññavā ca, duṭṭho pana hoti kodhano.",
  "atk-s0201a5:140_0": "Yassa pana kammāyūhanakkhaṇe tayopi alobhādayo balavanto honti, lobhādayo mandā, so mahāsaṅgharakkhitatthero viya aluddho aduṭṭho paññavā ca hoti.",
  "atk-s0201a5:141_0": "Sesaṁ sabbattha uttānatthamevāti.",
  "atk-s0201a5:142_0": "Papañcasūdaniyā majjhimanikāyaṭṭhakathāya",
  "atk-s0201a5:143_0": "Cūḷadhammasamādānasuttavaṇṇanā niṭṭhitā.",
  "atk-s0201a5:144_0": "6. Mahādhammasamādānasuttavaṇṇanā",
  "atk-s0201a5:145_0": "473.Evaṁme suttanti mahādhammasamādānasuttaṁ.",
  "atk-s0201a5:145_1": "Tattha evaṁkāmāti evaṁicchā.",
  "atk-s0201a5:145_2": "Evaṁchandāti evaṁajjhāsayā.",
  "atk-s0201a5:145_3": "Evaṁadhippāyāti evaṁladdhikā.",
  "atk-s0201a5:145_4": "Tatrāti tasmiṁ aniṭṭhavaḍḍhane ceva iṭṭhaparihāne ca.",
  "atk-s0201a5:145_5": "Bhagavaṁmūlakāti bhagavā mūlaṁ etesanti bhagavaṁmūlakā.",
  "atk-s0201a5:145_6": "Idaṁ vuttaṁ hoti –",
  "atk-s0201a5:145_7": "ime, bhante, amhākaṁ dhammā pubbe kassapasammāsambuddhena uppāditā, tasmiṁ parinibbute ekaṁ buddhantaraṁ añño samaṇo vā brāhmaṇo vā ime dhamme uppādetuṁ samattho nāma nāhosi, bhagavatā pana no ime dhammā uppāditā.",
  "atk-s0201a5:145_8": "Bhagavantañhi nissāya mayaṁ ime dhamme ājānāma paṭivijjhāmāti evaṁ bhagavaṁmūlakā no, bhante, dhammāti.",
  "atk-s0201a5:145_9": "Bhagavaṁnettikāti bhagavā hi dhammānaṁ netā vinetā anunetāti.",
  "atk-s0201a5:145_10": "Yathāsabhāvato pāṭiyekkaṁ pāṭiyekkaṁ nāmaṁ gahetvā dassitā dhammā bhagavaṁnettikā nāma honti.",
  "atk-s0201a5:145_11": "Bhagavaṁpaṭisaraṇāti catubhūmakā dhammā sabbaññutaññāṇassa āpāthaṁ āgacchamānā bhagavati paṭisaranti nāmāti bhagavaṁpaṭisaraṇā.",
  "atk-s0201a5:145_12": "Paṭisarantīti osaranti samosaranti.",
  "atk-s0201a5:145_13": "Apica mahābodhimaṇḍe nisinnassa bhagavato paṭivedhavasena phasso āgacchati, ahaṁ bhagavā kinnāmoti?",
  "atk-s0201a5:145_14": "Tvaṁ phusanaṭṭhena phasso nāma.",
  "atk-s0201a5:145_15": "Vedanā, saññā, saṅkhārā, viññāṇaṁ āgacchati.",
  "atk-s0201a5:145_16": "Ahaṁ bhagavā kinnāmanti?",
  "atk-s0201a5:145_17": "Tvaṁ vijānanaṭṭhena viññāṇaṁ nāmāti evaṁ catubhūmakadhammānaṁ yathāsabhāvato pāṭiyekkaṁ pāṭiyekkaṁ nāmaṁ gaṇhanto bhagavā dhamme paṭisaratītipi bhagavaṁpaṭisaraṇā.",
  "atk-s0201a5:145_18": "Bhagavantaññeva paṭibhātūti bhagavatoyeva etassa bhāsitassa attho upaṭṭhātu, tumheyeva no kathetvā dethāti attho.",
  "atk-s0201a5:146_0": "474.Sevitabbeti nissayitabbe.",
  "atk-s0201a5:146_1": "Bhajitabbeti upagantabbe.",
  "atk-s0201a5:146_2": "Yathā taṁ aviddasunoti yathā aviduno bālassa andhaputhujjanassa.",
  "atk-s0201a5:146_3": "Yathā taṁ viddasunoti yathā viduno medhāvino paṇḍitassa.",
  "atk-s0201a5:147_0": "475.Atthi, bhikkhave, dhammasamādānanti purimasutte uppaṭipāṭiākārena mātikā ṭhapitā , idha pana yathādhammaraseneva satthā mātikaṁ ṭhapesi.",
  "atk-s0201a5:147_1": "Tattha dhammasamādānanti pāṇātipātādīnaṁ dhammānaṁ gahaṇaṁ.",
  "atk-s0201a5:148_0": "476.Avijjāgatoti avijjāya samannāgato.",
  "atk-s0201a5:149_0": "477.Vijjāgatoti vijjāya samannāgato paññavā.",
  "atk-s0201a5:150_0": "478.Sahāpi dukkhenāti ettha micchācāro abhijjhā micchādiṭṭhīti ime tāva tayo pubbacetanāya ca aparacetanāya cāti dvinnaṁ cetanānaṁ vasena dukkhavedanā honti.",
  "atk-s0201a5:150_1": "Sanniṭṭhāpakacetanā pana sukhasampayuttā vā upekkhāsampayuttā vā hoti.",
  "atk-s0201a5:150_2": "Sesā pāṇātipātādayo satta tissannampi cetanānaṁ vasena dukkhavedanā honti.",
  "atk-s0201a5:150_3": "Idaṁ sandhāya vuttaṁ –",
  "atk-s0201a5:150_4": "‘‘sahāpi dukkhena sahāpi domanassenā’’ti.",
  "atk-s0201a5:150_5": "Domanassameva cettha dukkhanti veditabbaṁ.",
  "atk-s0201a5:150_6": "Pariyeṭṭhiṁ vā āpajjantassa pubbabhāgaparabhāgesu kāyikaṁ dukkhampi vaṭṭatiyeva.",
  "atk-s0201a5:151_0": "479.Sahāpisukhenāti ettha pāṇātipāto pharusavācā byāpādoti ime tāva tayo pubbacetanāya ca aparacetanāya cāti dvinnaṁ cetanānaṁ vasena sukhavedanā honti.",
  "atk-s0201a5:151_1": "Sanniṭṭhāpakacetanā pana dukkhasampayuttāva hoti.",
  "atk-s0201a5:151_2": "Sesā satta tissannampi cetanānaṁ vasena sukhavedanā hontiyeva.",
  "atk-s0201a5:151_3": "Sahāpi somanassenāti somanassameva cettha sukhanti veditabbaṁ.",
  "atk-s0201a5:151_4": "Iṭṭhaphoṭṭhabbasamaṅgino vā pubbabhāgaparabhāgesu kāyikaṁ sukhampi vaṭṭatiyeva.",
  "atk-s0201a5:152_0": "480.",
  "atk-s0201a5:152_1": "Tatiyadhammasamādāne idhekacco macchabandho vā hoti, māgaviko vā, pāṇupaghātaṁyeva nissāya jīvikaṁ kappeti.",
  "atk-s0201a5:152_2": "Tassa garuṭṭhāniyo bhikkhu akāmakasseva pāṇātipāte ādīnavaṁ, pāṇātipātaviratiyā ca ānisaṁsaṁ kathetvā sikkhāpadaṁ deti.",
  "atk-s0201a5:152_3": "So gaṇhantopi dukkhito domanassitova hutvā gaṇhāti.",
  "atk-s0201a5:152_4": "Aparabhāge katipāhaṁ vītināmetvā rakkhituṁ asakkontopi dukkhitova hoti, tassa pubbāparacetanā dukkhasahagatāva honti.",
  "atk-s0201a5:152_5": "Sanniṭṭhāpakacetanā pana sukhasahagatā vā upekkhāsahagatā vāti evaṁ sabbattha attho veditabbo .",
  "atk-s0201a5:152_6": "Iti pubbabhāgaparabhāgacetanāva sandhāya idaṁ vuttaṁ –",
  "atk-s0201a5:152_7": "‘‘sahāpi dukkhena sahāpi domanassenā’’ti.",
  "atk-s0201a5:152_8": "Domanassameva cettha dukkhanti veditabbaṁ.",
  "atk-s0201a5:153_0": "481.",
  "atk-s0201a5:153_1": "Catutthadhammasamādāne dasasupi padesu tissopi pubbabhāgāparabhāgasanniṭṭhāpakacetanā sukhasampayuttā hontiyeva, taṁ sandhāya idaṁ vuttaṁ –",
  "atk-s0201a5:153_2": "‘‘sahāpi sukhena sahāpi somanassenā’’ti.",
  "atk-s0201a5:153_3": "Somanassameva cettha sukhanti veditabbaṁ.",
  "atk-s0201a5:154_0": "482.Tittakālābūti tittakarasaalābu.",
  "atk-s0201a5:154_1": "Visena saṁsaṭṭhoti halāhalavisena sampayutto missito luḷito.",
  "atk-s0201a5:154_2": "Nacchādessatīti na ruccissati na tuṭṭhiṁ karissati.",
  "atk-s0201a5:154_3": "Nigacchasīti gamissasi.",
  "atk-s0201a5:154_4": "Appaṭisaṅkhāya piveyyāti taṁ appaccavekkhitvā piveyya.",
  "atk-s0201a5:155_0": "483.Āpānīyakaṁsoti āpānīyassa madhurapānakassa bharitakaṁso.",
  "atk-s0201a5:155_1": "Vaṇṇasampannoti pānakavaṇṇādīhi sampannavaṇṇo, kaṁse pakkhittapānakavasena pānakakaṁsopi evaṁ vutto.",
  "atk-s0201a5:155_2": "Chādessatīti tañhi halāhalavisaṁ yattha yattha pakkhittaṁ hoti, tassa tasseva rasaṁ deti.",
  "atk-s0201a5:155_3": "Tena vuttaṁ ‘‘chādessatī’’ti.",
  "atk-s0201a5:156_0": "484.Pūtimuttanti muttameva.",
  "atk-s0201a5:156_1": "Yathā hi manussabhāvo suvaṇṇavaṇṇo pūtikāyotveva, tadahujātāpi galocilatā pūtilatātveva vuccati.",
  "atk-s0201a5:156_2": "Evaṁ taṅkhaṇaṁ gahitaṁ taruṇampi muttaṁ pūtimuttameva.",
  "atk-s0201a5:156_3": "Nānābhesajjehīti harītakāmalakādīhi nānosadhehi.",
  "atk-s0201a5:156_4": "Sukhī assāti arogo suvaṇṇavaṇṇo sukhī bhaveyya.",
  "atk-s0201a5:157_0": "485.Dadhi ca madhu cāti suparisuddhaṁ dadhi ca sumadhuraṁ madhu ca.",
  "atk-s0201a5:157_1": "Ekajjhaṁ saṁsaṭṭhanti ekato katvā missitaṁ āluḷitaṁ.",
  "atk-s0201a5:157_2": "Tassa tanti tassa taṁ catumadhurabhesajjaṁ pivato rucceyya.",
  "atk-s0201a5:157_3": "Idañca yaṁ bhagandarasaṁsaṭṭhaṁ lohitaṁ pakkhandati, na tassa bhesajjaṁ, āhāraṁ thambhetvā maggaṁ avalañjaṁ karoti.",
  "atk-s0201a5:157_4": "Yaṁ pana pittasaṁsaṭṭhaṁ lohitaṁ, tassetaṁ bhesajjaṁ sītalakiriyāya pariyattabhūtaṁ.",
  "atk-s0201a5:158_0": "486.Viddheti ubbiddhe.",
  "atk-s0201a5:158_1": "Meghavigamena dūrībhūteti attho.",
  "atk-s0201a5:158_2": "Vigatavalāhaketi apagatameghe, deveti ākāse.",
  "atk-s0201a5:158_3": "Ākāsagataṁ tamagatanti ākāsagataṁ tamaṁ.",
  "atk-s0201a5:158_4": "Puthusamaṇabrāhmaṇaparappavādeti puthūnaṁ samaṇabrāhmaṇasaṅkhātānaṁ paresaṁ vāde.",
  "atk-s0201a5:158_5": "Abhivihaccāti abhihantvā.",
  "atk-s0201a5:158_6": "Bhāsate ca tapate ca virocate cāti saradakāle majjhanhikasamaye ādiccova obhāsaṁ muñcati tapati vijjotatīti.",
  "atk-s0201a5:159_0": "Idaṁ pana suttaṁ devatānaṁ ativiya piyaṁ manāpaṁ.",
  "atk-s0201a5:159_1": "Tatridaṁ vatthu –",
  "atk-s0201a5:159_2": "dakkhiṇadisāyaṁ kira hatthibhogajanapade saṅgaravihāro nāma atthi.",
  "atk-s0201a5:159_3": "Tassa bhojanasāladvāre saṅgararukkhe adhivatthā devatā rattibhāge ekassa daharassa sarabhaññavasena idaṁ suttaṁ osārentassa sutvā sādhukāraṁ adāsi.",
  "atk-s0201a5:159_4": "Daharo kiṁ esoti āha.",
  "atk-s0201a5:159_5": "Ahaṁ, bhante, imasmiṁ rukkhe adhivatthā devatāti.",
  "atk-s0201a5:159_6": "Kasmiṁ devate pasannāsi, kiṁ sadde, udāhu sutteti?",
  "atk-s0201a5:159_7": "Saddo nāma, bhante, yassa kassaci hotiyeva, sutte pasannāmhi.",
  "atk-s0201a5:159_8": "Satthārā jetavane nisīditvā kathitadivase ca ajja ca ekabyañjanepi nānaṁ natthīti.",
  "atk-s0201a5:159_9": "Assosi tvaṁ devate satthārā kathitadivaseti?",
  "atk-s0201a5:159_10": "Āma, bhante.",
  "atk-s0201a5:159_11": "Kattha ṭhitā assosīti?",
  "atk-s0201a5:159_12": "Jetavanaṁ, bhante, gatāmhi, mahesakkhāsu pana devatāsu āgacchantīsu tattha okāsaṁ alabhitvā idheva ṭhatvā assosinti.",
  "atk-s0201a5:159_13": "Ettha ṭhitāya sakkā sutthu saddo sotunti?",
  "atk-s0201a5:159_14": "Tvaṁ pana, bhante, mayhaṁ saddaṁ suṇasīti?",
  "atk-s0201a5:159_15": "Āma devateti.",
  "atk-s0201a5:159_16": "Dakkhiṇakaṇṇapasse nisīditvā kathanakālo viya, bhante, hotīti.",
  "atk-s0201a5:159_17": "Kiṁ pana devate satthu rūpaṁ passasīti?",
  "atk-s0201a5:159_18": "Satthā mameva oloketīti maññamānā saṇṭhātuṁ na sakkomi, bhanteti.",
  "atk-s0201a5:159_19": "Visesaṁ pana nibbattetuṁ asakkhittha devateti.",
  "atk-s0201a5:159_20": "Devatā tattheva antaradhāyi.",
  "atk-s0201a5:159_21": "Taṁ divasaṁ kiresa devaputto sotāpattiphale patiṭṭhito.",
  "atk-s0201a5:159_22": "Evamidaṁ suttaṁ devatānaṁ piyaṁ manāpaṁ.",
  "atk-s0201a5:159_23": "Sesaṁ sabbattha uttānatthamevāti.",
  "atk-s0201a5:160_0": "Papañcasūdaniyā majjhimanikāyaṭṭhakathāya",
  "atk-s0201a5:161_0": "Mahādhammasamādānasuttavaṇṇanā niṭṭhitā.",
  "atk-s0201a5:162_0": "7. Vīmaṁsakasuttavaṇṇanā",
  "atk-s0201a5:163_0": "487.Evaṁme sutanti vīmaṁsakasuttaṁ.",
  "atk-s0201a5:163_1": "Tattha vīmaṁsakenāti tayo vīmaṁsakā –",
  "atk-s0201a5:163_2": "atthavīmaṁsako saṅkhāravīmaṁsako satthuvīmaṁsakoti.",
  "atk-s0201a5:163_3": "Tesu, ‘‘paṇḍitā hāvuso, manussā vīmaṁsakā’’ti (saṁ. ni.",
  "atk-s0201a5:163_4": "3.2) ettha atthavīmaṁsako āgato.",
  "atk-s0201a5:163_5": "‘‘Yato kho, ānanda, bhikkhu dhātukusalo ca hoti, āyatanakusalo ca hoti, paṭiccasamuppādakusalo ca hoti, ṭhānāṭṭhānakusalo ca hoti, ettāvatā kho, ānanda, paṇḍito bhikkhu vīmaṁsakoti alaṁ vacanāyā’’ti (ma. ni.",
  "atk-s0201a5:163_6": "3.124) ettha saṅkhāravīmaṁsako āgato.",
  "atk-s0201a5:163_7": "Imasmiṁ pana sutte satthuvīmaṁsako adhippeto.",
  "atk-s0201a5:163_8": "Cetopariyāyanti cittavāraṁ cittaparicchedaṁ.",
  "atk-s0201a5:163_9": "Samannesanāti esanā pariyesanā upaparikkhā.",
  "atk-s0201a5:163_10": "Iti viññāṇāyāti evaṁ vijānanatthāya.",
  "atk-s0201a5:164_0": "488.Dvīsu dhammesu tathāgato samannesitabboti idha kalyāṇamittūpanissayaṁ dasseti.",
  "atk-s0201a5:164_1": "Mahā hi esa kalyāṇamittūpanissayo nāma.",
  "atk-s0201a5:164_2": "Tassa mahantabhāvo evaṁ veditabbo –",
  "atk-s0201a5:164_3": "ekasmiṁ hi samaye āyasmā ānando upaḍḍhaṁ attano ānubhāvena hoti, upaḍḍhaṁ kalyāṇamittānubhāvenāti cintetvā attano dhammatāya nicchetuṁ asakkonto bhagavantaṁ upasaṅkamitvā pucchi, –",
  "atk-s0201a5:164_4": "‘‘upaḍḍhamidaṁ, bhante, brahmacariyassa, yadidaṁ kalyāṇamittatā kalyāṇasahāyatā kalyāṇasampavaṅkatā’’ti.",
  "atk-s0201a5:164_5": "Bhagavā āha –",
  "atk-s0201a5:164_6": "‘‘mā hevaṁ, ānanda, mā hevaṁ, ānanda, sakalamevidaṁ, ānanda, brahmacariyaṁ yadidaṁ kalyāṇamittatā kalyāṇasahāyatā, kalyāṇasampavaṅkatā.",
  "atk-s0201a5:164_7": "Kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa, ariyaṁ aṭṭhaṅgikaṁ maggaṁ bhāvessati, ariyaṁ aṭṭhaṅgikaṁ maggaṁ bahulīkarissati.",
  "atk-s0201a5:164_8": "Kathañcānanda, bhikkhu kalyāṇamitto…pe…",
  "atk-s0201a5:164_9": "ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti.",
  "atk-s0201a5:164_10": "Idhānanda, bhikkhu sammādiṭṭhiṁ bhāveti…pe…",
  "atk-s0201a5:164_11": "sammāsamādhiṁ bhāveti vivekanissitaṁ evaṁ kho, ānanda, bhikkhu kalyāṇamitto…pe…",
  "atk-s0201a5:164_12": "bahulīkaroti, tadamināpetaṁ, ānanda, pariyāyena veditabbaṁ.",
  "atk-s0201a5:164_13": "Yathā sakalamevidaṁ brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā.",
  "atk-s0201a5:164_14": "Mamañhi, ānanda, kalyāṇamittaṁ āgamma jātidhammā sattā jātiyā parimuccanti.",
  "atk-s0201a5:164_15": "Jarādhammā…pe…",
  "atk-s0201a5:164_16": "sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccantī’’ti (saṁ. ni. 5.2).",
  "atk-s0201a5:165_0": "Bhikkhūnaṁ bāhiraṅgasampattiṁ kathentopi āha –",
  "atk-s0201a5:165_1": "‘‘bāhiraṁ, bhikkhave, aṅganti karitvā nāññaṁ ekaṅgampi samanupassāmi, yaṁ evaṁ mahato atthāya saṁvattati, yathayidaṁ, bhikkhave, kalyāṇamittatā.",
  "atk-s0201a5:165_2": "Kalyāṇamittatā, bhikkhave, mahato atthāya saṁvattatī’’ti (a. ni. 1.113).",
  "atk-s0201a5:165_3": "Mahācundassa kilesasallekhapaṭipadaṁ kathentopi, ‘‘pare pāpamittā bhavissanti, mayamettha kalyāṇamittā bhavissāmāti sallekho karaṇīyo’’ti (ma. ni.",
  "atk-s0201a5:165_4": "1.83) āha.",
  "atk-s0201a5:165_5": "Meghiyattherassa vimuttiparipācaniyadhamme kathentopi, ‘‘aparipakkāya, meghiya, cetovimuttiyā pañca dhammā paripākāya saṁvattanti.",
  "atk-s0201a5:165_6": "Katame pañca?",
  "atk-s0201a5:165_7": "Idha, meghiya, bhikkhu kalyāṇamitto hoti’’ti (udā.",
  "atk-s0201a5:165_8": "31) kalyāṇamittūpanissayameva visesesi.",
  "atk-s0201a5:165_9": "Piyaputtassa rāhulattherassa abhiṇhovādaṁ dentopi –",
  "atk-s0201a5:166_0": "‘‘Mitte bhajassu kalyāṇe, pantañca sayanāsanaṁ;",
  "atk-s0201a5:167_0": "Vivittaṁ appanigghosaṁ, mattaññū hohi bhojane.",
  "atk-s0201a5:168_0": "Cīvare piṇḍapāte ca, paccaye sayanāsane;",
  "atk-s0201a5:169_0": "Etesu taṇhaṁ mākāsi, mā lokaṁ punarāgamī’’ti. (su. ni. 340, 341) –",
  "atk-s0201a5:170_0": "Kalyāṇamittūpanissayameva sabbapaṭhamaṁ kathesi.",
  "atk-s0201a5:170_1": "Evaṁ mahā esa kalyāṇamittūpanissayo nāma.",
  "atk-s0201a5:170_2": "Idhāpi taṁ dassento bhagavā dvīsu dhammesu tathāgato samannesitabboti desanaṁ ārabhi.",
  "atk-s0201a5:170_3": "Paṇḍito bhikkhu dvīsu dhammesu tathāgataṁ esatu gavesatūti attho.",
  "atk-s0201a5:170_4": "Etena bhagavā ayaṁ mahājaccoti vā, lakkhaṇasampannoti vā, abhirūpo dassanīyoti vā, abhiññāto abhilakkhitoti vā, imaṁ nissāyāhaṁ cīvarādayo paccaye labhissāmīti vā, evaṁ cintetvā maṁ nissāya vasanakiccaṁ natthi.",
  "atk-s0201a5:170_5": "Yo pana evaṁ sallakkheti, ‘‘pahoti me esa satthā hutvā satthukiccaṁ sādhetu’’nti, so maṁ bhajatūti sīhanādaṁ nadati.",
  "atk-s0201a5:170_6": "Buddhasīhanādo kira nāmesa suttantoti.",
  "atk-s0201a5:171_0": "Idāni te dve dhamme dassento cakkhusotaviññeyyesūti āha.",
  "atk-s0201a5:171_1": "Tattha satthu kāyiko samācāro vīmaṁsakassa cakkhuviññeyyo dhammo nāma.",
  "atk-s0201a5:171_2": "Vācasiko samācāro sotaviññeyyo dhammo nāma.",
  "atk-s0201a5:171_3": "Idāni tesu samannesitabbākāraṁ dassento ye saṁkiliṭṭhātiādimāha.",
  "atk-s0201a5:171_4": "Tattha saṁkiliṭṭhāti kilesasampayuttā.",
  "atk-s0201a5:171_5": "Te ca na cakkhusotaviññeyyā.",
  "atk-s0201a5:171_6": "Yathā pana udake calante vā pupphuḷake vā muñcante anto maccho atthīti viññāyati, evaṁ pāṇātipātādīni vā karontassa, musāvādādīni vā bhaṇantassa kāyavacīsamācāre disvā ca sutvā ca taṁsamuṭṭhāpakacittaṁ saṁkiliṭṭhanti viññāyati.",
  "atk-s0201a5:171_7": "Tasmā evamāha.",
  "atk-s0201a5:171_8": "Saṁkiliṭṭhacittassa hi kāyavacīsamācārāpi saṁkiliṭṭhāyeva nāma.",
  "atk-s0201a5:171_9": "Na te tathāgatassa saṁvijjantīti na te tathāgatassa atthi.",
  "atk-s0201a5:171_10": "Na upalabbhantīti evaṁ jānātīti attho.",
  "atk-s0201a5:171_11": "Natthitāyeva hi te na upalabbhanti na paṭicchannatāya.",
  "atk-s0201a5:171_12": "Tathā hi bhagavā ekadivasaṁ imesu dhammesu bhikkhusaṅghaṁ pavārento āha –",
  "atk-s0201a5:171_13": "‘‘handa dāni, bhikkhave, pavāremi vo, na ca me kiñci garahatha kāyikaṁ vā vācasikaṁ vā’’ti.",
  "atk-s0201a5:171_14": "Evaṁ vutte āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca –",
  "atk-s0201a5:171_15": "‘‘na kho mayaṁ, bhante, bhagavato kiñci garahāma kāyikaṁ vā vācasikaṁ vā.",
  "atk-s0201a5:171_16": "Bhagavā hi, bhante, anuppannassa maggassa uppādetā, asañjātassa maggassa sañjānetā, anakkhātassa maggassa akkhātā, maggaññū maggavidū maggakovido.",
  "atk-s0201a5:171_17": "Maggānugā ca, bhante, etarahi sāvakā viharanti pacchāsamannāgatā’’ti (saṁ. ni. 1.215).",
  "atk-s0201a5:171_18": "Evaṁ parisuddhā tathāgatassa kāyavacīsamācārā.",
  "atk-s0201a5:171_19": "Uttaropi sudaṁ māṇavo tathāgatassa kāyavacīdvāre anārādhanīyaṁ kiñci passissāmīti satta māse anubandhitvā likkhāmattampi na addasa.",
  "atk-s0201a5:171_20": "Manussabhūto vā esa buddhabhūtassa kāyavacīdvāre kiṁ anārādhanīyaṁ passissati?",
  "atk-s0201a5:171_21": "Māropi devaputto bodhisattassa sato mahābhinikkhamanato paṭṭhāya chabbassāni gavesamāno kiñci anārādhanīyaṁ nāddasa, antamaso cetoparivitakkamattampi.",
  "atk-s0201a5:171_22": "Māro kira cintesi –",
  "atk-s0201a5:171_23": "‘‘sacassa vitakkitamattampi akusalaṁ passissāmi, tattheva naṁ muddhani paharitvā pakkamissāmī’’ti.",
  "atk-s0201a5:171_24": "So chabbassāni adisvā buddhabhūtampi ekaṁ vassaṁ anubandhitvā kiñci vajjaṁ apassanto gamanasamaye vanditvā –",
  "atk-s0201a5:172_0": "‘‘Mahāvīra mahāpuññaṁ, iddhiyā yasasā jalaṁ;",
  "atk-s0201a5:173_0": "Sabbaverabhayātītaṁ, pāde vandāmi gotama’’nti. (saṁ. ni. 1.159) –",
  "atk-s0201a5:174_0": "Gāthaṁ vatvā gato.",
  "atk-s0201a5:175_0": "Vītimissāti kāle kaṇhā, kāle sukkāti evaṁ vomissakā.",
  "atk-s0201a5:175_1": "Vodātāti parisuddhā nikkilesā.",
  "atk-s0201a5:175_2": "Saṁvijjantīti vodātā dhammā atthi upalabbhanti.",
  "atk-s0201a5:175_3": "Tathāgatassa hi parisuddhā kāyasamācārādayo. Tenāha –",
  "atk-s0201a5:175_4": "‘‘cattārimāni, bhikkhave, tathāgatassa arakkheyyāni.",
  "atk-s0201a5:175_5": "Katamāni cattāri?",
  "atk-s0201a5:175_6": "Parisuddhakāyasamācāro, bhikkhave, tathāgato, natthi tathāgatassa kāyaduccaritaṁ, yaṁ tathāgato rakkheyya, ‘mā me idaṁ paro aññāsī’ti.",
  "atk-s0201a5:175_7": "Parisuddhavacīsamācāro…",
  "atk-s0201a5:175_8": "parisuddhamanosamācāro…",
  "atk-s0201a5:175_9": "parisuddhājīvo, bhikkhave, tathāgato , natthi tathāgatassa micchājīvo, yaṁ tathāgato rakkheyya, mā me idaṁ paro aññāsī’’ti (a. ni. 7.58).",
  "atk-s0201a5:176_0": "Imaṁ kusalaṁ dhammanti imaṁ anavajjaṁ ājīvaṭṭhamakasīlaṁ.",
  "atk-s0201a5:176_1": "‘‘Ayamāyasmā satthā kiṁ nu kho dīgharattaṁ samāpanno aticirakālato paṭṭhāya iminā samannāgato, udāhu ittarasamāpanno hiyyo vā pare vā parasuve vā divase samāpanno’’ti evaṁ gavesatūti attho.",
  "atk-s0201a5:176_2": "Ekaccena hi ekasmiṁ ṭhāne vasantena bahu micchājīvakammaṁ kataṁ, taṁ tattha kālātikkame paññāyati, pākaṭaṁ hoti.",
  "atk-s0201a5:176_3": "So aññataraṁ paccantagāmaṁ vā samuddatīraṁ vā gantvā paṇṇasālaṁ kāretvā āraññako viya hutvā viharati.",
  "atk-s0201a5:176_4": "Manussā sambhāvanaṁ uppādetvā tassa paṇīte paccaye denti.",
  "atk-s0201a5:176_5": "Janapadavāsino bhikkhū tassa parihāraṁ disvā, ‘‘atidappito vatāyaṁ āyasmā, ko nu kho eso’’ti pariggaṇhantā, ‘‘asukaṭṭhāne asukaṁ nāma micchājīvaṁ katvā pakkantabhikkhū’’ti ñatvā na sakkā iminā saddhiṁ uposatho vā pavāraṇā vā kātunti sannipatitvā dhammena samena ukkhepanīyādīsu aññataraṁ kammaṁ karonti.",
  "atk-s0201a5:176_6": "Evarūpāya paṭicchannapaṭipattiyā atthibhāvaṁ vā natthibhāvaṁ vā vīmaṁsāpetuṁ evamāha.",
  "atk-s0201a5:177_0": "Evaṁjānātīti dīgharattaṁ samāpanno, na ittarasamāpannoti jānāti.",
  "atk-s0201a5:177_1": "Anacchariyaṁ cetaṁ.",
  "atk-s0201a5:177_2": "Yaṁ tathāgatassa etarahi sabbaññutaṁ pattassa dīgharattaṁ ājīvaṭṭhamakasīlaṁ parisuddhaṁ bhaveyya.",
  "atk-s0201a5:177_3": "Yassa bodhisattakālepi evaṁ ahosi.",
  "atk-s0201a5:178_0": "Atīte kira gandhārarājā ca vedeharājā ca dvepi sahāyakā hutvā kāmesu ādīnavaṁ disvā rajjāni puttānaṁ niyyātetvā isipabbajjaṁ pabbajitvā ekasmiṁ araññagāmake piṇḍāya caranti.",
  "atk-s0201a5:178_1": "Paccanto nāma dullabhaloṇo hoti.",
  "atk-s0201a5:178_2": "Tato aloṇaṁ yāguṁ labhitvā ekissāya sālāya nisīditvā pivanti.",
  "atk-s0201a5:178_3": "Antarantare manussā loṇacuṇṇaṁ āharitvā denti.",
  "atk-s0201a5:178_4": "Ekadivasaṁ eko vedehisissa paṇṇe pakkhipitvā loṇacuṇṇaṁ adāsi .",
  "atk-s0201a5:178_5": "Vedehisi gahetvā upaḍḍhaṁ gandhārisissa-santike ṭhapetvā upaḍḍhaṁ attano santike ṭhapesi.",
  "atk-s0201a5:178_6": "Tato thokaṁ paribhuttāvasesaṁ disvā, ‘‘mā idaṁ nassī’’ti paṇṇena veṭhetvā tiṇagahane ṭhapesi.",
  "atk-s0201a5:178_7": "Puna ekasmiṁ divase yāgupānakāle satiṁ katvā olokento taṁ disvā gandhārisiṁ upasaṅkamitvā, ‘‘ito thokaṁ gaṇhatha ācariyā’’ti āha.",
  "atk-s0201a5:178_8": "Kuto te laddhaṁ vedehisīti?",
  "atk-s0201a5:178_9": "Tasmiṁ divase paribhuttāvasesaṁ ‘‘mā nassī’’ti mayā ṭhapitanti.",
  "atk-s0201a5:178_10": "Gandhārisi gahetuṁ na icchati, aloṇakaṁyeva yāguṁ pivitvā vedehaṁ isiṁ avoca –",
  "atk-s0201a5:179_0": "‘‘Hitvā gāmasahassāni, paripuṇṇāni soḷasa;",
  "atk-s0201a5:180_0": "Koṭṭhāgārāni phītāni, sannidhiṁ dāni kubbasī’’ti. (jā. 1.7.76);",
  "atk-s0201a5:181_0": "Vedehisi avoca –",
  "atk-s0201a5:181_1": "‘‘tumhe rajjaṁ pahāya pabbajitā, idāni kasmā loṇacuṇṇamattasannidhikāraṇā pabbajjāya anucchavikaṁ na karothā’’ti?",
  "atk-s0201a5:181_2": "Kiṁ mayā kataṁ vedehisīti?",
  "atk-s0201a5:181_3": "Atha naṁ āha –",
  "atk-s0201a5:182_0": "‘‘Hitvā gandhāravisayaṁ, pahūtadhanadhāriyaṁ;",
  "atk-s0201a5:183_0": "Pasāsanato nikkhanto, idha dāni pasāsasī’’ti. (jā. 1.7.77);",
  "atk-s0201a5:184_0": "Gandhāro āha –",
  "atk-s0201a5:185_0": "‘‘Dhammaṁ bhaṇāmi vedeha, adhammo me na ruccati;",
  "atk-s0201a5:186_0": "Dhammaṁ me bhaṇamānassa, na pāpamupalimpatī’’ti. (jā. 1.7.78);",
  "atk-s0201a5:187_0": "Vedeho āha –",
  "atk-s0201a5:188_0": "‘‘Yena kenaci vaṇṇena, paro labhati ruppanaṁ;",
  "atk-s0201a5:189_0": "Mahatthiyampi ce vācaṁ, na taṁ bhāseyya paṇḍito’’ti. (jā. 1.7.79);",
  "atk-s0201a5:190_0": "Gandhāro āha –",
  "atk-s0201a5:191_0": "‘‘Kāmaṁ ruppatu vā mā vā, bhusaṁva vikirīyatu;",
  "atk-s0201a5:192_0": "Dhammaṁ me bhaṇamānassa, na pāpamupalimpatī’’ti. (jā. 1.7.80);",
  "atk-s0201a5:193_0": "Tato vedehisi yassa sakāpi buddhi natthi, ācariyasantike vinayaṁ na sikkhati, so andhamahiṁso viya vane caratīti cintetvā āha –",
  "atk-s0201a5:194_0": "‘‘No ce assa sakā buddhi, vinayo vā susikkhito;",
  "atk-s0201a5:195_0": "Vane andhamahiṁsova, careyya bahuko jano.",
  "atk-s0201a5:196_0": "Yasmā ca panidhekacce, āceramhi susikkhitā;",
  "atk-s0201a5:197_0": "Tasmā vinītavinayā, caranti susamāhitā’’ti. (jā. 1.7.81-82);",
  "atk-s0201a5:198_0": "Evañca pana vatvā vedehisi ajānitvā mayā katanti gandhārisiṁ khamāpesi.",
  "atk-s0201a5:198_1": "Te ubhopi tapaṁ caritvā brahmalokaṁ agamaṁsu.",
  "atk-s0201a5:198_2": "Evaṁ tathāgatassa bodhisattakālepi dīgharattaṁ ājīvaṭṭhamakasīlaṁ parisuddhaṁ ahosi.",
  "atk-s0201a5:199_0": "Uttajjhāpanno ayamāyasmā bhikkhu yasapattoti ayamāyasmā amhākaṁ satthā bhikkhu ñattaṁ paññātabhāvaṁ pākaṭabhāvaṁ ajjhāpanno nu kho, sayañca parivārasampattiṁ patto nu kho noti.",
  "atk-s0201a5:199_1": "Tena cassa paññātajjhāpannabhāvena yasasannissitabhāvena ca kiṁ ekacce ādīnavā sandissanti udāhu noti evaṁ samannesantūti dasseti.",
  "atk-s0201a5:199_2": "Na tāva, bhikkhaveti, bhikkhave, yāva bhikkhu na rājarājamahāmattādīsu abhiññātabhāvaṁ vā parivārasampattiṁ vā āpanno hoti, tāva ekacce mānātimānādayo ādīnavā na saṁvijjanti upasantūpasanto viya sotāpanno viya sakadāgāmī viya ca viharati.",
  "atk-s0201a5:199_3": "Ariyo nu kho puthujjano nu khotipi ñātuṁ na sakkā hoti.",
  "atk-s0201a5:200_0": "Yatoca kho, bhikkhaveti yadā pana idhekacco bhikkhu ñāto hoti parivārasampanno vā, tadā tiṇhena siṅgena gogaṇaṁ vijjhanto duṭṭhagoṇo viya, migasaṅghaṁ abhimaddamāno dīpi viya ca aññe bhikkhū tattha tattha vijjhanto agāravo asabhāgavutti aggapādena bhūmiṁ phusanto viya carati.",
  "atk-s0201a5:200_1": "Ekacco pana kulaputto yathā yathā ñāto hoti yasassī, tathā tathā phalabhārabharito viya sāli suṭṭhutaraṁ onamati, rājarājamahāmattādīsu upasaṅkamantesu akiñcanabhāvaṁ paccavekkhitvā samaṇasaññaṁ upaṭṭhapetvā chinnavisāṇausabho viya, caṇḍāladārako viya ca sorato nivāto nīcacitto hutvā bhikkhusaṅghassa ceva sadevakassa ca lokassa, hitāya sukhāya paṭipajjati.",
  "atk-s0201a5:200_2": "Evarūpaṁ paṭipattiṁ sandhāya ‘‘nāssa idhekacce ādīnavā’’ti āha.",
  "atk-s0201a5:201_0": "Tathāgato pana aṭṭhasu lokadhammesu tādī, so hi lābhepi tādī, alābhepi tādī, yasepi tādī, ayasepi tādī, pasaṁsāyapi tādī, nindāyapi tādī, sukhepi tādī, dukkhepi tādī, tasmā sabbākārena nāssa idhekacce ādīnavā saṁvijjanti.",
  "atk-s0201a5:201_1": "Abhayūparatoti abhayo hutvā uparato, accantūparato satatūparatoti attho.",
  "atk-s0201a5:201_2": "Na vā bhayena uparatotipi abhayūparato.",
  "atk-s0201a5:201_3": "Cattāri hi bhayāni kilesabhayaṁ vaṭṭabhayaṁ duggatibhayaṁ upavādabhayanti.",
  "atk-s0201a5:201_4": "Puthujjano catūhipi bhayehi bhāyati.",
  "atk-s0201a5:201_5": "Sekkhā tīhi, tesañhi duggatibhayaṁ pahīnaṁ, iti satta sekkhā bhayūparatā, khīṇāsavo abhayūparato nāma, tassa hi ekampi bhayaṁ natthi.",
  "atk-s0201a5:201_6": "Kiṁ paravādabhayaṁ natthīti? Natthi.",
  "atk-s0201a5:201_7": "Parānuddayaṁ pana paṭicca, ‘‘mādisaṁ khīṇāsavaṁ paṭicca sattā mā nassantū’’ti upavādaṁ rakkhati.",
  "atk-s0201a5:201_8": "Mūluppalavāpivihāravāsī yasatthero viya.",
  "atk-s0201a5:202_0": "Thero kira mūluppalavāpigāmaṁ piṇḍāya pāvisi.",
  "atk-s0201a5:202_1": "Athassa upaṭṭhākakuladvāraṁ pattassa pattaṁ gahetvā thaṇḍilapīṭhakaṁ nissāya āsanaṁ paññapesuṁ.",
  "atk-s0201a5:202_2": "Amaccadhītāpi taṁyeva pīṭhakaṁ nissāya paratobhāge nīcataraṁ āsanaṁ paññāpetvā nisīdi.",
  "atk-s0201a5:202_3": "Eko nevāsiko bhikkhu pacchā piṇḍāya paviṭṭho dvāre ṭhatvāva olokento thero amaccadhītarā saddhiṁ ekamañce nisinnoti sallakkhetvā, ‘‘ayaṁ paṁsukūliko vihāreva upasantūpasanto viya viharati, antogāme pana upaṭṭhāyikāhi saddhiṁ ekamañce nisīdatī’’ti cintetvā, ‘‘kiṁ nu kho mayā duddiṭṭha’’nti punappunaṁ oloketvā tathāsaññīva hutvā pakkāmi.",
  "atk-s0201a5:202_4": "Theropi bhattakiccaṁ katvā vihāraṁ gantvā vasanaṭṭhānaṁ pavisitvā dvāraṁ pidhāya nisīdi.",
  "atk-s0201a5:202_5": "Nevāsikopi katabhattakicco vihāraṁ gantvā, ‘‘taṁ paṁsukūlikaṁ niggaṇhitvā vihārā nikkaḍḍhissāmī’’ti asaññatanīhārena therassa vasanaṭṭhānaṁ gantvā paribhogaghaṭato uluṅkena udakaṁ gahetvā mahāsaddaṁ karonto pāde dhovi.",
  "atk-s0201a5:202_6": "Thero, ‘‘ko nu kho ayaṁ asaññatacāriko’’ti āvajjanto sabbaṁ ñatvā, ‘‘ayaṁ mayi manaṁ padosetvā apāyūpago mā ahosī’’ti vehāsaṁ abbhuggantvā kaṇṇikāmaṇḍalasamīpe pallaṅkena nisīdi.",
  "atk-s0201a5:202_7": "Nevāsiko duṭṭhākārena ghaṭikaṁ ukkhipitvā dvāraṁ vivaritvā anto paviṭṭho theraṁ apassanto, ‘‘heṭṭhāmañcaṁ paviṭṭho bhavissatī’’ti oloketvā tatthāpi apassanto nikkhamituṁ ārabhi.",
  "atk-s0201a5:202_8": "Thero ukkāsi.",
  "atk-s0201a5:202_9": "Itaro uddhaṁ olokento disvā adhivāsetuṁ asakkonto evamāha –",
  "atk-s0201a5:202_10": "‘‘patirūpaṁ te, āvuso, paṁsukūlika evaṁ ānubhāvasampannassa upaṭṭhāyikāya saddhiṁ ekamañce nisīditu’’nti.",
  "atk-s0201a5:202_11": "Pabbajitā nāma, bhante, mātugāmena saddhiṁ na ekamañce nisīdanti, tumhehi pana duddiṭṭhametanti.",
  "atk-s0201a5:202_12": "Evaṁ khīṇāsavā parānuddayāya upavādaṁ rakkhanti.",
  "atk-s0201a5:203_0": "Khayā rāgassāti rāgassa khayeneva.",
  "atk-s0201a5:203_1": "Vītarāgattā kāme na paṭisevati, na paṭisaṅkhāya vāretvāti.",
  "atk-s0201a5:203_2": "Tañceti evaṁ tathāgatassa kilesappahānaṁ ñatvā tattha tattha ṭhitanisinnakālādīsupi catuparisamajjhe alaṅkatadhammāsane nisīditvāpi itipi satthā vītarāgo vītadoso vītamoho vantakileso pahīnamalo abbhā muttapuṇṇacando viya suparisuddhoti evaṁ tathāgatassa kilesappahāne vaṇṇaṁ kathayamānaṁ taṁ vīmaṁsakaṁ bhikkhuṁ pare evaṁ puccheyyuṁ ceti attho.",
  "atk-s0201a5:204_0": "Ākārāti kāraṇāni.",
  "atk-s0201a5:204_1": "Anvayāti anubuddhiyo.",
  "atk-s0201a5:204_2": "Saṅghe vā viharantoti appekadā aparicchinnagaṇanassa bhikkhusaṅghassa majjhe viharanto.",
  "atk-s0201a5:204_3": "Eko vā viharantoti icchāmahaṁ, bhikkhave , aḍḍhamāsaṁ paṭisallīyitunti, temāsaṁ paṭisallīyitunti evaṁ paṭisallāne ceva pālileyyakavanasaṇḍe ca ekako viharanto.",
  "atk-s0201a5:204_4": "Sugatāti suṭṭhugatā suppaṭipannā kārakā yuttapayuttā.",
  "atk-s0201a5:204_5": "Evarūpāpi hi ekacce bhikkhū atthi.",
  "atk-s0201a5:204_6": "Duggatāti duṭṭhugatā duppaṭipannā kāyadaḷhibahulā vissaṭṭhakammaṭṭhānā.",
  "atk-s0201a5:204_7": "Evarūpāpi ekacce atthi.",
  "atk-s0201a5:204_8": "Gaṇamanusāsantīti gaṇabandhanena baddhā gaṇārāmā gaṇabahulikā hutvā gaṇaṁ pariharanti.",
  "atk-s0201a5:204_9": "Evarūpāpi ekacce atthi.",
  "atk-s0201a5:204_10": "Tesaṁ paṭipakkhabhūtā gaṇato nissaṭā visaṁsaṭṭhā vippamuttavihārinopi atthi.",
  "atk-s0201a5:205_0": "Āmisesu sandissantīti āmisagiddhā āmisacakkhukā catupaccayaāmisatthameva āhiṇḍamānā āmisesu sandissamānakabhikkhūpi atthi.",
  "atk-s0201a5:205_1": "Āmisena anupalittā catūhi paccayehi vinivattamānasā abbhā muttacandasadisā hutvā viharamānāpi atthi.",
  "atk-s0201a5:205_2": "Nāyamāyasmā taṁ tena avajānātīti ayaṁ āyasmā satthā tāya tāya paṭipattiyā taṁ taṁ puggalaṁ nāvajānāti, ayaṁ paṭipanno kārako, ayaṁ gaṇato nissaṭo visaṁsaṭṭho.",
  "atk-s0201a5:205_3": "Ayaṁ āmisena anupalitto paccayehi vinivattamānaso abbhā mutto candimā viyāti evamassa gehasitavasena ussādanāpi natthi.",
  "atk-s0201a5:205_4": "Ayaṁ duppaṭipanno akārako kāyadaḷhibahulo vissaṭṭhakammaṭṭhāno, ayaṁ gaṇabandhanabaddho, ayaṁ āmisagiddho lolo āmisacakkhukoti evamassa gehasitavasena apasādanāpi natthīti attho.",
  "atk-s0201a5:205_5": "Iminā kiṁ kathitaṁ hoti?",
  "atk-s0201a5:205_6": "Tathāgatassa sattesu tādibhāvo kathito hoti. Ayañhi –",
  "atk-s0201a5:206_0": "‘‘Vadhakassa devadattassa, corassaṅgulimālino;",
  "atk-s0201a5:207_0": "Dhanapāle rāhule ca, sabbesaṁ samako munī’’ti. (mi. pa. 6.6.5);",
  "atk-s0201a5:208_0": "489.Tatra, bhikkhaveti tesu dvīsu vīmaṁsakesu.",
  "atk-s0201a5:208_1": "Yo, ‘‘ke panāyasmato ākārā’’ti pucchāyaṁ āgato gaṇṭhivīmaṁsako ca, yo ‘‘abhayūparato ayamāyasmā’’ti āgato mūlavīmaṁsako ca.",
  "atk-s0201a5:208_2": "Tesu mūlavīmaṁsakena tathāgatova uttari paṭipucchitabbo.",
  "atk-s0201a5:208_3": "So hi pubbe parasseva kathāya niṭṭhaṅgato.",
  "atk-s0201a5:208_4": "Paro ca nāma jānitvāpi katheyya ajānitvāpi.",
  "atk-s0201a5:208_5": "Evamassa kathā bhūtāpi hoti abhūtāpi, tasmā parasseva kathāya niṭṭhaṁ agantvā tato uttari tathāgatova paṭipucchitabboti attho.",
  "atk-s0201a5:209_0": "Byākaramānoti ettha yasmā tathāgatassa micchābyākaraṇaṁ nāma natthi, tasmā sammā micchāti avatvā byākaramānotveva vuttaṁ.",
  "atk-s0201a5:209_1": "Etaṁ pathohamasmietaṁ gocaroti esa mayhaṁ patho esa gocaroti attho.",
  "atk-s0201a5:209_2": "‘‘Etāpātho’’tipi pāṭho, tassattho mayhaṁ ājīvaṭṭhamakasīlaṁ parisuddhaṁ, svāhaṁ tassa parisuddhabhāvena vīmaṁsakassa bhikkhuno ñāṇamukhe etāpātho, evaṁ āpāthaṁ gacchāmīti vuttaṁ hoti.",
  "atk-s0201a5:209_3": "No ca tena tammayoti tenapi cāhaṁ parisuddhena sīlena na tammayo, na sataṇho, parisuddhasīlattāva nittaṇhohamasmīti dīpeti.",
  "atk-s0201a5:210_0": "Uttaruttariṁpaṇītapaṇītanti uttaruttariṁ ceva paṇītatarañca katvā deseti.",
  "atk-s0201a5:210_1": "Kaṇhasukkasappaṭibhāganti kaṇhaṁ ceva sukkañca, tañca kho sappaṭibhāgaṁ savipakkhaṁ katvā, kaṇhaṁ paṭibāhitvā sukkanti sukkaṁ paṭibāhitvā kaṇhanti evaṁ sappaṭibhāgaṁ katvā kaṇhasukkaṁ deseti.",
  "atk-s0201a5:210_2": "Kaṇhaṁ desentopi saussāhaṁ savipākaṁ deseti, sukkaṁ desentopi saussāhaṁ savipākaṁ deseti.",
  "atk-s0201a5:210_3": "Abhiññāya idhekaccaṁ dhammaṁ dhammesu niṭṭhaṁ gacchatīti tasmiṁ desite dhamme ekaccaṁ paṭivedhadhammaṁ abhiññāya tena paṭivedhadhammena desanādhamme niṭṭhaṁ gacchati.",
  "atk-s0201a5:210_4": "Satthari pasīdatīti evaṁ dhamme niṭṭhaṁ gantvā bhiyyosomattāya sammāsambuddho so bhagavāti satthari pasīdati.",
  "atk-s0201a5:210_5": "Tena pana bhagavatā yo dhammo akkhāto, sopi svākkhāto bhagavatā dhammo niyyānikattā.",
  "atk-s0201a5:210_6": "Yvāssa taṁ dhammaṁ paṭipanno saṅgho, sopi suppaṭipanno vaṅkādidosarahitaṁ paṭipadaṁ paṭipannattāti evaṁ dhamme saṅghepi pasīdati.",
  "atk-s0201a5:210_7": "Tañceti taṁ evaṁ pasannaṁ tattha tattha tiṇṇaṁ ratanānaṁ vaṇṇaṁ kathentaṁ bhikkhuṁ.",
  "atk-s0201a5:211_0": "490.Imehi ākārehīti imehi satthuvīmaṁsanakāraṇehi.",
  "atk-s0201a5:211_1": "Imehi padehīti imehi akkharasampiṇḍanapadehi.",
  "atk-s0201a5:211_2": "Imehi byañjanehīti imehi idha vuttehi akkharehi.",
  "atk-s0201a5:211_3": "Saddhā niviṭṭhāti okappanā patiṭṭhitā.",
  "atk-s0201a5:211_4": "Mūlajātāti sotāpattimaggavasena sañjātamūlā.",
  "atk-s0201a5:211_5": "Sotāpattimaggo hi saddhāya mūlaṁ nāma.",
  "atk-s0201a5:211_6": "Ākāravatīti kāraṇaṁ pariyesitvā gahitattā sakāraṇā.",
  "atk-s0201a5:211_7": "Dassanamūlikāti sotāpattimaggamūlikā.",
  "atk-s0201a5:211_8": "So hi dassananti vuccati.",
  "atk-s0201a5:211_9": "Daḷhāti thirā.",
  "atk-s0201a5:211_10": "Asaṁhāriyāti harituṁ na sakkā.",
  "atk-s0201a5:211_11": "Samaṇena vāti samitapāpasamaṇena vā.",
  "atk-s0201a5:211_12": "Brāhmaṇena vāti bāhitapāpabrāhmaṇena vā.",
  "atk-s0201a5:211_13": "Devena vāti upapattidevena vā.",
  "atk-s0201a5:211_14": "Mārena vāti vasavattimārena vā, sotāpannassa hi vasavattimārenāpi saddhā asaṁhāriyā hoti sūrambaṭṭhassa viya.",
  "atk-s0201a5:212_0": "So kira satthu dhammadesanaṁ sutvā sotāpanno hutvā gehaṁ āgato.",
  "atk-s0201a5:212_1": "Atha māro dvattiṁsavaralakkhaṇappaṭimaṇḍitaṁ buddharūpaṁ māpetvā tassa gharadvāre ṭhatvā –",
  "atk-s0201a5:212_2": "‘‘satthā āgato’’ti sāsanaṁ pahiṇi.",
  "atk-s0201a5:212_3": "Sūro cintesi, ‘‘ahaṁ idāneva satthu santikā dhammaṁ sutvā āgato, kiṁ nu kho bhavissatī’’ti upasaṅkamitvā satthusaññāya vanditvā aṭṭhāsi.",
  "atk-s0201a5:212_4": "Māro āha –",
  "atk-s0201a5:212_5": "‘‘yaṁ te mayā, sūrambaṭṭha, rūpaṁ aniccaṁ…pe…",
  "atk-s0201a5:212_6": "viññāṇaṁ aniccanti kathitaṁ, taṁ anupadhāretvāva sahasā mayā evaṁ vuttaṁ.",
  "atk-s0201a5:212_7": "Tasmā tvaṁ rūpaṁ niccaṁ…pe…",
  "atk-s0201a5:212_8": "viññāṇaṁ niccanti gaṇhāhī’’ti.",
  "atk-s0201a5:212_9": "Sūro cintesi –",
  "atk-s0201a5:212_10": "‘‘aṭṭhānametaṁ, yaṁ buddhā anupadhāretvā apaccakkhaṁ katvā kiñci katheyyuṁ, addhā ayaṁ mayhaṁ vibādhanatthaṁ māro āgato’’ti.",
  "atk-s0201a5:212_11": "Tato naṁ tvaṁ māroti āha.",
  "atk-s0201a5:212_12": "So musāvādaṁ kātuṁ nāsakkhi, āma mārosmīti paṭijāni.",
  "atk-s0201a5:212_13": "Kasmā āgatosīti vutte tava saddhācālanatthanti āha.",
  "atk-s0201a5:212_14": "Kaṇha pāpima, tvaṁ tāva ekako tiṭṭha, tādisānaṁ mārānaṁ satampi sahassampi mama saddhaṁ cāletuṁ asamatthaṁ, maggena āgatā saddhā nāma silāpathaviyaṁ patiṭṭhitasineru viya acalā hoti, kiṁ tvaṁ etthāti accharaṁ pahari.",
  "atk-s0201a5:212_15": "So ṭhātuṁ asakkonto tatthevantaradhāyi.",
  "atk-s0201a5:212_16": "Brahmunā vāti brahmakāyikādīsu aññatarabrahmunā vā.",
  "atk-s0201a5:212_17": "Kenaci vā lokasminti ete samaṇādayo ṭhapetvā aññenapi kenaci vā lokasmiṁ harituṁ na sakkā.",
  "atk-s0201a5:212_18": "Dhammasamannesanāti sabhāvasamannesanā.",
  "atk-s0201a5:212_19": "Dhammatāsusamanniṭṭhoti dhammatāya susamanniṭṭho, sabhāveneva suṭṭhu samannesito hotīti attho.",
  "atk-s0201a5:212_20": "Sesaṁ sabbattha uttānamevāti.",
  "atk-s0201a5:213_0": "Papañcasūdaniyā majjhimanikāyaṭṭhakathāya",
  "atk-s0201a5:214_0": "Vīmaṁsakasuttavaṇṇanā niṭṭhitā.",
  "atk-s0201a5:215_0": "8. Kosambiyasuttavaṇṇanā",
  "atk-s0201a5:216_0": "491.Evaṁme sutanti kosambiyasuttaṁ.",
  "atk-s0201a5:216_1": "Tattha kosambiyanti evaṁnāmake nagare.",
  "atk-s0201a5:216_2": "Tassa kira nagarassa ārāmapokkharaṇīādīsu tesu tesu ṭhānesu kosambarukkhāva ussannā ahesuṁ, tasmā kosambīti saṅkhaṁ agamāsi.",
  "atk-s0201a5:216_3": "Kusambassa nāma isino assamato avidūre māpitattātipi eke.",
  "atk-s0201a5:216_4": "Ghositārāmeti ghositaseṭṭhinā kārite ārāme.",
  "atk-s0201a5:217_0": "Pubbe kira addilaraṭṭhaṁ nāma ahosi.",
  "atk-s0201a5:217_1": "Tato kotūhalako nāma daliddo chātakabhayena saputtadāro kedāraparicchinnaṁ subhikkhaṁ raṭṭhaṁ gacchanto puttaṁ vahituṁ asakkonto chaḍḍetvā agamāsi.",
  "atk-s0201a5:217_2": "Mātā nivattitvā taṁ gahetvā gatā.",
  "atk-s0201a5:217_3": "Te ekaṁ gopālakagāmakaṁ pavisiṁsu, gopālakānañca tadā pahatapāyaso paṭiyatto hoti, tato pāyasaṁ labhitvā bhuñjiṁsu.",
  "atk-s0201a5:217_4": "Atha so puriso pahūtapāyasaṁ bhuñjitvā jirāpetuṁ asakkonto rattibhāge kālaṁ katvā tattheva sunakhiyā kucchimhi paṭisandhiṁ gahetvā kukkuro jāto.",
  "atk-s0201a5:217_5": "So gopālakassa piyo ahosi manāpo, gopālako ca paccekabuddhaṁ upaṭṭhāsi.",
  "atk-s0201a5:217_6": "Paccekabuddhopi bhattakiccāvasāne kukkurassa ekaṁ piṇḍaṁ deti.",
  "atk-s0201a5:217_7": "So paccekabuddhe sinehaṁ uppādetvā gopālakena saddhiṁ paṇṇasālampi gacchati.",
  "atk-s0201a5:218_0": "So gopālake asannihite bhattavelāya sayameva gantvā kālārocanatthaṁ paṇṇasāladvāre bhussati, antarāmaggepi caṇḍamige disvā bhussitvā palāpeti.",
  "atk-s0201a5:218_1": "So paccekabuddhe mudukena cittena kālaṁ katvā devaloke nibbatti.",
  "atk-s0201a5:218_2": "Tatrassa ghosakadevaputtotveva nāmaṁ ahosi.",
  "atk-s0201a5:218_3": "So devalokato cavitvā kosambiyaṁ ekasmiṁ kulaghare nibbatti.",
  "atk-s0201a5:218_4": "Taṁ aputtako seṭṭhi tassa mātāpitūnaṁ dhanaṁ datvā puttaṁ katvā aggahesi.",
  "atk-s0201a5:218_5": "Atha so attano putte jāte sattakkhattuṁ mārāpetuṁ upakkami.",
  "atk-s0201a5:218_6": "So puññavantatāya sattasupi ṭhānesu maraṇaṁ appatvā avasāne ekāya seṭṭhidhītāya veyyattiyena laddhajīviko aparabhāge pituaccayena seṭṭhiṭṭhānaṁ patvā ghositaseṭṭhi nāma jāto.",
  "atk-s0201a5:218_7": "Aññepi kosambiyaṁ kukkuṭaseṭṭhi pāvārikaseṭṭhīti dve seṭṭhino santi.",
  "atk-s0201a5:218_8": "Imehi saddhiṁ tayo ahesuṁ.",
  "atk-s0201a5:219_0": "Tena ca samayena tesaṁ sahāyakānaṁ seṭṭhīnaṁ kulūpakā pañcasatā isayo pabbatapāde vasiṁsu.",
  "atk-s0201a5:219_1": "Te kālena kālaṁ loṇambilasevanatthāya manussapathaṁ āgacchanti.",
  "atk-s0201a5:219_2": "Athekasmiṁ vāre gimhasamaye manussapathaṁ āgacchantā nirudakamahākantāraṁ atikkamitvā kantārapariyosāne mahantaṁ nigrodharukkhaṁ disvā cintesuṁ –",
  "atk-s0201a5:219_3": "‘‘yādiso ayaṁ rukkho, addhā ettha mahesakkhāya devatāya bhavitabbaṁ, sādhu vatassa, sace no pānīyaṁ vā bhojanīyaṁ vā dadeyyā’’ti.",
  "atk-s0201a5:219_4": "Devatā isīnaṁ ajjhāsayaṁ viditvā imesaṁ saṅgahaṁ karissāmīti attano ānubhāvena viṭapantarato naṅgalasīsamattaṁ udakadhāraṁ pavattesi.",
  "atk-s0201a5:219_5": "Isigaṇo rajatakkhandhasadisaṁ udakavaṭṭiṁ disvā attano bhājanehi udakaṁ gahetvā paribhogaṁ katvā cintesi –",
  "atk-s0201a5:219_6": "‘‘devatāya amhākaṁ paribhogaudakaṁ dinnaṁ, idaṁ pana agāmakaṁ mahāaraññaṁ, sādhu vatassa, sace no āhārampi dadeyyā’’ti.",
  "atk-s0201a5:219_7": "Devatā isīnaṁ upasaṁkappanavasena dibbāni yāgukhajjakādīni datvā santappesi.",
  "atk-s0201a5:219_8": "Isayo cintayiṁsu –",
  "atk-s0201a5:219_9": "‘‘devatāya amhākaṁ paribhogaudakampi bhojanampi sabbaṁ dinnaṁ, sādhu vatassa, sace no attānaṁ dasseyyā’’ti.",
  "atk-s0201a5:220_0": "Devatā tesaṁ ajjhāsayaṁ viditvā upaḍḍhakāyaṁ dassesi.",
  "atk-s0201a5:220_1": "Te āhaṁsu –",
  "atk-s0201a5:220_2": "‘‘devate, mahatī te sampatti, kiṁ kammaṁ katvā imaṁ sampattiṁ adhigatāsī’’ti?",
  "atk-s0201a5:220_3": "Bhante, nātimahantaṁ parittakaṁ kammaṁ katvāti.",
  "atk-s0201a5:220_4": "Upaḍḍhauposathakammaṁ nissāya hi devatāya sā sampatti laddhā.",
  "atk-s0201a5:221_0": "Anāthapiṇḍikassa kira gehe ayaṁ devaputto kammakāro ahosi.",
  "atk-s0201a5:221_1": "Seṭṭhissa hi gehe uposathadivasesu antamaso dāsakammakāre upādāya sabbo jano uposathiko hoti.",
  "atk-s0201a5:221_2": "Ekadivasaṁ ayaṁ kammakāro ekakova pāto uṭṭhāya kammantaṁ gato.",
  "atk-s0201a5:221_3": "Mahāseṭṭhi nivāpaṁ labhanamanusse sallakkhento etassevekassa araññaṁ gatabhāvaṁ ñatvā assa sāyamāsatthāya nivāpaṁ adāsi.",
  "atk-s0201a5:221_4": "Bhattakārikā dāsī ekasseva bhattaṁ pacitvā araññato āgatassa bhattaṁ vaḍḍhetvā adāsi, kammakāro āha –",
  "atk-s0201a5:221_5": "‘‘aññesu divasesu imasmiṁ kāle gehaṁ ekasaddaṁ ahosi, ajja ativiya sannisinnaṁ, kiṁ nu kho eta’’nti ?",
  "atk-s0201a5:221_6": "Tassa sā ācikkhi –",
  "atk-s0201a5:221_7": "‘‘ajja imasmiṁ gehe sabbe manussā uposathikā, mahāseṭṭhi tuyhevekassa nivāpaṁ adāsī’’ti.",
  "atk-s0201a5:221_8": "Evaṁ ammāti?",
  "atk-s0201a5:221_9": "Āma sāmīti.",
  "atk-s0201a5:221_10": "Imasmiṁ kāle uposathaṁ samādinnassa uposathakammaṁ hoti na hotīti mahāseṭṭhiṁ puccha ammāti?",
  "atk-s0201a5:221_11": "Tāya gantvā pucchito mahāseṭṭhi āha –",
  "atk-s0201a5:221_12": "‘‘sakalauposathakammaṁ na hoti, upaḍḍhakammaṁ pana hoti, uposathiko hotū’’ti .",
  "atk-s0201a5:221_13": "Kammakāro bhattaṁ abhuñjitvā mukhaṁ vikkhāletvā uposathiko hutvā vasanaṭṭhānaṁ gantvā nipajji.",
  "atk-s0201a5:221_14": "Tassa āhāraparikkhīṇakāyassa rattiṁ vāto kuppi.",
  "atk-s0201a5:221_15": "So paccūsasamaye kālaṁ katvā upaḍḍhauposathakammanissandena mahāvaṭṭaniaṭaviyaṁ nigrodharukkhe devaputto hutvā nibbatti.",
  "atk-s0201a5:221_16": "So taṁ pavattiṁ isīnaṁ ārocesi.",
  "atk-s0201a5:222_0": "Isayo tumhehi mayaṁ buddho, dhammo, saṅghoti asutapubbaṁ sāvitā, uppanno nu kho loke buddhoti?",
  "atk-s0201a5:222_1": "Āma, bhante, uppannoti.",
  "atk-s0201a5:222_2": "Idāni kuhiṁ vasatīti?",
  "atk-s0201a5:222_3": "Sāvatthiṁ nissāya jetavane, bhanteti.",
  "atk-s0201a5:222_4": "Isayo tiṭṭhatha tāva tumhe mayaṁ satthāraṁ passissāmāti haṭṭhatuṭṭhā nikkhamitvā anupubbena kosambinagaraṁ sampāpuṇiṁsu.",
  "atk-s0201a5:222_5": "Mahāseṭṭhino, ‘‘isayo āgatā’’ti paccuggamanaṁ katvā, ‘‘sve amhākaṁ bhikkhaṁ gaṇhatha, bhante’’ti nimantetvā punadivase isigaṇassa mahādānaṁ adaṁsu.",
  "atk-s0201a5:222_6": "Isayo bhuñjitvāva gacchāmāti āpucchiṁsu.",
  "atk-s0201a5:222_7": "Tumhe, bhante, aññasmiṁ kāle ekampi māsaṁ dvepi tayopi cattāropi māse vasitvā gacchatha.",
  "atk-s0201a5:222_8": "Imasmiṁ pana vāre hiyyo āgantvā ajjeva gacchāmāti vadatha, kimidanti?",
  "atk-s0201a5:222_9": "Āma gahapatayo buddho loke uppanno, na kho pana sakkā jīvitantarāyo vidituṁ, tena mayaṁ turitā gacchāmāti.",
  "atk-s0201a5:222_10": "Tena hi, bhante, mayampi gacchāma, amhehi saddhiṁyeva gacchathāti.",
  "atk-s0201a5:222_11": "Tumhe agāriyā nāma mahājaṭā, tiṭṭhatha tumhe, mayaṁ puretaraṁ gamissāmāti nikkhamitvā ekasmiṁ ṭhāne dvepi divasāni avasitvā turitagamaneneva sāvatthiṁ patvā jetavanavihāre satthu santikameva agamaṁsu.",
  "atk-s0201a5:222_12": "Satthu madhuradhammakathaṁ sutvā sabbeva pabbajitvā arahattaṁ pāpuṇiṁsu.",
  "atk-s0201a5:223_0": "Tepi tayo seṭṭhino pañcahi pañcahi sakaṭasatehi sappimadhuphāṇitādīni ceva paṭṭunnadukūlādīni ca ādāya kosambito nikkhamitvā anupubbena sāvatthiṁ patvā jetavanasāmante khandhāvāraṁ bandhitvā satthu santikaṁ gantvā vanditvā paṭisanthāraṁ katvā ekamantaṁ nisīdiṁsu.",
  "atk-s0201a5:223_1": "Satthā tiṇṇampi sahāyakānaṁ madhuradhammakathaṁ kathesi.",
  "atk-s0201a5:223_2": "Te balavasomanassajātā satthāraṁ nimantetvā punadivase mahādānaṁ adaṁsu.",
  "atk-s0201a5:223_3": "Puna nimantetvā punadivaseti evaṁ aḍḍhamāsaṁ dānaṁ datvā, ‘‘amhākaṁ janapadaṁ āgamanāya paṭiññaṁ dethā’’ti pādamūle nipajjiṁsu.",
  "atk-s0201a5:223_4": "Bhagavā, ‘‘suññāgāre kho gahapatayo tathāgatā abhiramantī’’ti āha.",
  "atk-s0201a5:223_5": "Ettāvatā paṭiññā dinnā nāma hotīti gahapatayo sallakkhetvā dinnā no bhagavatā paṭiññāti dasabalaṁ vanditvā nikkhamitvā antarāmagge yojane yojane ṭhāne vihāraṁ kāretvā anupubbena kosambiṁ patvā, ‘‘loke buddho uppanno’’ti kathayiṁsu.",
  "atk-s0201a5:223_6": "Tayopi janā attano attano ārāme mahantaṁ dhanapariccāgaṁ katvā bhagavato vasanatthāya vihāre kārāpayiṁsu.",
  "atk-s0201a5:223_7": "Tattha kukkuṭaseṭṭhinā kārito kukkuṭārāmo nāma ahosi.",
  "atk-s0201a5:223_8": "Pāvārikaseṭṭhinā ambavane kārito pāvārikambavano nāma ahosi.",
  "atk-s0201a5:223_9": "Ghositena kārito ghositārāmo nāma ahosi.",
  "atk-s0201a5:223_10": "Taṁ sandhāya vuttaṁ –",
  "atk-s0201a5:223_11": "‘‘ghositaseṭṭhinā kārite ārāme’’ti.",
  "atk-s0201a5:224_0": "Bhaṇḍanajātātiādīsu kalahassa pubbabhāgo bhaṇḍanaṁ nāma, taṁ jātaṁ etesanti bhaṇḍanajātā.",
  "atk-s0201a5:224_1": "Hatthaparāmāsādivasena matthakaṁ patto kalaho jāto etesanti kalahajātā.",
  "atk-s0201a5:224_2": "Viruddhabhūtaṁ vādanti vivādaṁ, taṁ āpannāti vivādāpannā.",
  "atk-s0201a5:224_3": "Mukhasattīhīti vācāsattīhi.",
  "atk-s0201a5:224_4": "Vitudantāti vijjhantā.",
  "atk-s0201a5:224_5": "Te na ceva aññamaññaṁ saññāpenti na ca saññattiṁ upentīti te atthañca kāraṇañca dassetvā neva aññamaññaṁ jānāpenti.",
  "atk-s0201a5:224_6": "Sacepi saññāpetuṁ ārabhanti, tathāpi saññattiṁ na upenti, jānituṁ na icchantīti attho.",
  "atk-s0201a5:224_7": "Nijjhattiyāpi eseva nayo.",
  "atk-s0201a5:224_8": "Ettha ca nijjhattīti saññattivevacanamevetaṁ.",
  "atk-s0201a5:224_9": "Kasmā panete bhaṇḍanajātā ahesunti?",
  "atk-s0201a5:224_10": "Appamattakena kāraṇena.",
  "atk-s0201a5:225_0": "Dve kira bhikkhū ekasmiṁ āvāse vasanti vinayadharo ca suttantiko ca.",
  "atk-s0201a5:225_1": "Tesu suttantiko bhikkhu ekadivasaṁ vaccakuṭiṁ paviṭṭho ācamanaudakāvasesaṁ bhājane ṭhapetvāva nikkhami.",
  "atk-s0201a5:225_2": "Vinayadharo pacchā paviṭṭho taṁ udakaṁ disvā nikkhamitvā taṁ bhikkhuṁ pucchi, āvuso, tayā idaṁ udakaṁ ṭhapitanti?",
  "atk-s0201a5:225_3": "Āma, āvusoti.",
  "atk-s0201a5:225_4": "Tvamettha āpattibhāvaṁ na jānāsīti?",
  "atk-s0201a5:225_5": "Āma na jānāmīti.",
  "atk-s0201a5:225_6": "Hoti, āvuso, ettha āpattīti.",
  "atk-s0201a5:225_7": "Sace hoti desessāmīti.",
  "atk-s0201a5:225_8": "Sace pana te, āvuso, asañcicca asatiyā kataṁ, natthi te āpattīti.",
  "atk-s0201a5:225_9": "So tassā āpattiyā anāpattidiṭṭhi ahosi.",
  "atk-s0201a5:226_0": "Vinayadharo attano nissitakānaṁ, ‘‘ayaṁ suttantiko āpattiṁ āpajjamānopi na jānātī’’ti ārocesi.",
  "atk-s0201a5:226_1": "Te tassa nissitake disvā –",
  "atk-s0201a5:226_2": "‘‘tumhākaṁ upajjhāyo āpattiṁ āpajjitvāpi āpattibhāvaṁ na jānātī’’ti āhaṁsu.",
  "atk-s0201a5:226_3": "Te gantvā attano upajjhāyassa ārocesuṁ.",
  "atk-s0201a5:226_4": "So evamāha –",
  "atk-s0201a5:226_5": "‘‘ayaṁ vinayadharo pubbe ‘anāpattī’ti vatvā idāni ‘āpattī’ti vadati, musāvādī eso’’ti.",
  "atk-s0201a5:226_6": "Te gantvā, ‘‘tumhākaṁ upajjhāyo musāvādī’’ti evaṁ aññamaññaṁ kalahaṁ vaḍḍhayiṁsu, taṁ sandhāyetaṁ vuttaṁ.",
  "atk-s0201a5:227_0": "Bhagavantaṁ etadavocāti etaṁ, ‘‘idha, bhante, kosambiyaṁ bhikkhū bhaṇḍanajātā’’tiādivacanaṁ avoca.",
  "atk-s0201a5:227_1": "Tañca kho neva piyakamyatāya na bhedādhippāyena, atha kho atthakāmatāya hitakāmatāya.",
  "atk-s0201a5:227_2": "Sāmaggikārako kiresa bhikkhu, tasmāssa etadahosi –",
  "atk-s0201a5:227_3": "‘‘yathā ime bhikkhū vivādaṁ āraddhā, na sakkā mayā, nāpi aññena bhikkhunā samaggā kātuṁ, appeva nāma sadevake loke appaṭipuggalo bhagavā sayaṁ vā gantvā, attano vā santikaṁ pakkosāpetvā etesaṁ bhikkhūnaṁ khantimettāpaṭisaṁyuttaṁ sāraṇīyadhammadesanaṁ kathetvā sāmaggiṁ kareyyā’’ti atthakāmatāya hitakāmatāya gantvā avoca.",
  "atk-s0201a5:228_0": "492.Chayime, bhikkhave, dhammā sāraṇīyāti heṭṭhā kalahabhaṇḍanavasena desanā āraddhā.",
  "atk-s0201a5:228_1": "Imasmiṁ ṭhāne cha sāraṇīyā dhammā āgatāti evamidaṁ kosambiyasuttaṁ yathānusandhināva gataṁ hoti.",
  "atk-s0201a5:228_2": "Tattha sāraṇīyāti saritabbayuttā addhāne atikkantepi na pamussitabbā.",
  "atk-s0201a5:228_3": "Yo te dhamme pūreti, taṁ sabrahmacārīnaṁ piyaṁ karontīti piyakaraṇā.",
  "atk-s0201a5:228_4": "Garuṁ karontīti garukaraṇā.",
  "atk-s0201a5:228_5": "Saṅgahāyāti saṅgahaṇatthāya.",
  "atk-s0201a5:228_6": "Avivādāyāti avivādanatthāya.",
  "atk-s0201a5:228_7": "Sāmaggiyāti samaggabhāvatthāya .",
  "atk-s0201a5:228_8": "Ekībhāvāyāti ekībhāvatthāya ninnānākaraṇāya.",
  "atk-s0201a5:228_9": "Saṁvattantīti bhavanti.",
  "atk-s0201a5:228_10": "Mettaṁ kāyakammanti mettacittena kattabbaṁ kāyakammaṁ.",
  "atk-s0201a5:228_11": "Vacīkammamanokammesupi eseva nayo.",
  "atk-s0201a5:228_12": "Imāni bhikkhūnaṁ vasena āgatāni, gihīsupi labbhantiyeva.",
  "atk-s0201a5:228_13": "Bhikkhūnañhi mettacittena ābhisamācārikadhammapūraṇaṁ mettaṁ kāyakammaṁ nāma.",
  "atk-s0201a5:228_14": "Gihīnaṁ cetiyavandanatthāya bodhivandanatthāya saṅghanimantanatthāya gamanaṁ gāmaṁ piṇḍāya paviṭṭhe bhikkhū disvā paccuggamanaṁ pattapaṭiggahaṇaṁ āsanapaññāpanaṁ anugamananti evamādikaṁ mettaṁ kāyakammaṁ nāma.",
  "atk-s0201a5:229_0": "Bhikkhūnaṁ mettacittena ācārapaññattisikkhāpadaṁ, kammaṭṭhānakathanaṁ dhammadesanā tepiṭakampi buddhavacanaṁ mettaṁ vacīkammaṁ nāma.",
  "atk-s0201a5:229_1": "Gihīnañca, ‘‘cetiyavandanatthāya gacchāma, bodhivandanatthāya gacchāma, dhammassavanaṁ karissāma, padīpamālāpupphapūjaṁ karissāma, tīṇi sucaritāni samādāya vattissāma, salākabhattādīni dassāma, vassāvāsikaṁ dassāma, ajja saṅghassa cattāro paccaye dassāma, saṅghaṁ nimantetvā khādanīyādīni saṁvidahatha, āsanāni paññāpetha, pānīyaṁ upaṭṭhapetha, saṅghaṁ paccuggantvā ānetha, paññattāsane nisīdāpetvā chandajātā ussāhajātā veyyāvaccaṁ karothā’’tiādikathanakāle mettaṁ vacīkammaṁ nāma.",
  "atk-s0201a5:230_0": "Bhikkhūnaṁ pātova uṭṭhāya sarīrapaṭijagganaṁ cetiyaṅgaṇavattādīni ca katvā vivittāsane nisīditvā, ‘‘imasmiṁ vihāre bhikkhū sukhī hontu, averā abyāpajjhā’’ti cintanaṁ mettaṁ manokammaṁ nāma.",
  "atk-s0201a5:230_1": "Gihīnaṁ ‘‘ayyā sukhī hontu, averā abyāpajjhā’’ti cintanaṁ mettaṁ manokammaṁ nāma.",
  "atk-s0201a5:231_0": "Āvi ceva raho cāti sammukhā ca parammukhā ca.",
  "atk-s0201a5:231_1": "Tattha navakānaṁ cīvarakammādīsu sahāyabhāvūpagamanaṁ sammukhā mettaṁ kāyakammaṁ nāma.",
  "atk-s0201a5:231_2": "Therānaṁ pana pādadhovanavandanabījanadānādibhedampi sabbaṁ sāmīcikammaṁ sammukhā mettaṁ kāyakammaṁ nāma.",
  "atk-s0201a5:231_3": "Ubhayehipi dunnikkhittānaṁ dārubhaṇḍādīnaṁ tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "atk-s0201a5:231_4": "Devatthero tissattheroti evaṁ paggayha vacanaṁ sammukhā mettaṁ vacīkammaṁ nāma.",
  "atk-s0201a5:231_5": "Vihāre asantaṁ pana paripucchantassa, kuhiṁ amhākaṁ devatthero, amhākaṁ tissatthero kadā nu kho āgamissatīti evaṁ mamāyanavacanaṁ parammukhā mettaṁ vacīkammaṁ nāma.",
  "atk-s0201a5:231_6": "Mettāsinehasiniddhāni pana nayanāni ummīletvā suppasannena mukhena olokanaṁ sammukhā mettaṁ manokammaṁ nāma.",
  "atk-s0201a5:231_7": "Devatthero, tissatthero arogo hotu appābādhoti samannāharaṇaṁ parammukhā mettaṁ manokammaṁ nāma.",
  "atk-s0201a5:232_0": "Lābhāti cīvarādayo laddhapaccayā.",
  "atk-s0201a5:232_1": "Dhammikāti kuhanādibhedaṁ micchājīvaṁ vajjetvā dhammena samena bhikkhācariyavattena uppannā.",
  "atk-s0201a5:232_2": "Antamaso pattapariyāpannamattampīti pacchimakoṭiyā patte pariyāpannaṁ pattassa antogataṁ dvattikaṭacchubhikkhāmattampi.",
  "atk-s0201a5:232_3": "Appaṭivibhattabhogīti ettha dve paṭivibhattāni nāma āmisapaṭivibhattaṁ puggalapaṭivibhattañca.",
  "atk-s0201a5:232_4": "Tattha, ‘‘ettakaṁ dassāmi, ettakaṁ na dassāmī’’ti evaṁ cittena vibhajanaṁ āmisapaṭivibhattaṁ nāma.",
  "atk-s0201a5:232_5": "‘‘Asukassa dassāmi, asukassa na dassāmī’’ti evaṁ cittena vibhajanaṁ pana puggalapaṭivibhattaṁ nāma.",
  "atk-s0201a5:232_6": "Tadubhayampi akatvā yo appaṭivibhattaṁ bhuñjati, ayaṁ appaṭivibhattabhogī nāma.",
  "atk-s0201a5:233_0": "Sīlavantehisabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ, yaṁ yaṁ paṇītaṁ labbhati, taṁ taṁ neva lābhena lābhaṁ jigīsanāmukhena gihīnaṁ deti, na attanā paribhuñjati;",
  "atk-s0201a5:233_1": "paṭiggaṇhantova saṅghena sādhāraṇaṁ hotūti gahetvā gaṇḍiṁ paharitvā paribhuñjitabbaṁ saṅghasantakaṁ viya passati.",
  "atk-s0201a5:233_2": "Idaṁ pana sāraṇīyadhammaṁ ko pūreti, ko na pūretīti?",
  "atk-s0201a5:233_3": "Dussīlo tāva na pūreti.",
  "atk-s0201a5:233_4": "Na hi tassa santakaṁ sīlavantā gaṇhanti.",
  "atk-s0201a5:233_5": "Parisuddhasīlo pana vattaṁ akhaṇḍento pūreti.",
  "atk-s0201a5:234_0": "Tatridaṁ vattaṁ –",
  "atk-s0201a5:234_1": "yo hi odissakaṁ katvā mātu vā pitu vā ācariyupajjhāyādīnaṁ vā deti, so dātabbaṁ deti, sāraṇīyadhammo panassa na hoti, palibodhajagganaṁ nāma hoti.",
  "atk-s0201a5:234_2": "Sāraṇīyadhammo hi muttapalibodhasseva vaṭṭati, tena pana odissakaṁ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṁ ajānantassa dātabbaṁ.",
  "atk-s0201a5:234_3": "Etesaṁ datvā avasesaṁ therāsanato paṭṭhāya thokaṁ thokaṁ adatvā yo yattakaṁ gaṇhāti, tassa tattakaṁ dātabbaṁ.",
  "atk-s0201a5:234_4": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ, taṁ taṁ datvā sesaṁ paribhuñjitabbaṁ, ‘‘sīlavantehī’’ti vacanato dussīlassa adātumpi vaṭṭati.",
  "atk-s0201a5:235_0": "Ayaṁ pana sāraṇīyadhammo susikkhitāya parisāya supūro hoti, no asikkhitāya parisāya.",
  "atk-s0201a5:235_1": "Susikkhitāya hi parisāya yo aññato labhati, so na gaṇhāti, aññato alabhantopi pamāṇayuttameva gaṇhāti, na atirekaṁ.",
  "atk-s0201a5:235_2": "Ayañca pana sāraṇīyadhammo evaṁ punappunaṁ piṇḍāya caritvā laddhaṁ laddhaṁ dentassāpi dvādasahi vassehi pūrati, na tato oraṁ.",
  "atk-s0201a5:235_3": "Sace hi dvādasamepi vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nahāyituṁ gacchati, saṅghatthero ca kasseso pattoti?",
  "atk-s0201a5:235_4": "Sāraṇīyadhammapūrakassāti vutte –",
  "atk-s0201a5:235_5": "‘‘āharatha na’’nti sabbaṁ piṇḍapātaṁ vicāretvā bhuñjitvā ca rittapattaṁ ṭhapeti.",
  "atk-s0201a5:235_6": "Atha so bhikkhu rittapattaṁ disvā, ‘‘mayhaṁ asesetvāva paribhuñjiṁsū’’ti domanassaṁ uppādeti, sāraṇīyadhammo bhijjati, puna dvādasa vassāni pūretabbo hoti, titthiyaparivāsasadiso hesa.",
  "atk-s0201a5:235_7": "Sakiṁ khaṇḍe jāte puna pūretabbova.",
  "atk-s0201a5:235_8": "Yo pana, ‘‘lābhā vata me, suladdhaṁ vata me, yassa me pattagataṁ anāpucchāva sabrahmacārī paribhuñjantī’’ti somanassaṁ janeti, tassa puṇṇo nāma hoti.",
  "atk-s0201a5:236_0": "Evaṁ pūritasāraṇīyadhammassa pana neva issā, na macchariyaṁ hoti, so manussānaṁ piyo hoti, sulabhapaccayo;",
  "atk-s0201a5:236_1": "pattagatamassa dīyamānampi na khīyati, bhājanīyabhaṇḍaṭṭhāne aggabhaṇḍaṁ labhati, bhaye vā chātake vā sampatte devatā ussukkaṁ āpajjanti.",
  "atk-s0201a5:237_0": "Tatrimāni vatthūni –",
  "atk-s0201a5:237_1": "leṇagirivāsī tissatthero kira mahāgirigāmaṁ upanissāya vasati.",
  "atk-s0201a5:237_2": "Paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā kiñci aladdhā nikkhamiṁsu.",
  "atk-s0201a5:237_3": "Thero pavisanto te disvā pucchi –",
  "atk-s0201a5:237_4": "‘‘laddhaṁ, bhante’’ti?",
  "atk-s0201a5:237_5": "Vicarimhā, āvusoti.",
  "atk-s0201a5:237_6": "So aladdhabhāvaṁ ñatvā āha –",
  "atk-s0201a5:237_7": "‘‘yāvāhaṁ, bhante, āgacchāmi, tāva idheva hothā’’ti.",
  "atk-s0201a5:237_8": "Mayaṁ, āvuso, paññāsa janā pattatemanamattampi na labhimhāti.",
  "atk-s0201a5:237_9": "Nevāsikā nāma, bhante, paṭibalā honti, alabhantāpi bhikkhācāramaggasabhāvaṁ jānantīti.",
  "atk-s0201a5:237_10": "Therā āgamiṁsu.",
  "atk-s0201a5:237_11": "Thero gāmaṁ pāvisi.",
  "atk-s0201a5:237_12": "Dhurageheyeva mahāupāsikā khīrabhattaṁ sajjetvā theraṁ olokayamānā ṭhitā therassa dvāraṁ sampattasseva pattaṁ pūretvā adāsi.",
  "atk-s0201a5:237_13": "So taṁ ādāya therānaṁ santikaṁ gantvā, ‘‘gaṇhatha, bhante’’ti saṅghattheramāha.",
  "atk-s0201a5:237_14": "Thero, ‘‘amhehi ettakehi kiñci na laddhaṁ, ayaṁ sīghameva gahetvā āgato, kiṁ nu kho’’ti sesānaṁ mukhaṁ olokesi.",
  "atk-s0201a5:237_15": "Thero olokanākāreneva ñatvā –",
  "atk-s0201a5:237_16": "‘‘dhammena samena laddhapiṇḍapāto, nikkukkuccā gaṇhatha bhante’’tiādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0201a5:238_0": "Atha naṁ bhattakiccāvasāne therā pucchiṁsu –",
  "atk-s0201a5:238_1": "‘‘kadā, āvuso, lokuttaradhammaṁ paṭivijjhī’’ti?",
  "atk-s0201a5:238_2": "Natthi me, bhante, lokuttaradhammoti.",
  "atk-s0201a5:238_3": "Jhānalābhīsi, āvusoti?",
  "atk-s0201a5:238_4": "Etampi me, bhante, natthīti.",
  "atk-s0201a5:238_5": "Nanu, āvuso, pāṭihāriyanti?",
  "atk-s0201a5:238_6": "Sāraṇīyadhammo me, bhante, pūrito, tassa me dhammassa pūritakālato paṭṭhāya sacepi bhikkhusatasahassaṁ hoti, pattagataṁ na khīyatīti.",
  "atk-s0201a5:238_7": "Sādhu sādhu, sappurisa, anucchavikamidaṁ tuyhanti.",
  "atk-s0201a5:238_8": "Idaṁ tāva pattagataṁ na khīyatīti ettha vatthu.",
  "atk-s0201a5:239_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā, ‘‘imasmiṁ ṭhāne kiṁ varabhaṇḍa’’nti pucchati.",
  "atk-s0201a5:239_1": "Dve sāṭakā, bhanteti.",
  "atk-s0201a5:239_2": "Ete mayhaṁ pāpuṇissantīti.",
  "atk-s0201a5:239_3": "Taṁ sutvā amacco rañño ārocesi –",
  "atk-s0201a5:239_4": "‘‘eko daharo evaṁ vadatī’’ti.",
  "atk-s0201a5:239_5": "‘‘Daharassevaṁ cittaṁ, mahātherānaṁ pana sukhumasāṭakā vaṭṭantī’’ti vatvā, ‘‘mahātherānaṁ dassāmī’’ti ṭhapesi.",
  "atk-s0201a5:239_6": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ nārohanti, aññeva ārohanti.",
  "atk-s0201a5:239_7": "Daharassa dānakāle pana hatthaṁ āruḷhā.",
  "atk-s0201a5:239_8": "So tassa hatthe ṭhapetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā daharassa santike nisīditvā, ‘‘kadā, bhante, imaṁ dhammaṁ paṭivijjhitthā’’ti āha.",
  "atk-s0201a5:239_9": "So pariyāyenapi asantaṁ avadanto, ‘‘natthi mayhaṁ, mahārāja, lokuttaradhammo’’ti āha.",
  "atk-s0201a5:239_10": "Nanu, bhante, pubbeva avacutthāti?",
  "atk-s0201a5:239_11": "Āma, mahārāja, sāraṇīyadhammapūrako ahaṁ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti.",
  "atk-s0201a5:239_12": "Sādhu sādhu, bhante, anucchavikamidaṁ tumhākanti vanditvā pakkāmi.",
  "atk-s0201a5:239_13": "Idaṁ bhājanīyabhaṇḍaṭṭhāne aggabhaṇḍaṁ pāpuṇātīti ettha vatthu.",
  "atk-s0201a5:240_0": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu.",
  "atk-s0201a5:240_1": "Therī paccūsakāle, ‘‘ativiya appanigghoso gāmo, upadhāretha tāvā’’ti daharabhikkhuniyo āha.",
  "atk-s0201a5:240_2": "Tā gantvā sabbesaṁ gatabhāvaṁ ñatvā āgamma theriyā ārocesuṁ.",
  "atk-s0201a5:240_3": "Sā sutvā, ‘‘mā tumhe tesaṁ gatabhāvaṁ cintayittha, attano uddesaparipucchāyonisomanasikāresuyeva yogaṁ karothā’’ti vatvā bhikkhācāravelāya pārupitvā attadvādasamā gāmadvāre nigrodharukkhamūle aṭṭhāsi.",
  "atk-s0201a5:240_4": "Rukkhe adhivatthā devatā dvādasannampi bhikkhunīnaṁ piṇḍapātaṁ datvā, ‘‘ayye, aññattha mā gacchatha, niccaṁ idheva ethā’’ti āha.",
  "atk-s0201a5:240_5": "Theriyā pana kaniṭṭhabhātā nāgatthero nāma atthi.",
  "atk-s0201a5:240_6": "So, ‘‘mahantaṁ bhayaṁ, na sakkā idha yāpetuṁ, paratīraṁ gamissāmāti attadvādasamova attano vasanaṭṭhānā nikkhanto theriṁ disvā gamissāmī’’ti bhātaragāmaṁ āgato.",
  "atk-s0201a5:240_7": "Therī, ‘‘therā āgatā’’ti sutvā tesaṁ santikaṁ gantvā, kiṁ ayyāti pucchi.",
  "atk-s0201a5:240_8": "So taṁ pavattiṁ ācikkhi.",
  "atk-s0201a5:240_9": "Sā, ‘‘ajja ekadivasaṁ vihāreyeva vasitvā sveva gamissathā’’ti āha.",
  "atk-s0201a5:240_10": "Therā vihāraṁ agamaṁsu.",
  "atk-s0201a5:241_0": "Therī punadivase rukkhamūle piṇḍāya caritvā theraṁ upasaṅkamitvā, ‘‘imaṁ piṇḍapātaṁ paribhuñjathā’’ti āha.",
  "atk-s0201a5:241_1": "Thero, ‘‘vaṭṭissati therī’’ti vatvā tuṇhī aṭṭhāsi.",
  "atk-s0201a5:241_2": "Dhammiko tātā piṇḍapāto kukkuccaṁ akatvā paribhuñjathāti.",
  "atk-s0201a5:241_3": "Vaṭṭissati therīti.",
  "atk-s0201a5:241_4": "Sā pattaṁ gahetvā ākāse khipi, patto ākāse aṭṭhāsi.",
  "atk-s0201a5:241_5": "Thero, ‘‘sattatālamatte ṭhitampi bhikkhunībhattameva, therīti vatvā bhayaṁ nāma sabbakālaṁ na hoti, bhaye vūpasante ariyavaṁsaṁ kathayamāno, ‘bho piṇḍapātika bhikkhunībhattaṁ bhuñjitvā vītināmayitthā’ti cittena anuvadiyamāno santhambhetuṁ na sakkhissāmi, appamattā hotha theriyo’’ti maggaṁ āruhi.",
  "atk-s0201a5:242_0": "Rukkhadevatāpi, ‘‘sace thero theriyā hatthato piṇḍapātaṁ paribhuñjissati, na naṁ nivattessāmi, sace pana na paribhuñjissati, nivattessāmī’’ti cintayamānā ṭhatvā therassa gamanaṁ disvā rukkhā oruyha pattaṁ, bhante, dethāti pattaṁ gahetvā theraṁ rukkhamūlaṁyeva ānetvā āsanaṁ paññāpetvā piṇḍapātaṁ datvā katabhattakiccaṁ paṭiññaṁ kāretvā dvādasa bhikkhuniyo, dvādasa ca bhikkhū satta vassāni upaṭṭhahi.",
  "atk-s0201a5:242_1": "Idaṁ devatā ussukkaṁ āpajjantīti ettha vatthu, tatra hi therī sāraṇīyadhammapūrikā ahosi.",
  "atk-s0201a5:243_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti, tassa sīlaṁ pariyante chinnasāṭako viya khaṇḍaṁ nāma.",
  "atk-s0201a5:243_1": "Yassa pana vemajjhe bhinnaṁ, tassa majjhe chiddasāṭako viya chiddaṁ nāma hoti.",
  "atk-s0201a5:243_2": "Yassa pana paṭipāṭiyā dve tīṇi bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññataravaṇṇā gāvī viya sabalaṁ nāma hoti.",
  "atk-s0201a5:243_3": "Yassa pana antarantarā bhinnāni, tassa antarantarā visabhāgabinducitrā gāvī viya kammāsaṁ nāma hoti.",
  "atk-s0201a5:243_4": "Yassa pana sabbena sabbaṁ abhinnāni, tassa tāni sīlāni akhaṇḍāni acchiddāni asabalāni akammāsāni nāma honti.",
  "atk-s0201a5:243_5": "Tāni panetāni taṇhādāsabyato mocetvā bhujissabhāvakaraṇato bhujissāni.",
  "atk-s0201a5:243_6": "Buddhādīhi viññūhi pasatthattā viññuppasatthāni.",
  "atk-s0201a5:243_7": "Taṇhādiṭṭhīhi aparāmaṭṭhattā, ‘‘idaṁ nāma tvaṁ āpannapubbo’’ti kenaci parāmaṭṭhuṁ asakkuṇeyyattā ca aparāmaṭṭhāni.",
  "atk-s0201a5:243_8": "Upacārasamādhiṁ vā appanāsamādhiṁ vā saṁvattayantīti samādhisaṁvattanikānīti vuccanti.",
  "atk-s0201a5:243_9": "Sīlasāmaññagatoviharatīti tesu tesu disābhāgesu viharantehi bhikkhūhi saddhiṁ samānabhāvūpagatasīlo viharati .",
  "atk-s0201a5:243_10": "Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ sīlena samānameva hoti, natthi maggasīle nānattaṁ, taṁ sandhāyetaṁ vuttaṁ.",
  "atk-s0201a5:244_0": "Yāyaṁ diṭṭhīti maggasampayuttā sammādiṭṭhi.",
  "atk-s0201a5:244_1": "Ariyāti niddosā.",
  "atk-s0201a5:244_2": "Niyyātīti niyyānikā.",
  "atk-s0201a5:244_3": "Takkarassāti yo tathākārī hoti.",
  "atk-s0201a5:244_4": "Dukkhakkhayāyāti sabbadukkhakkhayatthaṁ.",
  "atk-s0201a5:244_5": "Diṭṭhisāmaññagatoti samānadiṭṭhibhāvaṁ upagato hutvā viharati.",
  "atk-s0201a5:244_6": "Agganti jeṭṭhakaṁ.",
  "atk-s0201a5:244_7": "Sabbagopānasiyo saṅgaṇhātīti saṅgāhikaṁ.",
  "atk-s0201a5:244_8": "Sabbagopānasīnaṁ saṅghāṭaṁ karotīti saṅghāṭanikaṁ.",
  "atk-s0201a5:244_9": "Saṅghāṭaniyanti attho.",
  "atk-s0201a5:244_10": "Yadidaṁ kūṭanti yametaṁ kūṭāgārakaṇṇikāsaṅkhātaṁ kūṭaṁ nāma.",
  "atk-s0201a5:244_11": "Pañcabhūmikādipāsādā hi kūṭabaddhāva tiṭṭhanti.",
  "atk-s0201a5:244_12": "Yasmiṁ patite mattikaṁ ādiṁ katvā sabbe patanti.",
  "atk-s0201a5:244_13": "Tasmā evamāha.",
  "atk-s0201a5:244_14": "Evameva khoti yathā kūṭaṁ kūṭāgārassa, evaṁ imesampi sāraṇīyadhammānaṁ yā ayaṁ ariyā diṭṭhi, sā aggā ca saṅgāhikā ca saṅghāṭaniyā cāti daṭṭhabbā.",
  "atk-s0201a5:245_0": "493.Kathañca, bhikkhave, yāyaṁ diṭṭhīti ettha, bhikkhave, yāyaṁ sotāpattimaggadiṭṭhi ariyā niyyānikā niyyāti takkarassa sammā dukkhakkhayāyāti vuttā, sā kathaṁ kena kāraṇena niyyātīti attho.",
  "atk-s0201a5:245_1": "Pariyuṭṭhitacittova hotīti ettāvatāpi pariyuṭṭhitacittoyeva nāma hotīti attho.",
  "atk-s0201a5:245_2": "Esa nayo sabbattha.",
  "atk-s0201a5:245_3": "Suppaṇihitaṁ me mānasanti mayhaṁ cittaṁ suṭṭhu ṭhapitaṁ.",
  "atk-s0201a5:245_4": "Saccānaṁ bodhāyāti catunnaṁ saccānaṁ bodhatthāya.",
  "atk-s0201a5:245_5": "Ariyantiādīsu taṁ ñāṇaṁ yasmā ariyānaṁ hoti, na puthujjanānaṁ, tasmā ariyanti vuttaṁ.",
  "atk-s0201a5:245_6": "Yesaṁ pana lokuttaradhammopi atthi, tesaṁyeva hoti, na aññesaṁ, tasmā lokuttaranti vuttaṁ.",
  "atk-s0201a5:245_7": "Puthujjanānaṁ pana abhāvato asādhāraṇaṁ puthujjanehīti vuttaṁ.",
  "atk-s0201a5:245_8": "Esa nayo sabbavāresu.",
  "atk-s0201a5:246_0": "494.Labhāmi paccattaṁ samathanti attano citte samathaṁ labhāmīti attho.",
  "atk-s0201a5:246_1": "Nibbutiyampi eseva nayo.",
  "atk-s0201a5:246_2": "Ettha ca samathoti ekaggatā.",
  "atk-s0201a5:246_3": "Nibbutīti kilesavūpasamo.",
  "atk-s0201a5:247_0": "495.Tathārūpāya diṭṭhiyāti evarūpāya sotāpattimaggadiṭṭhiyā.",
  "atk-s0201a5:248_0": "496.Dhammatāyāti sabhāvena.",
  "atk-s0201a5:248_1": "Dhammatā esāti sabhāvo esa.",
  "atk-s0201a5:248_2": "Vuṭṭhānaṁ paññāyatīti saṅghakammavasena vā desanāya vā vuṭṭhānaṁ dissati.",
  "atk-s0201a5:248_3": "Ariyasāvako hi āpattiṁ āpajjanto garukāpattīsu kuṭikārasadisaṁ, lahukāpattīsu sahaseyyādisadisaṁ acittakāpattiṁyeva āpajjati, tampi asañcicca, no sañcicca, āpannaṁ na paṭicchādeti.",
  "atk-s0201a5:248_4": "Tasmā atha kho naṁ khippamevātiādimāha.",
  "atk-s0201a5:248_5": "Daharoti taruṇo.",
  "atk-s0201a5:248_6": "Kumāroti na mahallako.",
  "atk-s0201a5:248_7": "Mandoti cakkhusotādīnaṁ mandatāya mando.",
  "atk-s0201a5:248_8": "Uttānaseyyakoti atidaharatāya uttānaseyyako, dakkhiṇena vā vāmena vā passena sayituṁ na sakkotīti attho.",
  "atk-s0201a5:248_9": "Aṅgāraṁ akkamitvāti ito cito ca pasāritena hatthena vā pādena vā phusitvā.",
  "atk-s0201a5:248_10": "Evaṁ phusantānaṁ pana manussānaṁ na sīghaṁ hattho jhāyati, tathā hi ekacce hatthena aṅgāraṁ gahetvā parivattamānā dūrampi gacchanti.",
  "atk-s0201a5:248_11": "Daharassa pana hatthapādā sukhumālā honti, so phuṭṭhamatteneva dayhamāno cirīti saddaṁ karonto khippaṁ paṭisaṁharati, tasmā idha daharova dassito.",
  "atk-s0201a5:248_12": "Mahallako ca dayhantopi adhivāseti, ayaṁ pana adhivāsetuṁ na sakkoti.",
  "atk-s0201a5:248_13": "Tasmāpi daharova dassito.",
  "atk-s0201a5:248_14": "Desetīti āpattipaṭiggāhake sabhāgapuggale sati ekaṁ divasaṁ vā rattiṁ vā anadhivāsetvā rattiṁ caturaṅgepi tame sabhāgabhikkhuno vasanaṭṭhānaṁ gantvā desetiyeva.",
  "atk-s0201a5:249_0": "497.Uccāvacānīti uccanīcāni.",
  "atk-s0201a5:249_1": "Kiṁ karaṇīyānīti kiṁ karomīti evaṁ vatvā kattabbakammāni.",
  "atk-s0201a5:249_2": "Tattha uccakammaṁ nāma cīvarassa karaṇaṁ rajanaṁ cetiye sudhākammaṁ uposathāgāracetiyagharabodhigharesu kattabbakammanti evamādi.",
  "atk-s0201a5:249_3": "Avacakammaṁ nāma pādadhovanamakkhanādikhuddakakammaṁ, atha vā cetiye sudhākammādi uccakammaṁ nāma.",
  "atk-s0201a5:249_4": "Tattheva kasāvapacanaudakānayanakucchakaraṇa niyyāsabandhanādi avacakammaṁ nāma.",
  "atk-s0201a5:249_5": "Ussukkaṁ āpanno hotīti ussukkabhāvaṁ kattabbataṁ paṭipanno hoti.",
  "atk-s0201a5:249_6": "Tibbāpekkho hotīti bahalapatthano hoti.",
  "atk-s0201a5:249_7": "Thambañcaālumpatīti tiṇañca ālumpamānā khādati.",
  "atk-s0201a5:249_8": "Vacchakañca apacinātīti vacchakañca apaloketi.",
  "atk-s0201a5:249_9": "Taruṇavacchā hi gāvī araññe ekato āgataṁ vacchakaṁ ekasmiṁ ṭhāne nipannaṁ pahāya dūraṁ na gacchati, vacchakassa āsannaṭṭhāne caramānā tiṇaṁ ālumpitvā gīvaṁ ukkhipitvā ekantaṁ vacchakameva ca viloketi, evameva sotāpanno uccāvacāni kiṁ karaṇīyāni karonto tanninno hoti, asithilapūrako tibbacchando bahalapatthano hutvāva karoti.",
  "atk-s0201a5:250_0": "Tatridaṁ vatthu –",
  "atk-s0201a5:250_1": "mahācetiye kira sudhākamme kariyamāne eko ariyasāvako ekena hatthena sudhābhājanaṁ, ekena kucchaṁ gahetvā sudhākammaṁ karissāmīti cetiyaṅgaṇaṁ āruḷho.",
  "atk-s0201a5:250_2": "Eko kāyadaḷhibahulo bhikkhu gantvā therassa santike aṭṭhāsi.",
  "atk-s0201a5:250_3": "Thero aññasmiṁ sati papañco hotīti tasmā ṭhānā aññaṁ ṭhānaṁ gato.",
  "atk-s0201a5:250_4": "Sopi bhikkhu tattheva agamāsi.",
  "atk-s0201a5:250_5": "Thero puna aññaṁ ṭhānanti evaṁ katipayaṭṭhāne āgataṁ, –",
  "atk-s0201a5:250_6": "‘‘sappurisa mahantaṁ cetiyaṅgaṇaṁ kiṁ aññasmiṁ ṭhāne okāsaṁ na labhathā’’ti āha.",
  "atk-s0201a5:250_7": "Na itaro pakkāmīti.",
  "atk-s0201a5:251_0": "498.Balatāya samannāgatoti balena samannāgato.",
  "atk-s0201a5:251_1": "Aṭṭhiṁ katvāti atthikabhāvaṁ katvā, atthiko hutvāti attho.",
  "atk-s0201a5:251_2": "Manasikatvāti manasmiṁ karitvā.",
  "atk-s0201a5:251_3": "Sabbacetasā samannāharitvāti appamattakampi vikkhepaṁ akaronto sakalacittena samannāharitvā.",
  "atk-s0201a5:251_4": "Ohitasototi ṭhapitasoto.",
  "atk-s0201a5:251_5": "Ariyasāvakā hi piyadhammassavanā honti, dhammassavanaggaṁ gantvā niddāyamānā vā yena kenaci saddhiṁ sallapamānā vā vikkhittacittā vā na nisīdanti, atha kho amataṁ paribhuñjantā viya atittāva honti dhammassavane, atha aruṇaṁ uggacchati.",
  "atk-s0201a5:251_6": "Tasmā evamāha.",
  "atk-s0201a5:252_0": "500.Dhammatāsusamanniṭṭhā hotīti sabhāvo suṭṭhu samannesito hoti.",
  "atk-s0201a5:252_1": "Sotāpattiphalasacchikiriyāyāti karaṇavacanaṁ , sotāpattiphalasacchikatañāṇenāti attho.",
  "atk-s0201a5:252_2": "Evaṁ sattaṅgasamannāgatoti evaṁ imehi sattahi mahāpaccavekkhaṇañāṇehi samannāgato.",
  "atk-s0201a5:252_3": "Ayaṁ tāva ācariyānaṁ samānakathā.",
  "atk-s0201a5:252_4": "Lokuttaramaggo hi bahucittakkhaṇiko nāma natthi.",
  "atk-s0201a5:253_0": "Vitaṇḍavādī pana ekacittakkhaṇiko nāma maggo natthi, ‘‘evaṁ bhāveyya satta vassānī’’ti hi vacanato sattapi vassāni maggabhāvanā honti.",
  "atk-s0201a5:253_1": "Kilesā pana lahu chijjantā sattahi ñāṇehi chijjantīti vadati.",
  "atk-s0201a5:253_2": "So suttaṁ āharāti vattabbo, addhā aññaṁ suttaṁ apassanto, ‘‘idamassa paṭhamaṁ ñāṇaṁ adhigataṁ hoti, idamassa dutiyaṁ ñāṇaṁ…pe…",
  "atk-s0201a5:253_3": "idamassa sattamaṁ ñāṇaṁ adhigataṁ hotī’’ti imameva āharitvā dassessati.",
  "atk-s0201a5:253_4": "Tato vattabbo kiṁ panidaṁ suttaṁ neyyatthaṁ nītatthanti.",
  "atk-s0201a5:253_5": "Tato vakkhati –",
  "atk-s0201a5:253_6": "‘‘nītatthatthaṁ, yathāsuttaṁ tatheva attho’’ti.",
  "atk-s0201a5:253_7": "So vattabbo –",
  "atk-s0201a5:253_8": "‘‘dhammatā susamanniṭṭhā hoti sotāpattiphalasacchikiriyāyāti ettha ko attho’’ti?",
  "atk-s0201a5:253_9": "Addhā sotāpattiphalasacchikiriyāyatthoti vakkhati.",
  "atk-s0201a5:253_10": "Tato pucchitabbo, ‘‘maggasamaṅgī phalaṁ sacchikaroti, phalasamaṅgī’’ti.",
  "atk-s0201a5:253_11": "Jānanto, ‘‘phalasamaṅgī sacchikarotī’’ti vakkhati.",
  "atk-s0201a5:253_12": "Tato vattabbo, –",
  "atk-s0201a5:253_13": "‘‘evaṁ sattaṅgasamannāgato kho, bhikkhave, ariyasāvako sotāpattiphalasamannāgato hotīti idha maggaṁ abhāvetvā maṇḍūko viya uppatitvā ariyasāvako phalameva gaṇhissati.",
  "atk-s0201a5:253_14": "Mā suttaṁ me laddhanti yaṁ vā taṁ vā avaca.",
  "atk-s0201a5:253_15": "Pañhaṁ vissajjentena nāma ācariyasantike vasitvā buddhavacanaṁ uggaṇhitvā attharasaṁ viditvā vattabbaṁ hotī’’ti.",
  "atk-s0201a5:253_16": "‘‘Imāni satta ñāṇāni ariyasāvakassa paccavekkhaṇañāṇāneva, lokuttaramaggo bahucittakkhaṇiko nāma natthi, ekacittakkhaṇikoyevā’’ti saññāpetabbo.",
  "atk-s0201a5:253_17": "Sace sañjānāti sañjānātu.",
  "atk-s0201a5:253_18": "No ce sañjānāti, ‘‘gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0201a5:253_19": "Sesaṁ sabbattha uttānamevāti.",
  "atk-s0201a5:254_0": "Papañcasūdaniyā majjhimanikāyaṭṭhakathāya",
  "atk-s0201a5:255_0": "Kosambiyasuttavaṇṇanā niṭṭhitā.",
  "atk-s0201a5:256_0": "9. Brahmanimantanikasuttavaṇṇanā",
  "atk-s0201a5:257_0": "501.Evaṁme sutanti brahmanimantanikasuttaṁ.",
  "atk-s0201a5:257_1": "Tattha pāpakaṁ diṭṭhigatanti lāmakā sassatadiṭṭhi.",
  "atk-s0201a5:257_2": "Idaṁ niccanti idaṁ saha kāyena brahmaṭṭhānaṁ aniccaṁ ‘‘nicca’’nti vadati.",
  "atk-s0201a5:257_3": "Dhuvādīni tasseva vevacanāni.",
  "atk-s0201a5:257_4": "Tattha dhuvanti thiraṁ.",
  "atk-s0201a5:257_5": "Sassatanti sadā vijjamānaṁ.",
  "atk-s0201a5:257_6": "Kevalanti akhaṇḍaṁ sakalaṁ.",
  "atk-s0201a5:257_7": "Acavanadhammanti acavanasabhāvaṁ.",
  "atk-s0201a5:257_8": "Idañhi na jāyatītiādīsu imasmiṁ ṭhāne koci jāyanako vā jīyanako vā mīyanako vā cavanako vā upapajjanako vā natthīti sandhāya vadati.",
  "atk-s0201a5:257_9": "Ito ca panaññanti ito saha kāyakā brahmaṭṭhānā uttari aññaṁ nissaraṇaṁ nāma natthīti evamassa thāmagatā sassatadiṭṭhi uppannā hoti.",
  "atk-s0201a5:257_10": "Evaṁvādī pana so upari tisso jhānabhūmiyo cattāro maggā cattāri phalāni nibbānanti sabbaṁ paṭibāhati.",
  "atk-s0201a5:257_11": "Avijjāgatoti avijjāya gato samannāgato aññāṇī andhībhūto.",
  "atk-s0201a5:257_12": "Yatra hi nāmāti yo nāma.",
  "atk-s0201a5:258_0": "502.Atha kho, bhikkhave, māro pāpimāti māro kathaṁ bhagavantaṁ addasa?",
  "atk-s0201a5:258_1": "So kira attano bhavane nisīditvā kālena kālaṁ satthāraṁ āvajjeti –",
  "atk-s0201a5:258_2": "‘‘ajja samaṇo gotamo katarasmiṁ gāme vā nigame vā vasatī’’ti.",
  "atk-s0201a5:258_3": "Imasmiṁ pana kāle āvajjanto, ‘‘ukkaṭṭhaṁ nissāya subhagavane viharatī’’ti ñatvā, ‘‘kattha nu kho gato’’ti olokento brahmalokaṁ gacchantaṁ disvā, ‘‘samaṇo gotamo brahmalokaṁ gacchati, yāva tattha dhammakathaṁ kathetvā brahmagaṇaṁ mama visayā nātikkameti, tāva gantvā dhammadesanāyaṁ vichandaṁ karissāmī’’ti satthu padānupadiko gantvā brahmagaṇassa antare adissamānena kāyena aṭṭhāsi.",
  "atk-s0201a5:258_4": "So, ‘‘satthārā bakabrahmā apasādito’’ti ñatvā brahmuno upatthambho hutvā aṭṭhāsi.",
  "atk-s0201a5:258_5": "Tena vuttaṁ –",
  "atk-s0201a5:258_6": "‘‘atha kho, bhikkhave, māro pāpimā’’ti.",
  "atk-s0201a5:259_0": "Brahmapārisajjaṁ anvāvisitvāti ekassa brahmapārisajjassa sarīraṁ pavisitvā.",
  "atk-s0201a5:259_1": "Mahābrahmānaṁ pana brahmapurohitānaṁ vā anvāvisituṁ na sakkoti.",
  "atk-s0201a5:259_2": "Metamāsadoti mā etaṁ apasādayittha.",
  "atk-s0201a5:259_3": "Abhibhūti abhibhavitvā ṭhito jeṭṭhako.",
  "atk-s0201a5:259_4": "Anabhibhūtoti aññehi anabhibhūto.",
  "atk-s0201a5:259_5": "Aññadatthūti ekaṁsavacane nipāto.",
  "atk-s0201a5:259_6": "Dassanavasena daso, sabbaṁ passatīti dīpeti.",
  "atk-s0201a5:259_7": "Vasavattīti sabbajanaṁ vase vatteti.",
  "atk-s0201a5:259_8": "Issaroti loke issaro.",
  "atk-s0201a5:259_9": "Kattā nimmātāti lokassa kattā ca nimmātā ca, pathavīhimavantasinerucakkavāḷamahāsamuddacandimasūriyā ca iminā nimmitāti dīpeti.",
  "atk-s0201a5:260_0": "Seṭṭho sajitāti ayaṁ lokassa uttamo ca sajitā ca.",
  "atk-s0201a5:260_1": "‘‘Tvaṁ khattiyo nāma hohi, tvaṁ brāhmaṇo nāma, vesso nāma, suddo nāma, gahaṭṭho nāma, pabbajito nāma, antamaso oṭṭho hohi, goṇo hohī’’ti evaṁ sattānaṁ visajjetā ayanti dasseti.",
  "atk-s0201a5:260_2": "Vasī pitā bhūtabhabyānanti ayaṁ ciṇṇavasitāya vasī, ayaṁ pitā bhūtānañca bhabyānañcāti vadati.",
  "atk-s0201a5:260_3": "Tattha aṇḍajajalābujā sattā antoaṇḍakose ceva antovatthimhi ca bhabyā nāma, bahi nikkhantakālato paṭṭhāya bhūtā.",
  "atk-s0201a5:260_4": "Saṁsedajā paṭhamacittakkhaṇe bhabyā, dutiyato paṭṭhāya bhūtā.",
  "atk-s0201a5:260_5": "Opapātikā paṭhamairiyāpathe bhabyā, dutiyato paṭṭhāya bhūtāti veditabbā.",
  "atk-s0201a5:260_6": "Te sabbepi etassa puttāti saññāya, ‘‘pitā bhūtabhabyāna’’nti āha.",
  "atk-s0201a5:261_0": "Pathavīgarahakāti yathā tvaṁ etarahi, ‘‘aniccā dukkhā anattā’’ti pathaviṁ garahasi jigucchasi, evaṁ tepi pathavīgarahakā ahesuṁ, na kevalaṁ tvaṁyevāti dīpeti.",
  "atk-s0201a5:261_1": "Āpagarahakātiādīsupi eseva nayo.",
  "atk-s0201a5:261_2": "Hīne kāye patiṭṭhitāti catūsu apāyesu nibbattā.",
  "atk-s0201a5:261_3": "Pathavīpasaṁsakāti yathā tvaṁ garahasi, evaṁ agarahitvā, ‘‘niccā dhuvā sassatā acchejjā abhejjā akkhayā’’ti evaṁ pathavīpasaṁsakā pathaviyā vaṇṇavādino ahesunti vadati.",
  "atk-s0201a5:261_4": "Pathavābhinandinoti taṇhādiṭṭhivasena pathaviyā abhinandino.",
  "atk-s0201a5:261_5": "Sesesupi eseva nayo.",
  "atk-s0201a5:261_6": "Paṇīte kāye patiṭṭhitāti brahmaloke nibbattā.",
  "atk-s0201a5:261_7": "Taṁ tāhanti tena kāraṇena taṁ ahaṁ.",
  "atk-s0201a5:261_8": "Iṅghāti codanatthe nipāto.",
  "atk-s0201a5:261_9": "Upātivattitthoti atikkamittha.",
  "atk-s0201a5:261_10": "‘‘Upātivattito’’tipi pāṭho, ayamevattho.",
  "atk-s0201a5:261_11": "Daṇḍena paṭippaṇāmeyyāti catuhatthena muggaradaṇḍena pothetvā palāpeyya.",
  "atk-s0201a5:261_12": "Narakapapāteti sataporise mahāsobbhe.",
  "atk-s0201a5:261_13": "Virādheyyāti hatthena gahaṇayutte vā pādena patiṭṭhānayutte vā ṭhāne gahaṇapatiṭṭhānāni kātuṁ na sakkuṇeyya.",
  "atk-s0201a5:261_14": "Nanu tvaṁ bhikkhu passasīti bhikkhu nanu tvaṁ imaṁ brahmaparisaṁ sannipatitaṁ obhāsamānaṁ virocamānaṁ jotayamānaṁ passasīti brahmuno ovāde ṭhitānaṁ iddhānubhāvaṁ dasseti.",
  "atk-s0201a5:261_15": "Iti kho maṁ, bhikkhave, māro pāpimā brahmaparisaṁ upanesīti, bhikkhave , māro pāpimā nanu tvaṁ bhikkhu passasi brahmaparisaṁ yasena ca siriyā ca obhāsamānaṁ virocamānaṁ jotayamānaṁ, yadi tvampi mahābrahmuno vacanaṁ anatikkamitvā yadeva te brahmā vadati, taṁ kareyyāsi, tvampi evamevaṁ yasena ca siriyā ca viroceyyāsīti evaṁ vadanto maṁ brahmaparisaṁ upanesi upasaṁhari.",
  "atk-s0201a5:261_16": "Mā tvaṁ maññitthoti mā tvaṁ maññi.",
  "atk-s0201a5:261_17": "Māro tvamasi pāpimāti pāpima tvaṁ mahājanassa māraṇato māro nāma, pāpakaṁ lāmakaṁ mahājanassa ayasaṁ karaṇato pāpimā nāmāti jānāmi.",
  "atk-s0201a5:262_0": "503.Kasiṇaṁ āyunti sakalaṁ āyuṁ.",
  "atk-s0201a5:262_1": "Te kho evaṁ jāneyyunti te evaṁ mahantena tapokammena samannāgatā, tvaṁ pana purimadivase jāto, kiṁ jānissasi, yassa te ajjāpi mukhe khīragandho vāyatīti ghaṭṭento vadati.",
  "atk-s0201a5:262_2": "Pathaviṁ ajjhosissasīti pathaviṁ ajjhosāya gilitvā pariniṭṭhapetvā taṇhāmānadiṭṭhīhi gaṇhissasi.",
  "atk-s0201a5:262_3": "Opasāyiko me bhavissasīti mayhaṁ samīpasayo bhavissasi, maṁ gacchantaṁ anugacchissasi, ṭhitaṁ upatiṭṭhissasi, nisinnaṁ upanisīdissasi, nipannaṁ upanipajjissasīti attho.",
  "atk-s0201a5:262_4": "Vatthusāyikoti mama vatthusmiṁ sayanako.",
  "atk-s0201a5:262_5": "Yathākāmakaraṇīyo bāhiteyyoti mayā attano ruciyā yaṁ icchāmi, taṁ kattabbo, bāhitvā ca pana jajjharikāgumbatopi nīcataro lakuṇḍaṭakataro kātabbo bhavissasīti attho.",
  "atk-s0201a5:263_0": "Iminā esa bhagavantaṁ upalāpeti vā apasādeti vā.",
  "atk-s0201a5:263_1": "Upalāpeti nāma sace kho tvaṁ, bhikkhu, taṇhādīhi pathaviṁ ajjhosissasi, opasāyiko me bhavissasi, mayi gacchante gamissasi, tiṭṭhante ṭhassasi, nisinne nisīdissasi, nipanne nipajjissasi, ahaṁ taṁ sesajanaṁ paṭibāhitvā vissāsikaṁ abbhantarikaṁ karissāmīti evaṁ tāva upalāpeti nāma.",
  "atk-s0201a5:263_2": "Sesapadehi pana apasādeti nāma.",
  "atk-s0201a5:263_3": "Ayañhettha adhippāyo –",
  "atk-s0201a5:263_4": "sace tvaṁ pathaviṁ ajjhosissasi, vatthusāyiko me bhavissasi, mama gamanādīni āgametvā gamissasi vā ṭhassasi vā nisīdissasi vā nipajjissasi vā, mama vatthusmiṁ mayhaṁ ārakkhaṁ gaṇhissasi, ahaṁ pana taṁ yathākāmaṁ karissāmi bāhitvā ca jajjharikāgumbatopi lakuṇḍakataranti evaṁ apasādeti nāma.",
  "atk-s0201a5:263_5": "Ayaṁ pana brahmā mānanissito, tasmā idha apasādanāva adhippetā.",
  "atk-s0201a5:263_6": "Āpādīsupi eseva nayo.",
  "atk-s0201a5:264_0": "Apicate ahaṁ brahmeti idāni bhagavā, ‘‘ayaṁ brahmā mānanissito ‘ahaṁ jānāmī’ti maññati, attano yasena sammatto sarīraṁ phusitumpi samatthaṁ kiñci na passati, thokaṁ niggahetuṁ vaṭṭatī’’ti cintetvā imaṁ desanaṁ ārabhi.",
  "atk-s0201a5:264_1": "Tattha gatiñca pajānāmīti nipphattiñca pajānāmi.",
  "atk-s0201a5:264_2": "Jutiñcāti ānubhāvañca pajānāmi.",
  "atk-s0201a5:264_3": "Evaṁ mahesakkhoti evaṁ mahāyaso mahāparivāro.",
  "atk-s0201a5:265_0": "Yāvatā candimasūriyā pariharantīti yattake ṭhāne candimasūriyā vicaranti.",
  "atk-s0201a5:265_1": "Disā bhanti virocanāti disāsu virocamānā obhāsanti, disā vā tehi virocamānā obhāsanti.",
  "atk-s0201a5:265_2": "Tāva sahassadhā lokoti tattakena pamāṇena sahassadhā loko, iminā cakkavāḷena saddhiṁ cakkavāḷasahassanti attho.",
  "atk-s0201a5:265_3": "Ettha te vattate vasoti ettha cakkavāḷasahasse tuyhaṁ vaso vattati.",
  "atk-s0201a5:265_4": "Paroparañca jānāsīti ettha cakkavāḷasahasse paropare uccanīce hīnappaṇīte satte jānāsi.",
  "atk-s0201a5:265_5": "Atho rāgavirāginanti na kevalaṁ, ‘‘ayaṁ iddho ayaṁ pakatimanusso’’ti paroparaṁ, ‘‘ayaṁ pana sarāgo ayaṁ vītarāgo’’ti evaṁ rāgavirāginampi janaṁ jānāsi.",
  "atk-s0201a5:265_6": "Itthaṁbhāvaññathābhāvanti itthaṁbhāvoti idaṁ cakkavāḷaṁ.",
  "atk-s0201a5:265_7": "Aññathābhāvoti ito sesaṁ ekūnasahassaṁ.",
  "atk-s0201a5:265_8": "Sattānaṁ āgatiṁ gatinti ettha cakkavāḷasahasse paṭisandhivasena sattānaṁ āgatiṁ, cutivasena gatiṁ ca jānāsi.",
  "atk-s0201a5:265_9": "Tuyhaṁ pana atimahantohamasmīti saññā hoti, sahassibrahmā nāma tvaṁ, aññesaṁ pana tayā uttari dvisahassānaṁ tisahassānaṁ catusahassānaṁ pañcasahassānaṁ dasasahassānaṁ satasahassānañca brahmānaṁ pamāṇaṁ natthi, catuhatthāya pilotikāya paṭappamāṇaṁ kātuṁ vāyamanto viya mahantosmīti saññaṁ karosīti niggaṇhāti.",
  "atk-s0201a5:266_0": "504.Idhūpapannoti idha paṭhamajjhānabhūmiyaṁ upapanno.",
  "atk-s0201a5:266_1": "Tena taṁ tvaṁ na jānāsīti tena kāraṇena taṁ kāyaṁ tvaṁ na jānāsi.",
  "atk-s0201a5:266_2": "Neva te samasamoti jānitabbaṭṭhānaṁ patvāpi tayā samasamo na homi.",
  "atk-s0201a5:266_3": "Abhiññāyāti aññāya.",
  "atk-s0201a5:266_4": "Kuto nīceyyanti tayā nīcatarabhāvo pana mayhaṁ kuto.",
  "atk-s0201a5:267_0": "Heṭṭhūpapattiko kiresa brahmā anuppanne buddhuppāde isipabbajjaṁ pabbajitvā kasiṇaparikammaṁ katvā samāpattiyo nibbattetvā aparihīnajjhāno kālaṁ katvā catutthajjhānabhūmiyaṁ vehapphalabrahmaloke pañcakappasatikaṁ āyuṁ gahetvā nibbatti.",
  "atk-s0201a5:267_1": "Tattha yāvatāyukaṁ ṭhatvā heṭṭūpapattikaṁ katvā tatiyajjhānaṁ paṇītaṁ bhāvetvā subhakiṇhabrahmaloke catusaṭṭhikappaṁ āyuṁ gahetvā nibbatti.",
  "atk-s0201a5:267_2": "Tattha dutiyajjhānaṁ bhāvetvā ābhassaresu aṭṭhakappaṁ āyuṁ gahetvā nibbatti.",
  "atk-s0201a5:267_3": "Tattha paṭhamajjhānaṁ bhāvetvā paṭhamajjhānabhūmiyaṁ kappāyuko hutvā nibbatti, so paṭhamakāle attanā katakammañca nibbattaṭṭhānañca aññāsi, kāle pana gacchante ubhayaṁ pamussitvā sassatadiṭṭhiṁ uppādesi.",
  "atk-s0201a5:267_4": "Tena naṁ bhagavā, ‘‘tena taṁ tvaṁ na jānāsi…pe…",
  "atk-s0201a5:267_5": "kuto nīceyya’’nti āha.",
  "atk-s0201a5:268_0": "Atha brahmā cintesi –",
  "atk-s0201a5:268_1": "‘‘samaṇo gotamo mayhaṁ āyuñca nibbattaṭṭhānañca pubbekatakammañca jānāti, handa naṁ pubbe katakammaṁ pucchāmī’’ti satthāraṁ attano pubbekatakammaṁ pucchi.",
  "atk-s0201a5:268_2": "Satthā kathesi.",
  "atk-s0201a5:269_0": "Pubbe kiresa kulaghare nibbattitvā kāmesu ādīnavaṁ disvā, ‘‘jātijarābyādhimaraṇassa antaṁ karissāmī’’ti nikkhamma isipabbajjaṁ pabbajitvā samāpattiyo nibbattetvā abhiññāpādakajjhānalābhī hutvā gaṅgātīre paṇṇasālaṁ kāretvā jhānaratiyā vītināmeti.",
  "atk-s0201a5:269_1": "Tadā ca kālena kālaṁ satthavāhā pañcahi sakaṭasatehi marukantāraṁ paṭipajjanti.",
  "atk-s0201a5:269_2": "Marukantāre pana divā na sakkā gantuṁ, rattiṁ gamanaṁ hoti.",
  "atk-s0201a5:269_3": "Atha purimasakaṭassa aggayuge yuttabalibaddā gacchantā nivattitvā āgatamaggābhimukhāva ahesuṁ.",
  "atk-s0201a5:269_4": "Itarasakaṭāni tatheva nivattitvā aruṇe uggate nivattitabhāvaṁ jāniṁsu.",
  "atk-s0201a5:269_5": "Tesañca tadā kantāraṁ atikkamanadivaso ahosi.",
  "atk-s0201a5:269_6": "Sabbaṁ dārudakaṁ parikkhīṇaṁ, tasmā, ‘‘natthi dāni amhākaṁ jīvita’’nti cintetvā goṇe cakkesu bandhitvā manussā sakaṭapacchāyāyaṁ pavisitvā nipajjiṁsu .",
  "atk-s0201a5:269_7": "Tāpasopi kālasseva paṇṇasālato nikkhamitvā paṇṇasāladvāre nisinno gaṅgaṁ olokayamāno addasa gaṅgaṁ mahatā udakoghena vuyhamānaṁ pavattitamaṇikkhandhaṁ viya āgacchantiṁ.",
  "atk-s0201a5:269_8": "Disvā cintesi –",
  "atk-s0201a5:269_9": "‘‘atthi nu kho imasmiṁ loke evarūpassa madhurodakassa alābhena kilissamānā sattā’’ti.",
  "atk-s0201a5:269_10": "So evaṁ āvajjanto marukantāre taṁ satthaṁ disvā, ‘‘ime sattā mā nassantū’’ti, ‘‘ito mahā udakakkhandho chijjitvā marukantāre satthābhimukho gacchatū’’ti abhiññācittena adhiṭṭhāsi.",
  "atk-s0201a5:269_11": "Sahacittuppādena mātikāruḷhaṁ viya udakaṁ tattha agamāsi.",
  "atk-s0201a5:269_12": "Manussā udakasaddena vuṭṭhāya udakaṁ disvā hatthatuṭṭhā nhāyitvā pivitvā goṇepi pāyetvā sotthinā icchitaṭṭhānaṁ agamaṁsu.",
  "atk-s0201a5:269_13": "Satthā taṁ brahmuno pubbakammaṁ dassento –",
  "atk-s0201a5:270_0": "‘‘Yaṁ tvaṁ apāyesi bahū manusse,",
  "atk-s0201a5:271_0": "Pipāsite ghammani samparete;",
  "atk-s0201a5:272_0": "Taṁ te purāṇaṁ vatasīlavattaṁ,",
  "atk-s0201a5:273_0": "Suttappabuddhova anussarāmī’’ti. (jā. 1.7.71) –",
  "atk-s0201a5:274_0": "Imaṁ gāthamāha.",
  "atk-s0201a5:275_0": "Aparasmiṁ samaye tāpaso gaṅgātīre paṇṇasālaṁ māpetvā āraññakaṁ gāmaṁ nissāya vasati.",
  "atk-s0201a5:275_1": "Tena ca samayena corā taṁ gāmaṁ paharitvā hatthasāraṁ gahetvā gāviyo ca karamare ca gahetvā gacchanti.",
  "atk-s0201a5:275_2": "Gāvopi sunakhāpi manussāpi mahāviravaṁ viravanti.",
  "atk-s0201a5:275_3": "Tāpaso taṁ saddaṁ sutvā ‘‘kiṁ nu kho eta’’nti āvajjanto, ‘‘manussānaṁ bhayaṁ uppanna’’nti ñatvā, ‘‘mayi passante ime sattā mā nassantū’’ti abhiññāpādakajjhānaṁ samāpajjitvā vuṭṭhāya abhiññācittena corānaṁ paṭipathe caturaṅginisenaṁ māpesi kammasajjaṁ āgacchantiṁ.",
  "atk-s0201a5:275_4": "Corā disvā, ‘‘rājā’’ti te maññamānā vilopaṁ chaḍḍetvā pakkamiṁsu.",
  "atk-s0201a5:275_5": "Tāpaso ‘‘yaṁ yassa santakaṁ, taṁ tasseva hotū’’ti adhiṭṭhāsi, taṁ tatheva ahosi.",
  "atk-s0201a5:275_6": "Mahājano sotthibhāvaṁ pāpuṇi.",
  "atk-s0201a5:275_7": "Satthā idampi tassa pubbakammaṁ dassento –",
  "atk-s0201a5:276_0": "‘‘Yaṁ eṇikūlasmiṁ janaṁ gahītaṁ,",
  "atk-s0201a5:277_0": "Amocayī gayhaka nīyamānaṁ;",
  "atk-s0201a5:278_0": "Taṁ te purāṇaṁ vatasīlavattaṁ,",
  "atk-s0201a5:279_0": "Suttappabuddhova anussarāmī’’ti. (jā. 1.7.72) –",
  "atk-s0201a5:280_0": "Imaṁ gāthamāha. Ettha eṇikūlasminti gaṅgātīre.",
  "atk-s0201a5:281_0": "Puna ekasmiṁ samaye uparigaṅgāvāsikaṁ kulaṁ heṭṭhāgaṅgāvāsikena kulena saddhiṁ mittasanthavaṁ katvā nāvāsaṅghāṭaṁ bandhitvā bahuṁ khādanīyabhojanīyañceva gandhamālādīni ca āropetvā gaṅgāsotena āgacchati.",
  "atk-s0201a5:281_1": "Manussā khādamānā bhuñjamānā naccantā gāyantā devavimānena gacchantā viya balavasomanassā ahesuṁ.",
  "atk-s0201a5:281_2": "Gaṅgeyyako nāgo disvā kupito, ‘‘ime mayi saññampi na karonti, idāni ne samuddameva pāpessāmī’’ti mahantaṁ attabhāvaṁ māpetvā udakaṁ dvidhā bhinditvā uṭṭhāya phaṇaṁ katvā sussūkāraṁ karonto aṭṭhāsi.",
  "atk-s0201a5:281_3": "Mahājano disvā bhīto vissaramakāsi.",
  "atk-s0201a5:281_4": "Tāpaso paṇṇasālāya nisinno sutvā, ‘‘ime gāyantā naccantā somanassajātā āgacchanti, idāni pana bhayaravaṁ raviṁsu, kiṁ nu kho’’ti āvajjanto nāgarājaṁ disvā, ‘‘mayi passante ime sattā mā nassantū’’ti abhiññāpādakajjhānaṁ samāpajjitvā attabhāvaṁ vijahitvā supaṇṇavaṇṇaṁ māpetvā nāgarājassa dassesi.",
  "atk-s0201a5:281_5": "Nāgarājā bhīto phaṇaṁ saṁharitvā udakaṁ paviṭṭho.",
  "atk-s0201a5:281_6": "Mahājano sotthibhāvaṁ pāpuṇi.",
  "atk-s0201a5:281_7": "Satthā idampi tassa pubbakammaṁ dassento –",
  "atk-s0201a5:282_0": "‘‘Gaṅgāya sotasmiṁ gahītanāvaṁ,",
  "atk-s0201a5:283_0": "Luddena nāgena manussakappā;",
  "atk-s0201a5:284_0": "Amocayittha balasā pasayha,",
  "atk-s0201a5:285_0": "Taṁ te purāṇaṁ vatasīlavattaṁ;",
  "atk-s0201a5:286_0": "Suttappabuddhova anussarāmī’’ti. (jā. 1.7.73) –",
  "atk-s0201a5:287_0": "Imaṁ gāthamāha.",
  "atk-s0201a5:288_0": "Aparasmiṁ samaye esa isipabbajjaṁ pabbajitvā kesavo nāma tāpaso ahosi.",
  "atk-s0201a5:288_1": "Tena samayena amhākaṁ bodhisatto kappo nāma māṇavo kesavassa baddhacaro antevāsiko hutvā ācariyassa kiṁkārapaṭissāvī manāpacārī buddhisampanno atthacaro ahosi.",
  "atk-s0201a5:288_2": "Kesavo taṁ vinā vattituṁ nāsakkhi, taṁ nissāyeva jīvikaṁ kappesi.",
  "atk-s0201a5:288_3": "Satthā idampi tassa pubbakammaṁ dassento –",
  "atk-s0201a5:289_0": "‘‘Kappo ca te baddhacaro ahosi,",
  "atk-s0201a5:290_0": "Sambuddhimantaṁ vatinaṁ amaññi;",
  "atk-s0201a5:291_0": "Taṁ te purāṇaṁ vatasīlavattaṁ,",
  "atk-s0201a5:292_0": "Suttappabuddhova anussarāmī’’ti. (jā. 1.7.74) –",
  "atk-s0201a5:293_0": "Imaṁ gāthamāha.",
  "atk-s0201a5:294_0": "Evaṁ brahmuno nānattabhāvesu katakammaṁ satthā pakāsesi.",
  "atk-s0201a5:294_1": "Satthari kathenteyeva brahmā sallakkhesi, dīpasahasse ujjalite rūpāni viya sabbakammānissa pākaṭāni ahesuṁ.",
  "atk-s0201a5:294_2": "So pasannacitto imaṁ gāthamāha –",
  "atk-s0201a5:295_0": "‘‘Addhā pajānāsi mametamāyuṁ,",
  "atk-s0201a5:296_0": "Aññampi jānāsi tathā hi buddho;",
  "atk-s0201a5:297_0": "Tathā hi tāyaṁ jalitānubhāvo,",
  "atk-s0201a5:298_0": "Obhāsayaṁ tiṭṭhati brahmaloka’’nti. (jā. 1.7.75);",
  "atk-s0201a5:299_0": "Athassa bhagavā uttari asamasamataṁ pakāsento pathaviṁ kho ahaṁ brahmetiādimāha.",
  "atk-s0201a5:299_1": "Tattha pathaviyā pathavattena ananubhūtanti pathaviyā pathavisabhāvena ananubhūtaṁ appattaṁ.",
  "atk-s0201a5:299_2": "Kiṁ pana tanti? Nibbānaṁ.",
  "atk-s0201a5:299_3": "Tañhi sabbasmā saṅkhatā nissaṭattā pathavisabhāvena appattaṁ nāma.",
  "atk-s0201a5:299_4": "Tadabhiññāyāti taṁ nibbānaṁ jānitvā sacchikatvā.",
  "atk-s0201a5:299_5": "Pathaviṁ nāpahosinti pathaviṁ taṇhādiṭṭhimānagāhehi na gaṇhiṁ.",
  "atk-s0201a5:299_6": "Āpādīsupi eseva nayo.",
  "atk-s0201a5:299_7": "Vitthāro pana mūlapariyāye vuttanayeneva veditabbo.",
  "atk-s0201a5:300_0": "Sace kho te, mārisa, sabbassa sabbattenāti idameva brahmā attano vāditāya sabbanti akkharaṁ niddisitvā akkhare dosaṁ gaṇhanto āha.",
  "atk-s0201a5:300_1": "Satthā pana sakkāyaṁ sandhāya ‘‘sabba’’nti vadati, brahmā sabbasabbaṁ sandhāya.",
  "atk-s0201a5:300_2": "Tvaṁ ‘‘sabba’’nti vadasi, ‘‘sabbassa sabbattena ananubhūta’’nti vadasi, yadi sabbaṁ ananubhūtaṁ natthi, athassa ananubhūtaṁ atthi.",
  "atk-s0201a5:300_3": "Mā heva te rittakamevaahositucchakameva ahosīti tuyhaṁ vacanaṁ rittakaṁ mā hotu, tucchakaṁ mā hotūti satthāraṁ musāvādena niggaṇhāti.",
  "atk-s0201a5:301_0": "Satthā pana etasmā brahmunā sataguṇena sahassaguṇena satasahassaguṇena vādītaro, tasmā ahaṁ sabbañca vakkhāmi, ananubhūtañca vakkhāmi, suṇāhi meti tassa vādamaddanatthaṁ kāraṇaṁ āharanto viññāṇantiādimāha.",
  "atk-s0201a5:301_1": "Tattha viññāṇanti vijānitabbaṁ.",
  "atk-s0201a5:301_2": "Anidassananti cakkhuviññāṇassa āpāthaṁ anupagamanato anidassanaṁ nāma, padadvayenapi nibbānameva vuttaṁ.",
  "atk-s0201a5:301_3": "Anantanti tayidaṁ uppādavayaantarahitattā anantaṁ nāma.",
  "atk-s0201a5:301_4": "Vuttampi hetaṁ –",
  "atk-s0201a5:302_0": "‘‘Antavantāni bhūtāni, asambhūtaṁ anantakaṁ;",
  "atk-s0201a5:303_0": "Bhūte antāni dissanti, bhūte antā pakāsitā’’ti.",
  "atk-s0201a5:304_0": "Sabbatopabhanti sabbaso pabhāsampannaṁ.",
  "atk-s0201a5:304_1": "Nibbānato hi añño dhammo sapabhataro vā jotivantataro vā parisuddhataro vā paṇḍarataro vā natthi.",
  "atk-s0201a5:304_2": "Sabbato vā tathā pabhūtameva, na katthaci natthīti sabbatopabhaṁ.",
  "atk-s0201a5:304_3": "Puratthimadisādīsu hi asukadisāya nāma nibbānaṁ natthīti na vattabbaṁ.",
  "atk-s0201a5:304_4": "Atha vā pabhanti titthassa nāmaṁ, sabbato pabhamassāti sabbatopabhaṁ.",
  "atk-s0201a5:304_5": "Nibbānassa kira yathā mahāsamuddassa yato yato otaritukāmā honti, taṁ tadeva titthaṁ, atitthaṁ nāma natthi.",
  "atk-s0201a5:304_6": "Evamevaṁ aṭṭhatiṁsāya kammaṭṭhānesu yena yena mukhena nibbānaṁ otaritukāmā honti, taṁ tadeva titthaṁ.",
  "atk-s0201a5:304_7": "Nibbānassa atitthaṁ nāma kammaṭṭhānaṁ natthi.",
  "atk-s0201a5:304_8": "Tena vuttaṁ sabbatopabhanti.",
  "atk-s0201a5:304_9": "Taṁ pathaviyā pathavattenāti taṁ nibbānaṁ pathaviyā pathavīsabhāvena tato paresaṁ āpādīnaṁ āpādisabhāvena ca ananubhūtaṁ.",
  "atk-s0201a5:304_10": "Iti yaṁ tumhādisānaṁ visayabhūtaṁ sabbatebhūmakadhammajātaṁ tassa sabbattena taṁ viññāṇaṁ anidassanaṁ anantaṁ sabbatopataṁ ananubhūtanti vādaṁ patiṭṭhapesi.",
  "atk-s0201a5:305_0": "Tato brahmā gahitagahitaṁ satthārā vissajjāpito kiñci gahetabbaṁ adisvā laḷitakaṁ kātukāmo handa carahi te, mārisa, antaradhāyāmīti āha.",
  "atk-s0201a5:305_1": "Tattha antaradhāyāmīti adissamānakapāṭihāriyaṁ karomīti āha.",
  "atk-s0201a5:305_2": "Sace visahasīti yadi sakkosi mayhaṁ antaradhāyituṁ, antaradhāyasi , pāṭihāriyaṁ karohīti.",
  "atk-s0201a5:305_3": "Nevassu me sakkoti antaradhāyitunti mayhaṁ antaradhāyituṁ neva sakkoti.",
  "atk-s0201a5:305_4": "Kiṁ panesa kātukāmo ahosīti?",
  "atk-s0201a5:305_5": "Mūlapaṭisandhiṁ gantukāmo ahosi.",
  "atk-s0201a5:305_6": "Brahmānañhi mūlapaṭisandhikaattabhāvo sukhumo, aññesaṁ anāpātho, abhisaṅkhatakāyeneva tiṭṭhanti.",
  "atk-s0201a5:305_7": "Satthā tassa mūlapaṭisandhiṁ gantuṁ na adāsi.",
  "atk-s0201a5:305_8": "Mūlapaṭisandhiṁ vā agantvāpi yena tamena attānaṁ antaradhāpetvā adissamānako bhaveyya, satthā taṁ tamaṁ vinodesi, tasmā antaradhāyituṁ nāsakkhi.",
  "atk-s0201a5:305_9": "So asakkonto vimāne nilīyati, kapparukkhe nilīyati, ukkuṭiko nisīdati.",
  "atk-s0201a5:305_10": "Brahmagaṇo keḷimakāsi –",
  "atk-s0201a5:305_11": "‘‘esa kho bako brahmā vimāne nilīyati, kapparukkhe nilīyati, ukkuṭiko nisīdati, brahme tvaṁ antarahitomhī’’ti saññaṁ uppādesi nāmāti.",
  "atk-s0201a5:305_12": "So brahmagaṇena uppaṇḍito maṅku ahosi.",
  "atk-s0201a5:306_0": "Evaṁ vutte ahaṁ, bhikkhaveti, bhikkhave, etena brahmunā, ‘‘handa carahi te, mārisa, antaradhāyāmī’’ti evaṁ vutte taṁ antaradhāyituṁ asakkontaṁ disvā ahaṁ etadavocaṁ.",
  "atk-s0201a5:306_1": "Imaṁ gāthamabhāsinti kasmā bhagavā gāthamabhāsīti?",
  "atk-s0201a5:306_2": "Samaṇassa gotamassa imasmiṁ ṭhāne atthibhāvo vā natthibhāvo vā kathaṁ sakkā jānitunti evaṁ brahmagaṇassa vacanokāso mā hotūti antarahitova gāthamabhāsi.",
  "atk-s0201a5:307_0": "Tattha bhavevāhaṁ bhayaṁ disvāti ahaṁ bhave bhayaṁ disvāyeva.",
  "atk-s0201a5:307_1": "Bhavañca vibhavesinanti imañca kāmabhavāditividhampi sattabhavaṁ vibhavesinaṁ vibhavaṁ gavesamānaṁ pariyesamānampi punappunaṁ bhaveyeva disvā.",
  "atk-s0201a5:307_2": "Bhavaṁ nābhivadinti taṇhādiṭṭhivasena kiñci bhavaṁ na abhivadiṁ, na gavesinti attho.",
  "atk-s0201a5:307_3": "Nandiñca na upādiyinti bhavataṇhaṁ na upagañchiṁ, na aggahesinti attho.",
  "atk-s0201a5:307_4": "Iti cattāri saccāni pakāsento satthā dhammaṁ desesi.",
  "atk-s0201a5:307_5": "Desanāpariyosāne desanānusārena vipassanāgabbhaṁ gāhāpetvā dasamattāni brahmasahassāni maggaphalāmatapānaṁ piviṁsu.",
  "atk-s0201a5:308_0": "Acchariyabbhutacittajātāti acchariyajātā abbhutajātā tuṭṭhijātā ca ahesuṁ.",
  "atk-s0201a5:308_1": "Samūlaṁ bhavaṁ udabbahīti bodhimaṇḍe attano tāya tāya desanāya aññesampi bahūnaṁ devamanussānaṁ samūlakaṁ bhavaṁ udabbahi, uddhari uppāṭesīti attho.",
  "atk-s0201a5:309_0": "505.",
  "atk-s0201a5:309_1": "Tasmiṁ pana samaye māro pāpimā kodhābhibhūto hutvā, ‘‘mayi vicaranteyeva samaṇena gotamena dhammakathaṁ kathetvā dasamattāni brahmasahassāni mama vasaṁ ativattitānī’’ti kodhābhibhūtatāya aññatarassa brahmapārisajjassa sarīre adhimucci, taṁ dassetuṁ atha kho, bhikkhavetiādimāha.",
  "atk-s0201a5:309_2": "Tattha sace tvaṁ evaṁ anubuddhoti sace tvaṁ evaṁ attanāva cattāri saccāni anubuddho.",
  "atk-s0201a5:309_3": "Mā sāvake upanesīti gihisāvake vā pabbajitasāvake vā taṁ dhammaṁ mā upanayasi.",
  "atk-s0201a5:309_4": "Hīne kāye patiṭṭhitāti catūsu apāyesu patiṭṭhitā.",
  "atk-s0201a5:309_5": "Paṇīte kāye patiṭṭhitāti brahmaloke patiṭṭhitā.",
  "atk-s0201a5:309_6": "Idaṁ ke sandhāya vadati?",
  "atk-s0201a5:309_7": "Bāhirapabbajjaṁ pabbajite tāpasaparibbājake.",
  "atk-s0201a5:309_8": "Anuppanne hi buddhuppāde kulaputtā tāpasapabbajjaṁ pabbajitvā kassaci kiñci avicāretvā ekacarā hutvā samāpattiyo nibbattetvā brahmaloke uppajjiṁsu, te sandhāya evamāha.",
  "atk-s0201a5:309_9": "Anakkhātaṁ kusalañhi mārisāti paresaṁ anakkhātaṁ anovadanaṁ dhammakathāya akathanaṁ kusalaṁ etaṁ seyyo.",
  "atk-s0201a5:309_10": "Mā paraṁ ovadāhīti kālena manussalokaṁ, kālena devalokaṁ, kālena brahmalokaṁ, kālena nāgalokaṁ āhiṇḍanto mā vicari, ekasmiṁ ṭhāne nisinno jhānamaggaphalasukhena vītināmehīti.",
  "atk-s0201a5:309_11": "Anālapanatāyāti anullapanatāya.",
  "atk-s0201a5:309_12": "Brahmuno ca abhinimantanatāyāti bakabrahmuno ca idañhi, mārisa, niccantiādinā nayena saha kāyakena brahmaṭṭhānena nimantanavacanena.",
  "atk-s0201a5:309_13": "Tasmāti tena kāraṇena.",
  "atk-s0201a5:309_14": "Imassa veyyākaraṇassa brahmanimantanikaṁtveva adhivacanaṁ saṅkhā samaññā paññatti jātā.",
  "atk-s0201a5:309_15": "Sesaṁ sabbattha uttānatthamevāti.",
  "atk-s0201a5:310_0": "Papañcasūdaniyā majjhimanikāyaṭṭhakathāya",
  "atk-s0201a5:311_0": "Brahmanimantanikasuttavaṇṇanā niṭṭhitā.",
  "atk-s0201a5:312_0": "10. Māratajjanīyasuttavaṇṇanā",
  "atk-s0201a5:313_0": "506.Evaṁme sutanti māratajjanīyasuttaṁ.",
  "atk-s0201a5:313_1": "Tattha koṭṭhamanupaviṭṭhoti kucchiṁ pavisitvā antānaṁ anto anupaviṭṭho, pakkāsayaṭṭhāne nisinno.",
  "atk-s0201a5:313_2": "Garugaro viyāti garukagaruko viya thaddho pāsāṇapuñjasadiso.",
  "atk-s0201a5:313_3": "Māsācitaṁmaññeti māsabhattaṁ bhuttassa kucchi viya māsapūritapasibbako viya tintamāso viya cāti attho.",
  "atk-s0201a5:313_4": "Vihāraṁ pavisitvāti sace āhāradosena esa garubhāvo, abbhokāse caṅkamituṁ na sappāyanti caṅkamā orohitvā paṇṇasālaṁ pavisitvā pakatipaññatte āsane nisīdi.",
  "atk-s0201a5:313_5": "Paccattaṁ yoniso manasākāsīti, ‘‘kiṁ nu kho eta’’nti āvajjamāno attanoyeva upāyena manasi akāsi.",
  "atk-s0201a5:313_6": "Sace pana thero attano sīlaṁ āvajjetvā, ‘‘yaṁ hiyyo vā pare vā parasuve vā paribhuttaṁ avipakkamatthi, añño vā koci visabhāgadoso, sabbaṁ jīratu phāsukaṁ hotū’’ti hatthena kucchiṁ parāmasissa, māro pāpimā vilīyitvā agamissa.",
  "atk-s0201a5:313_7": "Thero pana tathā akatvā yoniso manasi akāsi.",
  "atk-s0201a5:313_8": "Mā tathāgataṁ vihesesīti yathā hi puttesu vihesitesu mātāpitaro vihesitāva honti, saddhivihārikaantevāsikesu vihesitesu ācariyupajjhāyā vihesitāva, janapade vihesite rājā vihesitova hoti, evaṁ tathāgatasāvake vihesite tathāgato vihesitova hoti. Tenāha –",
  "atk-s0201a5:313_9": "‘‘mā tathāgataṁ vihesesī’’ti.",
  "atk-s0201a5:314_0": "Paccaggaḷe aṭṭhāsīti patiaggaḷeva aṭṭhāsi.",
  "atk-s0201a5:314_1": "Aggaḷaṁ vuccati kavāṭaṁ, mukhena uggantvā paṇṇasālato nikkhamitvā bahipaṇṇasālāya kavāṭaṁ nissāya aṭṭhāsīti attho.",
  "atk-s0201a5:315_0": "507.Bhūtapubbāhaṁ pāpimāti kasmā idaṁ desanaṁ ārabhi?",
  "atk-s0201a5:315_1": "Thero kira cintesi –",
  "atk-s0201a5:315_2": "‘‘ākāsaṭṭhakadevatānaṁ tāva manussagandho yojanasate ṭhitānaṁ ābādhaṁ karoti.",
  "atk-s0201a5:315_3": "Vuttañhetaṁ –",
  "atk-s0201a5:315_4": "‘yojanasataṁ kho rājañña manussagandho deve ubbādhatī’ti (dī. ni. 2.415).",
  "atk-s0201a5:315_5": "Ayaṁ pana māro nāgariko paricokkho mahesakkho ānubhāvasampanno devarājā samāno mama kucchiyaṁ pavisitvā antānaṁ anto pakkāsayokāse nisinno ativiya paduṭṭho bhavissati.",
  "atk-s0201a5:315_6": "Evarūpaṁ nāma jegucchaṁ paṭikūlaṁ okāsaṁ pavisitvā nisīdituṁ sakkontassa kimaññaṁ akaraṇīyaṁ bhavissati, kiṁ aññaṁ lajjissati, tvaṁ mama ñātikoti pana vutte mudubhāvaṁ anāpajjamāno nāma natthi, handassa ñātikoṭiṁ paṭivijjhitvā mudukeneva naṁ upāyena vissajjessāmī’’ti cintetvā imaṁ desanamārabhi.",
  "atk-s0201a5:316_0": "So me tvaṁ bhāgineyyo hosīti so tvaṁ tasmiṁ kāle mayhaṁ bhāgineyyo hosi.",
  "atk-s0201a5:316_1": "Idaṁ paveṇivasena vuttaṁ.",
  "atk-s0201a5:316_2": "Devalokasmiṁ pana mārassa pitu vaṁso pitāmahassa vaṁso rajjaṁ karonto nāma natthi, puññavasena devaloke devarājā hutvā nibbatto, yāvatāyukaṁ ṭhatvā cavati.",
  "atk-s0201a5:316_3": "Añño eko attanā katena kammena tasmiṁ ṭhāne adhipati hutvā nibbattati.",
  "atk-s0201a5:316_4": "Iti ayaṁ māropi tadā tato cavitvā puna kusalaṁ katvā imasmiṁ kāle tasmiṁ adhipatiṭṭhāne nibbattoti veditabbo.",
  "atk-s0201a5:317_0": "Vidhuroti vigatadhuro, aññehi saddhiṁ asadisoti attho.",
  "atk-s0201a5:317_1": "Appakasirenāti appadukkhena.",
  "atk-s0201a5:317_2": "Pasupālakāti ajeḷakapālakā.",
  "atk-s0201a5:317_3": "Pathāvinoti maggapaṭipannā.",
  "atk-s0201a5:317_4": "Kāye upacinitvāti samantato citakaṁ bandhitvā.",
  "atk-s0201a5:317_5": "Aggiṁ datvā pakkamiṁsūti ettakena sarīraṁ pariyādānaṁ gamissatīti citakassa pamāṇaṁ sallakkhetvā catūsu disāsu aggiṁ datvā pakkamiṁsu.",
  "atk-s0201a5:317_6": "Citako padīpasikhā viya pajjali, therassa udakaleṇaṁ pavisitvā nisinnakālo viya ahosi.",
  "atk-s0201a5:317_7": "Cīvarāni papphoṭetvāti samāpattito vuṭṭhāya vigatadhūme kiṁsukavaṇṇe aṅgāre maddamāno cīvarāni vidhunitvā.",
  "atk-s0201a5:317_8": "Sarīre panassa usumamattampi nāhosi, cīvaresu aṁsumattampi najjhāyi, samāpattiphalaṁ nāmetaṁ.",
  "atk-s0201a5:318_0": "508.Akkosathāti dasahi akkosavatthūhi akkosatha.",
  "atk-s0201a5:318_1": "Paribhāsathāti vācāya paribhāsatha.",
  "atk-s0201a5:318_2": "Rosethāti ghaṭṭetha.",
  "atk-s0201a5:318_3": "Vihesethāti dukkhāpetha.",
  "atk-s0201a5:318_4": "Sabbametaṁ vācāya ghaṭṭanasseva adhivacanaṁ.",
  "atk-s0201a5:318_5": "Yathā taṁ dūsī māroti yathā etesaṁ dūsī māro.",
  "atk-s0201a5:318_6": "Labhetha otāranti labhetha chiddaṁ, kilesuppattiyā ārammaṇaṁ paccayaṁ labheyyāti attho.",
  "atk-s0201a5:318_7": "Muṇḍakātiādīsu muṇḍe muṇḍāti samaṇe ca samaṇāti vattuṁ vaṭṭeyya, ime pana hīḷentā muṇḍakā samaṇakāti āhaṁsu.",
  "atk-s0201a5:318_8": "Ibbhāti gahapatikā.",
  "atk-s0201a5:318_9": "Kiṇhāti kaṇhā, kāḷakāti attho.",
  "atk-s0201a5:318_10": "Bandhupādāpaccāti ettha bandhūti brahmā adhippeto .",
  "atk-s0201a5:318_11": "Tañhi brāhmaṇā pitāmahoti voharanti.",
  "atk-s0201a5:318_12": "Pādānaṁ apaccā pādāpaccā, brahmuno piṭṭhipādato jātāti adhippāyo.",
  "atk-s0201a5:318_13": "Tesaṁ kira ayaṁ laddhi –",
  "atk-s0201a5:318_14": "‘‘brāhmaṇā brahmuno mukhato nikkhantā, khattiyā urato, vessā nābhito, suddā jāṇuto, samaṇā piṭṭhipādato’’ti.",
  "atk-s0201a5:319_0": "Jhāyinosmā jhāyinosmāti jhāyino mayaṁ jhāyino mayanti.",
  "atk-s0201a5:319_1": "Madhurakajātāti ālasiyajātā.",
  "atk-s0201a5:319_2": "Jhāyantīti cintayanti.",
  "atk-s0201a5:319_3": "Pajjhāyantītiādīni upasaggavasena vaḍḍhitāni.",
  "atk-s0201a5:319_4": "Mūsikaṁ maggayamānoti sāyaṁ gocaratthāya susirarukkhato nikkhantaṁ rukkhasākhāya mūsikaṁ pariyesanto.",
  "atk-s0201a5:319_5": "So kira upasantūpasanto viya niccalova tiṭṭhati, sampattakāle mūsikaṁ sahasā gaṇhāti.",
  "atk-s0201a5:319_6": "Kotthūti siṅgālo, soṇotipi vadanti.",
  "atk-s0201a5:319_7": "Sandhisamalasaṅkaṭireti sandhimhi ca samale ca saṅkaṭire ca.",
  "atk-s0201a5:319_8": "Tattha sandhi nāma gharasandhi.",
  "atk-s0201a5:319_9": "Samalo nāma gūthaniddhamanapanāḷi.",
  "atk-s0201a5:319_10": "Saṅkaṭiraṁ nāma saṅkāraṭṭhānaṁ.",
  "atk-s0201a5:319_11": "Vahacchinnoti kantārato nikkhanto chinnavaho.",
  "atk-s0201a5:319_12": "Sandhisamalasaṅkaṭireti sandhimhi vā samale vā saṅkaṭire vā.",
  "atk-s0201a5:319_13": "Sopi hi baddhagatto viya niccalo jhāyati.",
  "atk-s0201a5:320_0": "Nirayaṁ upapajjantīti sace māro manussānaṁ sarīre adhimuccitvā evaṁ kareyya, manussānaṁ akusalaṁ na bhaveyya, mārasseva bhaveyya.",
  "atk-s0201a5:320_1": "Sarīre pana anadhimuccitvā visabhāgavatthuṁ vippaṭisārārammaṇaṁ dasseti, tadā kira so bhikkhū khippaṁ gahetvā macche ajjhottharante viya, jālaṁ gahetvā macche gaṇhante viya, lepayaṭṭhiṁ oḍḍetvā sakuṇe bandhante viya, sunakhehi saddhiṁ araññe migavaṁ carante viya, mātugāme gahetvā āpānabhūmiyaṁ nisinne viya, naccante viya, gāyante viya, bhikkhunīnaṁ rattiṭṭhānadivāṭṭhānesu visabhāgamanusse nisinne viya, ṭhite viya ca katvā dassesi.",
  "atk-s0201a5:320_2": "Manussā araññagatāpi vanagatāpi vihāragatāpi vippaṭisārārammaṇaṁ passitvā āgantvā aññesaṁ kathenti –",
  "atk-s0201a5:320_3": "‘‘samaṇā evarūpaṁ assamaṇakaṁ ananucchavikaṁ karonti, etesaṁ dinne kuto kusalaṁ, mā etesaṁ kiñci adatthā’’ti.",
  "atk-s0201a5:320_4": "Evaṁ te manussā diṭṭhadiṭṭhaṭṭhāne sīlavante akkosantā apuññaṁ pasavitvā apāyapūrakā ahesuṁ.",
  "atk-s0201a5:320_5": "Tena vuttaṁ ‘‘nirayaṁ upapajjantī’’ti.",
  "atk-s0201a5:321_0": "509.Anvāviṭṭhāti āvaṭṭitā.",
  "atk-s0201a5:321_1": "Pharitvā vihariṁsūti na kevalaṁ pharitvā vihariṁsu.",
  "atk-s0201a5:321_2": "Kakusandhassa pana bhagavato ovāde ṭhatvā ime cattāro brahmavihāre nibbattetvā jhānapadaṭṭhānaṁ vipassanaṁ vaḍḍhetvā arahatte patiṭṭhahiṁsu.",
  "atk-s0201a5:322_0": "510.Āgatiṁvā gatiṁ vāti paṭisandhivasena āgamanaṭṭhānaṁ vā, cutivasena gamanaṭṭhānaṁ vā na jānāmi.",
  "atk-s0201a5:322_1": "Siyā cittassa aññathattanti somanassavasena aññathattaṁ bhaveyya.",
  "atk-s0201a5:322_2": "Saggaṁ lokaṁ upapajjantīti idhāpi purimanayeneva attho veditabbo.",
  "atk-s0201a5:322_3": "Yathā hi pubbe vippaṭisārakaraṁ ārammaṇaṁ dasseti, evamidhāpi pasādakaraṁ.",
  "atk-s0201a5:322_4": "So kira tadā manussānaṁ dassanaṭṭhāne bhikkhū ākāse gacchante viya, ṭhite viya pallaṅkena nisinne viya, ākāse sūcikammaṁ karonte viya, potthakaṁ vācente viya, ākāse cīvaraṁ pasāretvā kāyaṁ utuṁ gaṇhāpente viya, navapabbajite ākāsena carante viya, taruṇasāmaṇere ākāse ṭhatvā pupphāni ocinante viya katvā dassesi.",
  "atk-s0201a5:322_5": "Manussā araññagatāpi vanagatāpi vihāragatāpi pabbajitānaṁ taṁ paṭipattiṁ disvā āgantvā aññesaṁ kathenti –",
  "atk-s0201a5:322_6": "‘‘bhikkhūsu antamaso sāmaṇerāpi evaṁmahiddhiko mahānubhāvā, etesaṁ dinnaṁ mahapphalaṁ nāma hoti, etesaṁ detha sakkarothā’’ti.",
  "atk-s0201a5:322_7": "Tato manussā bhikkhusaṅghaṁ catūhi paccayehi sakkarontā bahuṁ puññaṁ katvā saggapathapūrakā ahesuṁ.",
  "atk-s0201a5:322_8": "Tena vuttaṁ ‘‘saggaṁ lokaṁ upapajjantī’’ti.",
  "atk-s0201a5:323_0": "511.Etha tumhe, bhikkhave, asubhānupassino kāye viharathāti bhagavā sakalajambudīpaṁ āhiṇḍanto antamaso dvinnampi tiṇṇampi bhikkhūnaṁ vasanaṭṭhānaṁ gantvā –",
  "atk-s0201a5:324_0": "‘‘Asubhasaññāparicitena, bhikkhave, bhikkhuno cetasā bahulaṁ viharato methunadhammasamāpattiyā cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti.",
  "atk-s0201a5:325_0": "Āhāre paṭikūlasaññāparicitena, bhikkhave, bhikkhuno cetasā bahulaṁ viharato rasataṇhāya cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti.",
  "atk-s0201a5:326_0": "Sabbaloke anabhiratisaññāparicitena, bhikkhave, bhikkhuno cetasā bahulaṁ viharato lokacitresu cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti.",
  "atk-s0201a5:327_0": "Aniccasaññāparicitena , bhikkhave, bhikkhuno cetasā bahulaṁ viharato lābhasakkārasiloke cittaṁ patilīyati patikuṭati pativattati na sampasāriyati, upekkhā vā pāṭikulyatā vā saṇṭhātī’’ti (a. ni.",
  "atk-s0201a5:327_1": "7.49) evaṁ ānisaṁsaṁ dassetvā –",
  "atk-s0201a5:328_0": "Etha tumhe, bhikkhave, asubhānupassī kāye viharatha, āhāre paṭikūlasaññino sabbaloke anabhiratisaññino sabbasaṅkhāresu aniccānupassinoti.",
  "atk-s0201a5:328_1": "Imāni cattāri kammaṭṭhānāni kathesi.",
  "atk-s0201a5:328_2": "Tepi bhikkhū imesu catūsu kammaṭṭhānesu kammaṁ karontā vipassanaṁ vaḍḍhetvā sabbāsave khepetvā arahatte patiṭṭhahiṁsu, imānipi cattāri kammaṭṭhānāni rāgasantāni dosamohasantāni rāgapaṭighātāni dosamohapaṭighātāni cāti.",
  "atk-s0201a5:329_0": "512.Sakkharaṁ gahetvāti antomuṭṭhiyaṁ tiṭṭhanapamāṇaṁ pāsāṇaṁ gahetvā.",
  "atk-s0201a5:329_1": "Ayañhi brāhmaṇagahapatikehi bhikkhū akkosāpetvāpi, brāhmaṇagahapatikānaṁ vasena bhikkhusaṅghassa lābhasakkāraṁ uppādāpetvāpi, otāraṁ alabhanto idāni sahatthā upakkamitukāmo aññatarassa kumārassa sarīre adhimuccitvā evarūpaṁ pāsāṇaṁ aggahesi.",
  "atk-s0201a5:329_2": "Taṁ sandhāya vuttaṁ ‘‘sakkharaṁ gahetvā’’ti.",
  "atk-s0201a5:330_0": "Sīsaṁ vo bhindīti sīsaṁ bhindi, mahācammaṁ chijjitvā maṁsaṁ dvedhā ahosi.",
  "atk-s0201a5:330_1": "Sakkharā panassa sīsakaṭāhaṁ abhinditvā aṭṭhiṁ āhacceva nivattā.",
  "atk-s0201a5:330_2": "Nāgāpalokitaṁ apalokesīti pahārasaddaṁ sutvā yathā nāma hatthināgo ito vā etto vā apaloketukāmo gīvaṁ aparivattetvā sakalasarīreneva nivattitvā apaloketi.",
  "atk-s0201a5:330_3": "Evaṁ sakalasarīreneva nivattitvā apalokesi.",
  "atk-s0201a5:330_4": "Yathā hi mahājanassa aṭṭhīni koṭiyā koṭiṁ āhacca ṭhitāni, paccekabuddhānaṁ aṅkusalaggāni, na evaṁ buddhānaṁ.",
  "atk-s0201a5:330_5": "Buddhānaṁ pana saṅkhalikāni viya ekābaddhāni hutvā ṭhitāni, tasmā pacchato apalokanakāle na sakkā hoti gīvaṁ parivattetuṁ.",
  "atk-s0201a5:330_6": "Yathā pana hatthināgo pacchābhāgaṁ apaloketukāmo sakalasarīreneva parivattati, evaṁ parivattitabbaṁ hoti.",
  "atk-s0201a5:330_7": "Tasmā bhagavā yantena parivattitā suvaṇṇapaṭimā viya sakalasarīreneva nivattitvā apalokesi , apaloketvā ṭhito pana, ‘‘na vāyaṁ dūsī māro mattamaññāsī’’ti āha.",
  "atk-s0201a5:330_8": "Tassattho, ayaṁ dūsī māro pāpaṁ karonto neva pamāṇaṁ aññāsi, pamāṇātikkantamakāsīti.",
  "atk-s0201a5:331_0": "Sahāpalokanāyāti kakusandhassa bhagavato apalokaneneva saha taṅkhaṇaññeva.",
  "atk-s0201a5:331_1": "Tamhā ca ṭhānā cavīti tamhā ca devaṭṭhānā cuto, mahānirayaṁ upapannoti attho.",
  "atk-s0201a5:331_2": "Cavamāno hi na yattha katthaci ṭhito cavati, tasmā vasavattidevalokaṁ āgantvā cuto, ‘‘sahāpalokanāyā’’ti ca vacanato na bhagavato apalokitattā cutoti veditabbo, cutikāladassanamattameva hetaṁ.",
  "atk-s0201a5:331_3": "Uḷāre pana mahāsāvake viraddhattā kudāriyā pahaṭaṁ viyassa āyu tattheva chijjitvā gatanti veditabbaṁ.",
  "atk-s0201a5:331_4": "Tayo nāmadheyyā hontīti tīṇi nāmāni honti.",
  "atk-s0201a5:331_5": "Chaphassāyatanikoti chasu phassāyatanesu pāṭiyekkāya vedanāya paccayo.",
  "atk-s0201a5:332_0": "Saṅkusamāhatoti ayasūlehi samāhato.",
  "atk-s0201a5:332_1": "Paccattavedaniyoti sayameva vedanājanako.",
  "atk-s0201a5:332_2": "Saṅkunā saṅku hadaye samāgaccheyyāti ayasūlena saddhiṁ ayasūlaṁ hadayamajjhe samāgaccheyya.",
  "atk-s0201a5:332_3": "Tasmiṁ kira niraye upapannānaṁ tigāvuto attabhāvo hoti, therassāpi tādiso ahosi.",
  "atk-s0201a5:332_4": "Athassa hi nirayapālā tālakkhandhapamāṇāni ayasūlāni ādittāni sampajjalitāni sajotibhūtāni sayameva gahetvā punappunaṁ nivattamānā, –",
  "atk-s0201a5:332_5": "‘‘iminā te ṭhānena cintetvā pāpaṁ kata’’nti pūvadoṇiyaṁ pūvaṁ koṭṭento viya hadayamajjhaṁ koṭṭetvā, paṇṇāsa janā pādābhimukhā paṇṇāsa janā sīsābhimukhā koṭṭetvā gacchanti, evaṁ gacchantā pañcahi vassasatehi ubho ante patvā puna nivattamānā pañcahi vassasatehi hadayamajjhaṁ āgacchanti.",
  "atk-s0201a5:332_6": "Taṁ sandhāya evaṁ vuttaṁ.",
  "atk-s0201a5:333_0": "Vuṭṭhānimanti vipākavuṭṭhānavedanaṁ.",
  "atk-s0201a5:333_1": "Sā kira mahāniraye vedanāto dukkhatarā hoti, yathā hi sinehapānasattāhato parihārasattāhaṁ dukkhataraṁ, evaṁ mahānirayadukkhato ussade vipākavuṭṭhānavedanā dukkhatarāti vadanti.",
  "atk-s0201a5:333_2": "Seyyathāpi macchassāti purisasīsañhi vaṭṭaṁ hoti, sūlena paharantassa pahāro ṭhānaṁ na labhati parigalati, macchasīsaṁ āyataṁ puthulaṁ, pahāro ṭhānaṁ labhati , avirajjhitvā kammakāraṇā sukarā hoti, tasmā evarūpaṁ sīsaṁ hoti.",
  "atk-s0201a5:334_0": "513.Vidhuraṁ sāvakamāsajjāti vidhuraṁ sāvakaṁ ghaṭṭayitvā.",
  "atk-s0201a5:334_1": "Paccattavedanāti sayameva pāṭiyekkavedanājanakā.",
  "atk-s0201a5:334_2": "Īdiso nirayo āsīti imasmiṁ ṭhāne nirayo devadūtasuttena dīpetabbo.",
  "atk-s0201a5:334_3": "Kaṇha-dukkhaṁ nigacchasīti kāḷaka-māra, dukkhaṁ vindissasi.",
  "atk-s0201a5:334_4": "Majjhe sarassāti mahāsamuddassa majjhe udakaṁ vatthuṁ katvā nibbattavimānāni kappaṭṭhitikāni honti, tesaṁ veḷuriyassa viya vaṇṇo hoti, pabbatamatthake jalitanaḷaggikkhandho viya ca nesaṁ acciyo jotanti, pabhassarā pabhāsampannā honti, tesu vimānesu nīlabhedādivasena nānattavaṇṇā accharā naccanti.",
  "atk-s0201a5:334_5": "Yo etamabhijānātīti yo etaṁ vimānavatthuṁ jānātīti attho.",
  "atk-s0201a5:334_6": "Evamettha vimānapetavatthukeneva attho veditabbo.",
  "atk-s0201a5:334_7": "Pādaṅguṭṭhena kampayīti idaṁ pāsādakampanasuttena dīpetabbaṁ.",
  "atk-s0201a5:334_8": "Yo vejayantaṁ pāsādanti idaṁ cūḷataṇhāsaṅkhayavimuttisuttena dīpetabbaṁ.",
  "atk-s0201a5:334_9": "Sakkaṁ so paripucchatīti idampi teneva dīpetabbaṁ.",
  "atk-s0201a5:334_10": "Sudhammāyābhito sabhanti sudhammasabhāya samīpe, ayaṁ pana brahmaloke sudhammasabhāva, na tāvatiṁsabhavane.",
  "atk-s0201a5:334_11": "Sudhammasabhāvirahito hi devaloko nāma natthi.",
  "atk-s0201a5:335_0": "Brahmaloke pabhassaranti brahmaloke mahāmoggallānamahākassapādīhi sāvakehi saddhiṁ tassa tejodhātuṁ samāpajjitvā nisinnassa bhagavato obhāsaṁ.",
  "atk-s0201a5:335_1": "Ekasmiñhi samaye bhagavā brahmaloke sudhammāya devasabhāya sannipatitvā, –",
  "atk-s0201a5:335_2": "‘‘atthi nu kho koci samaṇo vā brāhmaṇo vā evaṁmahiddhiko.",
  "atk-s0201a5:335_3": "Yo idha āgantuṁ sakkuṇeyyā’’ti cintentasseva brahmagaṇassa cittamaññāya tattha gantvā brahmagaṇassa matthake nisinno tejodhātuṁ samāpajjitvā mahāmoggallānādīnaṁ āgamanaṁ cintesi.",
  "atk-s0201a5:335_4": "Tepi gantvā satthāraṁ vanditvā tejodhātuṁ samāpajjitvā paccekaṁ disāsu nisīdiṁsu, sakalabrahmaloko ekobhāso ahosi.",
  "atk-s0201a5:335_5": "Satthā catusaccappakāsanaṁ dhammaṁ desesi, desanāpariyosāne anekāni brahmasahassāni maggaphalesu patiṭṭhahiṁsu.",
  "atk-s0201a5:335_6": "Taṁ sandhāyimā gāthā vuttā, so panāyamattho aññatarabrahmasuttena dīpetabbo.",
  "atk-s0201a5:336_0": "Vimokkhenaaphassayīti jhānavimokkhena phusi.",
  "atk-s0201a5:336_1": "Vananti jambudīpaṁ.",
  "atk-s0201a5:336_2": "Pubbavidehānanti pubbavidehānañca dīpaṁ.",
  "atk-s0201a5:336_3": "Ye ca bhūmisayā narāti bhūmisayā narā nāma aparagoyānakā ca uttarakurukā ca.",
  "atk-s0201a5:336_4": "Tepi sabbe phusīti vuttaṁ hoti.",
  "atk-s0201a5:336_5": "Ayaṁ pana attho nandopanandadamanena dīpetabbo.",
  "atk-s0201a5:336_6": "Vatthu visuddhimagge iddhikathāya vitthāritaṁ.",
  "atk-s0201a5:336_7": "Apuññaṁ pasavīti apuññaṁ paṭilabhi.",
  "atk-s0201a5:336_8": "Āsaṁ mā akāsi bhikkhūsūti bhikkhū vihesemīti etaṁ āsaṁ mā akāsi.",
  "atk-s0201a5:336_9": "Sesaṁ sabbattha uttānamevāti.",
  "atk-s0201a5:337_0": "Papañcasūdaniyā majjhimanikāyaṭṭhakathāya",
  "atk-s0201a5:338_0": "Māratajjanīyasuttavaṇṇanā niṭṭhitā.",
  "atk-s0201a5:339_0": "Pañcamavaggavaṇṇanā niṭṭhitā.",
  "atk-s0201a5:340_0": "Mūlapaṇṇāsaṭṭhakathā niṭṭhitā."
}