{
  "anya-e0301n2:0_0": "Dutīyagāthā-paramatthadīpanī",
  "anya-e0301n2:1_0": "11.",
  "anya-e0301n2:1_1": "Evaṁ ādigāthāyataṁtaṁ payojana sahite pañca atthe dassetvā idāni te abhidhammatthe uddesato dassento dutīyagāthamāha.",
  "anya-e0301n2:1_2": "Tattha tatthāti bhāsissaṁ abhidhammattha saṅgahanti vutte tasmiṁ abhidhammatthasaṅgahapade mayā vuttā abhidhammatthā sabbathāparamatthato catudhā hontīti yojanā. Etthaca -",
  "anya-e0301n2:2_0": "[12] Ṭīkāyaṁ tāva",
  "anya-e0301n2:3_0": "Tattha tasmiṁ abhidhammatthasaṅgahapakaraṇetivā abhidhammattha padetivā abhidhammetivā tasaddattho niddiṭṭho.",
  "anya-e0301n2:3_1": "Vibhāvaniyaṁ pana tasmiṁ abhidhammeti.",
  "anya-e0301n2:3_2": "Sabbaṁ nasundaraṁ.",
  "anya-e0301n2:4_0": "Na hi abhidhammattha saṅgahapakaraṇe mayā vuttā abhidhammatthāti yujjati.",
  "anya-e0301n2:4_1": "Pakaraṇaṁpi hi upari vuccamānameva hoti.",
  "anya-e0301n2:4_2": "Natu vuttaṁ.",
  "anya-e0301n2:4_3": "Kuto abhidhammatthāti.",
  "anya-e0301n2:4_4": "Na ca saṁvaṇṇanāpakaraṇesu ādimhiyeva tāva tasaddo appadhānapadāni paccāmasatīti atthi.",
  "anya-e0301n2:4_5": "Tasmā aṭṭhasāliniyaṁ ādimhi tattha kena ṭṭhena abhidhammoti vākyeviya idha tasaddattho veditabboti.",
  "anya-e0301n2:4_6": "Evañhi sati –",
  "anya-e0301n2:5_0": "[13] Ṭīkāsu",
  "anya-e0301n2:6_0": "Sabbathā vuttāti yojanāpi paṭikkhittā hoti.",
  "anya-e0301n2:7_0": "Sā hi vakkhamānehi sabbayāpi dvādasa, sabbathāpi aṭṭhārasātiādīhi nasametīti.",
  "anya-e0301n2:7_1": "Tatta sabbathāti dhammasaṅgaṇiyaṁ vuttena kusalādinā sabbappakārenapi catudhāva honti, vibhaṅge vibhatte na khandhādinā sabbappakārenapi catudhāva hontīti attho.",
  "anya-e0301n2:7_2": "Dhātu kathāyaṁ vuttenātiādināpi vattabbaṁ.",
  "anya-e0301n2:8_0": "12.Paramatthatoti paramattha saccato.",
  "anya-e0301n2:8_1": "Dve hi saccāni sammutisaccaṁ, paramatthasaccanti, tattha satta puggala atta jīvādikā paññattiatthā sabhāvato avijjamānāyeva honti.",
  "anya-e0301n2:8_2": "Dhammavavatthānaññāṇarahitānaṁpana mahājanānaṁ citte mahantamahantāpi hutvā vijjamānāviya paññāyanti, teca mahājanā samaggā hutvā tesaṁ ekantena atthibhāvaṁ gahetvā tathā tathā voharanti ceva sampaṭicchantica.",
  "anya-e0301n2:8_3": "Tasmā te mahājanehi samaggehi sammatattātatoyevaca vacīsaccaviratisaccānaṁ vatthubhūtattāsammuti saccanti vuccanti.",
  "anya-e0301n2:8_4": "Tasmiṁ sammutisacce ṭhatvā sammā paṭipajjantā sabba lokiyasampattiyoca sabbabodhisambhāra dhammeca ārādhenti.",
  "anya-e0301n2:8_5": "Micchāpaṭipajjantā apāyapūrakā honti.",
  "anya-e0301n2:8_6": "Evaṁ mahantañhi sammuti saccanti.",
  "anya-e0301n2:8_7": "Paramatthasaccaṁ pana patvā taṁ saccameva nahoti.",
  "anya-e0301n2:8_8": "Tañhi sayaṁ avijjamānaṁyeva samānaṁ mahājane vijjamānantveva gaṇhāpeti.",
  "anya-e0301n2:8_9": "Sakkāyadiṭṭhi dvāsaṭṭhidiṭṭhi tividhamicchādiṭṭhīnaṁ vatthu hutvā bālajanānaṁ vaṭṭadukkhato niyyātuṁ nadeti.",
  "anya-e0301n2:8_10": "Evaṁ viparītañhi sammutisaccaṁ.",
  "anya-e0301n2:8_11": "Evaṁ mahāsāvajjañcāti.",
  "anya-e0301n2:8_12": "Paramatthasaccaṁpana duvidhaṁ sabhāvasaccaṁ ariyasaccanti.",
  "anya-e0301n2:8_13": "Tattha dhammasaṅgaṇiādīsu sattasu pakaraṇesu vibhattā kusalādayo dhammā sabhāvasaccaṁnāma.",
  "anya-e0301n2:8_14": "Te hi sayaṁ sabhāvato vijjamānattā kusalānāma dhammā atthi sukhānāma vedanā atthīti gaṇhantena visaṁvādentīti.",
  "anya-e0301n2:8_15": "Taṁ pana ariyasaccaṁ patvā kiñci asaccaṁpi hotiyeva.",
  "anya-e0301n2:8_16": "Tathāhi anubhavanabhedamattaṁ upādāyeva vedanā sukhā dukkhā adukkhamasukhāti vuttā.",
  "anya-e0301n2:8_17": "Na sabbākārato sukhabhūtattā.",
  "anya-e0301n2:8_18": "Sabbehi pana aniccatā saṅkhatatādīhi anekasatehi ākārehi sabbāpi vedanā dukkhāeva.",
  "anya-e0301n2:8_19": "Tathā anavajjasukhavipākaṭṭhena kusalabhāvopi akusalaṁ upādāyeva vutto.",
  "anya-e0301n2:8_20": "Sabbepi hi tebhūmakā kusalasammatā dhammā sāsavatā saṁkilesikatā oghaniya yoganiya upādāniyatā saṅkhātehi vajjehi sāvajjāeva honti.",
  "anya-e0301n2:8_21": "Dukkhasaccabhūtānañca vipākānaṁ jananaṭṭhena ekantena dukkhavipākāeva honti.",
  "anya-e0301n2:8_22": "Ajjhattattikañca sabbalokiyasammataṁ upādāya vuttaṁ.",
  "anya-e0301n2:8_23": "Sabbepi hi catubbhū makadhammā ekantena attāpināma natthi.",
  "anya-e0301n2:8_24": "Kuto ajjhattānāma.",
  "anya-e0301n2:8_25": "Bahiddhāeva honti.",
  "anya-e0301n2:8_26": "Saṅkhāre parato passāti hi vuttanti.",
  "anya-e0301n2:8_27": "Ayaṁ nayo sesattika dukadhammesupi yathārahaṁ netabbo.",
  "anya-e0301n2:8_28": "Ariya saccaṁnāma sabbesaṁ tebhūmakadhammānaṁ ekanta dukkhabhāvo taṇhāya ekanta dukkhasamudaya bhāvo nibbānasseva dukkhanirodha bhāvo aṭṭhaṅgikassa maggasseva dukkhanirodhamaggabhāvocāti.",
  "anya-e0301n2:8_29": "Idhameva hi parisuddhabuddhīnaṁ ariyānaṁ ñāṇe acalamānaṁ sabbākāraparipuṇṇaṁ nippariyāyasaccaṁ hotīti.",
  "anya-e0301n2:8_30": "Tesu idha sammutisaccaṁ nivattento paramatthatoti ida māha.",
  "anya-e0301n2:8_31": "Tena vuttaṁ paramatthatoti paramatthasaccatoti.",
  "anya-e0301n2:8_32": "Tattha attho duvidho sabhāvasiddhoca parikappasiddhoca.",
  "anya-e0301n2:8_33": "Tattha yo vinā aññāpadesena kevalaṁ visuṁ visuṁ attano lakkhaṇena vijjamāno hutvā siddho.",
  "anya-e0301n2:8_34": "So cittādiko attho sabhāvasiddhonāma.",
  "anya-e0301n2:8_35": "Yopana attano lakkhaṇena vijjamānoyeva nahoti.",
  "anya-e0301n2:8_36": "Vijjamānassapana atthassa nānā pavattiākāre upādāya cittena parikappetvā saviggahaṁ katvā gahito cittamayo cittanimmito hutvā citteeva upalabbhamāno hoti.",
  "anya-e0301n2:8_37": "So sattapuggalādiko attho parikappasiddho nāma.",
  "anya-e0301n2:8_38": "Tesu sabhāvasiddhoyeva paramatthonāma.",
  "anya-e0301n2:8_39": "So hi santi bhavanti buddhisaddā etthāti attho.",
  "anya-e0301n2:8_40": "Ekantavijjamānaṭṭhena itarato paramo ukkaṁsagato atthoti paramattho.",
  "anya-e0301n2:8_41": "Api ca, ye ayaṁ atthi ayaṁ upalabbhatīti gahetvā tassa abhiññeyyassa abhiññatthāya, pariññeyyassa pariññatthāya, pahātabbassa pahānatthāya, sacchikātabbassa sacchikaraṇatthāya, bhāvetabbassa bhāvanatthāya paṭipajjanti.",
  "anya-e0301n2:8_42": "Tesaṁ tadatthasādhane avisaṁvādakaṭṭhena paramo uttamo atthoti paramattho.",
  "anya-e0301n2:8_43": "Itaropana avijjamānattā tassa abhiññādiatthāya paṭipajjantānaṁ tadatthasādhane visaṁvādakoyeva bhavissati.",
  "anya-e0301n2:8_44": "Napana tadatthaṁ sādhessa tīti paramatthoti vattuṁ nārahatīti.",
  "anya-e0301n2:9_0": "[14] Vibhāvaniyaṁ pana",
  "anya-e0301n2:10_0": "‘‘Paramassavā uttamassa ñāṇassa attho gocaroti paramattho’’tipi vuttaṁ. Taṁ na sundaraṁ.",
  "anya-e0301n2:11_0": "Na hi paramasaddoñāṇe vattamāno dissati.",
  "anya-e0301n2:11_1": "Naca atthasaddo gocareti.",
  "anya-e0301n2:11_2": "Yañca anuṭīkāyaṁ saccameva saccikaṁ.",
  "anya-e0301n2:11_3": "So eva attho aviparītassa ñāṇassa visayabhāvaṭṭhenāti saccikaṭṭhoti vuttaṁ.",
  "anya-e0301n2:11_4": "Taṁpi aviparītena ñāṇena araṇīyato upagantabba to atthoti imamatthaṁ dasseti.",
  "anya-e0301n2:11_5": "Naparamasaddassa atthanti.",
  "anya-e0301n2:11_6": "[Paramatthapadaṁ]",
  "anya-e0301n2:12_0": "13.Cittanti ettha cintetīti cittaṁ.",
  "anya-e0301n2:12_1": "Etthaca cintanakriyā nāma niccaṁ ārammaṇāpekkhā hoti.",
  "anya-e0301n2:12_2": "Na hi sā ārammaṇena vinā labbhatīti.",
  "anya-e0301n2:12_3": "Tasmā ārammaṇaggahaṇa ārammaṇupaladdhiyeva idha cintanāti daṭṭhabbāti.",
  "anya-e0301n2:12_4": "Evañhi sati bhavaṅgasamaya visaññisamayesu cittaṁ ārammaṇena vināpi pavattatīti evaṁ vādīnaṁ vādo paṭikkhitto hoti.",
  "anya-e0301n2:12_5": "Santesupica nissaya samanantarādīsu tassa paccayesu tehi nāmaṁ alabhitvā ārammaṇapaccayavasenevassa nāmaṁ siddhanti daṭṭhabbaṁ.",
  "anya-e0301n2:12_6": "Cintenti sampayuttakā dhammā etenāti cittaṁ.",
  "anya-e0301n2:12_7": "Tañhi ārammaṇaggahaṇakicce pubbaṅgamabhūtanti taṁ sampayuttadhammāpi ārammaṇaṁ gaṇhantā tassa vaseneva gaṇhantīti.",
  "anya-e0301n2:12_8": "Cintanamattaṁvā cittaṁ.",
  "anya-e0301n2:12_9": "Sabbepi hi dhammā taṁtaṁ kriyāmattāva honti.",
  "anya-e0301n2:12_10": "Na tesu dabbaṁvā saṇṭhānaṁ vā viggahovā upalabbhati.",
  "anya-e0301n2:12_11": "Paccayāyatta vuttino ca honti.",
  "anya-e0301n2:12_12": "Na te attano thāmenavā balenavā vasenavā sattiyāvā uppajjituṁpi sakkonti.",
  "anya-e0301n2:12_13": "Pageva cintetuṁvā phusetuṁvāti.",
  "anya-e0301n2:12_14": "Khaṇamattaṭṭhāyinoca honti, na kadāci kassaci vase vattituṁ sakkontīti.",
  "anya-e0301n2:12_15": "Tasmā tesu idaṁ dabbaṁ, ayaṁ satti, aya kriyāti evaṁ vibhāgo nalabbhatīti daṭṭhabbaṁ.",
  "anya-e0301n2:12_16": "Evañca katvā sabbesu paramatthapadesu ekaṁ bhāvasādhanameva padhānato labbhati.",
  "anya-e0301n2:12_17": "Tadañña sādhanānipana pariyāyatova labbhantīti veditabbaṁ.",
  "anya-e0301n2:12_18": "Ettha ca dabbādivasena abhedassa cintanassa atthavisesañāpanatthaṁ vibhāga kappanāvasena bhedakaraṇaṁ pariyāyakathāti daṭṭhabbaṁ.",
  "anya-e0301n2:12_19": "Yathā silā puttakassasarīranti, tathā karaṇañca taṁ taṁ kriyāsaṅkhāta dhammavimuttassa paraparikappitassa kārakabhūtassa atta jīva satta puggalassa sabbaso abhāvadīpanatthaṁ.",
  "anya-e0301n2:12_20": "Sati hi attādimhi kiṁ abhedassa bhedakappanāyāti.",
  "anya-e0301n2:13_0": "Vibhāvaniyaṁ pana",
  "anya-e0301n2:14_0": "Sasavisāṇaṁ viya abhūtassa bhūta kappanā vuttā viya dissati.",
  "anya-e0301n2:14_1": "Ayamassādhippāyo-dhammesu kattāvā kāre tāvā koci natthi.",
  "anya-e0301n2:14_2": "Lokepana attappadhāno kriyā nipphādako kattānāma siddho.",
  "anya-e0301n2:14_3": "Tasmā cintanakicce attappadhānatā dīpanatthaṁ taṁ kattubhāvaṁ citte āropetvā cintetīti cittanti vuttaṁ.",
  "anya-e0301n2:15_0": "Cittassaca balena taṁsampayuttānaṁpi tasmiṁ kicce tadanukūlappavattidīpanatthaṁ punakaraṇabhāvaṁ citte kattubhāvañca tesu āropetvā cintenti sampayuttakā dhammā etenāti cittanti vuttanti.",
  "anya-e0301n2:15_1": "Api cettha cittasaddo vicitratthavācako daṭṭhabbo.",
  "anya-e0301n2:15_2": "Vuttañhe taṁ saṁyuttake –",
  "anya-e0301n2:16_0": "Diṭṭhaṁ vo bhikkhave caraṇaṁnāma cittanti.",
  "anya-e0301n2:16_1": "Evaṁ bhante.",
  "anya-e0301n2:16_2": "Tampi kho bhikkhave caraṇaṁ cittaṁ citteneva cintitanti.",
  "anya-e0301n2:16_3": "Tenāpi kho bhikkhave caraṇena cittena cittaññeva cittataranti, nā haṁ bhikkhave aññaṁ ekanikāyaṁpi samanupassāmi yaṁ evaṁ cittaṁ.",
  "anya-e0301n2:16_4": "Yathayidaṁ bhikkhave tiracchānagatā pāṇā.",
  "anya-e0301n2:16_5": "Tepi kho bhikkhave tiracchānagatā pāṇā citteneva cittikatā.",
  "anya-e0301n2:16_6": "Tehipi kho bhikkhave tiracchāna gatehi pāṇehi cittaññeva cittataranti.",
  "anya-e0301n2:17_0": "Tattha caraṇaṁnāma cittanti yatthavicitrāni dibbavimānādīni cittakammāni katvā idañcidañca puññaṁ karontā idhacidhaca nibbattāti dassento vicaranti .",
  "anya-e0301n2:17_1": "Tassa paṭakoṭṭhakassetaṁ nāmaṁ.",
  "anya-e0301n2:17_2": "Cittenāti nissakke karaṇavacanaṁ.",
  "anya-e0301n2:17_3": "Yathayidanti yathā ime.",
  "anya-e0301n2:17_4": "Cittikatāti vicitrā katā.",
  "anya-e0301n2:17_5": "Etthaca cittavicittakāya saññāvicittā.",
  "anya-e0301n2:17_6": "Saññāvicittatāya taṇhāvicittā.",
  "anya-e0301n2:17_7": "Taṇhāvicittatāya kammāni vicittāni.",
  "anya-e0301n2:17_8": "Kammavicitta tāya yoniyo vicittā.",
  "anya-e0301n2:17_9": "Yonivicittatāya tesaṁ tiracchā nagatānaṁ vicittatā veditabbā.",
  "anya-e0301n2:17_10": "[Vacanattho]",
  "anya-e0301n2:18_0": "Taṁ taṁ sabhāvo lakkhaṇaṁ, kiccasampattiyo raso;",
  "anya-e0301n2:19_0": "Gayhākāro phalaṁvāpi, paccupaṭṭhāna saññitaṁ.",
  "anya-e0301n2:20_0": "Āsannakāraṇaṁ yaṁ taṁ, padaṭṭhānanti taṁ mataṁ;",
  "anya-e0301n2:21_0": "Dhammānaṁ vavatthānāya, alaṁ ete vibuddhino.",
  "anya-e0301n2:22_0": "Ārammaṇavijānanalakkhaṇaṁ cittaṁ, pubbaṅgamarasaṁ, sandhānapaccupaṭṭhānaṁ, nāmarūpapadaṭṭhānaṁ. [Cittaṁ]",
  "anya-e0301n2:23_0": "14.Cetasikanti ettha cetasi bhavaṁ tadāyattavuttitāyāti cetasikaṁ.",
  "anya-e0301n2:23_1": "Phassādi dhammajātaṁ.",
  "anya-e0301n2:23_2": "Etthaca tadāyattavuttitā nāma ekuppādatādīhi lakkhaṇehi cittena saha ekī bhūtassa viya pavatti.",
  "anya-e0301n2:23_3": "Etena yā cittassa jāti.",
  "anya-e0301n2:23_4": "Sāeva phassādīnaṁ.",
  "anya-e0301n2:23_5": "Yā cittassa jarā, yaṁ cittassa maraṇaṁ, yaṁ cittassa ārammaṇaṁ, yaṁ cittassa vatthu, tadeva phassādīnanti evaṁ ekapuppha mañjariyaṁ ekavaṇṭupanibbandhāni pupphāni viya cittena saha ekajātiyādi upanibbandhā phassādayo dhammā idha cetasikaṁnāmāti siddhā honti.",
  "anya-e0301n2:23_6": "Evañca sati cittaṁpi tehi phassādīhi saha tatheva āyattaṁ pavattatīti taṁpi phassikaṁ vedanikantiādinā vattabbanti ce. Na.",
  "anya-e0301n2:23_7": "Cittasseva jeṭṭhakattā.",
  "anya-e0301n2:23_8": "Manopubbaṅgamā dhammā, manoseṭṭhā manomayāti hi vuttaṁ.",
  "anya-e0301n2:23_9": "Etthaca manomayāti manasāeva pakatā nimmitā cittakriyā bhūtāti attho.",
  "anya-e0301n2:23_10": "Etena te phassādayo dhammā cittena vinā nupalabbhantīti dasseti.",
  "anya-e0301n2:23_11": "Cittaṁpana tehi kehici vināpi pavattatiyeva.",
  "anya-e0301n2:23_12": "Pañcaviññāṇa cittañhitehi kehici vitakkādīhi vinā uppajjatīti.",
  "anya-e0301n2:23_13": "Tasmā tesaññeva tadāyatta vuttitā vattabbā na cittassāti.",
  "anya-e0301n2:24_0": "[15] Vibhāvaniyaṁ pana",
  "anya-e0301n2:25_0": "Ekālambaṇatā mattena tesaṁ tadāyattavuttitaṁ cetasi kattañca vibhāveti. Taṁ na sundaraṁ.",
  "anya-e0301n2:26_0": "Na hi ekālambaṇatāmattena cetasikaṁnāma jātanti.",
  "anya-e0301n2:26_1": "Ettha ca loke nānāvaṇṇadhātuyo udake ghaṁsitvā vatthumhi nānā cittakammāni karonti, tattha vatthumhi pharaṇaṁ bandhanañca udakasseva kiccaṁ, na vaṇṇadhātūnaṁ.",
  "anya-e0301n2:26_2": "Nānārūpa dassanaṁ vaṇṇadhātūnameva kiccaṁ, na udakassa.",
  "anya-e0301n2:26_3": "Tattha vatthuviya ārammaṇaṁ daṭṭhabbaṁ.",
  "anya-e0301n2:26_4": "Udakaṁviya cittaṁ.",
  "anya-e0301n2:26_5": "Nānā vaṇṇadhātuyoviya cetasikadhammāti.",
  "anya-e0301n2:26_6": "[Cetasikaṁ]",
  "anya-e0301n2:27_0": "15.Rūpanti ettha ruppatīti rūpaṁ.",
  "anya-e0301n2:27_1": "Sītuṇhādīhi virodhi paccayehi visama pavatti vasena vikāraṁ āpajjati, tehi vā vikāraṁ āpādīyatīti attho. Yathāha –",
  "anya-e0301n2:28_0": "Ruppatīti kho bhikkhave tasmā rūpanti vuccati.",
  "anya-e0301n2:28_1": "Kena ruppati.",
  "anya-e0301n2:28_2": "Sitenapi ruppati.",
  "anya-e0301n2:28_3": "Uṇhenapi ruppati.",
  "anya-e0301n2:28_4": "Jighacchāyapi ruppati.",
  "anya-e0301n2:28_5": "Vipāsāyapi ruppati.",
  "anya-e0301n2:28_6": "Ḍaṁsa makasa vātātapa sariṁ sapa sapphassehipi ruppatīti.",
  "anya-e0301n2:28_7": "Ruppatītica ruppati, kuppati, ghaṭṭīyati, piḷī yati, bhijjatīti.",
  "anya-e0301n2:29_0": "Mahāniddese vuttaṁ.",
  "anya-e0301n2:29_1": "Ayamettha piṇḍattho, ye dhammā ciraṭṭhitikāca honti sappaṭighasabhāvāca.",
  "anya-e0301n2:29_2": "Tesaññeva ṭhitikkhaṇesu virodhipaccayehi samāgamonāma hoti.",
  "anya-e0301n2:29_3": "Napanaññesaṁ parittakkhaṇānaṁ appaṭighasabhāvānanti.",
  "anya-e0301n2:29_4": "Tesañhi appaṭighasabhāvānaṁ sukhuma rūpānaṁpi bahiddhā sītādīhi samāgamonāma natthi.",
  "anya-e0301n2:29_5": "Kuto parittakkhaṇānaṁ appaṭighasabhāvānañca arūpadhammānanti.",
  "anya-e0301n2:29_6": "Yadievaṁ sukhumarūpānaṁ arūpatāpatti siyāti. Nasiyā.",
  "anya-e0301n2:29_7": "Oḷārikarūpehi samānagati kattā.",
  "anya-e0301n2:29_8": "Tānihi oḷārikesu ruppamānesu ruppantiyevāti.",
  "anya-e0301n2:29_9": "Samāgamoca nāma idha thapetvā āpātagamanaṁ ārammaṇakaraṇañca aññamaññaviruddhānaṁ ṭhitipattānaṁ oḷārikarūpānaṁ mahābhūtānamevavā aññamaññābhighaṭṭanaṁ vuccati, ruppati ghaṭṭīyati pīḷīyatīti hi vuttaṁ.",
  "anya-e0301n2:29_10": "Ruppanañcanāma parasenāyuddhena raṭṭhakhobhoviya kalāpantaragatadhātūnaṁ kuppanaṁ bhijjanaṁca vuccati.",
  "anya-e0301n2:29_11": "Kuppati bhijjatīti hi vuttaṁ.",
  "anya-e0301n2:29_12": "Etthaca kuppatīti khobhati cañcalati, bhijjatīti vikāraṁ āpajjati.",
  "anya-e0301n2:29_13": "Yasmiṁ khaṇe virodhipaccayasamāgamaṁ labhanti.",
  "anya-e0301n2:29_14": "Tato paṭṭhāya sayaṁpi vikārapattā honti.",
  "anya-e0301n2:29_15": "Omattādhimattarūpasantatīnaṁ uppattiyā paccayabhāvaṁ pattā hontīti attho.",
  "anya-e0301n2:29_16": "Apicettha ruppanaṁ duvidhaṁ vaḍḍhanaṁ, hāyanañca.",
  "anya-e0301n2:29_17": "Tadubhayaṁpi kappavuṭṭhāne kappasaṇṭhāne nānāāyukappa saṁvacchara utu māsa ratti divādīnaṁ parivattaneca pākaṭaṁ hotīti.",
  "anya-e0301n2:29_18": "Kasmā pana rūpanti nāmaṁ ghaṭṭanavasena ruppanadhammānameva siddhanti.",
  "anya-e0301n2:29_19": "Tesameva saviggahattā.",
  "anya-e0301n2:29_20": "Rūpadhammā hi samūhasaṇṭhānādi bhāvapattiyā saviggahā honti.",
  "anya-e0301n2:29_21": "Tasmā tesameva ruppanaṁ paccakkhatopi lokassa pākaṭanti tesveva rūpanti nāmaṁ siddhanti daṭṭhabbaṁ.",
  "anya-e0301n2:29_22": "Arūpadhammā pana aviggahāti na tesaṁ vikāro paccakkhato lokassa pākaṭo hoti.",
  "anya-e0301n2:29_23": "Taṁ taṁ rūpavikāraṁ disvāvā sutvā vā pucchitvāyeva vā so lokena jānitabbo aññatra paracittavidūhi.",
  "anya-e0301n2:29_24": "Tasmā tesaṁ rūpatāpatti natthīti.",
  "anya-e0301n2:30_0": "[16] Vibhāvaniyaṁ pana",
  "anya-e0301n2:31_0": "Tesaṁ rūpatāpattippasaṅgo sītādiggahaṇa sāmatthiyena nivattito.",
  "anya-e0301n2:31_1": "Yasmā pana vohāronāma lokopacārena vinā nasijjhati.",
  "anya-e0301n2:31_2": "Lokopacāroca pākaṭanimittavase neva pavatto.",
  "anya-e0301n2:31_3": "Tasmā idha sītādiggahaṇena vināpi tappasaṅganivatti lokatova siddhāti daṭṭhabbā.",
  "anya-e0301n2:32_0": "Yasmā ca brahmaloke brahmānaṁ kāyavikāra vacīvikārā ca iddhivikuppanāvasappavattā nānārūpavikārāca dissantiyeva.",
  "anya-e0301n2:32_1": "Teca ekena pariyāyena ruppanākārāeva nāma honti, tasmā tesaṁ vasena tattha rūpānaṁ rūpatāsiddhi hotīti veditabbaṁ.",
  "anya-e0301n2:32_2": "Rūpayati vā attano sabhāvena pakāsatīti rūpaṁ.",
  "anya-e0301n2:32_3": "Arūpadhammā hi na attano sabhāvena pākaṭā honti.",
  "anya-e0301n2:32_4": "Rūpasannissayeneva gahetabbā .",
  "anya-e0301n2:32_5": "Idaṁ pana attano sabhāveneva pākaṭaṁ pañcaviññāṇehipi gahetabbanti.",
  "anya-e0301n2:32_6": "Imasmiṁ atthe sati brahmaloke rūpānaṁpi uju katova rūpatāsiddhi hotīti.",
  "anya-e0301n2:33_0": "[17] Vibhāvaniyaṁ pana",
  "anya-e0301n2:34_0": "Anuggāhakānaṁ sītādīnaṁ vasena taṁ sabhāvā nātivattana vasenaca tattha rūpatāsiddhi vibhāvitā.",
  "anya-e0301n2:34_1": "Yasmāpana sīte nāpi uṇhenāpītiādivacanaṁ nidassanamattaṁ hoti.",
  "anya-e0301n2:34_2": "Kamma cittāhārānaṁpi vasena ruppanassa sambhavato, tathāhi saññā viññāṇānipi rūpārammaṇarasārammaṇehi eva pāḷiyaṁ niddiṭṭhāni.",
  "anya-e0301n2:34_3": "Na hi saññā rūpaṁeva sañjānāti.",
  "anya-e0301n2:34_4": "Na ca viññāṇaṁ rasa meva vijānāti.",
  "anya-e0301n2:34_5": "Nidassanamattena desanā hotīti viññāyatīti.",
  "anya-e0301n2:34_6": "Tasmā sītādiggahaṇaṁ amuñcitvāva tattha rūpatāsiddhivibhāvanena payojana natthīti. [Rūpaṁ]",
  "anya-e0301n2:35_0": "16.Nibbānanti ettha nibbāyanti sabbe vaṭṭadukkhasantāpā etasminti nibbānaṁ.",
  "anya-e0301n2:35_1": "Nibbāyantīti ye kilesāvā khandhāvā abhāvitamaggassa āyatiṁ uppajjanārahapakkhe ṭhitā honti.",
  "anya-e0301n2:35_2": "Teyeva bhāvitamaggassa anuppajjanārahapakkhaṁ pāpuṇantīti attho.",
  "anya-e0301n2:35_3": "Na hi khaṇattayaṁ patvā niruddhā atītadhammā nibbāyanti nāma.",
  "anya-e0301n2:35_4": "Paccuppannesu āyatiṁ avassaṁ uppajjamānesuca dhammesu vattabbameva natthīti.",
  "anya-e0301n2:35_5": "Vaṭṭadukkhasantāpāti kilesavaṭṭa kammavaṭṭa vipākavaṭṭa dukkhasantāpā.",
  "anya-e0301n2:35_6": "Na hi tividha vaṭṭadukkhasantāparahitānaṁ rukkhādīnaṁ anuppādanirodho nibbānaṁnāma hotīti.",
  "anya-e0301n2:35_7": "Etasminti visaye bhummaṁ.",
  "anya-e0301n2:35_8": "Yathā ākāse sakuṇā pakkhantīti.",
  "anya-e0301n2:35_9": "Yehi te nibbāyanti.",
  "anya-e0301n2:35_10": "Tesaṁ tabbinimuttaṁ aññaṁ nibbutiṭṭhānaṁnāma kiñci natthīti.",
  "anya-e0301n2:35_11": "Nibbāyanti vā ariyajanā etasminti nibbānaṁ.",
  "anya-e0301n2:35_12": "Nibbanti dhīrā yathayaṁ padīpoti hi vuttaṁ.",
  "anya-e0301n2:35_13": "Nibbāyantīti taṁ taṁ kilesānaṁvā khandhānaṁvā puna appaṭisandhikabhāvaṁ pāpuṇantīti attho.",
  "anya-e0301n2:35_14": "Ekasminti visayeeva bhummaṁ, etasmiṁ adhi gatetipi yojenti.",
  "anya-e0301n2:35_15": "Ṭīkāsupana bhavābhavaṁ vinanato saṁsibbana to vānaṁ vuccati taṇhā.",
  "anya-e0301n2:35_16": "Tato nikkhantanti nibbānanti vuttaṁ.",
  "anya-e0301n2:36_0": "[18] Vibhāvaniyaṁ pana",
  "anya-e0301n2:37_0": "‘‘Nibbābhivā etena rāgaggiādikoti nibbāna’’ntipi vuttaṁ. Taṁ na sundaraṁ.",
  "anya-e0301n2:38_0": "Na hi maggeviya nibbāne katthaci karaṇasādhanaṁ diṭṭhaṁ, naca nibbānaṁ nibbūti kriyāsādhane rāgādikassa kattuno saha kāripaccayo hotīti.",
  "anya-e0301n2:38_1": "[Nibbānaṁ]",
  "anya-e0301n2:39_0": "Dutīyagāthāya paramatthadīpanā niṭṭhitā."
}