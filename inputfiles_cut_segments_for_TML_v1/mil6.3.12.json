{
  "mil6.3.12:0.1_0": "Milindapañha",
  "mil6.3.12:0.2_0": "Anumānapañha",
  "mil6.3.12:0.3_0": "Vessantaravagga",
  "mil6.3.12:0.4_0": "12. Nibbānasannihitapañha",
  "mil6.3.12:1.1_0": "“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti?",
  "mil6.3.12:1.2_0": "“Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṁ vā adho vā tiriyaṁ vā, yattha nibbānaṁ sannihitan”ti.",
  "mil6.3.12:2.1_0": "“Yadi, bhante nāgasena, natthi nibbānassa sannihitokāso, tena hi natthi nibbānaṁ?",
  "mil6.3.12:2.2_0": "Yesañca taṁ nibbānaṁ sacchikataṁ, tesampi sacchikiriyā micchā, kāraṇaṁ tattha vakkhāmi.",
  "mil6.3.12:2.3_0": "Yathā, bhante nāgasena, mahiyā dhaññuṭṭhānaṁ khettaṁ atthi, gandhuṭṭhānaṁ pupphaṁ atthi, pupphuṭṭhānaṁ gumbo atthi, phaluṭṭhānaṁ rukkho atthi, ratanuṭṭhānaṁ ākaro atthi, tattha yo koci yaṁ yaṁ icchati, so tattha gantvā taṁ taṁ harati;",
  "mil6.3.12:2.4_0": "evameva kho, bhante nāgasena, yadi nibbānaṁ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṁ sacchikataṁ, tesampi sacchikiriyā micchā”ti.",
  "mil6.3.12:3.1_0": "“Natthi, mahārāja, nibbānassa sannihitokāso, atthi cetaṁ nibbānaṁ, sammāpaṭipanno yoniso manasikārena nibbānaṁ sacchikaroti.",
  "mil6.3.12:3.2_0": "Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṁ adhigacchati;",
  "mil6.3.12:3.3_0": "evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikaroti.",
  "mil6.3.12:4.1_0": "Yathā vā pana, mahārāja, atthi satta ratanāni nāma.",
  "mil6.3.12:4.2_0": "Seyyathidaṁ—",
  "mil6.3.12:4.3_0": "cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanaṁ.",
  "mil6.3.12:4.4_0": "Na ca tesaṁ ratanānaṁ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti.",
  "mil6.3.12:4.5_0": "Evameva kho, mahārāja, atthi nibbānaṁ, natthi tassa sannihitokāso, sammāpaṭipanno yoniso manasikārena nibbānaṁ sacchikarotī”ti.",
  "mil6.3.12:5.1_0": "“Bhante nāgasena, nibbānassa sannihitokāso mā hotu, atthi pana taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti?",
  "mil6.3.12:5.2_0": "“Āma, mahārāja, atthi taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti.",
  "mil6.3.12:6.1_0": "“Katamaṁ pana, bhante, taṁ ṭhānaṁ, yattha ṭhito sammāpaṭipanno nibbānaṁ sacchikarotī”ti?",
  "mil6.3.12:6.2_0": "“Sīlaṁ, mahārāja, ṭhānaṁ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṁ sacchikaroti.",
  "mil6.3.12:6.3_0": "Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṁ passati;",
  "mil6.3.12:6.4_0": "evameva kho, mahārāja, sīle patiṭṭhito yoniso manasikaronto sakayavanepi …pe…",
  "mil6.3.12:6.5_0": "yattha katthacipi ṭhito sammāpaṭipanno nibbānaṁ sacchikaroti.",
  "mil6.3.12:7.1_0": "Yathā vā pana, mahārāja, sakayavanepi …pe…",
  "mil6.3.12:7.2_0": "yattha katthacipi ṭhitassa pubbadisā atthi;",
  "mil6.3.12:7.3_0": "evameva kho, mahārāja, sīle patiṭṭhitassa yoniso manasikarontassa sakkayavanepi …pe…",
  "mil6.3.12:7.4_0": "yattha katthacipi ṭhitassa sammāpaṭipannassa atthi nibbānasacchikiriyā”ti.",
  "mil6.3.12:7.5_0": "“Sādhu, bhante nāgasena, desitaṁ tayā nibbānaṁ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṁ sammāpayogo, evametaṁ gaṇivarapavara tathā sampaṭicchāmī”ti.",
  "mil6.3.12:8.1_0": "Nibbānasannihitapañho dvādasamo.",
  "mil6.3.12:9.1_0": "Vessantaravaggo tatiyo.",
  "mil6.3.12:10.1_0": "Imasmiṁ vagge dvādasa pañhā."
}