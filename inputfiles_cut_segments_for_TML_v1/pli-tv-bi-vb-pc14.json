{
  "pli-tv-bi-vb-pc14:0.1_0": "Theravāda Vinaya",
  "pli-tv-bi-vb-pc14:0.2_0": "Bhikkhunivibhaṅga",
  "pli-tv-bi-vb-pc14:0.3_0": "Pācittiyakaṇḍa",
  "pli-tv-bi-vb-pc14:0.4_0": "Rattandhakāravagga",
  "pli-tv-bi-vb-pc14:0.5_0": "14. Dutiyikauyyojanasikkhāpada",
  "pli-tv-bi-vb-pc14:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc14:1.2_0": "Tena kho pana samayena thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojeti.",
  "pli-tv-bi-vb-pc14:1.3_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc14:1.4_0": "“kathañhi nāma ayyā thullanandā rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessatī”ti …pe…",
  "pli-tv-bi-vb-pc14:1.5_0": "“saccaṁ kira, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojetī”ti?",
  "pli-tv-bi-vb-pc14:1.6_0": "“Saccaṁ, bhagavā”ti.",
  "pli-tv-bi-vb-pc14:1.7_0": "Vigarahi buddho bhagavā …pe…",
  "pli-tv-bi-vb-pc14:1.8_0": "kathañhi nāma, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessati.",
  "pli-tv-bi-vb-pc14:1.9_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc14:1.10_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc14:1.11.1_0": "“Yā pana bhikkhunī rathikāya vā byūhe vā siṅghāṭake vā purisena saddhiṁ ekenekā santiṭṭheyya vā sallapeyya vā nikaṇṇikaṁ vā jappeyya dutiyikaṁ vā bhikkhuniṁ uyyojeyya, pācittiyan”ti.",
  "pli-tv-bi-vb-pc14:2.1.1_0": "Yā panāti",
  "pli-tv-bi-vb-pc14:2.1.2_0": "yā yādisā …pe…",
  "pli-tv-bi-vb-pc14:2.1.3_0": "bhikkhunīti",
  "pli-tv-bi-vb-pc14:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc14:2.1.5_0": "Rathikā nāma",
  "pli-tv-bi-vb-pc14:2.1.6_0": "racchā vuccati.",
  "pli-tv-bi-vb-pc14:2.1.7_0": "Byūhaṁ nāma",
  "pli-tv-bi-vb-pc14:2.1.8_0": "yeneva pavisanti teneva nikkhamanti.",
  "pli-tv-bi-vb-pc14:2.1.9_0": "Siṅghāṭako nāma",
  "pli-tv-bi-vb-pc14:2.1.10_0": "caccaraṁ vuccati.",
  "pli-tv-bi-vb-pc14:2.1.11_0": "Puriso nāma",
  "pli-tv-bi-vb-pc14:2.1.12_0": "manussapuriso na yakkho na peto na tiracchānagato viññū paṭibalo santiṭṭhituṁ sallapituṁ.",
  "pli-tv-bi-vb-pc14:2.1.13_0": "Saddhinti",
  "pli-tv-bi-vb-pc14:2.1.14_0": "ekato.",
  "pli-tv-bi-vb-pc14:2.1.15_0": "Ekenekāti",
  "pli-tv-bi-vb-pc14:2.1.16_0": "puriso ceva hoti bhikkhunī ca.",
  "pli-tv-bi-vb-pc14:2.1.17_0": "Santiṭṭheyya vāti",
  "pli-tv-bi-vb-pc14:2.1.18_0": "purisassa hatthapāse tiṭṭhati, āpatti pācittiyassa.",
  "pli-tv-bi-vb-pc14:2.1.19_0": "Sallapeyya vāti",
  "pli-tv-bi-vb-pc14:2.1.20_0": "purisassa hatthapāse ṭhitā sallapati, āpatti pācittiyassa.",
  "pli-tv-bi-vb-pc14:2.1.21_0": "Nikaṇṇikaṁ vā jappeyyāti",
  "pli-tv-bi-vb-pc14:2.1.22_0": "purisassa upakaṇṇake āroceti, āpatti pācittiyassa.",
  "pli-tv-bi-vb-pc14:2.1.23_0": "Dutiyikaṁ vā bhikkhuniṁ uyyojeyyāti",
  "pli-tv-bi-vb-pc14:2.1.24_0": "anācāraṁ ācaritukāmā dutiyikampi bhikkhuniṁ uyyojeti, āpatti dukkaṭassa.",
  "pli-tv-bi-vb-pc14:2.1.25_0": "Dassanūpacāraṁ vā savanūpacāraṁ vā vijahantiyā āpatti dukkaṭassa.",
  "pli-tv-bi-vb-pc14:2.1.26_0": "Vijahite āpatti pācittiyassa.",
  "pli-tv-bi-vb-pc14:2.2.1_0": "Hatthapāsaṁ vijahitvā santiṭṭhati vā sallapati vā āpatti dukkaṭassa.",
  "pli-tv-bi-vb-pc14:2.2.2_0": "Yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa.",
  "pli-tv-bi-vb-pc14:2.2.3.1_0": "Anāpatti—",
  "pli-tv-bi-vb-pc14:2.2.4_0": "yo koci viññū dutiyo hoti,",
  "pli-tv-bi-vb-pc14:2.2.5_0": "arahopekkhā,",
  "pli-tv-bi-vb-pc14:2.2.6_0": "aññavihitā santiṭṭhati vā sallapati vā,",
  "pli-tv-bi-vb-pc14:2.2.7_0": "na anācāraṁ ācaritukāmā,",
  "pli-tv-bi-vb-pc14:2.2.8_0": "sati karaṇīye dutiyikaṁ bhikkhuniṁ uyyojeti,",
  "pli-tv-bi-vb-pc14:2.2.9_0": "ummattikāya,",
  "pli-tv-bi-vb-pc14:2.2.10_0": "ādikammikāyāti.",
  "pli-tv-bi-vb-pc14:2.2.11_0": "Catutthasikkhāpadaṁ niṭṭhitaṁ."
}