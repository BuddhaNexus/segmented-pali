{
  "tika-abh06t39:0_0": "13. Terasamo paricchedo",
  "tika-abh06t39:1_0": "Nissandaphalavibhāgo",
  "tika-abh06t39:2_0": "1792.",
  "tika-abh06t39:3_0": "Vipassanāya nissandamiti vuttamito paraṁ;",
  "tika-abh06t39:4_0": "Saccānaṁ paṭivedhādiṁ, pavakkhāmi yathākkamaṁ.",
  "tika-abh06t39:5_0": "1793.",
  "tika-abh06t39:6_0": "Pariññā ca pahānañca, sacchikiriyā ca bhāvanā;",
  "tika-abh06t39:7_0": "Iti dukkhādisaccesu, kiccamāhu catubbidhaṁ.",
  "tika-abh06t39:8_0": "1794.",
  "tika-abh06t39:9_0": "Taṁ sabbaṁ maggakālamhi, karissati tato paraṁ;",
  "tika-abh06t39:10_0": "Paṭipassaddhakiccattā, kataṁ hoti phale kathaṁ.",
  "tika-abh06t39:11_0": "1795.",
  "tika-abh06t39:12_0": "Chinnatālo phalasseva, chinnānusayamūlakā;",
  "tika-abh06t39:13_0": "Khandhā nālamadhiṭṭhānaṁ, vipallāsapavattiyā.",
  "tika-abh06t39:14_0": "1796.",
  "tika-abh06t39:15_0": "Accantapaṭipakkhattā, catumaggapavattiyā;",
  "tika-abh06t39:16_0": "Paraṁ klesā na jāyanti, daḍḍhabījaṅkuraṁ yathā.",
  "tika-abh06t39:17_0": "1797.",
  "tika-abh06t39:18_0": "Niyyānaṭṭhavisesena, aññamaññassa paccayo;",
  "tika-abh06t39:19_0": "Maggova maggaṁ bhāveti, jāyamānotha vā puna.",
  "tika-abh06t39:20_0": "1798.",
  "tika-abh06t39:21_0": "Maggappavattisantāne , bhāvanāti pavuccati;",
  "tika-abh06t39:22_0": "Vattamānena taṁ kiccaṁ, nipphāditamasesato.",
  "tika-abh06t39:23_0": "1799.",
  "tika-abh06t39:24_0": "Iti tīṇipi saccāni, kiccato paṭivijjhati;",
  "tika-abh06t39:25_0": "Nibbānaṁ sacchikubbanto, maggo ekakkhaṇe saha.",
  "tika-abh06t39:26_0": "1800.",
  "tika-abh06t39:27_0": "Kiccappavattito cettha, paṭivedhoti vuccati;",
  "tika-abh06t39:28_0": "Tañca sādheti maggoyaṁ, niyyanto santigocaro.",
  "tika-abh06t39:29_0": "1801.",
  "tika-abh06t39:30_0": "Pariccajitvā saṅkhāre, maggassārabbha nibbutiṁ,",
  "tika-abh06t39:31_0": "Niyyānameva saccesu, kiccasādhanamīritaṁ.",
  "tika-abh06t39:32_0": "1802.",
  "tika-abh06t39:33_0": "Maggo eva hi niyyāti, sesā tassopakārakā;",
  "tika-abh06t39:34_0": "Appentā jhānadhammā ca, bujjhantā bodhipakkhiyā.",
  "tika-abh06t39:35_0": "1803.",
  "tika-abh06t39:36_0": "Tasmā tasseva vuṭṭhānaṁ, pakāsenti visesato;",
  "tika-abh06t39:37_0": "Khandhehi ca kilesehi, vimokkhattayato kathaṁ.",
  "tika-abh06t39:38_0": "1804.",
  "tika-abh06t39:39_0": "Katvānābhinivesaṁ tu, yattha tattha yathā tathā;",
  "tika-abh06t39:40_0": "Bhūmidhammaṁ pariggayha, vipassitvā tato paraṁ.",
  "tika-abh06t39:41_0": "1805.",
  "tika-abh06t39:42_0": "Yato kutoci vuṭṭhānaṁ, yadi hoti aniccato;",
  "tika-abh06t39:43_0": "Hutvādhimokkhabahulo, saddhindriyavisesato.",
  "tika-abh06t39:44_0": "1806.",
  "tika-abh06t39:45_0": "Animittavimokkhena, niyyanto sattapuggalo;",
  "tika-abh06t39:46_0": "Saddhānusārī paṭhame, majjhe saddhāvimuttako.",
  "tika-abh06t39:47_0": "1807.",
  "tika-abh06t39:48_0": "Ante paññāvimuttoti, tamīrenti tathāgatā;",
  "tika-abh06t39:49_0": "Saṅkhāre dukkhato disvā, vuṭṭhahanto sa puggalo.",
  "tika-abh06t39:50_0": "1808.",
  "tika-abh06t39:51_0": "Passaddhibahulo hutvā, samādhindriyalābhato;",
  "tika-abh06t39:52_0": "Tathevāppaṇihitena, niyyanto tividho bhave.",
  "tika-abh06t39:53_0": "1809.",
  "tika-abh06t39:54_0": "Anattato vuṭṭhahitvā, vedabāhulyayogato;",
  "tika-abh06t39:55_0": "Suññatenātha niyyanto, paññindriyavisesato.",
  "tika-abh06t39:56_0": "1810.",
  "tika-abh06t39:57_0": "Dhammānusārī paṭhame, diṭṭhippatto tato paraṁ;",
  "tika-abh06t39:58_0": "Ante paññāvimuttoti, tampi dīpenti paṇḍitā.",
  "tika-abh06t39:59_0": "1811.",
  "tika-abh06t39:60_0": "Āneñjapādakajjhāna-nāmakāyavisesato ;",
  "tika-abh06t39:61_0": "Sacchikatvāna nibbānaṁ, majjhe cha kāyasakkhino.",
  "tika-abh06t39:62_0": "1812.",
  "tika-abh06t39:63_0": "Arūpato ca maggena, āneñjena ca rūpato;",
  "tika-abh06t39:64_0": "Vimutto ubhatobhāga-vimutto arahā bhave.",
  "tika-abh06t39:65_0": "1813.",
  "tika-abh06t39:66_0": "Tivimokkhamukhībhūtā, iti vuṭṭhānasādhikā;",
  "tika-abh06t39:67_0": "Sattapuggalabhedañca, sampādeti vipassanā.",
  "tika-abh06t39:68_0": "1814.",
  "tika-abh06t39:69_0": "Adhimuccati saddhā ca, yathāvatthusabhāvato;",
  "tika-abh06t39:70_0": "Ñeyyadhammesu sabbattha, paññā ca paṭivijjhati.",
  "tika-abh06t39:71_0": "1815.",
  "tika-abh06t39:72_0": "Tasmā saddhā ca paññā ca, vatthunicchayalakkhaṇā;",
  "tika-abh06t39:73_0": "Vatthuppatiṭṭhitā cāyaṁ, tilakkhaṇavipassanā.",
  "tika-abh06t39:74_0": "1816.",
  "tika-abh06t39:75_0": "Tasmā saddhādhuro yogī, disvoḷārikalakkhaṇaṁ;",
  "tika-abh06t39:76_0": "Tato paramanattāti, sukhume adhimuccati.",
  "tika-abh06t39:77_0": "1817.",
  "tika-abh06t39:78_0": "Tassevamadhimuttassa, saddhā vā pana kevalā;",
  "tika-abh06t39:79_0": "Samādhindriyādhikā ca, vuṭṭhānaghaṭikā bhave.",
  "tika-abh06t39:80_0": "1818.",
  "tika-abh06t39:81_0": "Thūlalakkhaṇamohāya, paññādhure vipassato;",
  "tika-abh06t39:82_0": "Dhammasabhāvamāhacca, sukhumaṁ paṭivijjhati.",
  "tika-abh06t39:83_0": "1819.",
  "tika-abh06t39:84_0": "Tasmā saddhādhurasseva, vuṭṭhānadvayamādito;",
  "tika-abh06t39:85_0": "Ante saddhānugatassa, paññā suparipūrati.",
  "tika-abh06t39:86_0": "1820.",
  "tika-abh06t39:87_0": "Paññādhurassa sesanti, keci ācariyā pana;",
  "tika-abh06t39:88_0": "Dhurasaṁsandanaṁ nāma, vuṭṭhānesu vibhāvayuṁ.",
  "tika-abh06t39:89_0": "1821.",
  "tika-abh06t39:90_0": "Sattakkhattuparamo ca,",
  "tika-abh06t39:91_0": "Kolaṁkolo tathāparo;",
  "tika-abh06t39:92_0": "Ekabījīti tividho,",
  "tika-abh06t39:93_0": "Sotāpanno pavuccati.",
  "tika-abh06t39:94_0": "1822.",
  "tika-abh06t39:95_0": "Sakiṁdeva imaṁ lokaṁ, āgantvā puna puggalo;",
  "tika-abh06t39:96_0": "Sakadāgāmināmena, dutiyopi pakāsito.",
  "tika-abh06t39:97_0": "1823.",
  "tika-abh06t39:98_0": "Antarāparinibbāyī , upahaccāparo tathā;",
  "tika-abh06t39:99_0": "Asaṅkhāraṁ sasaṅkhāraṁ, uddhaṁsototi pañcadhā.",
  "tika-abh06t39:100_0": "1824.",
  "tika-abh06t39:101_0": "Anāgāmī ca tatiyo, catuttho arahāti ca;",
  "tika-abh06t39:102_0": "Itthaṁ phalaṭṭhā cattāro, maggaṭṭhā ca tatopare.",
  "tika-abh06t39:103_0": "1825.",
  "tika-abh06t39:104_0": "Bhāvanāpariyāyena , paṭivedhānurūpato;",
  "tika-abh06t39:105_0": "Cattāro ca yugā honti, aṭṭha cāriyapuggalā.",
  "tika-abh06t39:106_0": "1826.",
  "tika-abh06t39:107_0": "Diṭṭhikaṅkhā pahīyanti, ādimaggena sabbathā;",
  "tika-abh06t39:108_0": "Apāyagamanīyampi, pāpamaññaṁ pahīyati.",
  "tika-abh06t39:109_0": "1827.",
  "tika-abh06t39:110_0": "Sakadāgāmimaggena, khīyantoḷārikā tathā;",
  "tika-abh06t39:111_0": "Anāgāmikamaggena, kāmadosāva sabbathā.",
  "tika-abh06t39:112_0": "1828.",
  "tika-abh06t39:113_0": "Arahattena sabbepi, klesā khīyanti sabbathā;",
  "tika-abh06t39:114_0": "Klesahāni yathāyoga-miti ñeyyā vibhāvinā.",
  "tika-abh06t39:115_0": "1829.",
  "tika-abh06t39:116_0": "Paṭisambhidā catasso, atthe dhamme niruttiyaṁ;",
  "tika-abh06t39:117_0": "Paṭibhāne ca bhāsanti, ñāṇaṁ bhedagataṁ budhā.",
  "tika-abh06t39:118_0": "1830.",
  "tika-abh06t39:119_0": "Hetupphalañca nibbānaṁ, bhāsitattho tathāparo;",
  "tika-abh06t39:120_0": "Pākākriyāti pañcete, atthanāmena bhāsitā.",
  "tika-abh06t39:121_0": "1831.",
  "tika-abh06t39:122_0": "Hetu cāriyamaggo ca, bhāsitañca tathāparaṁ;",
  "tika-abh06t39:123_0": "Kusalākusalañceti, pañca dhammo pakāsito.",
  "tika-abh06t39:124_0": "1832.",
  "tika-abh06t39:125_0": "Tatthevaṁ dasadhā bhede, atthadhamme yathārahaṁ;",
  "tika-abh06t39:126_0": "Yo vohāro sabhāvena, sā niruttīti sammatā.",
  "tika-abh06t39:127_0": "1833.",
  "tika-abh06t39:128_0": "Taṁtaṁgocarakiccādi-bhedabhinnaṁ tahiṁ tahiṁ;",
  "tika-abh06t39:129_0": "Pavattamānaṁ yaṁ ñāṇaṁ, paṭibhānaṁ tamīritaṁ.",
  "tika-abh06t39:130_0": "1834.",
  "tika-abh06t39:131_0": "Pubbayogo bāhussaccaṁ,",
  "tika-abh06t39:132_0": "Desabhāsā tathāgamo;",
  "tika-abh06t39:133_0": "Paripucchā cādhigamo,",
  "tika-abh06t39:134_0": "Nissayo mittasampadā.",
  "tika-abh06t39:135_0": "1835.",
  "tika-abh06t39:136_0": "Iccūpanissayaṁ laddhā, bhijjati paṭisambhidā;",
  "tika-abh06t39:137_0": "Asekkhabhūmiyaṁ vātha, sekkhabhūmiyameva vā.",
  "tika-abh06t39:138_0": "1836.",
  "tika-abh06t39:139_0": "Sarassato āgamato, tathālambaṇatopi ca;",
  "tika-abh06t39:140_0": "Nāmuppattiṁ pakāsenti, phalassa tividhaṁ budhā.",
  "tika-abh06t39:141_0": "1837.",
  "tika-abh06t39:142_0": "Tidhā tato samāpatti, sotāpattiphalādikā;",
  "tika-abh06t39:143_0": "Suññatā cānimittā ca, tathāppaṇihitāti ca.",
  "tika-abh06t39:144_0": "1838.",
  "tika-abh06t39:145_0": "Tañca vuttanayeneva, samāpajjitumicchato;",
  "tika-abh06t39:146_0": "Vipassantassa saṅkhāre, phalamappeti attano.",
  "tika-abh06t39:147_0": "1839.",
  "tika-abh06t39:148_0": "Nirodhaṁ tu samāpattiṁ, rūpārūpassa lābhako;",
  "tika-abh06t39:149_0": "Samāpajjatānāgāmī, arahā ca yathā tathā.",
  "tika-abh06t39:150_0": "1840.",
  "tika-abh06t39:151_0": "Rūpārūpasamāpattiṁ, samāpajja yathākkamaṁ;",
  "tika-abh06t39:152_0": "Vuṭṭhahitvā vipassanto, tattha tattheva saṅkhate.",
  "tika-abh06t39:153_0": "1841.",
  "tika-abh06t39:154_0": "Yuganandhaṁ pavattetvā, samathañca vipassanaṁ;",
  "tika-abh06t39:155_0": "Yāvākiñcaññāyatana-mitthaṁ patvā tato paraṁ.",
  "tika-abh06t39:156_0": "1842.",
  "tika-abh06t39:157_0": "Adhiṭṭheyyamadhiṭṭhāya, katvābhogaṁ yathārahaṁ;",
  "tika-abh06t39:158_0": "Maggārūpasamāpattiṁ, samāpajjati paṇḍito.",
  "tika-abh06t39:159_0": "1843.",
  "tika-abh06t39:160_0": "Tato nirodhaṁ phusati, cittuppādadvayā paraṁ;",
  "tika-abh06t39:161_0": "Tassevaṁ manasābhāvo, nirodhoti pavuccati.",
  "tika-abh06t39:162_0": "1844.",
  "tika-abh06t39:163_0": "Phalacittasamuppādā, vuṭṭhānaṁ tassa dīpitaṁ;",
  "tika-abh06t39:164_0": "Tato bhavaṅgaṁ chetvāna, paccavekkhati buddhimā.",
  "tika-abh06t39:165_0": "1845.",
  "tika-abh06t39:166_0": "Iccānekaguṇādhāraṁ, paññābhāvanamuttamaṁ;",
  "tika-abh06t39:167_0": "Bhāveyya matimā yogī, patthento hitamattano.",
  "tika-abh06t39:168_0": "1846.",
  "tika-abh06t39:169_0": "Itthaṁ susampāditasīlacitta-",
  "tika-abh06t39:170_0": "Paññāvisuddhī paṭipādayantā;",
  "tika-abh06t39:171_0": "Patvāna sambodhimapetasokā,",
  "tika-abh06t39:172_0": "Pālenti sotthiṁ paramaṁ cirāya.",
  "tika-abh06t39:173_0": "1847.",
  "tika-abh06t39:174_0": "Te pattipattā paramappatītā,",
  "tika-abh06t39:175_0": "Pakkhālitaklesamalā mahesī;",
  "tika-abh06t39:176_0": "Accantavodātaguṇoditattā,",
  "tika-abh06t39:177_0": "Lokassa hontuttamadakkhiṇeyyā.",
  "tika-abh06t39:178_0": "Iti nāmarūpaparicchede nissandaphalavibhāgo nāma",
  "tika-abh06t39:179_0": "Terasamo paricchedo.",
  "tika-abh06t39:180_0": "Niṭṭhito ca sabbathāpi vipassanāvibhāgo.",
  "tika-abh06t39:181_0": "Nigamanakathā",
  "tika-abh06t39:182_0": "1848.",
  "tika-abh06t39:183_0": "Ettāvatā paṭiññāto, pavakkhāmīti ādito;",
  "tika-abh06t39:184_0": "Nāmarūpaparicchedo, pariniṭṭhāpito mayā.",
  "tika-abh06t39:185_0": "1849.",
  "tika-abh06t39:186_0": "Teraseva paricchedā, vibhattā satta sādhikā;",
  "tika-abh06t39:187_0": "Nāmarūpaparicchede, bhāṇavārā pakāsitā.",
  "tika-abh06t39:188_0": "1850.",
  "tika-abh06t39:189_0": "Abhidhammaparamatthā, samatho ca vipassanā;",
  "tika-abh06t39:190_0": "Visuṁ visuṁ vibhattāti, vibhāgettha tidhā matā.",
  "tika-abh06t39:191_0": "1851.",
  "tika-abh06t39:192_0": "Soyaṁ vijjāvimokkhā ca, hadayesu vibhāvinaṁ;",
  "tika-abh06t39:193_0": "Vallabhattamadhiṭṭhāya, sāsanettha gavesinaṁ.",
  "tika-abh06t39:194_0": "1852.",
  "tika-abh06t39:195_0": "Manogatatamuddhaṁsī, raviraṁsīva paṇḍito;",
  "tika-abh06t39:196_0": "Dassetu ciramālokaṁ, saddhammaratanālaye.",
  "tika-abh06t39:197_0": "1853.",
  "tika-abh06t39:198_0": "Paṇḍiccaṁ paramatthesu, pāṭavaṁ paṭipattiyaṁ;",
  "tika-abh06t39:199_0": "Patthayantena bhikkhūna-mitthaṁ sugatasāsane.",
  "tika-abh06t39:200_0": "1854.",
  "tika-abh06t39:201_0": "Nāmarūpapariccheda-masaṁkiṇṇamanākulaṁ;",
  "tika-abh06t39:202_0": "Kubbatā hitakāmena, sukatena katena me.",
  "tika-abh06t39:203_0": "1855.",
  "tika-abh06t39:204_0": "Mahāmerunibhaṁ gehaṁ, mahācetiyabhūsitaṁ;",
  "tika-abh06t39:205_0": "Mahāvihāramāruḷha-mahābodhimahussavaṁ.",
  "tika-abh06t39:206_0": "1856.",
  "tika-abh06t39:207_0": "Alaṅkātuṁ pahontālaṁ, cirakālaṁ tapodhanā;",
  "tika-abh06t39:208_0": "Laṅkādīpassalaṅkāraṁ, kalaṅkāpagatālayaṁ.",
  "tika-abh06t39:209_0": "1857.",
  "tika-abh06t39:210_0": "Nāmarūpaparicchedo,",
  "tika-abh06t39:211_0": "Antarāyaṁ vinā yathā;",
  "tika-abh06t39:212_0": "Niṭṭhitoyaṁ tathā loke,",
  "tika-abh06t39:213_0": "Niṭṭhantajjhāsayā subhā.",
  "tika-abh06t39:214_0": "Iti anuruddhācariyena viracitaṁ",
  "tika-abh06t39:215_0": "Nāmarūpaparicchedapakaraṇaṁ niṭṭhitaṁ.",
  "tika-abh06t39:216_0": "Namo tassa bhagavato arahato sammāsambuddhassa"
}