{
  "anya-e0703n40:0_0": "Ekacattālīsatima pariccheda",
  "anya-e0703n40:1_0": "Dvirājako",
  "anya-e0703n40:2_0": "1.",
  "anya-e0703n40:3_0": "Mahānāganarindassa , bhāgineyyo subhāgiyo;",
  "anya-e0703n40:4_0": "So aggabodhirājāsi, aggabodhigatāsayo.",
  "anya-e0703n40:5_0": "2.",
  "anya-e0703n40:6_0": "Tejena bāhuṁ sommena, candaṁ sampuṇṇamaṇḍalaṁ;",
  "anya-e0703n40:7_0": "Sumerumacalantena, gambhirena mahodadhiṁ.",
  "anya-e0703n40:8_0": "3.",
  "anya-e0703n40:9_0": "Vasundharā pakampena, mārutaṁ sampavuttiyā;",
  "anya-e0703n40:10_0": "Buddhiyāmaramantāraṁ, suddhiyā saradambaraṁ.",
  "anya-e0703n40:11_0": "4.",
  "anya-e0703n40:12_0": "Kāmabhogena devinda, matthena ca narissaraṁ;",
  "anya-e0703n40:13_0": "Dhammena suddhavāseṭṭhaṁ, vikkamena migādhipaṁ.",
  "anya-e0703n40:14_0": "5.",
  "anya-e0703n40:15_0": "Rājadhammehi rajjehi, cakkavattinarissaraṁ;",
  "anya-e0703n40:16_0": "Vessantarañca dānena, anugantvā jane suto.",
  "anya-e0703n40:17_0": "6.",
  "anya-e0703n40:18_0": "Mātulaṁ uparājavhe, bhātaraṁ yuvarājake;",
  "anya-e0703n40:19_0": "Bhāgineyyañca malaya-rājaṭhāne ṭhapesi so.",
  "anya-e0703n40:20_0": "7.",
  "anya-e0703n40:21_0": "Ṭhānantare yathāyogaṁ-seṭṭhāmacce ṭhapesi ca;",
  "anya-e0703n40:22_0": "Janaṁ saṅgahavatthūhī, rājadhammehi caggahi.",
  "anya-e0703n40:23_0": "8.",
  "anya-e0703n40:24_0": "Desaṁ sayoggaṁ pādāsi, yuvarājassa dakkhiṇaṁ;",
  "anya-e0703n40:25_0": "Vasaṁ tattha sirīvaḍḍha-mānavāpiṁ sagāhayi.",
  "anya-e0703n40:26_0": "9.",
  "anya-e0703n40:27_0": "Katvā girivihārañca, saṅghikaṁ tassa dāpayi;",
  "anya-e0703n40:28_0": "Khettānaṁ dvisataṁ saṅgha-bhogatthāya mahāmati.",
  "anya-e0703n40:29_0": "10.",
  "anya-e0703n40:30_0": "Adā malayarājassa, dāṭhānāmaṁ sadhītaraṁ;",
  "anya-e0703n40:31_0": "Pariveṇaṁ sīrisaṅgha-bodhināmañca kārayi.",
  "anya-e0703n40:32_0": "11.",
  "anya-e0703n40:33_0": "Mahāsivassa kāresi, pariveṇaṁ sanāmakaṁ;",
  "anya-e0703n40:34_0": "Parivāro’pi tassāsi, evaṁ puññaparāyano.",
  "anya-e0703n40:35_0": "12.",
  "anya-e0703n40:36_0": "Katvā sādhupacārena, porāṇaṁ saṅgahaṁ vidhiṁ;",
  "anya-e0703n40:37_0": "Antarāyaṁ visodhetuṁ, jiṇṇañca paṭisaṅkhari.",
  "anya-e0703n40:38_0": "13.",
  "anya-e0703n40:39_0": "Kavayo tassa rajjamhi, sīhaḷāya niruttiyā;",
  "anya-e0703n40:40_0": "Kāveyye bahuke’kāsuṁ, vicitranayāsālino.",
  "anya-e0703n40:41_0": "14.",
  "anya-e0703n40:42_0": "Vihāre dakkhiṇe kāsi, pāsādaṁ sumanoharaṁ;",
  "anya-e0703n40:43_0": "Akā navahi vassehi, dipe kaṇṭakasodhanaṁ.",
  "anya-e0703n40:44_0": "15.",
  "anya-e0703n40:45_0": "Kurundanāmaṁ kāretvā, vihāraṁ sabbasaṅghikaṁ;",
  "anya-e0703n40:46_0": "Vāpiṁ tannāmakaṁ nāḷi-kerārāmaṁ tiyojanaṁ.",
  "anya-e0703n40:47_0": "16.",
  "anya-e0703n40:48_0": "Mahāsivavhaye ceva, sassaṁ kārayituṁ adā;",
  "anya-e0703n40:49_0": "Lābhasakkārasammāna-mārāmikasataṁ tadā.",
  "anya-e0703n40:50_0": "17.",
  "anya-e0703n40:51_0": "Vihāraṁ taṁ samīpamhi, katvā ambilapassavaṁ;",
  "anya-e0703n40:52_0": "Gāmaṁ tannāmakaṁ cādā, theriyānaṁ tapassīnaṁ.",
  "anya-e0703n40:53_0": "18.",
  "anya-e0703n40:54_0": "Uttaravallivihārassa, ratanaṁ dīghavaṇṇitaṁ;",
  "anya-e0703n40:55_0": "Datvā gāmaṁ patiṭṭhesi, satthubimbaṁ silāmayaṁ.",
  "anya-e0703n40:56_0": "19.",
  "anya-e0703n40:57_0": "Keḷivāte ca kāresi, sumanaṁ nāma pabbataṁ;",
  "anya-e0703n40:58_0": "Mahātelavaṭaṁbodhi-ghare pāsāṇavedikaṁ.",
  "anya-e0703n40:59_0": "20.",
  "anya-e0703n40:60_0": "Kāretvā lohapāsādaṁ, pāsādamahane adā;",
  "anya-e0703n40:61_0": "Chattiṁsānaṁ sahassānaṁ, bhikkhūnaṁ so ticīvaraṁ.",
  "anya-e0703n40:62_0": "21.",
  "anya-e0703n40:63_0": "Gāmaṁ datvā niyojesi, ārakkhaṁ dhītu nāmakaṁ;",
  "anya-e0703n40:64_0": "Hatthikucchivihārepi, pāsādaṁ kāsi buddhimā.",
  "anya-e0703n40:65_0": "22.",
  "anya-e0703n40:66_0": "Dāṭhā sivassa ṭhatvāna, ovāde sādhu bhikkhuno;",
  "anya-e0703n40:67_0": "Samācaranto dhammena, sakkaccaṁ tamupaṭṭhahi.",
  "anya-e0703n40:68_0": "23.",
  "anya-e0703n40:69_0": "Mūgasenāpatiṁ cākā, vihāraṁ so visālakaṁ;",
  "anya-e0703n40:70_0": "Gāmaṁ lajjikametassa, dāsa bhogāya’dāsi ca.",
  "anya-e0703n40:71_0": "24.",
  "anya-e0703n40:72_0": "Mahānāgassa puññatthaṁ, rañño taṁnāmakaṁ akā;",
  "anya-e0703n40:73_0": "Mahātherassa tañcā’dā, rājā tepiṭakassa so.",
  "anya-e0703n40:74_0": "25.",
  "anya-e0703n40:75_0": "Attano sadisānañca, yogīnaṁ vigatālayo;",
  "anya-e0703n40:76_0": "Bhikkhūnaṁ catusaṭṭhīnaṁ, vihāraṁ taṁ tadā adā.",
  "anya-e0703n40:77_0": "26.",
  "anya-e0703n40:78_0": "Katvā tasseva mahā-pariveṇanivāsino;",
  "anya-e0703n40:79_0": "Bhinnorudīpaṁ datvāna, vaṭṭakākārapiṭṭhito.",
  "anya-e0703n40:80_0": "27.",
  "anya-e0703n40:81_0": "Dakkhiṇagīridaḷhavhe, mahānāge ca pabbate;",
  "anya-e0703n40:82_0": "Kāḷavāpādike cā’kā, vihāre posathālaye.",
  "anya-e0703n40:83_0": "28.",
  "anya-e0703n40:84_0": "Vihāre abhaye’kāsi, mahāpokkharaṇiṁ tathā;",
  "anya-e0703n40:85_0": "Cetiyapabbate cākā, nāgasoṇḍiṁ thirodikaṁ.",
  "anya-e0703n40:86_0": "29.",
  "anya-e0703n40:87_0": "Mahindataṭavāviñca, kārāpetvāna sādhukaṁ;",
  "anya-e0703n40:88_0": "Etissā mariyādāya, theraṁ netuṁ niyojayi.",
  "anya-e0703n40:89_0": "30.",
  "anya-e0703n40:90_0": "Mahāmahinda theramhi, taṁṭhānasamupāgato;",
  "anya-e0703n40:91_0": "Taracchā eva netunti, katikañceva kārayi.",
  "anya-e0703n40:92_0": "31.",
  "anya-e0703n40:93_0": "Chattaṁ soṇṇañca kāresi, nikāyesupi tīsu so;",
  "anya-e0703n40:94_0": "Sattāṭṭhanava vāresu, mahaggharatanehi ca.",
  "anya-e0703n40:95_0": "32.",
  "anya-e0703n40:96_0": "Mahātūpe catubbīsa-bhāraṁ chattaṁ suvaṇṇayaṁ;",
  "anya-e0703n40:97_0": "Tattha tattha ca pūjesi, mahagghaṁ ratanuttamaṁ.",
  "anya-e0703n40:98_0": "33.",
  "anya-e0703n40:99_0": "Dāṭhādhātugharaṁ katvā, vicitraratanujjalaṁ;",
  "anya-e0703n40:100_0": "Kāsi hemakaraṇḍañca, lohanāvañca pāḷiyaṁ.",
  "anya-e0703n40:101_0": "34.",
  "anya-e0703n40:102_0": "Maṇimekhalanāmañca, bandhāpesi sabandhanaṁ;",
  "anya-e0703n40:103_0": "Mahāmātiñca gaṇhesi, maṇihīrakavāpiyaṁ.",
  "anya-e0703n40:104_0": "35.",
  "anya-e0703n40:105_0": "Tadā eko mahāthero, jotipālakanāmako;",
  "anya-e0703n40:106_0": "Parājesi vivādena, dīpe vetullavādino.",
  "anya-e0703n40:107_0": "36.",
  "anya-e0703n40:108_0": "Dāṭhāpabhutināmo’tha, ādipādo’tilajjito;",
  "anya-e0703n40:109_0": "Hatthamukkhippi taṁ hantuṁ, gaṇḍo sañjāyi taṁkhaṇe.",
  "anya-e0703n40:110_0": "37.",
  "anya-e0703n40:111_0": "Rājā tasmiṁ pasīditvā, vihāreyeva vāsayi;",
  "anya-e0703n40:112_0": "Mānena taṁ anāgamma, dāṭhāpabhūmato kira.",
  "anya-e0703n40:113_0": "38.",
  "anya-e0703n40:114_0": "Datvā mahādipādattaṁ, bhāgineyyaggabodhino;",
  "anya-e0703n40:115_0": "Rakkhituṁ taṁ niyojesi, theraṁ sopi tamācari.",
  "anya-e0703n40:116_0": "39.",
  "anya-e0703n40:117_0": "Nīlagehaparicchedaṁ, katvā tasseva so adā;",
  "anya-e0703n40:118_0": "Katvevaṁ bahudhā puññaṁ, catuttiṁse same mato.",
  "anya-e0703n40:119_0": "40.",
  "anya-e0703n40:120_0": "Aggabodhi tato āsi, rājā pubbassa rājino;",
  "anya-e0703n40:121_0": "Mahallakattānaṁ khudda-nāmena paridīpayuṁ.",
  "anya-e0703n40:122_0": "41.",
  "anya-e0703n40:123_0": "So dīpaṁ paripālesi, pubbacārittakovido;",
  "anya-e0703n40:124_0": "Akāsi ca mahesiṁ so, mātuladhītumattano.",
  "anya-e0703n40:125_0": "42.",
  "anya-e0703n40:126_0": "Saṅghabhaddaṁ asiggāhaṁ, kāsi bandhuṁ mahesiyā;",
  "anya-e0703n40:127_0": "Yathārahamadā ceva, ṭhānantaramanālayo.",
  "anya-e0703n40:128_0": "43.",
  "anya-e0703n40:129_0": "Katvā veḷuvanaṁ rājā, sāgalīnaṁ niyojayī;",
  "anya-e0703n40:130_0": "Jamburantaragallañca, kāsi mātikapiṭṭhikaṁ.",
  "anya-e0703n40:131_0": "44.",
  "anya-e0703n40:132_0": "Rañño tasse’va rajjamhi, kāliṅgesu mahīpati;",
  "anya-e0703n40:133_0": "Sattānaṁ maraṇaṁ yuddhe, disvā saṁviggamānaso.",
  "anya-e0703n40:134_0": "45.",
  "anya-e0703n40:135_0": "Imaṁ dīpamupāgamma, pabbajjā katanicchayo;",
  "anya-e0703n40:136_0": "Jotipālamhi pabbaji, rājā sakkāsi taṁ ciraṁ.",
  "anya-e0703n40:137_0": "46.",
  "anya-e0703n40:138_0": "Padhānaṭhānaṁ tassa’kā, vihāre mattapabbate;",
  "anya-e0703n40:139_0": "Tassāmacco mahesī ca, tathevā’gamma pabbajuṁ.",
  "anya-e0703n40:140_0": "47.",
  "anya-e0703n40:141_0": "Rañño mahesī sutvāna, tassa pabbajjamuttamaṁ;",
  "anya-e0703n40:142_0": "Sakkaccaṁ tamupaṭṭhāsi, ratanavhañca kārayi.",
  "anya-e0703n40:143_0": "48.",
  "anya-e0703n40:144_0": "Adā rājā amaccassa, pācīnakaṇḍarājiyaṁ;",
  "anya-e0703n40:145_0": "Vettavāsavihārañca, so’dā saṅghassa taṁ yati.",
  "anya-e0703n40:146_0": "49.",
  "anya-e0703n40:147_0": "Rājattheremate rājā, socitvā parideviya;",
  "anya-e0703n40:148_0": "Padhānaṭhānaṁ kāresi, cūḷagallavihārake.",
  "anya-e0703n40:149_0": "50.",
  "anya-e0703n40:150_0": "Palaṁnagaragañceva, tassa ṭhānañhi kārayi;",
  "anya-e0703n40:151_0": "Evaṁ tadatthaṁ puññāni, bahūni’pi mahīpati.",
  "anya-e0703n40:152_0": "51.",
  "anya-e0703n40:153_0": "Jotipālita theramhi, tūpārāmamhi cetiyaṁ;",
  "anya-e0703n40:154_0": "Vandamāne pabhijjitvā, bhāgo taṁ purato pati.",
  "anya-e0703n40:155_0": "52.",
  "anya-e0703n40:156_0": "Pakkositvāna rājānaṁ, thero dassesi dukkhito;",
  "anya-e0703n40:157_0": "Rājā disvāva saṁviggo, kammaṁ paṭṭhapi taṁkhaṇe.",
  "anya-e0703n40:158_0": "53.",
  "anya-e0703n40:159_0": "Dakkhiṇakkhakadhātuṁ so, lohapāsādakucchiyaṁ;",
  "anya-e0703n40:160_0": "Sārakkhaṁ ṭhapayitvāna, rattindivamapūjayi.",
  "anya-e0703n40:161_0": "54.",
  "anya-e0703n40:162_0": "Navakamme cirāyante, thūpārāmamhi devatā;",
  "anya-e0703n40:163_0": "Supinaṁ tassa dassesuṁ, rattimārāmikā viya.",
  "anya-e0703n40:164_0": "55.",
  "anya-e0703n40:165_0": "Sace rājā papañceti, kātuṁ dhātugharaṁ mayaṁ;",
  "anya-e0703n40:166_0": "Dhātuṁ gahetvā gacchāma, yatthatatthā’ti taṁkhaṇe.",
  "anya-e0703n40:167_0": "56.",
  "anya-e0703n40:168_0": "Rājā pabuddho saṁviggo, na cireneva kārayi;",
  "anya-e0703n40:169_0": "Kammaṁ dhātugharesabbaṁ, cittakammādisaññuttaṁ.",
  "anya-e0703n40:170_0": "57.",
  "anya-e0703n40:171_0": "Catasso paṭimāyo ca, pallaṅke ca silāmaye;",
  "anya-e0703n40:172_0": "Hemacchattaṁ silādanta-kammaṁ gehamhi sabbaso.",
  "anya-e0703n40:173_0": "58.",
  "anya-e0703n40:174_0": "Mahāmaccādayo’kaṁsu , karaṇḍānaṁ sataṁ nava;",
  "anya-e0703n40:175_0": "Devānaṁpiyatissassa, kammañca nikhilaṁ navaṁ.",
  "anya-e0703n40:176_0": "59.",
  "anya-e0703n40:177_0": "Sabbussāhena kāretvā, mahāpūjaṁ yathārahaṁ;",
  "anya-e0703n40:178_0": "Ānetvā lohapāsādā, dhātuṁ sabbādarena so.",
  "anya-e0703n40:179_0": "60.",
  "anya-e0703n40:180_0": "Jotipālaṁ mahātheraṁ, sasaṅghaṁ parivāriya;",
  "anya-e0703n40:181_0": "Parihārena vaḍḍhesi, dhātuṁ dhātukaraṇḍake.",
  "anya-e0703n40:182_0": "61.",
  "anya-e0703n40:183_0": "Dhātugehassa pādāsi, laṅkādīpaṁ sahattanā;",
  "anya-e0703n40:184_0": "Lābhaggāma-madā tassā, rakkhakānaṁ mahesiyā.",
  "anya-e0703n40:185_0": "62.",
  "anya-e0703n40:186_0": "Nāgadīpamhi gehañca, rājāyatanadhātuyā;",
  "anya-e0703n40:187_0": "Uṇṇalomagharañceva, chattamāmalacetiye.",
  "anya-e0703n40:188_0": "63.",
  "anya-e0703n40:189_0": "Tattha gāmaṁ vihārassa, yāgudānāya’dāsi ca;",
  "anya-e0703n40:190_0": "Vihārassa’bhayassā’dā, gāmamaṅgaṇasālakaṁ.",
  "anya-e0703n40:191_0": "64.",
  "anya-e0703n40:192_0": "Nāmaṁ katvāna so’kāsi, attano ca mahesiyā;",
  "anya-e0703n40:193_0": "Dāṭhaggabodhimāvāsaṁ, vihāre atayuttare.",
  "anya-e0703n40:194_0": "65.",
  "anya-e0703n40:195_0": "Devī kapālanāgaṁ sā, vihāraṁ sādhukāriya;",
  "anya-e0703n40:196_0": "Tasse’vādā vihārassa, sampannacatupaccayaṁ.",
  "anya-e0703n40:197_0": "66.",
  "anya-e0703n40:198_0": "Gehaṁ jetavane kāsi, rājā rājatacumbaṭaṁ;",
  "anya-e0703n40:199_0": "Udapānaṁ maṇāpesi, sova bodhigharantike.",
  "anya-e0703n40:200_0": "67.",
  "anya-e0703n40:201_0": "Gaṅgātaṭaṁ valāhassaṁ, vāpiṁ giritaṭañcakā;",
  "anya-e0703n40:202_0": "Mahāpāḷiṁpi vaḍḍhesi, bhatanāvañca kārayi.",
  "anya-e0703n40:203_0": "68.",
  "anya-e0703n40:204_0": "Bhikkhūnīnaṁ mahesī ca, bhattavaṁsaṁ samādisi;",
  "anya-e0703n40:205_0": "Evaṁ puññāni katvā so, divaṁ’gā dasame same.",
  "anya-e0703n40:206_0": "69.",
  "anya-e0703n40:207_0": "Evaṁ puññaratā narādhipatayo sampannabhogā gamuṁ;",
  "anya-e0703n40:208_0": "Maccusseva vasaṁ tatohi matimā sammā bhavassīdisaṁ;",
  "anya-e0703n40:209_0": "Passanto niyamaṁ vihāya vidhinā sabbaṁ bhave saṅgatiṁ;",
  "anya-e0703n40:210_0": "Nibbānābhimukho careyya dhitimā pabbajjamajjhūpago.",
  "anya-e0703n40:211_0": "Sujanappasādasaṁvegatthāya kate mahāvaṁse",
  "anya-e0703n40:212_0": "Dvirājako nāma",
  "anya-e0703n40:213_0": "Ekacattālīsatimo paricchedo."
}