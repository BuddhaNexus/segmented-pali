{
  "sn38:1.0.1_0": "Saṁyutta Nikāya 38 ",
  "sn38:1.0.2_0": "1. Jambukhādakavagga ",
  "sn38:1.0.3_0": "1. Nibbānapañhāsutta ",
  "sn38:1.1.1_0": "Ekaṁ samayaṁ āyasmā sāriputto magadhesu viharati nālakagāmake. ",
  "sn38:1.1.2_0": "Atha kho jambukhādako paribbājako yenāyasmā sāriputto tenupasaṅkami;",
  "sn38:1.1.2_1": "upasaṅkamitvā āyasmatā sāriputtena saddhiṁ sammodi.",
  "sn38:1.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn38:1.1.3_1": "Ekamantaṁ nisinno kho jambukhādako paribbājako āyasmantaṁ sāriputtaṁ etadavoca:",
  "sn38:1.2.1_0": "“‘Nibbānaṁ, nibbānan’ti, āvuso sāriputta, vuccati. ",
  "sn38:1.2.2_0": "Katamaṁ nu kho, āvuso, nibbānan”ti? ",
  "sn38:1.2.3_0": "“Yo kho, āvuso, rāgakkhayo dosakkhayo mohakkhayo—",
  "sn38:1.2.4_0": "idaṁ vuccati nibbānan”ti. ",
  "sn38:1.2.5_0": "“Atthi panāvuso, maggo atthi paṭipadā etassa nibbānassa sacchikiriyāyā”ti? ",
  "sn38:1.2.6_0": "“Atthi kho, āvuso, maggo atthi paṭipadā etassa nibbānassa sacchikiriyāyā”ti. ",
  "sn38:1.2.7_0": "“Katamo panāvuso, maggo katamā paṭipadā etassa nibbānassa sacchikiriyāyā”ti? ",
  "sn38:1.2.8_0": "“Ayameva kho, āvuso, ariyo aṭṭhaṅgiko maggo etassa nibbānassa sacchikiriyāya, seyyathidaṁ—",
  "sn38:1.2.9_0": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. ",
  "sn38:1.2.10_0": "Ayaṁ kho, āvuso, maggo ayaṁ paṭipadā etassa nibbānassa sacchikiriyāyā”ti. ",
  "sn38:1.2.11_0": "“Bhaddako, āvuso, maggo bhaddikā paṭipadā etassa nibbānassa sacchikiriyāya. ",
  "sn38:1.2.12_0": "Alañca panāvuso sāriputta, appamādāyā”ti. ",
  "sn38:1.2.13_0": "Paṭhamaṁ. ",
  "sn38:2.0.1_0": "Saṁyutta Nikāya 38 ",
  "sn38:2.0.2_0": "1. Jambukhādakavagga ",
  "sn38:2.0.3_0": "2. Arahattapañhāsutta ",
  "sn38:2.1.1_0": "“‘Arahattaṁ, arahattan’ti, āvuso sāriputta, vuccati. ",
  "sn38:2.1.2_0": "Katamaṁ nu kho, āvuso, arahattan”ti? ",
  "sn38:2.1.3_0": "“Yo kho, āvuso, rāgakkhayo dosakkhayo mohakkhayo—",
  "sn38:2.1.4_0": "idaṁ vuccati arahattan”ti. ",
  "sn38:2.1.5_0": "“Atthi panāvuso, maggo atthi paṭipadā etassa arahattassa sacchikiriyāyā”ti? ",
  "sn38:2.1.6_0": "“Atthi kho, āvuso, maggo atthi paṭipadā etassa arahattassa sacchikiriyāyā”ti. ",
  "sn38:2.1.7_0": "“Katamo panāvuso, maggo katamā paṭipadā etassa arahattassa sacchikiriyāyā”ti? ",
  "sn38:2.1.8_0": "“Ayameva kho, āvuso, ariyo aṭṭhaṅgiko maggo etassa arahattassa sacchikiriyāya, seyyathidaṁ—",
  "sn38:2.1.9_0": "sammādiṭṭhi …pe… sammāsamādhi. ",
  "sn38:2.1.10_0": "Ayaṁ kho, āvuso, maggo, ayaṁ paṭipadā etassa arahattassa sacchikiriyāyā”ti. ",
  "sn38:2.1.11_0": "“Bhaddako, āvuso, maggo bhaddikā paṭipadā etassa arahattassa sacchikiriyāya. ",
  "sn38:2.1.12_0": "Alañca panāvuso sāriputta, appamādāyā”ti. ",
  "sn38:2.1.13_0": "Dutiyaṁ. ",
  "sn38:3.0.1_0": "Saṁyutta Nikāya 38 ",
  "sn38:3.0.2_0": "1. Jambukhādakavagga ",
  "sn38:3.0.3_0": "3. Dhammavādīpañhāsutta ",
  "sn38:3.1.1_0": "“Ke nu kho, āvuso sāriputta, loke dhammavādino, ke loke suppaṭipannā, ke loke sugatā”ti? ",
  "sn38:3.1.2_0": "“Ye kho, āvuso, rāgappahānāya dhammaṁ desenti, dosappahānāya dhammaṁ desenti, mohappahānāya dhammaṁ desenti, te loke dhammavādino. ",
  "sn38:3.1.3_0": "Ye kho, āvuso, rāgassa pahānāya paṭipannā, dosassa pahānāya paṭipannā, mohassa pahānāya paṭipannā, te loke suppaṭipannā. ",
  "sn38:3.1.4_0": "Yesaṁ kho, āvuso, rāgo pahīno ucchinnamūlo tālāvatthukato anabhāvaṅkato āyatiṁ anuppādadhammo, doso pahīno ucchinnamūlo tālāvatthukato anabhāvaṅkato āyatiṁ anuppādadhammo, moho pahīno ucchinnamūlo tālāvatthukato anabhāvaṅkato āyatiṁ anuppādadhammo, te loke sugatā”ti. ",
  "sn38:3.2.1_0": "“Atthi panāvuso, maggo atthi paṭipadā etassa rāgassa dosassa mohassa pahānāyā”ti? ",
  "sn38:3.2.2_0": "“Atthi kho, āvuso, maggo atthi paṭipadā etassa rāgassa dosassa mohassa pahānāyā”ti. ",
  "sn38:3.2.3_0": "“Katamo panāvuso, maggo katamā paṭipadā etassa rāgassa dosassa mohassa pahānāyā”ti? ",
  "sn38:3.2.4_0": "“Ayameva kho, āvuso, ariyo aṭṭhaṅgiko maggo etassa rāgassa dosassa mohassa pahānāya, seyyathidaṁ—",
  "sn38:3.2.5_0": "sammādiṭṭhi …pe… sammāsamādhi. ",
  "sn38:3.2.6_0": "Ayaṁ kho, āvuso, maggo ayaṁ paṭipadā etassa rāgassa dosassa mohassa pahānāyā”ti. ",
  "sn38:3.2.7_0": "“Bhaddako, āvuso, maggo bhaddikā paṭipadā, etassa rāgassa dosassa mohassa pahānāya. ",
  "sn38:3.2.8_0": "Alañca panāvuso sāriputta, appamādāyā”ti. ",
  "sn38:3.2.9_0": "Tatiyaṁ. ",
  "sn38:4.0.1_0": "Saṁyutta Nikāya 38 ",
  "sn38:4.0.2_0": "1. Jambukhādakavagga ",
  "sn38:4.0.3_0": "4. Kimatthiyasutta ",
  "sn38:4.1.1_0": "“Kimatthiyaṁ, āvuso sāriputta, samaṇe gotame brahmacariyaṁ vussatī”ti? ",
  "sn38:4.1.2_0": "“Dukkhassa kho, āvuso, pariññatthaṁ bhagavati brahmacariyaṁ vussatī”ti. ",
  "sn38:4.1.3_0": "“Atthi panāvuso, maggo atthi paṭipadā etassa dukkhassa pariññāyā”ti? ",
  "sn38:4.1.4_0": "“Atthi kho, āvuso, maggo atthi paṭipadā, etassa dukkhassa pariññāyā”ti? ",
  "sn38:4.1.5_0": "“Katamo panāvuso, maggo katamā paṭipadā, etassa dukkhassa pariññāyā”ti? ",
  "sn38:4.2.1_0": "“Ayameva kho, āvuso, ariyo aṭṭhaṅgiko maggo, etassa dukkhassa pariññāya, seyyathidaṁ—",
  "sn38:4.2.2_0": "sammādiṭṭhi …pe… sammāsamādhi. ",
  "sn38:4.2.3_0": "Ayaṁ kho, āvuso, maggo ayaṁ paṭipadā etassa dukkhassa pariññāyā”ti. ",
  "sn38:4.2.4_0": "“Bhaddako, āvuso, maggo bhaddikā paṭipadā, etassa dukkhassa pariññāya. ",
  "sn38:4.2.5_0": "Alañca panāvuso sāriputta, appamādāyā”ti. ",
  "sn38:4.2.6_0": "Catutthaṁ. ",
  "sn38:5.0.1_0": "Saṁyutta Nikāya 38 ",
  "sn38:5.0.2_0": "1. Jambukhādakavagga ",
  "sn38:5.0.3_0": "5. Assāsappattasutta ",
  "sn38:5.1.1_0": "“‘Assāsappatto, assāsappatto’ti, āvuso sāriputta, vuccati. ",
  "sn38:5.1.2_0": "Kittāvatā nu kho, āvuso, assāsappatto hotī”ti? ",
  "sn38:5.1.3_0": "“Yato kho, āvuso, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti, ettāvatā kho, āvuso, assāsappatto hotī”ti. ",
  "sn38:5.1.4_0": "“Atthi panāvuso, maggo atthi paṭipadā, etassa assāsassa sacchikiriyāyā”ti? ",
  "sn38:5.1.5_0": "“Atthi kho, āvuso, maggo atthi paṭipadā, etassa assāsassa sacchikiriyāyā”ti. ",
  "sn38:5.1.6_0": "“Katamo panāvuso, maggo katamā paṭipadā, etassa assāsassa sacchikiriyāyā”ti? ",
  "sn38:5.1.7_0": "“Ayameva kho, āvuso, ariyo aṭṭhaṅgiko maggo etassa assāsassa sacchikiriyāya, seyyathidaṁ—",
  "sn38:5.1.8_0": "sammādiṭṭhi …pe… sammāsamādhi. ",
  "sn38:5.1.9_0": "Ayaṁ kho, āvuso, maggo ayaṁ paṭipadā, etassa assāsassa sacchikiriyāyā”ti. ",
  "sn38:5.1.10_0": "“Bhaddako, āvuso, maggo bhaddikā paṭipadā, etassa assāsassa sacchikiriyāya. ",
  "sn38:5.1.11_0": "Alañca panāvuso sāriputta, appamādāyā”ti. ",
  "sn38:5.1.12_0": "Pañcamaṁ. ",
  "sn38:6.0.1_0": "Saṁyutta Nikāya 38 ",
  "sn38:6.0.2_0": "1. Jambukhādakavagga ",
  "sn38:6.0.3_0": "6. Paramassāsappattasutta ",
  "sn38:6.1.1_0": "“‘Paramassāsappatto, paramassāsappatto’ti, āvuso sāriputta, vuccati. ",
  "sn38:6.1.2_0": "Kittāvatā nu kho, āvuso, paramassāsappatto hotī”ti? ",
  "sn38:6.1.3_0": "“Yato kho, āvuso, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti, ettāvatā kho, āvuso, paramassāsappatto hotī”ti. ",
  "sn38:6.1.4_0": "“Atthi panāvuso, maggo atthi paṭipadā, etassa paramassāsassa sacchikiriyāyā”ti? ",
  "sn38:6.1.5_0": "“Atthi kho, āvuso, maggo atthi paṭipadā, etassa paramassāsassa sacchikiriyāyā”ti. ",
  "sn38:6.1.6_0": "“Katamo pana, āvuso, maggo katamā paṭipadā, etassa paramassāsassa sacchikiriyāyā”ti? ",
  "sn38:6.1.7_0": "“Ayameva kho, āvuso, ariyo aṭṭhaṅgiko maggo etassa paramassāsassa sacchikiriyāya, seyyathidaṁ—",
  "sn38:6.1.8_0": "sammādiṭṭhi …pe… sammāsamādhi. ",
  "sn38:6.1.9_0": "Ayaṁ kho, āvuso, maggo ayaṁ paṭipadā, etassa paramassāsassa sacchikiriyāyā”ti. ",
  "sn38:6.1.10_0": "“Bhaddako, āvuso, maggo bhaddikā paṭipadā, etassa paramassāsassa sacchikiriyāya. ",
  "sn38:6.1.11_0": "Alañca panāvuso sāriputta, appamādāyā”ti. ",
  "sn38:6.1.12_0": "Chaṭṭhaṁ. ",
  "sn38:7.0.1_0": "Saṁyutta Nikāya 38 ",
  "sn38:7.0.2_0": "1. Jambukhādakavagga ",
  "sn38:7.0.3_0": "7. Vedanāpañhāsutta ",
  "sn38:7.1.1_0": "“‘Vedanā, vedanā’ti, āvuso sāriputta, vuccati. ",
  "sn38:7.1.2_0": "Katamā nu kho, āvuso, vedanā”ti? ",
  "sn38:7.1.3_0": "“Tisso imāvuso, vedanā. ",
  "sn38:7.1.4_0": "Katamā tisso? ",
  "sn38:7.1.5_0": "Sukhā vedanā, dukkhā vedanā, adukkhamasukhā vedanā—",
  "sn38:7.1.6_0": "imā kho, āvuso, tisso vedanā”ti. ",
  "sn38:7.1.7_0": "“Atthi panāvuso, maggo atthi paṭipadā, etāsaṁ tissannaṁ vedanānaṁ pariññāyā”ti? ",
  "sn38:7.1.8_0": "“Atthi kho, āvuso, maggo atthi paṭipadā, etāsaṁ tissannaṁ vedanānaṁ pariññāyā”ti. ",
  "sn38:7.1.9_0": "“Katamo panāvuso, maggo katamā paṭipadā, etāsaṁ tissannaṁ vedanānaṁ pariññāyā”ti? ",
  "sn38:7.1.10_0": "“Ayameva kho, āvuso, ariyo aṭṭhaṅgiko maggo, etāsaṁ tissannaṁ vedanānaṁ pariññāya, seyyathidaṁ—",
  "sn38:7.1.11_0": "sammādiṭṭhi …pe… sammāsamādhi. ",
  "sn38:7.1.12_0": "Ayaṁ kho, āvuso, maggo ayaṁ paṭipadā, etāsaṁ tissannaṁ vedanānaṁ pariññāyā”ti. ",
  "sn38:7.1.13_0": "“Bhaddako, āvuso, maggo bhaddikā paṭipadā, etāsaṁ tissannaṁ vedanānaṁ pariññāya. ",
  "sn38:7.1.14_0": "Alañca panāvuso sāriputta, appamādāyā”ti. ",
  "sn38:7.1.15_0": "Sattamaṁ. ",
  "sn38:8.0.1_0": "Saṁyutta Nikāya 38 ",
  "sn38:8.0.2_0": "1. Jambukhādakavagga ",
  "sn38:8.0.3_0": "8. Āsavapañhāsutta ",
  "sn38:8.1.1_0": "“‘Āsavo, āsavo’ti, āvuso sāriputta, vuccati. ",
  "sn38:8.1.2_0": "Katamo nu kho, āvuso, āsavo”ti? ",
  "sn38:8.1.3_0": "“Tayo me, āvuso, āsavā. ",
  "sn38:8.1.4_0": "Kāmāsavo, bhavāsavo, avijjāsavo—",
  "sn38:8.1.5_0": "ime kho, āvuso, tayo āsavā”ti. ",
  "sn38:8.1.6_0": "“Atthi panāvuso, maggo atthi paṭipadā etesaṁ āsavānaṁ pahānāyā”ti? ",
  "sn38:8.1.7_0": "“Atthi kho, āvuso, maggo atthi paṭipadā etesaṁ āsavānaṁ pahānāyā”ti. ",
  "sn38:8.1.8_0": "“Katamo panāvuso, maggo katamā paṭipadā etesaṁ āsavānaṁ pahānāyā”ti? ",
  "sn38:8.1.9_0": "“Ayameva kho, āvuso, ariyo aṭṭhaṅgiko maggo etesaṁ āsavānaṁ pahānāya, seyyathidaṁ—",
  "sn38:8.1.10_0": "sammādiṭṭhi …pe… sammāsamādhi. ",
  "sn38:8.1.11_0": "Ayaṁ kho, āvuso, maggo ayaṁ paṭipadā, etesaṁ āsavānaṁ pahānāyā”ti. ",
  "sn38:8.1.12_0": "“Bhaddako, āvuso, maggo bhaddikā paṭipadā, etesaṁ āsavānaṁ pahānāya. ",
  "sn38:8.1.13_0": "Alañca panāvuso sāriputta, appamādāyā”ti. ",
  "sn38:8.1.14_0": "Aṭṭhamaṁ. ",
  "sn38:9.0.1_0": "Saṁyutta Nikāya 38 ",
  "sn38:9.0.2_0": "1. Jambukhādakavagga ",
  "sn38:9.0.3_0": "9. Avijjāpañhāsutta ",
  "sn38:9.1.1_0": "“‘Avijjā, avijjā’ti, āvuso sāriputta, vuccati. ",
  "sn38:9.1.2_0": "Katamā nu kho, āvuso, avijjā”ti? ",
  "sn38:9.1.3_0": "“Yaṁ kho, āvuso, dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ—",
  "sn38:9.1.4_0": "ayaṁ vuccatāvuso, avijjā”ti. ",
  "sn38:9.1.5_0": "“Atthi panāvuso, maggo atthi paṭipadā, etissā avijjāya pahānāyā”ti? ",
  "sn38:9.1.6_0": "“Atthi kho, āvuso, maggo atthi paṭipadā, etissā avijjāya pahānāyā”ti. ",
  "sn38:9.1.7_0": "“Katamo panāvuso, maggo katamā paṭipadā, etissā avijjāya pahānāyā”ti? ",
  "sn38:9.1.8_0": "“Ayameva kho, āvuso, ariyo aṭṭhaṅgiko maggo, etissā avijjāya pahānāya, seyyathidaṁ—",
  "sn38:9.1.9_0": "sammādiṭṭhi …pe… sammāsamādhi. ",
  "sn38:9.1.10_0": "Ayaṁ kho, āvuso, maggo ayaṁ paṭipadā, etissā avijjāya pahānāyā”ti. ",
  "sn38:9.1.11_0": "“Bhaddako, āvuso, maggo bhaddikā paṭipadā, etissā avijjāya pahānāya. ",
  "sn38:9.1.12_0": "Alañca panāvuso sāriputta, appamādāyā”ti. ",
  "sn38:9.1.13_0": "Navamaṁ. ",
  "sn38:10.0.1_0": "Saṁyutta Nikāya 38 ",
  "sn38:10.0.2_0": "1. Jambukhādakavagga ",
  "sn38:10.0.3_0": "10. Taṇhāpañhāsutta ",
  "sn38:10.1.1_0": "“‘Taṇhā, taṇhā’ti, āvuso sāriputta, vuccati. ",
  "sn38:10.1.2_0": "Katamā nu kho, āvuso, taṇhā”ti? ",
  "sn38:10.1.3_0": "“Tisso imā, āvuso, taṇhā. ",
  "sn38:10.1.4_0": "Kāmataṇhā, bhavataṇhā, vibhavataṇhā—",
  "sn38:10.1.5_0": "imā kho, āvuso, tisso taṇhā”ti. ",
  "sn38:10.1.6_0": "“Atthi panāvuso, maggo atthi paṭipadā, etāsaṁ taṇhānaṁ pahānāyā”ti? ",
  "sn38:10.1.7_0": "“Atthi kho, āvuso, maggo atthi paṭipadā, etāsaṁ taṇhānaṁ pahānāyā”ti. ",
  "sn38:10.1.8_0": "“Katamo panāvuso, maggo katamā paṭipadā, etāsaṁ taṇhānaṁ pahānāyā”ti? ",
  "sn38:10.1.9_0": "“Ayameva kho, āvuso, ariyo aṭṭhaṅgiko maggo, etāsaṁ taṇhānaṁ pahānāya, seyyathidaṁ—",
  "sn38:10.1.10_0": "sammādiṭṭhi …pe… sammāsamādhi. ",
  "sn38:10.1.11_0": "Ayaṁ kho, āvuso, maggo ayaṁ paṭipadā, etāsaṁ taṇhānaṁ pahānāyā”ti. ",
  "sn38:10.1.12_0": "“Bhaddako, āvuso, maggo bhaddikā paṭipadā, etāsaṁ taṇhānaṁ pahānāya. ",
  "sn38:10.1.13_0": "Alañca panāvuso sāriputta, appamādāyā”ti. ",
  "sn38:10.1.14_0": "Dasamaṁ. ",
  "sn38:11.0.1_0": "Saṁyutta Nikāya 38 ",
  "sn38:11.0.2_0": "1. Jambukhādakavagga ",
  "sn38:11.0.3_0": "11. Oghapañhāsutta ",
  "sn38:11.1.1_0": "“‘Ogho, ogho’ti, āvuso sāriputta, vuccati. ",
  "sn38:11.1.2_0": "Katamo nu kho, āvuso, ogho”ti? ",
  "sn38:11.1.3_0": "“Cattārome, āvuso, oghā. ",
  "sn38:11.1.4_0": "Kāmogho, bhavogho, diṭṭhogho, avijjogho—",
  "sn38:11.1.5_0": "ime kho, āvuso, cattāro oghā”ti. ",
  "sn38:11.1.6_0": "“Atthi panāvuso, maggo atthi paṭipadā, etesaṁ oghānaṁ pahānāyā”ti? ",
  "sn38:11.1.7_0": "“Atthi kho, āvuso, maggo atthi paṭipadā, etesaṁ oghānaṁ pahānāyā”ti. ",
  "sn38:11.1.8_0": "“Katamo panāvuso, maggo katamā paṭipadā, etesaṁ oghānaṁ pahānāyā”ti? ",
  "sn38:11.1.9_0": "“Ayameva kho, āvuso, ariyo aṭṭhaṅgiko maggo, etesaṁ oghānaṁ pahānāya, seyyathidaṁ—",
  "sn38:11.1.10_0": "sammādiṭṭhi …pe… sammāsamādhi. ",
  "sn38:11.1.11_0": "Ayaṁ kho, āvuso, maggo ayaṁ paṭipadā, etesaṁ oghānaṁ pahānāyā”ti. ",
  "sn38:11.1.12_0": "“Bhaddako, āvuso, maggo bhaddikā paṭipadā, etesaṁ oghānaṁ pahānāya. ",
  "sn38:11.1.13_0": "Alañca panāvuso sāriputta, appamādāyā”ti. ",
  "sn38:11.1.14_0": "Ekādasamaṁ. ",
  "sn38:12.0.1_0": "Saṁyutta Nikāya 38 ",
  "sn38:12.0.2_0": "1. Jambukhādakavagga ",
  "sn38:12.0.3_0": "12. Upādānapañhāsutta ",
  "sn38:12.1.1_0": "“‘Upādānaṁ, upādānan’ti, āvuso sāriputta, vuccati. ",
  "sn38:12.1.2_0": "Katamaṁ nu kho, āvuso, upādānan”ti? ",
  "sn38:12.1.3_0": "“Cattārimāni, āvuso, upādānāni. ",
  "sn38:12.1.4_0": "Kāmupādānaṁ, diṭṭhupādānaṁ sīlabbatupādānaṁ, attavādupādānaṁ—",
  "sn38:12.1.5_0": "imāni kho, āvuso, cattāri upādānānī”ti. ",
  "sn38:12.1.6_0": "“Atthi panāvuso, maggo atthi paṭipadā, etesaṁ upādānānaṁ pahānāyā”ti? ",
  "sn38:12.1.7_0": "“Atthi kho, āvuso, maggo atthi paṭipadā, etesaṁ upādānānaṁ pahānāyā”ti. ",
  "sn38:12.1.8_0": "“Katamo panāvuso, maggo katamā paṭipadā, etesaṁ upādānānaṁ pahānāyā”ti? ",
  "sn38:12.1.9_0": "“Ayameva kho, āvuso, ariyo aṭṭhaṅgiko maggo, etesaṁ upādānānaṁ pahānāya, seyyathidaṁ—",
  "sn38:12.1.10_0": "sammādiṭṭhi …pe… sammāsamādhi. ",
  "sn38:12.1.11_0": "Ayaṁ kho, āvuso, maggo ayaṁ paṭipadā, etesaṁ upādānānaṁ pahānāyā”ti. ",
  "sn38:12.1.12_0": "“Bhaddako, āvuso, maggo bhaddikā paṭipadā, etesaṁ upādānānaṁ pahānāya. ",
  "sn38:12.1.13_0": "Alañca panāvuso sāriputta, appamādāyā”ti. ",
  "sn38:12.1.14_0": "Dvādasamaṁ. ",
  "sn38:13.0.1_0": "Saṁyutta Nikāya 38 ",
  "sn38:13.0.2_0": "1. Jambukhādakavagga ",
  "sn38:13.0.3_0": "13. Bhavapañhāsutta ",
  "sn38:13.1.1_0": "“‘Bhavo, bhavo’ti, āvuso sāriputta, vuccati. ",
  "sn38:13.1.2_0": "Katamo nu kho, āvuso, bhavo”ti? ",
  "sn38:13.1.3_0": "“Tayome, āvuso, bhavā. ",
  "sn38:13.1.4_0": "Kāmabhavo, rūpabhavo, arūpabhavo—",
  "sn38:13.1.5_0": "ime kho, āvuso, tayo bhavā”ti. ",
  "sn38:13.1.6_0": "“Atthi panāvuso, maggo atthi paṭipadā, etesaṁ bhavānaṁ pariññāyā”ti? ",
  "sn38:13.1.7_0": "“Atthi kho, āvuso, maggo atthi paṭipadā, etesaṁ bhavānaṁ pariññāyā”ti. ",
  "sn38:13.1.8_0": "“Katamo, panāvuso, maggo katamā paṭipadā, etesaṁ bhavānaṁ pariññāyā”ti? ",
  "sn38:13.1.9_0": "“Ayameva kho, āvuso, ariyo aṭṭhaṅgiko maggo, etesaṁ bhavānaṁ pariññāya, seyyathidaṁ—",
  "sn38:13.1.10_0": "sammādiṭṭhi …pe… sammāsamādhi. ",
  "sn38:13.1.11_0": "Ayaṁ kho, āvuso, maggo ayaṁ paṭipadā, etesaṁ bhavānaṁ pariññāyā”ti. ",
  "sn38:13.1.12_0": "“Bhaddako, āvuso, maggo bhaddikā paṭipadā, etesaṁ bhavānaṁ pariññāya. ",
  "sn38:13.1.13_0": "Alañca panāvuso sāriputta, appamādāyā”ti. ",
  "sn38:13.1.14_0": "Terasamaṁ. ",
  "sn38:14.0.1_0": "Saṁyutta Nikāya 38 ",
  "sn38:14.0.2_0": "1. Jambukhādakavagga ",
  "sn38:14.0.3_0": "14. Dukkhapañhāsutta ",
  "sn38:14.1.1_0": "“‘Dukkhaṁ, dukkhan’ti, āvuso sāriputta, vuccati. ",
  "sn38:14.1.2_0": "Katamaṁ nu kho, āvuso, dukkhan”ti? ",
  "sn38:14.1.3_0": "“Tisso imā, āvuso, dukkhatā. ",
  "sn38:14.1.4_0": "Dukkhadukkhatā, saṅkhāradukkhatā, vipariṇāmadukkhatā—",
  "sn38:14.1.5_0": "imā kho, āvuso, tisso dukkhatā”ti. ",
  "sn38:14.1.6_0": "“Atthi panāvuso maggo atthi paṭipadā, etāsaṁ dukkhatānaṁ pariññāyā”ti? ",
  "sn38:14.1.7_0": "“Atthi kho, āvuso, maggo atthi paṭipadā, etāsaṁ dukkhatānaṁ pariññāyā”ti. ",
  "sn38:14.1.8_0": "“Katamo panāvuso, maggo katamā paṭipadā, etāsaṁ dukkhatānaṁ pariññāyā”ti? ",
  "sn38:14.1.9_0": "“Ayameva kho, āvuso, ariyo aṭṭhaṅgiko maggo, etāsaṁ dukkhatānaṁ pariññāya, seyyathidaṁ—",
  "sn38:14.1.10_0": "sammādiṭṭhi …pe… sammāsamādhi. ",
  "sn38:14.1.11_0": "Ayaṁ kho, āvuso, maggo ayaṁ paṭipadā, etāsaṁ dukkhatānaṁ pariññāyā”ti. ",
  "sn38:14.1.12_0": "“Bhaddako, āvuso, maggo bhaddikā paṭipadā, etāsaṁ dukkhatānaṁ pariññāya. ",
  "sn38:14.1.13_0": "Alañca panāvuso sāriputta, appamādāyā”ti. ",
  "sn38:14.1.14_0": "Cuddasamaṁ. ",
  "sn38:15.0.1_0": "Saṁyutta Nikāya 38 ",
  "sn38:15.0.2_0": "1. Jambukhādakavagga ",
  "sn38:15.0.3_0": "15. Sakkāyapañhāsutta ",
  "sn38:15.1.1_0": "“‘Sakkāyo, sakkāyo’ti, āvuso sāriputta, vuccati. ",
  "sn38:15.1.2_0": "Katamo nu kho, āvuso, sakkāyo”ti? ",
  "sn38:15.1.3_0": "“Pañcime, āvuso, upādānakkhandhā sakkāyo vutto bhagavatā, seyyathidaṁ—",
  "sn38:15.1.4_0": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn38:15.1.5_0": "Ime kho, āvuso, pañcupādānakkhandhā sakkāyo vutto bhagavatā”ti. ",
  "sn38:15.1.6_0": "“Atthi panāvuso, maggo atthi paṭipadā, etassa sakkāyassa pariññāyā”ti? ",
  "sn38:15.1.7_0": "“Atthi kho, āvuso, maggo atthi paṭipadā, etassa sakkāyassa pariññāyā”ti. ",
  "sn38:15.1.8_0": "“Katamo panāvuso, maggo katamā paṭipadā, etassa sakkāyassa pariññāyā”ti? ",
  "sn38:15.1.9_0": "“Ayameva kho, āvuso, ariyo aṭṭhaṅgiko maggo, etassa sakkāyassa pariññāya, seyyathidaṁ—",
  "sn38:15.1.10_0": "sammādiṭṭhi …pe… sammāsamādhi. ",
  "sn38:15.1.11_0": "Ayaṁ kho, āvuso, maggo ayaṁ paṭipadā, etassa sakkāyassa pariññāyā”ti. ",
  "sn38:15.1.12_0": "“Bhaddako, āvuso, maggo bhaddikā paṭipadā, etassa sakkāyassa pariññāya. ",
  "sn38:15.1.13_0": "Alañca panāvuso sāriputta, appamādāyā”ti. ",
  "sn38:15.1.14_0": "Pannarasamaṁ. ",
  "sn38:16.0.1_0": "Saṁyutta Nikāya 38 ",
  "sn38:16.0.2_0": "1. Jambukhādakavagga ",
  "sn38:16.0.3_0": "16. Dukkarapañhāsutta ",
  "sn38:16.1.1_0": "“Kiṁ nu kho, āvuso sāriputta, imasmiṁ dhammavinaye dukkaran”ti? ",
  "sn38:16.1.2_0": "“Pabbajjā kho, āvuso, imasmiṁ dhammavinaye dukkarā”ti. ",
  "sn38:16.1.3_0": "“Pabbajitena panāvuso, kiṁ dukkaran”ti? ",
  "sn38:16.1.4_0": "“Pabbajitena kho, āvuso, abhirati dukkarā”ti. ",
  "sn38:16.1.5_0": "“Abhiratena panāvuso, kiṁ dukkaran”ti? ",
  "sn38:16.1.6_0": "“Abhiratena kho, āvuso, dhammānudhammappaṭipatti dukkarā”ti. ",
  "sn38:16.1.7_0": "“Kīvaciraṁ panāvuso, dhammānudhammappaṭipanno bhikkhu arahaṁ assā”ti? ",
  "sn38:16.1.8_0": "“Naciraṁ, āvuso”ti. ",
  "sn38:16.1.9_0": "Soḷasamaṁ. ",
  "sn38:16.1.10_0": "Jambukhādakasaṁyuttaṁ samattaṁ. ",
  "sn38:16.2.0_0": "Tassuddānaṁ",
  "sn38:16.2.1_0": "Nibbānaṁ arahattañca, ",
  "sn38:16.2.2_0": "dhammavādī kimatthiyaṁ; ",
  "sn38:16.2.3_0": "Assāso paramassāso, ",
  "sn38:16.2.4_0": "vedanā āsavāvijjā; ",
  "sn38:16.2.5_0": "Taṇhā oghā upādānaṁ, ",
  "sn38:16.2.6_0": "bhavo dukkhañca sakkāyo. ",
  "sn38:16.2.7_0": "Imasmiṁ dhammavinaye dukkaranti. "
}