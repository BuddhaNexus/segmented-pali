{
  "tika-s0103t4:0_0": "5. Sampasādanīyasuttavaṇṇanā",
  "tika-s0103t4:1_0": "Sāriputtasīhanādavaṇṇanā",
  "tika-s0103t4:2_0": "141.",
  "tika-s0103t4:2_1": "Pāvārenti sañchādenti sarīraṁ etenāti pāvāro, vatthaṁ.",
  "tika-s0103t4:2_2": "Pāvaraṇaṁ vā pāvāro, ‘‘vatthaṁ dussa’’nti pariyāyasaddā eteti dussameva pāvāro, so etassa bahuvidho anekakoṭippabhedo bhaṇḍabhūto atthīti dussapāvāriko.",
  "tika-s0103t4:2_3": "So kira pubbe daharakāle dussapāvārabhaṇḍameva bahuṁ pariggahetvā vāṇijjaṁ akāsi, tena naṁ seṭṭhiṭṭhāne ṭhitampi ‘‘pāvāriko’’ tveva sañjānanti.",
  "tika-s0103t4:2_4": "Bhagavatīti iti-saddo ādiattho, pakārattho vā, tena bhagavantaṁ upasaṅkamitvā therena vuttavacanaṁ sabbaṁ saṅgaṇhāti.",
  "tika-s0103t4:2_5": "‘‘Kasmā evaṁ avocā’’ti tathāvacane kāraṇaṁ pucchitvā ‘‘somanassapavedanattha’’nti kasmā payojanaṁ vissajjitaṁ, tayidaṁ ambaṁ puṭṭhassa labujaṁ byākaraṇasadisanti?",
  "tika-s0103t4:2_6": "Nayidamevaṁ cintetabbaṁ.",
  "tika-s0103t4:2_7": "Yā hissa therassa tadā bhagavati somanassuppatti, sā niddhāritarūpā kāraṇabhāvena coditā, tasmā evaṁ avocāti, sā eva ca yasmā niddhāritarūpā pavedanavasena bhagavato sammukhā tathāvacanaṁ payojeti, tasmā ‘‘attano uppannasomanassapavedanattha’’nti payojanabhāvena vissajjitaṁ.",
  "tika-s0103t4:3_0": "Tatrāti tasmiṁ somanassapavedane.",
  "tika-s0103t4:3_1": "Vihāre nivāsaparivattanavasena sunivatthanivāsano.",
  "tika-s0103t4:3_2": "Ābhujitvāti ābandhitvā.",
  "tika-s0103t4:4_0": "Samāpattito vuṭṭhāya ‘‘aho santo vatāyaṁ ariyavihāro’’ti samāpattisukhapaccavekkhaṇamukhena attano guṇe anussarituṁ āraddho, ārabhitvā ca nesaṁ taṁ taṁ sāmaññavisesavibhāgavasena anussari.",
  "tika-s0103t4:4_1": "Tathā hi ‘‘samādhī’’ti sāmaññato gahitasseva ‘‘paṭhamaṁ jhāna’’ntiādinā visesavibhāgo, ‘‘paññā’’ti sāmaññato ca gahitasseva ‘‘vipassanāñāṇa’’ntiādinā visesavibhāgo uddhaṭo.",
  "tika-s0103t4:4_2": "‘‘Lokiyābhiññāsu dibbacakkhuñāṇasseva gahaṇaṁ therassa itarehi sātisayanti dassetu’’nti vadanti, pubbenivāsañāṇampi pana ‘‘kappasatasahassādhikassā’’tiādinā kiccavasena dassitameva, lakkhaṇahāravasena vā itaresaṁ pettha gahitatā veditabbā.",
  "tika-s0103t4:5_0": "Atthappabhedassa sallakkhaṇavibhāvanavavatthānakaraṇasamatthaṁ atthe pabhedagataṁ ñāṇaṁ atthapaṭisambhidā.",
  "tika-s0103t4:5_1": "Tathā dhammappabhedassa sallakkhaṇavibhāvanavavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā.",
  "tika-s0103t4:5_2": "Niruttipabhedassa sallakkhaṇavibhāvanavavatthānakaraṇasamatthaṁ niruttiyaṁ pabhedagataṁ ñāṇaṁ niruttipaṭisambhidā.",
  "tika-s0103t4:5_3": "Paṭibhānappabhedassa sallakkhaṇavibhāvanavavatthāna karaṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā.",
  "tika-s0103t4:5_4": "Ayamettha saṅkhepo, vitthāro pana visuddhimagge, (visuddhi.",
  "tika-s0103t4:5_5": "2.428) taṁ saṁvaṇṇanāsu (visuddhi. ṭī.",
  "tika-s0103t4:5_6": "2.428) vuttanayeneva veditabbo.",
  "tika-s0103t4:5_7": "Sāvakavisaye paramukkaṁsagataṁ ñāṇaṁ sāvakapāramiñāṇaṁ sabbaññutaññāṇaṁ viya sabbañeyyadhammesu.",
  "tika-s0103t4:5_8": "Tassāpi hi visuṁ parikammaṁ nāma natthi, sāvakapāramiyā pana sammadeva paripūritattā aggamaggasamadhigamenevassa samadhigamo hoti.",
  "tika-s0103t4:5_9": "Sabbaññutaññāṇasseva sammāsambuddhānaṁ yāva nisinnapallaṅkā anussaratoti yojanā.",
  "tika-s0103t4:6_0": "Bhagavato sīlaṁ nissāya guṇe anussaritumāraddhoti yojanā.",
  "tika-s0103t4:6_1": "Yasmā guṇānaṁ bahubhāvato nesaṁ ekajjhaṁ āpāthāgamanaṁ natthi, sati ca tasmiṁ anirūpitarūpeneva anussaraṇena bhavitabbaṁ, tasmā thero savisaye ṭhatvā te anupadaṁ sarūpato anussari, anussaranto ca sabbapaṭhamaṁ sīlaṁ anussari, taṁ dassento ‘‘bhagavato sīlaṁ nissāyā’’ti āha, sīlaṁ ārabbhāti attho.",
  "tika-s0103t4:6_2": "Sesapadesupi eseva nayo.",
  "tika-s0103t4:6_3": "Yasmā cettha thero ekekavasena bhagavato guṇe anussaritvā tato paraṁ catukkapañcakādivasena anussari, tasmā ‘‘cattāro iddhipāde’’ti vatvā tato paraṁ bojjhaṅgabhāvanāsāmaññena indriyesu vattabbesu tāni aggahetvā ‘‘cattāro magge’’tiādi vuttaṁ.",
  "tika-s0103t4:6_4": "Catuyoniparicchedakañāṇaṁ mahāsīhanādasutte (ma. ni.",
  "tika-s0103t4:6_5": "1.152) āgatanayeneva veditabbaṁ.",
  "tika-s0103t4:6_6": "Cattāro ariyavaṁsā ariyavaṁsasutte (a. ni.",
  "tika-s0103t4:6_7": "4.28) āgatanayeneva veditabbā.",
  "tika-s0103t4:7_0": "Padhāniyaṅgādayo saṅgīti (dī. ni.",
  "tika-s0103t4:7_1": "3.317) dasuttarasuttesu (dī. ni.",
  "tika-s0103t4:7_2": "3.355) āgamissanti.",
  "tika-s0103t4:7_3": "Cha sāraṇīya dhammā parinibbānasutte (dī. ni.",
  "tika-s0103t4:7_4": "2.141) āgatā eva.",
  "tika-s0103t4:7_5": "Sukhaṁ supanādayo (a. ni. 11.15; paṭi. ma.",
  "tika-s0103t4:7_6": "2.22) ekādasa mettānisaṁsā .",
  "tika-s0103t4:7_7": "‘‘Idaṁ dukkhaṁ ariyasacca’’ntiādinā saṁ. ni.",
  "tika-s0103t4:7_8": "5.1081, mahāva. 15, paṭi. ma.",
  "tika-s0103t4:7_9": "2.30) catūsu ariyasaccesu tiparivattavasena āgatā dvādasa dhammacakkākārā.",
  "tika-s0103t4:7_10": "Maggaphalesu pavattāni aṭṭha ñāṇāni, cha asādhāraṇañāṇāni cāti cuddasa buddhañāṇāni.",
  "tika-s0103t4:7_11": "Pañcadasa vimuttiparipācaniyā dhammā meghiyasuttavaṇṇanāyaṁ (udā. aṭṭha.",
  "tika-s0103t4:7_12": "31) gahetabbā, soḷasavidhā ānāpānassati ānāpānassatisutte (ma. ni.",
  "tika-s0103t4:7_13": "3.148), aṭṭhārasa buddhadhammā (mahāni. 69, 156; cūḷani. 85; paṭi. ma. 3.5; dī. ni. aṭṭha.",
  "tika-s0103t4:7_14": "3.305) evaṁ veditabbā –",
  "tika-s0103t4:8_0": "Atītaṁse buddhassa bhagavato appaṭihataṁ ñāṇaṁ, anāgataṁse, paccuppannaṁse buddhassa bhagavato appaṭihataṁ ñāṇaṁ.",
  "tika-s0103t4:8_1": "Imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivatti, sabbaṁ vacīkammaṁ, sabbaṁ manokammaṁ ñāṇapubbaṅgamaṁ ñāṇānuparivatti.",
  "tika-s0103t4:8_2": "Imehi chahi dhammehi samannāgatassa buddhassa bhagavato natthi chandassa hāni, natthi dhammadesanāya hāni, natthi vīriyassa hāni, natthi samādhissa hāni, natthi paññāya hāni, natthi vimuttiyā hāni.",
  "tika-s0103t4:8_3": "Imehi dvādasahi dhammehi samannāgatassa buddhassa bhagavato natthi davā, natthi ravā, natthi apphuṭṭhaṁ, natthi vegāyitattaṁ, natthi abyāvaṭamano, natthi appaṭisaṅkhānupekkhāti.",
  "tika-s0103t4:9_0": "Tattha ‘‘natthi davāti khiḍḍādhippāyena kiriyā natthi.",
  "tika-s0103t4:9_1": "Natthi ravāti sahasā kiriyā natthī’’ti vadanti.",
  "tika-s0103t4:9_2": "Sahasā pana kiriyā davā, ‘‘aññaṁ karissāmī’’ti aññassa karaṇaṁ ravā.",
  "tika-s0103t4:9_3": "Natthi apphuṭanti ñāṇena aphusitaṁ natthi.",
  "tika-s0103t4:9_4": "Natthi vegāyitattanti turitakiriyā natthi.",
  "tika-s0103t4:9_5": "Natthi abyāvaṭamanoti niratthakacittasamudācāro natthi.",
  "tika-s0103t4:9_6": "Natthi appaṭisaṅkhānupekkhāti aññāṇupekkhā natthi.",
  "tika-s0103t4:9_7": "Keci pana ‘‘natthi dhammadesanāya hānī’’ti apaṭhitvā ‘‘natthi chandassa hāni, natthi vīriyassa hāni, natthi satiyā [sattiyā (vibha. mūlaṭī.",
  "tika-s0103t4:9_8": "suttantabhājanīyavaṇṇanā)] hānī’’ti paṭhanti.",
  "tika-s0103t4:10_0": "Jarāmaraṇādīsu ekādasasu paṭiccasamuppādaṅgesu paccekaṁ catusaccayojanāvasena pavattāni catucattālīsa ñāṇāniyeva (saṁ. ni.",
  "tika-s0103t4:10_1": "2.33) sukhavisesānaṁ adhiṭṭhānabhāvato ñāṇavatthūni.",
  "tika-s0103t4:10_2": "Vuttañhetaṁ –",
  "tika-s0103t4:11_0": "‘‘Yato kho bhikkhave ariyasāvako evaṁ jarāmaraṇaṁ pajānāti, evaṁ jarāmaraṇasamudayaṁ pajānāti, evaṁ jarāmaraṇanirodhaṁ pajānāti, evaṁ jarāmaraṇanirodhagāminiṁ paṭipadaṁ pajānātī’’tiādi (saṁ. ni. 2.33).",
  "tika-s0103t4:12_0": "Jarāmaraṇasamudayoti cettha jāti adhippetā. Sesapadesu bhavādayo veditabbā.",
  "tika-s0103t4:13_0": "Kusalacittuppādesu phassādayo paropaṇṇāsa kusaladhammā.",
  "tika-s0103t4:14_0": "‘‘Jātipaccayā jarāmaraṇa’’nti ñāṇaṁ, ‘‘asati jātiyā natthi jarāmaraṇa’’nti ñāṇaṁ, atītampi addhānaṁ ‘‘jātipaccayā jarāmaraṇa’’nti ñāṇaṁ, ‘‘asati jātiyā natthi jarāmaraṇa’’nti ñāṇaṁ, anāgatampi addhānaṁ ‘‘jātipaccayā jarāmaraṇa’’nti ñāṇaṁ, ‘‘asati jātiyā natthi jarāmaraṇa’’nti ñāṇaṁ.",
  "tika-s0103t4:14_1": "‘‘Yampi idaṁ dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ nirodhadhamma’’nti ñāṇanti evaṁ jarāmaraṇādīsu ekādasasu paṭiccasamuppādaṅgesu paccekaṁ satta satta katvā sattasattati ñāṇavatthūni (saṁ. ni.",
  "tika-s0103t4:14_2": "2.34) veditabbāni.",
  "tika-s0103t4:14_3": "Tattha yampīti chabbidhampi paccavekkhaṇañāṇaṁ vipassanārammaṇabhāvena ekajjhaṁ gahetvā vuttaṁ.",
  "tika-s0103t4:14_4": "Dhammaṭṭhitiñāṇanti chapi ñāṇāni saṅkhipitvā vuttaṁ ñāṇaṁ.",
  "tika-s0103t4:14_5": "‘‘Khayadhamma’’ntiādinā pana pakārena pavattañāṇassa dassanaṁ, vipassanādassanato vipassanā paṭivipassanādassanamattamevāti na taṁ ‘‘aṅga’’nti vadanti, pāḷiyaṁ (saṁ. ni.",
  "tika-s0103t4:14_6": "2.34) pana sabbattha ñāṇavasena aṅgānaṁ vuttattā ‘‘nirodhadhammanti ñāṇa’’nti iti-saddena pakāsetvā vuttaṁ vipassanāñāṇaṁ sattamaṁ ñāṇanti ayamattho dissati.",
  "tika-s0103t4:14_7": "Na hi yampi idaṁ dhammaṭṭhitiñāṇaṁ, tampi ñāṇanti sambandho hoti ñāṇaggahaṇena etasmiṁ ñāṇabhāvadassanassa anadhippetattā, ‘‘khayadhammaṁ…pe…",
  "tika-s0103t4:14_8": "nirodhadhamma’’nti etesaṁ sambandhabhāvappasaṅgo cāti.",
  "tika-s0103t4:14_9": "Catuvīsati…pe…",
  "tika-s0103t4:14_10": "vajirañāṇanti ettha keci tāva āhu ‘‘bhagavā devasikaṁ dvādasakoṭisatasahassakkhattuṁ mahākaruṇāsamāpattiṁ samāpajjati, dvādasakoṭisatasahassakkhattumeva ca arahattaphalasamāpattiṁ samāpajjati, tāsaṁ purecaraṁ, sahavacarañca ñāṇaṁ paṭipakkhehi abhejjataṁ, mahattañca upādāya mahāvajirañāṇaṁ nāma.",
  "tika-s0103t4:14_11": "Vuttañhetaṁ bhagavatā –",
  "tika-s0103t4:15_0": "‘Tathāgataṁ , bhikkhave, arahantaṁ sammāsambuddhaṁ dve vitakkā bahulaṁ samudācaranti –",
  "tika-s0103t4:15_1": "khemo ca vitakko, paviveko ca vitakko’ti (itivu. 38).",
  "tika-s0103t4:16_0": "Khemavitakko hi bhagavato mahākaruṇāsamāpattiṁ pūretvā ṭhito, pavivekavitakko arahattaphalasamāpattiṁ.",
  "tika-s0103t4:16_1": "Buddhānañhi bhavaṅgaparivāso lahuko, matthakappatto samāpattīsu vasībhāvo, tasmā samāpajjanavuṭṭhānāni katipayacittakkhaṇeheva ijjhanti.",
  "tika-s0103t4:16_2": "Pañca rūpāvacarasamāpattiyo catasso arūpasamāpattiyo appamaññāsamāpattiyā saddhiṁ dasa, nirodhasamāpatti, arahattaphalasamāpatti cāti dvādasetā samāpattiyo bhagavā paccekaṁ divase divase koṭisatasahassakkhattuṁ purebhattaṁ samāpajjati, tathā pacchābhatta’’nti.",
  "tika-s0103t4:16_3": "‘‘Evaṁ samāpajjitabbasamāpattisañcāritañāṇaṁ mahāvajirañāṇaṁ nāmā’’ti keci.",
  "tika-s0103t4:17_0": "Apare pana ‘‘yaṁ taṁ bhagavatā abhisambodhidivase pacchimayāme paṭiccasamuppādamukhena paṭilomanayena jarāmaraṇato paṭṭhāya ñāṇaṁ otāretvā anupadadhammavipassanaṁ ārabhantena yathā nāma puriso suviduggaṁ mahāgahanaṁ mahāvanaṁ chindanto antarantarā nisānasilāyaṁ pharasuṁ sunisitaṁ karoti, evameva nisānasilāsadisiyo samāpattiyo antarantarā samāpajjitvā ñāṇassa tikkhavisadasūrabhāvaṁ sampādetuṁ anulomapaṭilomato paccekaṁ paṭiccasamuppādaṅgavasena sammasanto divase divase lakkhakoṭilakkhakoṭiphalasamāpattiyo samāpajjati, taṁ sandhāya vuttaṁ ‘catuvīsati…pe…",
  "tika-s0103t4:17_1": "mahāvajirañāṇaṁ nissāyā’ti’’.",
  "tika-s0103t4:17_2": "Nanu bhagavato samāpattisamāpajjane parikamme payojanaṁ natthīti?",
  "tika-s0103t4:17_3": "Nayidaṁ ekantikaṁ.",
  "tika-s0103t4:17_4": "Tathā hi vedanāpaṭippaṇāmanādīsu savisesaṁ parikammapubbaṅgamena samāpattiyo samāpajji.",
  "tika-s0103t4:17_5": "Apare pana ‘‘lokiyasamāpattisamāpajjane parikammena payojanaṁ natthi.",
  "tika-s0103t4:17_6": "Lokuttarasamāpattisamāpajjane tajjaṁ parikammaṁ icchitabbamevā’’ti vadanti.",
  "tika-s0103t4:18_0": "‘‘Aparamparā’’ti padaṁ yesaṁ desanāya atthi, te aparampariyāva.",
  "tika-s0103t4:18_1": "Kusalapaññattiyanti kusaladhammānaṁ paññāpane.",
  "tika-s0103t4:18_2": "Anuttaroti uttamo.",
  "tika-s0103t4:18_3": "Upanissaye ṭhatvāti ñāṇūpanissaye ṭhatvā yādiso pubbūpanissayo pubbayogo, tattha patiṭṭhāya.",
  "tika-s0103t4:18_4": "Mahantato saddahati paṭipakkhavigamena ñāṇassa viya saddhāyapi tikkhavisadabhāvāpattito.",
  "tika-s0103t4:18_5": "Avasesaarahantehīti pakatisāvakehi.",
  "tika-s0103t4:18_6": "Asīti mahātherā paramatthadīpaniyaṁ theragāthāvaṇṇanāyaṁ nāmato uddhaṭā.",
  "tika-s0103t4:18_7": "Cattāro mahātherāti mahākassapaanuruddhamahākaccānamahākoṭṭhikattherā.",
  "tika-s0103t4:18_8": "Tesupi aggasāvakesu sāriputtatthero paññāya visiṭṭhabhāvato.",
  "tika-s0103t4:18_9": "Sāriputtattheratopi eko paccekabuddho tikkhavisadañāṇo abhinīhāramahantatāya sambhatañāṇasambhārattā.",
  "tika-s0103t4:18_10": "Satipi paccekabodhiyā avisesesu bahūsu ekajjhaṁ sannipatitesu pubbayogavasena lokiye visaye siyā kassaci ñāṇassa visiṭṭhatāti dassetuṁ ‘‘sace panā’’tiādi vuttaṁ.",
  "tika-s0103t4:18_11": "‘‘Sabbaññubuddhova buddhaguṇe mahantato saddahatī’’ti idaṁ heṭṭhā āgatadesanāsotavasena vuttaṁ.",
  "tika-s0103t4:18_12": "Buddhā hi buddhaguṇe mahattaṁ paccakkhatova passanti, na saddahanavasena.",
  "tika-s0103t4:19_0": "Idāni yathāvuttamatthaṁ upamāya vibhāvetuṁ ‘‘seyyathāpi nāmā’’tiādi āraddhaṁ.",
  "tika-s0103t4:19_1": "Gambhīro uttānoti gambhīro vā uttāno vāti jānanatthaṁ.",
  "tika-s0103t4:19_2": "‘‘Evamevā’’tiādi yathādassitāya upamāya upameyyena saṁsandanaṁ.",
  "tika-s0103t4:19_3": "Buddhaguṇesu appamattavisayampi lokiyamahājanassa ñāṇaṁ apavattitarūpeneva pavattati anavattitasabhāvattāti vuttaṁ ‘‘ekabyāma…pe…",
  "tika-s0103t4:19_4": "veditabbā’’ti.",
  "tika-s0103t4:19_5": "Tattha ñātaudakaṁ viyāti pamāṇato ñātaudakaṁ viya.",
  "tika-s0103t4:19_6": "Ariyānaṁ pana tattha attano visaye pavattanakañāṇaṁ pavattitarūpeneva pavattati attano paṭivedhānurūpaṁ, abhinīhārānurūpañca avattitasabhāvattāti dassento ‘‘dasabyāmayottenā’’tiādimāha.",
  "tika-s0103t4:19_7": "Tattha paṭividdhasaccānampi paṭipakkhavidhamanapubbayogavisesavasena ñāṇaṁ sātisayaṁ, mahānubhāvañca hotīti imamatthaṁ dassetuṁ sotāpannañāṇassa dasabyāmaudakaṁ opammabhāvena dassetvā tato paresaṁ dasuttaradiguṇadasaguṇaasītiguṇavisiṭṭhaṁ udakaṁ opammaṁ katvā dassitaṁ.",
  "tika-s0103t4:19_8": "Nanu evaṁ sante buddhaguṇā parimitaparicchinnā, therena ca te paricchijja ñātāti āpajjatīti?",
  "tika-s0103t4:19_9": "Nāpajjatīti dassento ‘‘tattha yathā so puriso’’tiādimāha.",
  "tika-s0103t4:19_10": "Tattha so purisoti so caturāsītibyāmasahassappamāṇena yottena caturāsītibyāmasahassaṭṭhāne mahāsamudde udakaṁ minitvā ṭhito puriso.",
  "tika-s0103t4:19_11": "So hi therassa upamābhāvena gahito.",
  "tika-s0103t4:19_12": "Dhammanvayenāti anumānañāṇena.",
  "tika-s0103t4:19_13": "Tañhi siddhaṁ dhammaṁ anugantvā pavattanato ‘‘dhammanvayo’’ti vuccati, tathā anvayavasena atthassa bujjhanato anvayabuddhi, anumeyyaṁ anuminotīti anumānaṁ, nidassane diṭṭhanayena anumeyyaṁ gaṇhātīti ‘‘nayaggāho’’ti ca vuccati.",
  "tika-s0103t4:19_14": "Tenāha ‘‘dhammanvayenā’’tiādi.",
  "tika-s0103t4:19_15": "Svāyaṁ dhammanvayo na yassa kassaci hoti, atha kho tathārūpassa aggasāvakassevāti āha ‘‘sāvakapāramiñāṇe ṭhatvā’’ti.",
  "tika-s0103t4:19_16": "Yadi thero buddhaguṇe ekadesato paccakkhe katvā tadaññe nayaggāhena gaṇhi, nanu evaṁ sante buddhaguṇā parimitaparicchinnā āpannāti?",
  "tika-s0103t4:19_17": "Nayidaṁ evanti dassento ‘‘anantā aparimāṇā’’ti.",
  "tika-s0103t4:20_0": "‘‘Saddahatī’’ti vatvā puna tamevatthaṁ vibhāvento ‘‘therena hi…pe…",
  "tika-s0103t4:20_1": "bahutarā’’ti āha.",
  "tika-s0103t4:20_2": "Kathaṁ panāyamattho evaṁ daṭṭhabboti evaṁ adhippāyabhedakaṁ upamāya saññāpetuṁ ‘‘yathā kathaṁ viyā’’tiādi vuttaṁ ‘‘upamāyamidhekacce viññū purisā bhāsitassa atthaṁ ājānantī’’ti (saṁ. ni.",
  "tika-s0103t4:20_3": "2.67) ito nava ito navāti ito majjhaṭṭhānato yāva dakkhiṇatīrā nava ito majjhaṭṭhānato yāva uttaratīrā nava.",
  "tika-s0103t4:20_4": "Idāni yathāvuttamatthaṁ suttena samatthetuṁ ‘‘buddhopī’’ti gāthamāha.",
  "tika-s0103t4:21_0": "Yamakayugaḷamahānadīmahogho viyāti dvinnaṁ ekato samāgatattā yugaḷabhūtānaṁ mahānadīnaṁ mahogho viya.",
  "tika-s0103t4:22_0": "Anucchavikaṁkatvāti yoyaṁ mama pasādo buddhaguṇe ārabbha ogāḷho hutvā uppanno, taṁ anucchavikaṁ anurūpaṁ katvā.",
  "tika-s0103t4:22_1": "Paṭiggahetuṁ sampaṭicchituṁ añño koci na sakkhissati yāthāvato anavabujjhanato.",
  "tika-s0103t4:22_2": "Paṭiggahetuṁ sakkoti tassa hetuto, paccayato, sabhāvato, kiccato, phalato sammadeva paṭivijjhanato.",
  "tika-s0103t4:22_3": "Pūrattanti puṇṇabhāvo.",
  "tika-s0103t4:22_4": "Paggharaṇakāleti vikiraṇakāle, patanakāleti attho.",
  "tika-s0103t4:22_5": "‘‘Pasanno’’ti iminā pasādassa vattamānatā dīpitāti ‘‘uppannasaddho’’ti imināpi saddhāya paccuppannatā pakāsitāti āha ‘‘evaṁ saddahāmīti attho’’ti.",
  "tika-s0103t4:22_6": "Abhiññāyatīti abhiñño, adhiko abhiñño bhiyyobhiñño, so eva atisayavacanicchāvasena ‘‘bhiyyobhiññataro’’ti vuttoti āha ‘‘bhiyyataro abhiññāto’’ti.",
  "tika-s0103t4:22_7": "Dutiyavikappe pana abhijānātīti abhiññā, abhivisiṭṭhā paññā, bhiyyo abhiññā etassāti bhiyyobhiñño, so eva atisayavacanicchāvasena bhiyyobhiññataro, svāyamassa atisayo abhiññāya bhiyyobhāvakatoti āha ‘‘bhiyyatarābhiñño vā’’ti.",
  "tika-s0103t4:22_8": "Sambujjhati etāyāti sambodhi, sabbaññutaññāṇaṁ, aggamaggañāṇañca.",
  "tika-s0103t4:22_9": "Sabbaññutaññāṇapadaṭṭhānañhi aggamaggañāṇaṁ, aggamaggañāṇapadaṭṭhānañca sabbaññutaññāṇaṁ sambodhi nāma.",
  "tika-s0103t4:22_10": "Tattha padhānavasena tadatthadassane paṭhamavikappo, padaṭṭhānavasena dutiyavikappo.",
  "tika-s0103t4:22_11": "Kasmā panettha arahattamaggañāṇasseva gahaṇaṁ, nanu heṭṭhimānipi bhagavato maggañāṇāni savāsanameva yathāsakaṁ paṭipakkhavidhamanavasena pavattāni.",
  "tika-s0103t4:22_12": "Savāsanappahānañhi ñeyyāvaraṇappahānanti?",
  "tika-s0103t4:22_13": "Saccametaṁ, taṁ pana aparipuṇṇaṁ paṭipakkhavidhamanassa vippakatabhāvatoti āha ‘‘arahattamaggañāṇe vā’’ti.",
  "tika-s0103t4:22_14": "Aggamaggavasena cettha ariyānaṁ bodhittayapāripūrīti dassetuṁ ‘‘arahattamaggeneva hī’’tiādi vuttaṁ.",
  "tika-s0103t4:22_15": "Nippadesāti anavasesā.",
  "tika-s0103t4:22_16": "Gahitā hontīti arahattamaggena gahitena adhigatena gahitā adhigatā honti.",
  "tika-s0103t4:22_17": "Sabbanti tehi adhigantabbaṁ.",
  "tika-s0103t4:22_18": "Tenāti sambodhinā sabbaññutaññāṇapadaṭṭhānena arahattamaggañāṇena.",
  "tika-s0103t4:23_0": "142.",
  "tika-s0103t4:23_1": "Khādanīyānaṁ uḷāratā sātarasānubhāvenāti āha ‘‘madhure āgacchatī’’ti.",
  "tika-s0103t4:23_2": "Pasaṁsāya uḷāratā visiṭṭhabhāvenāti āha ‘‘seṭṭhe’’ti, obhāsassa uḷāratā mahantabhāvenāti vuttaṁ ‘‘vipule’’ti.",
  "tika-s0103t4:23_3": "Usabhassa ayanti āsabhī, idha pana āsabhī viyāti āsabhī.",
  "tika-s0103t4:23_4": "Tenāha ‘‘usabhassa vācāsadisī’’ti.",
  "tika-s0103t4:23_5": "Yena pana guṇenassā taṁsadisatā, taṁ dassetuṁ ‘‘acalā asampavedhī’’ti vuttaṁ.",
  "tika-s0103t4:23_6": "Yato kutoci anussavanaṁ anussavo.",
  "tika-s0103t4:23_7": "Vijjāṭṭhānesu kataparicayānaṁ ācariyānaṁ taṁ tamatthaṁ viññāpentī paveṇī ācariyaparamparā.",
  "tika-s0103t4:23_8": "Kevalaṁ attano matiyā ‘‘itikira evaṁkirā’’ti parikappanā itikira.",
  "tika-s0103t4:23_9": "Piṭakassa ganthassa sampadānato sayaṁ sampadānabhāvena gahaṇaṁ piṭakasampadānaṁ.",
  "tika-s0103t4:23_10": "Yathāsutānaṁ atthānaṁ ākārassa parivitakkanaṁ ākāraparivitakko.",
  "tika-s0103t4:23_11": "Tatheva ‘‘evameta’’nti diṭṭhiyā nijjhānakkhamanaṁ diṭṭhinijjhānakkhanti.",
  "tika-s0103t4:23_12": "Āgamādhigamehi vinā takkamaggaṁ nissāya takkanaṁ takko.",
  "tika-s0103t4:23_13": "Anumānavidhiṁ nissāya nayaggāho.",
  "tika-s0103t4:23_14": "Yasmā buddhavisaye ṭhatvā bhagavato ayaṁ therassa codanā, therassa ca so avisayo, tasmā ‘‘paccakkhato ñāṇena paṭivijjhitvā viyā’’ti vuttaṁ.",
  "tika-s0103t4:23_15": "Sīhanādo viyāti sīhanādo, taṁsadisatā cassa seṭṭhabhāvena, so cettha evaṁ veditabboti dassento ‘‘sīhanādo’’tiādimāha.",
  "tika-s0103t4:23_16": "Neva dandhāyantenāti na mandāyantena.",
  "tika-s0103t4:23_17": "Na bhaggarāyantenāti aparisaṅkantena.",
  "tika-s0103t4:24_0": "Anuyogadāpanatthanti anuyogaṁ sodhāpetuṁ.",
  "tika-s0103t4:24_1": "Vimaddakkhamañhi sīhanādaṁ nadanto atthato tattha anuyogaṁ sodheti nāma.",
  "tika-s0103t4:24_2": "Anuyuñjanto ca naṁ sodhāpeti nāma.",
  "tika-s0103t4:24_3": "Dātunti sodhetuṁ.",
  "tika-s0103t4:24_4": "Keci ‘‘dānattha’’nti atthaṁ vadanti, tadayuttaṁ.",
  "tika-s0103t4:24_5": "Na hi yo sīhanādaṁ nadati, so eva tattha anuyogaṁ detīti yujjati.",
  "tika-s0103t4:24_6": "Nighaṁsananti vimaddanaṁ.",
  "tika-s0103t4:24_7": "Dhamamānanti tāpayamānaṁ, tāpanañcettha gaggariyā dhamāpanasīsena vadati.",
  "tika-s0103t4:24_8": "Sabbe teti sabbe te atīte niruddhe sammāsambuddhe, tenetaṁ dasseti –",
  "tika-s0103t4:24_9": "ye te ahesuṁ atītaṁ addhānaṁ tava abhinīhārato oraṁ sammāsambuddhā, tesaṁ tāva sāvakañāṇagocare dhamme paricchindanto mārādayo viya buddhānaṁ lokiyacittacāraṁ tvaṁ jāneyyāsi.",
  "tika-s0103t4:24_10": "Ye pana te abbhatītā tato parato chinnavaṭumā chinnapapañcā pariyādiṇṇavaṭṭā sabbadukkhavītivattā sammāsambuddhā, tesaṁ sabbesampi sāvakañāṇassa avisayabhūte dhamme kathaṁ jānissasīti.",
  "tika-s0103t4:25_0": "Anāgatabuddhānaṁ panāti pana-saddo visesatthajotano, tena atītesu tāva khandhānaṁ bhūtapubbattā tattha siyā ñāṇassa savisaye gati, anāgatesu pana sabbaso asañjātesu kathanti imamatthaṁ joteti.",
  "tika-s0103t4:25_1": "Tenāha ‘‘anāgatāpī’’tiādi .",
  "tika-s0103t4:25_2": "‘‘Cittena paricchinditvā viditā’’ti kasmā vuttaṁ, nanu atītānāgate sattāhe eva pavattaṁ cittaṁ cetopariyañāṇassa visayo, na tato paranti?",
  "tika-s0103t4:25_3": "Nayidaṁ cetopariyañāṇakiccavasena vuttaṁ, atha kho pubbenivāsaanāgataṁsañāṇavasena vuttaṁ, tasmā nāyaṁ doso.",
  "tika-s0103t4:26_0": "Viditaṭṭhāne na karoti sikkhāpadeneva tādisassa paṭikkhepassa paṭikkhittattā, setughātato ca.",
  "tika-s0103t4:26_1": "Kathaṁ pana thero dvayasambhave paṭikkhepameva akāsi, na vibhajja byākāsīti āha ‘‘thero kirā’’tiādi.",
  "tika-s0103t4:26_2": "Pāraṁ pariyantaṁ minotīti pāramī, sā eva ñāṇanti pāramiñāṇaṁ, sāvakānaṁ pāramiñāṇaṁ sāvakapāramiñāṇaṁ, tasmiṁ.",
  "tika-s0103t4:26_3": "Sāvakānaṁ ukkaṁsapariyantagate jānane nāyaṁ anuyogo, atha kho sabbaññutaññāṇe sabbaññutāya jānane.",
  "tika-s0103t4:26_4": "Keci pana ‘‘sāvakapāramiñāṇeti sāvakapāramiñāṇavisaye’’ti atthaṁ vadanti.",
  "tika-s0103t4:26_5": "Tathā sesapadesupi.",
  "tika-s0103t4:26_6": "Sīla..pe…",
  "tika-s0103t4:26_7": "samatthanti sīlasamādhipaññāvimuttisaṅkhātakāraṇānaṁ jānanasamatthaṁ.",
  "tika-s0103t4:26_8": "Buddhasīlādayo hi buddhānaṁ buddhakiccassa, parehi ‘‘buddhā’’ti jānanassa ca kāraṇaṁ.",
  "tika-s0103t4:27_0": "143.",
  "tika-s0103t4:27_1": "Anumānañāṇaṁ viya saṁsayapiṭṭhikaṁ ahutvā ‘‘idamida’’nti yathāsabhāvato ñeyyaṁ dhāreti nicchinotīti dhammo, paccakkhañāṇanti āha ‘‘dhammassa paccakkhato ñāṇassā’’ti.",
  "tika-s0103t4:27_2": "Anuetīti anvayoti āha ‘‘anuyogaṁ anugantvā’’ti.",
  "tika-s0103t4:27_3": "Paccakkhasiddhañhi atthaṁ anugantvā anumānañāṇassa pavatti diṭṭhena adiṭṭhassa anumānanti veditabbo.",
  "tika-s0103t4:27_4": "Vidite vedakampi ñāṇaṁ atthato viditameva hotīti ‘‘anumānañāṇaṁ nayaggāho vidito’’ti vuttaṁ.",
  "tika-s0103t4:27_5": "Viditoti viddho paṭiladdho, adhigatoti attho.",
  "tika-s0103t4:27_6": "Appamāṇoti aparimāṇo mahāvisayattā.",
  "tika-s0103t4:27_7": "Tenāha ‘‘apariyanto’’ti.",
  "tika-s0103t4:27_8": "Tenāti apariyantattā, tena vā apariyantena ñāṇena, eteneva thero yaṁ yaṁ anumeyyamatthaṁ ñātukāmo hoti, tattha tatthassa asaṅgamappaṭihaṭaanumānañāṇaṁ pavattatīti dasseti.",
  "tika-s0103t4:27_9": "Tenāha ‘‘so iminā’’tiādi.",
  "tika-s0103t4:27_10": "Tattha imināti iminā kāraṇena.",
  "tika-s0103t4:27_11": "Pākārassa thirabhāvaṁ uddhamuddhaṁ āpetīti uddhāpaṁ, pākāramūlaṁ.",
  "tika-s0103t4:27_12": "Ādi-saddena pākāradvārabandhaparikhādīnaṁ saṅgaho veditabbo.",
  "tika-s0103t4:27_13": "Paccante bhavaṁ paccantimaṁ.",
  "tika-s0103t4:27_14": "Paṇḍitadovārikaṭṭhāniyaṁ katvā thero attānaṁ dassetīti dassento ‘‘ekadvāranti kasmā āhā’’ti codanaṁ samuṭṭhāpesi.",
  "tika-s0103t4:27_15": "Yassā paññāya vasena puriso ‘‘paṇḍito’’ti vuccati, taṁ paṇḍiccanti āha ‘‘paṇḍiccena samannāgato’’ti.",
  "tika-s0103t4:27_16": "Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0103t4:27_17": "Medhati sammosaṁ hiṁsati vidhamatīti medhā, sā etassa atthīti medhāvī.",
  "tika-s0103t4:27_18": "Ṭhāne ṭhāne uppatti etissā atthīti ṭhānuppattikā, ṭhānaso uppajjanakapaññā.",
  "tika-s0103t4:27_19": "Anupariyāyanti etenāti anupariyāyo, so eva pathoti anupariyāyapatho, parito pākārassa anusaṁyāyanamaggo.",
  "tika-s0103t4:27_20": "Pākārabhāgā sandhātabbā etthāti pākārasandhi, pākārassa phullitappadeso.",
  "tika-s0103t4:27_21": "So pana heṭṭhimantena dvinnampi iṭṭhakānaṁ vigamena evaṁ vuccatīti āha ‘‘dvinnaṁ iṭṭhakānaṁ apagataṭṭhāna’’nti.",
  "tika-s0103t4:27_22": "Chinnaṭṭhānanti chinnabhinnappadeso, chinnaṭṭhānaṁ vā.",
  "tika-s0103t4:27_23": "Tañhi ‘‘vivara’’nti vuccati.",
  "tika-s0103t4:28_0": "Kiliṭṭhanti malīnaṁ.",
  "tika-s0103t4:28_1": "Upatāpentīti kilesapariḷāhena santāpenti.",
  "tika-s0103t4:28_2": "Vibādhentīti pīḷenti.",
  "tika-s0103t4:28_3": "Uppannāya paññāya nīvaraṇehi na kiñci kātuṁ sakkāti āha ‘‘anuppannāya paññāya uppajjituṁ na dentī’’ti.",
  "tika-s0103t4:28_4": "Tasmāti paccayūpaghātena uppajjituṁ appadānato.",
  "tika-s0103t4:28_5": "Catūsu satipaṭṭhānesu suṭṭhu ṭhapitacittāti catubbidhāyapi satipaṭṭhānabhāvanāya sammadeva ṭhapitacittā.",
  "tika-s0103t4:28_6": "Yathāsabhāvena bhāvetvāti aviparītasabhāvena yathā paṭipakkhā samucchijjanti, evaṁ bhāvetvā.",
  "tika-s0103t4:29_0": "Purimanaye satipaṭṭhānāni, bojjhaṅgā ca missakā adhippetāti tato aññathā vattuṁ ‘‘apicetthā’’tiādi vuttaṁ.",
  "tika-s0103t4:29_1": "Missakāti samathavipassanāmaggavasena missakā.",
  "tika-s0103t4:29_2": "‘‘Catūsu satipaṭṭhānesu suppatiṭṭhitacittā’’tiādito vuttattā satipaṭṭhāne vipassanāti gahetvā ‘‘satta bojjhaṅge yathābhūtaṁ bhāvetvā’’ti vuttattā, maggapariyāpannānaṁyeva ca nesaṁ nippariyāyabojjhaṅgabhāvato, tesu ca sabbaso adhigatesu lokanāthena sabbaññutaññāṇampi adhigatameva hotīti ‘‘bojjhaṅge maggo, sabbaññutaññāṇañcāti gahite sundaro pañho bhaveyyā’’ti mahāsivatthero āha, na panevaṁ gahitaṁ porāṇehīti adhippāyo.",
  "tika-s0103t4:29_3": "Itīti vuttappakāraparāmasanaṁ.",
  "tika-s0103t4:29_4": "Theroti sāriputtatthero.",
  "tika-s0103t4:30_0": "Tatthāti tesu paccantanagarādīsu.",
  "tika-s0103t4:30_1": "Nagaraṁ viya nibbānaṁ tadatthikehi upagantabbato, upagatānañca parissayarahitasukhādhigamanaṭṭhānato.",
  "tika-s0103t4:30_2": "Pākāro viya sīlaṁ tadupagatānaṁ parito ārakkhabhāvato.",
  "tika-s0103t4:30_3": "Pariyāyapatho viya hirī sīlapākārassa adhiṭṭhānabhāvato.",
  "tika-s0103t4:30_4": "Vuttañhetaṁ ‘‘pariyāyapathoti kho bhikkhu hiriyā etaṁ adhivacana’’nti.",
  "tika-s0103t4:30_5": "Dvāraṁ viya ariyamaggo nibbānanagarappavesanaañjasabhāvato.",
  "tika-s0103t4:30_6": "Paṇḍitadovāriko viya dhammasenāpati nibbānanagarapaviṭṭhapavisanakānaṁ sattānaṁ sallakkhaṇato.",
  "tika-s0103t4:30_7": "Dinnoti dāpito, sodhitoti attho.",
  "tika-s0103t4:31_0": "144.Nipphattidassanatthanti siddhidassanatthaṁ, adhigamadassanatthanti attho.",
  "tika-s0103t4:31_1": "‘‘Pañcanavutipāsaṇḍe’’ti idaṁ yasmā thero paribbājako hutvā tato pubbeva nibbānapariyesanaṁ caramāno te te pāsaṇḍino upasaṅkamitvā nibbānaṁ pucchi, te nāssa cittaṁ ārādhesuṁ, taṁ sandhāya vuttaṁ.",
  "tika-s0103t4:31_2": "Te pana pāsaṇḍā heṭṭhā vuttā eva.",
  "tika-s0103t4:31_3": "Tatthevāti tassayeva bhāgineyyassa desiyamānāya desanāya.",
  "tika-s0103t4:31_4": "Parassa vaḍḍhitaṁ bhattaṁ bhuñjanto viya sāvakapāramiñāṇaṁ hatthagataṁ akāsi adhigacchi.",
  "tika-s0103t4:31_5": "Uttaruttaranti heṭṭhimassa heṭṭhimassa uttaraṇato atikkamanato uttaruttaraṁ, tato eva padhānabhāvaṁ pāpitatāya paṇītapaṇītaṁ.",
  "tika-s0103t4:31_6": "Uttaruttaranti vā uparūpari.",
  "tika-s0103t4:31_7": "Paṇītapaṇītanti paṇītataraṁ, paṇītatamañcāti attho.",
  "tika-s0103t4:31_8": "Kaṇhanti kāḷakaṁ saṁkilesadhammaṁ.",
  "tika-s0103t4:31_9": "Sukkanti odātaṁ vodānadhammaṁ.",
  "tika-s0103t4:31_10": "Savipakkhaṁ katvāti pahātabbapahāyakabhāvadassanavasena yathākkamaṁ ubhayaṁ savipakkhaṁ katvā.",
  "tika-s0103t4:31_11": "‘‘Ayaṁ kaṇhadhammo, imassa ayaṁ pahāyako’’ti evaṁ kaṇhaṁ paṭibāhitvā desanāvasena nīharitvā sukkaṁ, ‘‘ayaṁ sukkadhammo, iminā ayaṁ pahātabbo’’ti evaṁ sukkaṁ paṭibāhitvā kaṇhaṁ.Saussāhanti phaluppādanasamatthatāvasena sabyāpāraṁ.",
  "tika-s0103t4:31_12": "Tenāha ‘‘savipāka’’nti.",
  "tika-s0103t4:31_13": "Vipākadhammanti attho.",
  "tika-s0103t4:32_0": "Tasmiṁdesite dhammeti tasmiṁ vuttanayena bhagavā tumhehi desite dhamme ekaccaṁ dhammaṁ nāma sāvakapāramiñāṇaṁ jānitvā paṭivijjhitvā.",
  "tika-s0103t4:32_1": "Taṁjānane hi vutte catusaccadhammajānanaṁ avuttasiddhanti.",
  "tika-s0103t4:32_2": "‘‘Catusaccadhammesū’’ti idaṁ porāṇaṭṭhakathāyaṁ vuttākāradassanaṁ.",
  "tika-s0103t4:32_3": "Vipakkho pana parato āgamissati.",
  "tika-s0103t4:32_4": "Etthāti ‘‘dhammesu niṭṭhaṁ agama’’nti etasmiṁ pade.",
  "tika-s0103t4:32_5": "Therasallāpoti therānaṁ sallāpasadiso vinicchayavādo .",
  "tika-s0103t4:32_6": "Kāḷavallavāsīti kāḷavallavihāravāsī.",
  "tika-s0103t4:32_7": "Idānīti etarahi ‘‘idāhaṁ bhante’’tiādivacanakāle.",
  "tika-s0103t4:32_8": "Imasmiṁ pana ṭhāneti ‘‘dhammesu niṭṭhaṁ agama’’nti imasmiṁ padese, imasmiṁ vā niṭṭhānakāraṇabhūte yoniso parivitakkane.",
  "tika-s0103t4:32_9": "‘‘Imasmiṁ pana ṭhāne buddhaguṇesu niṭṭhaṅgato’’ti kasmā vuttaṁ, nanu sāvakapāramiñāṇasamadhigatakāle eva thero buddhaguṇesu niṭṭhaṅgatoti?",
  "tika-s0103t4:32_10": "Saccametaṁ, idāni pana taṁ pākaṭaṁ jātanti evaṁ vuttaṁ.",
  "tika-s0103t4:32_11": "Sabbanti ‘‘catusaccadhammesū’’tiādi sumattherena vuttaṁ sabbaṁ.",
  "tika-s0103t4:32_12": "Arahatte niṭṭhaṅgatoti etthāpi vuttanayeneva anuyogaparihārā veditabbā.",
  "tika-s0103t4:32_13": "Yadipi dhammasenāpati ‘‘sāvakapāramiñāṇaṁ mayā samadhigata’’nti ito pubbepi jānātiyeva, idāni pana asaṅkhyeyyāparimeyyabhede buddhaguṇe nayaggāhavasena pariggahetvā kiccasiddhiyā tasmiṁ ñāṇe niṭṭhaṅgato ahosīti dassento ‘‘mahāsivatthero…pe…",
  "tika-s0103t4:32_14": "dhammesūti sāvakapāramiñāṇe niṭṭhaṅgato’’ti avoca.",
  "tika-s0103t4:33_0": "Buddhaguṇā pana nayato āgatā, te nayaggāhato yāthāvato jānanto sāvakapāramiñāṇe tathājānanavasena niṭṭhaṅgatattā sāvakapāramiñāṇameva tassa aparāparuppattivasena, tena tena bhāvetabbakiccabahutāvasena ca ‘‘dhammesū’’ti puthuvacanena vuttaṁ.",
  "tika-s0103t4:33_1": "Anantāparimeyyānaṁ anaññavisayānaṁ buddhaguṇānaṁ nayato pariggaṇhanena therassa sātisayo bhagavati pasādo uppajjatīti āha ‘‘bhiyyosomattāyā’’tiādi.",
  "tika-s0103t4:33_2": "‘‘Suṭṭhu akkhāto’’ti vatvā taṁ evassa suṭṭhu akkhātataṁ dassetuṁ ‘‘niyyāniko maggo’’ti vuttaṁ.",
  "tika-s0103t4:33_3": "Svākkhātatā hi dhammassa yadatthaṁ desito, tadatthasādhanena veditabbā.",
  "tika-s0103t4:33_4": "Phalatthāya niyyātīti anantaravipākattā, attano uppattisamanantarameva phalanipphādanavasena pavattatīti attho.",
  "tika-s0103t4:33_5": "Vaṭṭacārakato niyyātīti vā niyyāniko, niyyānasīloti vā.",
  "tika-s0103t4:33_6": "Rāgadosamohanimmadanasamatthoti idhāpi ‘‘pasannosmi bhagavatīti dassetī’’ti ānetvā sambandho.",
  "tika-s0103t4:33_7": "Vaṅkādīti ādi-saddena jimhakuṭile, aññe ca paṭipattidose saṅgaṇhāti.",
  "tika-s0103t4:33_8": "Bhagavā tumhākaṁ buddhasubuddhatā viya dhammasudhammatā, saṅghasuppaṭipatti ca dhammesu niṭṭhaṅgamanena sāvakapāramiñāṇe niṭṭhaṅgatattā mayhaṁ suṭṭhu vibhūtā supākaṭā jātāti dassento thero ‘‘svākkhāto bhagavatā dhammo, suppaṭipanno saṅghoti pasīdi’’nti avoca.",
  "tika-s0103t4:34_0": "Kusaladhammadesanāvaṇṇanā",
  "tika-s0103t4:35_0": "145.Anuttarabhāvoti seṭṭhabhāvo.",
  "tika-s0103t4:35_1": "Anuttaro bhagavā yena guṇena, so anuttarabhāvo, taṁ anuttariyaṁ.",
  "tika-s0103t4:35_2": "Yasmā tassāpi guṇassa kiñci uttaritaraṁ natthi eva, tasmā vuttaṁ ‘‘sā tumhākaṁ desanā anuttarāti vadatī’’ti.",
  "tika-s0103t4:35_3": "Kusalesu dhammesūti kusaladhammanimittaṁ.",
  "tika-s0103t4:35_4": "Nimittatthe hi etaṁ bhummaṁ, tasmā kusaladhammadesanāhetupi bhagavāva anuttaroti attho.",
  "tika-s0103t4:35_5": "Bhūmiṁ dassentoti visayaṁ dassento.",
  "tika-s0103t4:35_6": "Kusaladhammadesanāya hi kusalā dhammā visayo.",
  "tika-s0103t4:35_7": "Vuttapadeti ‘‘kusalesu dhammesū’’ti evaṁ vuttavākye, evaṁ vā vuttadhammakoṭṭhāse.",
  "tika-s0103t4:35_8": "‘‘Pañcadhā’’ti kasmā vuttaṁ, nanu chekaṭṭhenapi kusalaṁ icchitabbaṁ ‘‘kusalo tvaṁ rathassa aṅgapaccaṅgāna’’ntiādīsūti (ma. ni. 2.87)?",
  "tika-s0103t4:35_9": "Saccametaṁ, so pana chekaṭṭho kosallasambhūtaṭṭheneva saṅgahitoti visuṁ na gahito.",
  "tika-s0103t4:35_10": "‘‘Kacci nu bhoto kusalaṁ, kacci bhoto anāmaya’’nti (jā. 1.15.146;",
  "tika-s0103t4:35_11": "2.22.2008) jātake āgatattā ‘‘jātakapariyāyaṁ patvā ārogyaṭṭhena kusalaṁ vaṭṭatī’’ti vuttaṁ.",
  "tika-s0103t4:35_12": "‘‘Taṁ kiṁ maññatha, gahapatayo, ime dhammā kusalā vā akusalā vā sāvajjā vā anavajjā vā’’tiādīsu suttapadesesu ‘‘kusalā’’ti vuttadhammā eva ‘‘anavajjā’’ti vuttāti āha ‘‘suttantapariyāyaṁ patvā anavajjaṭṭhena kusalaṁ vaṭṭatī’’ti.",
  "tika-s0103t4:35_13": "Abhidhamme ‘‘kosalla’’nti paññā āgatāti yonisomanasikārahetukassa kusalassa kosallasammūtaṭṭho, darathābhāvadīpanato niddarathaṭṭho, ‘‘kusalassa katattā upacitattā’’ti vatvā iṭṭhavipākaniddisanato sukhavipākaṭṭho ca abhidhammanayasiddhoti āha ‘‘abhidhamma…pe…",
  "tika-s0103t4:35_14": "vipākaṭṭhenā’’ti.",
  "tika-s0103t4:35_15": "Bāhitikasutte (ma. ni.",
  "tika-s0103t4:35_16": "2.358) bhagavato kāyasamācārādike vaṇṇentena dhammabhaṇḍāgārikena ‘‘yo kho mahārāja kāyasamācāro anavajjo’’ti kusalo kāyasamācāro rañño pasenadissa vutto.",
  "tika-s0103t4:35_17": "Na hi bhagavato sukhavipākakammaṁ atthīti sabbasāvajjarahitā kāyasamācārādayo ‘‘kusalā’’ti vuttā, idha pana ‘‘kusalesu dhammesū’’ti bodhipakkhiyadhammā ‘‘kusalā’’ti vuttā, te ca samathavipassanā maggasampayuttā ekantena sukhavipākā evāti avajjarahitatāmattaṁ upādāya anavajjattho kusala-saddoti āha ‘‘imasmiṁ pana…pe…",
  "tika-s0103t4:35_18": "daṭṭhabba’’nti.",
  "tika-s0103t4:35_19": "Evañca katvā ‘‘phalasatipaṭṭhānaṁ pana idha anadhippeta’’nti idañca vacanaṁ samatthitaṁ hoti savipākasseva gahaṇanti katvā.",
  "tika-s0103t4:36_0": "‘‘Cuddasavidhenā’’tiādi satipaṭṭhāne (dī. ni. 2.376; ma. ni.",
  "tika-s0103t4:36_1": "1.109) vuttanayena veditabbaṁ.",
  "tika-s0103t4:36_2": "Paggahaṭṭhenāti kusalapakkhassa paggaṇhanasabhāvena.",
  "tika-s0103t4:36_3": "Kiccavasenāti anuppannākusalānuppādanādikiccavasena.",
  "tika-s0103t4:36_4": "Tato eva cassa catubbidhatā.",
  "tika-s0103t4:36_5": "Ijjhanaṭṭhenāti nippajjanasabhāvena.",
  "tika-s0103t4:36_6": "Chandādayo eva iddhipādesu visiṭṭhasabhāvā, itare avisiṭṭhā, tesampi viseso chandādikatoti āha ‘‘chandādivasena nānāsabhāvā’’ti.",
  "tika-s0103t4:37_0": "Adhimokkhādisabhāvavasenāti pasādādhimokkhādisalakkhaṇavasena.",
  "tika-s0103t4:37_1": "Upatthambhanaṭṭhenāti sampayuttadhammānaṁ upatthambhanakabhāvena.",
  "tika-s0103t4:37_2": "Akampiyaṭṭhenāti paṭipakkhehi akampiyasabhāvena.",
  "tika-s0103t4:37_3": "Salakkhaṇenāti adhimokkhādisabhāvena.",
  "tika-s0103t4:37_4": "Niyyānaṭṭhenāti saṁkilesapakkhato, vaṭṭacārakato ca niggamanaṭṭhena.",
  "tika-s0103t4:37_5": "Upaṭṭhānādināti upaṭṭhānadhammavicayapaggahasampiyāyanapassambhanasamādhānaajjhupekkhanasaṅkhātena attano sabhāvena.",
  "tika-s0103t4:37_6": "Hetuṭṭhenāti nibbānassa sampāpakahetubhāvena.",
  "tika-s0103t4:37_7": "Dassanādināti dassanābhiniropanapariggahasamuṭṭhāpanavodāpanapaggahupaṭṭhānasamādhānasaṅkhātena attano sabhāvena.",
  "tika-s0103t4:38_0": "Sāsanassapariyosānadassanatthanti sāsanaṁ nāma nippariyāyato sattatiṁsa bodhipakkhiyadhammā.",
  "tika-s0103t4:38_1": "Tattha ye samathavipassanāsahagatā, te sāsanassa ādi, maggapariyāpannā majjhe, phalabhūtā pariyosānaṁ, taṁdassanatthaṁ.",
  "tika-s0103t4:38_2": "Tenāha ‘‘sāsanassa hī’’tiādi.",
  "tika-s0103t4:39_0": "Puna etadānuttariyaṁ bhanteti yathāraddhāya desanāya nigamanaṁ.",
  "tika-s0103t4:39_1": "Vuttasseva atthassa puna vacanañhi nigamanaṁ vuttaṁ.",
  "tika-s0103t4:39_2": "Taṁ desananti taṁ kusalesu dhammesu desanāppakāraṁ, desanāvidhiṁ, desetabbañca, sakalaṁ vā sampuṇṇaṁ anavasesaṁ abhijānāti abhivisiṭṭhena ñāṇena jānāti, asesaṁ abhijānanato eva uttari upari abhiññeyyaṁ natthi.",
  "tika-s0103t4:39_3": "Itoti bhagavatā abhiññātato.",
  "tika-s0103t4:39_4": "Añño paramatthavasena dhammo vā paññattivasena puggalo vā ayaṁ nāma yaṁ bhagavā na jānātīti idaṁ natthi na upalabbhati sabbasseva sammadeva tumhehi abhiññātattā.",
  "tika-s0103t4:39_5": "Kusalesu dhammesu abhijānane, desanāyañca bhagavato uttaritaro natthi.",
  "tika-s0103t4:40_0": "Āyatanapaṇṇattidesanāvaṇṇanā",
  "tika-s0103t4:41_0": "146.Āyatanapaññāpanāsūti cakkhādīnaṁ, rūpādīnañca āyatanānaṁ sambodhanesu, tesaṁ ajjhattikabāhiravibhāgato, sabhāgavibhāgato, samudayato, atthaṅgamato, āhārato, ādīnavato, nissaraṇato ca desanāyanti attho.",
  "tika-s0103t4:42_0": "Gabbhāvakkantidesanāvaṇṇanā",
  "tika-s0103t4:43_0": "147.Gabbhokkamanesūti gabbhabhāvena mātukucchiyaṁ avakkamanesu anuppavesesu, gabbhe vā mātukucchismiṁ avakkamanesu.",
  "tika-s0103t4:43_1": "Pavisatīti paccayavasena tattha nibbattento pavisanto viya hotīti katvā vuttaṁ.",
  "tika-s0103t4:43_2": "Ṭhātīti santānaṭṭhitiyā pavattati, tathābhūto ca tattha vasanto viya hotīti āha ‘‘vasatī’’ti.",
  "tika-s0103t4:43_3": "Pakatilokiyamanussānaṁ paṭhamā gabbhāvakkantīti pacuramanussānaṁ gabbhāvakkanti desanāvasena idha paṭhamā.",
  "tika-s0103t4:43_4": "‘‘Dutiyā gabbhāvakkantī’’tiādīsupi evaṁ yojanā veditabbā.",
  "tika-s0103t4:44_0": "Alamevāti yuttameva.",
  "tika-s0103t4:45_0": "Khipituṁna sakkontīti tathā vātānaṁ anuppajjanameva vadati.",
  "tika-s0103t4:45_1": "Sesanti puna ‘‘etadānuttariya’’tiādi pāṭhappadesaṁ vadati.",
  "tika-s0103t4:46_0": "Ādesanavidhādesanāvaṇṇanā",
  "tika-s0103t4:47_0": "148.",
  "tika-s0103t4:47_1": "Parassa cittaṁ ādisati etehīti ādesanāni, yathāupaṭṭhitanimittādīni, tāni eva aññamaññassa asaṁkiṇṇarūpena ṭhitattā ādesanavidhā, ādesanābhāgā, tāsu ādesanavidhāsu.",
  "tika-s0103t4:47_2": "Tenāha ‘‘ādesanakoṭṭhāsesū’’ti.",
  "tika-s0103t4:47_3": "Āgatanimittenāti yassa ādisati, tassa, attano ca upagatanimittena, nimittappattassa lābhālābhādiādisanavidhidassanassa pavattattā ‘‘idaṁ nāma bhavissatī’’ti vuttaṁ.",
  "tika-s0103t4:47_4": "Pāḷiyaṁ pana ‘‘evampi te mano’’tiādinā parassa cittādisanameva āgataṁ, taṁ nidassanamattaṁ katanti daṭṭhabbaṁ.",
  "tika-s0103t4:47_5": "Tathā hi ‘‘idaṁ nāma bhavissatī’’ti vuttasseva atthassa vibhāvanavasena vatthu āgataṁ.",
  "tika-s0103t4:47_6": "Gatanimittaṁ nāma gamananimittaṁ.",
  "tika-s0103t4:47_7": "Ṭhitanimittaṁ nāma attano samīpe ṭhānanimittaṁ, parassa gamanavasena, ṭhānavasena ca gahetabbanimittaṁ.",
  "tika-s0103t4:47_8": "Manussānaṁ paracittavidūnaṁ, itaresampi vā savanavasena parassa cittaṁ ñatvā kathentānaṁ saddaṁ sutvā.",
  "tika-s0103t4:47_9": "Yakkhapisācādīnanti hiṅkārayakkhānañceva kaṇṇapisācādipisācānaṁ, kumbhaṇḍanāgādīnañca.",
  "tika-s0103t4:48_0": "Vitakkavipphāravasenāti vipphārikabhāvena pavattavitakkassa vasena.",
  "tika-s0103t4:48_1": "Uppannanti tato samuṭṭhitaṁ.",
  "tika-s0103t4:48_2": "Vippalapantānanti kassaci atthassa abodhanato virūpaṁ, vividhaṁ vā palapantānaṁ.",
  "tika-s0103t4:48_3": "Suttapamattādīnanti ādi-saddena vedanāṭṭakhittacittādīnaṁ saṅgaho.",
  "tika-s0103t4:48_4": "Mahāaṭṭhakathāyaṁ pana ‘‘idaṁ vakkhāmi, evaṁ vakkhāmīti vitakkayato vitakkavipphārasaddo nāma uppajjatī’’ti (abhi. aṭṭha.",
  "tika-s0103t4:48_5": "1.vacīkammadvārakathāpi) āgatattā jāgarantānaṁ pakatiyaṁ ṭhitānaṁ avippalapantānaṁ vitakkavipphārasaddo kadāci uppajjatīti viññāyati, yo loke ‘‘mantajappo’’ti vuccati.",
  "tika-s0103t4:48_6": "Yassa mahāaṭṭhakathāyaṁ asotaviññeyyatā vuttā.",
  "tika-s0103t4:48_7": "Tādisañhi sandhāya viññattisahajameva ‘‘jivhātālucalanādikaravitakkasamuṭṭhitaṁ sukhumasaddaṁ dibbasotena sutvā ādisatīti sutte vutta’’nti (dha. sa. mūlaṭī.",
  "tika-s0103t4:48_8": "vacīkammadvārakathāvaṇṇanā) ānandācariyo avoca.",
  "tika-s0103t4:48_9": "Vuttalakkhaṇo eva pana nātisukhumo attano, accāsannappadese ṭhitassa ca maṁsasotassāpi āpāthaṁ gacchatīti sakkā viññātuṁ.",
  "tika-s0103t4:48_10": "Tassāti tassa puggalassa.",
  "tika-s0103t4:48_11": "Tassa vasenāti tassa vitakkassa vasena.",
  "tika-s0103t4:48_12": "Evaṁ ayampi ādesanavidhā cetopariyañāṇavaseneva āgatāti veditabbā .",
  "tika-s0103t4:48_13": "Keci pana ‘‘tassa vasenāti tassa saddassa vasenā’’ti atthaṁ vadanti, taṁ ayuttaṁ.",
  "tika-s0103t4:48_14": "Na hi saddaggahaṇena taṁsamuṭṭhāpakacittaṁ gayhati, saddaggahaṇānusārenapi tadatthasseva gahaṇaṁ hoti, na cittassa.",
  "tika-s0103t4:48_15": "Eteneva yadeke ‘‘yaṁ vitakkayatoti yamatthaṁ vitakkayato’’ti vatvā ‘‘tassa vasenāti tassa atthassa vasenā’’ti vaṇṇenti, tampi paṭikkhittaṁ.",
  "tika-s0103t4:49_0": "Manasā saṅkharīyantīti manosaṅkhārā, vedanāsaññā.",
  "tika-s0103t4:49_1": "Paṇihitāti purimaparibandhavinayena padhānabhāvena nihitā ṭhapitā.",
  "tika-s0103t4:49_2": "Tenāha ‘‘cittasaṅkhārā suṭṭhapitā’’ti.",
  "tika-s0103t4:49_3": "Vitakkassa vitakkanaṁ nāma uppādanamevāti āha ‘‘pavattessatī’’ti.",
  "tika-s0103t4:49_4": "‘‘Pajānātī’’ti pubbe vuttapadasambandhadassanavasena āneti.",
  "tika-s0103t4:49_5": "Āgamanenāti jhānassa āgamanaṭṭhānavasena.",
  "tika-s0103t4:49_6": "Pubbabhāgenāti maggassa sabbapubbabhāgena vipassanārambhena.",
  "tika-s0103t4:49_7": "Ubhayaṁ petaṁ yo sayaṁ jhānalābhī, adhigatamaggo ca aññaṁ tadatthāya paṭipajjantaṁ disvā ‘‘ayaṁ iminā nīhārena paṭipajjanto addhā jhānaṁ labhissati, maggaṁ adhigamissatī’’ti abhiññāya vinā anumānavasena jānāti, taṁ dassetuṁ vuttaṁ.",
  "tika-s0103t4:49_8": "Tenāha ‘‘āgamanena jānāti nāmā’’tiādi.",
  "tika-s0103t4:49_9": "Anantarāti vuṭṭhitakālaṁ sandhāyāha.",
  "tika-s0103t4:49_10": "Tadā hi pavattavitakkapajānaneneva jhānassa hānabhāgiyatādivisesapajānanaṁ.",
  "tika-s0103t4:50_0": "Kiṁ panidaṁ cetopariyañāṇaṁ parassa cittaṁ paricchijja jānantaṁ iddhicittabhāvato avisesato sabbesampi cittaṁ jānātīti?",
  "tika-s0103t4:50_1": "Noti dassento ‘‘tatthā’’tiādimāha.",
  "tika-s0103t4:50_2": "Na ariyānanti yena cittena te ariyā nāma jātā, taṁ lokuttaracittaṁ na jānāti appaṭividdhabhāvato .",
  "tika-s0103t4:50_3": "Yathā hi puthujjano sabbesampi ariyānaṁ lokuttaracittaṁ na jānāti appaṭividdhattā, evaṁ ariyopi heṭṭhimo uparimassa lokuttaracittaṁ na jānāti appaṭividdhattā eva .",
  "tika-s0103t4:50_4": "Yathā pana uparimo heṭṭhimaṁ phalasamāpattiṁ na samāpajjati, kiṁ evaṁ so tassa lokuttaracittaṁ na jānātīti codanaṁ sandhāyāha ‘‘uparimo pana heṭṭhimassa jānātī’’ti, paṭividdhattāti adhippāyo.",
  "tika-s0103t4:50_5": "‘‘Uparimo heṭṭhimaṁ na samāpajjatī’’ti vatvā tattha kāraṇamāha ‘‘tesañhī’’tiādi.",
  "tika-s0103t4:50_6": "Tesanti ariyānaṁ.",
  "tika-s0103t4:50_7": "Heṭṭhimā heṭṭhimā samāpatti bhūmantarappattiyā paṭippassaddhikappā.",
  "tika-s0103t4:50_8": "Tenāha ‘‘tatrupapattiyeva hotī’’ti, na uparibhūmipatti.",
  "tika-s0103t4:50_9": "Nimittādivasena ñātassa kadāci byabhicāropi siyā, na pana abhiññāñāṇena ñātassāti āha ‘‘ceto…pe…",
  "tika-s0103t4:50_10": "natthī’’ti.",
  "tika-s0103t4:50_11": "‘‘Taṁ bhagavā’’tiādi sesaṁ nāma.",
  "tika-s0103t4:51_0": "Dassanasamāpattidesanāvaṇṇanā",
  "tika-s0103t4:52_0": "149.Brahmajāleti brahmajālasuttavaṇṇanāyaṁ.",
  "tika-s0103t4:52_1": "Uttarapadalopena hesa niddeso.",
  "tika-s0103t4:52_2": "Ātappanti vīriyaṁ ātappati kosajjaṁ sabbampi saṁkilesapakkhanti.",
  "tika-s0103t4:52_3": "Kusalavīriyasseva hettha gahaṇaṁ appamādādipadantarasannidhānato.",
  "tika-s0103t4:52_4": "Padahitabbatoti padahanato, bhāvanaṁ uddissa vāyamanatoti attho.",
  "tika-s0103t4:52_5": "Anuyuñjitabbatoti anuyuñjanato.",
  "tika-s0103t4:52_6": "Īdisānaṁ padānaṁ bahulaṁkattuvisayatāya icchitabbattā ātappapadassa viya itaresampi kattusādhanatā daṭṭhabbā.",
  "tika-s0103t4:52_7": "Paṭipattiyaṁ nappamajjati etenāti appamādo, satiavippavāso.",
  "tika-s0103t4:52_8": "Sammā manasi karoti etenāti sammāmanasikāro, tathāpavatto kusalacittuppādo.",
  "tika-s0103t4:52_9": "Bhāvanānuyogameva tathā vadati.",
  "tika-s0103t4:52_10": "Desanākkamena paṭhamā, dassanasamāpatti nāma karajakāye paṭikkūlākārassa sammadeva dassanavasena pavattasamāpattibhāvato.",
  "tika-s0103t4:52_11": "Nippariyāyenevāti vuttalakkhaṇadassanasamāpattisannissayattā, dassanamaggaphalabhāvato ca paṭhamasāmaññaphalaṁ pariyāyena vinā dassanasamāpatti.",
  "tika-s0103t4:53_0": "Atikkamma chavimaṁsalohitaṁ aṭṭhiṁ paccavekkhatīti tāni apaccavekkhitvā aṭṭhimeva paccavekkhati.",
  "tika-s0103t4:53_1": "Aṭṭhiārammaṇā dibbacakkhupādakajjhānasamāpattīti vuttanayena aṭṭhiārammaṇā dibbacakkhuadhiṭṭhānā paṭhamajjhānasamāpatti.",
  "tika-s0103t4:53_2": "Yo hi bhikkhu ālokakasiṇe catutthajjhānaṁ nibbattetvā taṁ pādakaṁ katvā adhigatadibbacakkhuñāṇo hutvā saviññāṇake kāye aṭṭhiṁ pariggahetvā tattha paṭikkūlamanasikāravasena paṭhamaṁ jhānaṁ nibbatteti, tassāyaṁ paṭhamajjhānasamāpatti dutiyā dassanasamāpatti.",
  "tika-s0103t4:53_3": "Tena vuttaṁ ‘‘aṭṭhi aṭṭhī’’tiādi.",
  "tika-s0103t4:53_4": "Yo panettha pāḷiyaṁ dvattiṁsākāramanasikāro vutto, so maggasodhanavasena vutto.",
  "tika-s0103t4:53_5": "Tattha vā kataparicayassa sukheneva vuttanayā aṭṭhipaccavekkhaṇā samijjhatīti.",
  "tika-s0103t4:53_6": "Tenevettha ‘‘imaṁ cevā’’ti ‘‘atikkamma cā’’ti ca-saddo samuccayattho vutto.",
  "tika-s0103t4:53_7": "Taṁ jhānanti yathāvuttaṁ paṭhamajjhānaṁ.",
  "tika-s0103t4:53_8": "Ayanti ayaṁ sakadāgāmiphalasamāpatti .",
  "tika-s0103t4:53_9": "Sātisayaṁ catusaccadassanāgamanato pariyāyena vinā mukhyā dutiyā dassanasamāpatti.",
  "tika-s0103t4:53_10": "Yāva tatiyamaggā vattatīti āha ‘‘khīṇāsavassa vasena catutthā dassanasamāpatti kathitā’’ti.",
  "tika-s0103t4:54_0": "Pāḷiyaṁ purisassa cāti ca-saddo byatireke, tena yathāvuttasamāpattidvayato vuccamānaṁyeva imassa visesaṁ joteti.",
  "tika-s0103t4:54_1": "Avicchedena pavattiyā sotasadisatāya viññāṇameva viññāṇasotaṁ, tadetaṁ viññāṇaṁ purimato anantarapaccayaṁ labhitvā pacchimassa anantarapaccayo hutvā pavattatīti ayaṁ assa sotāgatatāya sotasadisatā, tasmā pajānitabbabhāvena vuttaṁ ekameva cettha viññāṇaṁ , tasmā aṭṭhakathāyaṁ ‘‘viññāṇasotanti viññāṇamevā’’ti vuttaṁ.",
  "tika-s0103t4:54_2": "Dvīhipi bhāgehīti orabhāgaparabhāgehi.",
  "tika-s0103t4:54_3": "Idhaloko hissa orabhāgo, paraloko parabhāgo dvinnampi vasenetaṁ sambandhanti.",
  "tika-s0103t4:54_4": "Tenāha ‘‘idhaloke patiṭṭhita’’ntiādi.",
  "tika-s0103t4:54_5": "Viññāṇassa khaṇe khaṇe bhijjantassa kāmaṁ natthi kassaci patiṭṭhitatā, taṇhāvasena pana taṁ ‘‘patiṭṭhita’’nti vuccatīti āha ‘‘chandarāgavasenā’’ti.",
  "tika-s0103t4:54_6": "Vuttañhetaṁ –",
  "tika-s0103t4:55_0": "‘‘Kabaḷīkāre ce bhikkhave āhāre atthi rāgo, atthi nandī, atthi taṇhā, patiṭṭhitaṁ tattha viññāṇaṁ viruḷhaṁ.",
  "tika-s0103t4:55_1": "Yattha patiṭṭhitaṁ viññāṇaṁ viruḷhaṁ…pe…",
  "tika-s0103t4:55_2": "atthi tattha āyatiṁ punabbhavābhinibbattī’’tiādi (saṁ. ni. 2.64; kathā. 296; mahāni. 7).",
  "tika-s0103t4:56_0": "Kammanti kusalākusalakammaṁ, upayogavacanametaṁ.",
  "tika-s0103t4:56_1": "Kammato upagacchantanti kammabhāvena upagacchantaṁ, viññāṇanti adhippāyo.",
  "tika-s0103t4:56_2": "Abhisaṅkhāraviññāṇañhi yena kammunā sahagataṁ, aññadatthu tabbhāvameva upagataṁ hutvā pavattati.",
  "tika-s0103t4:56_3": "Idhaloke patiṭṭhitaṁ nāma idha katūpacitakammabhāvūpagamanato.",
  "tika-s0103t4:56_4": "Kammabhavaṁ ākaḍḍhantanti kammaviññāṇaṁ attanā sampayuttakammaṁ javāpetvā paṭisandhinibbattanena tadabhimukhaṁ ākaḍḍhantaṁ.",
  "tika-s0103t4:56_5": "Teneva paṭisandhinibbattanasāmatthiyena paraloke patiṭṭhitaṁ nāma attano phalassa tattha patiṭṭhāpanena.",
  "tika-s0103t4:56_6": "Keci pana ‘‘abhisaṅkhāraviññāṇaṁ parato vipākaṁ dātuṁ asamatthaṁ idhaloke patiṭṭhitaṁ nāma, dātuṁ samatthaṁ pana paraloke patiṭṭhitaṁ nāmā’’ti vadanti, taṁ tesaṁ matimattaṁ ‘‘ubhayato abbocchinna’’nti vuttattā.",
  "tika-s0103t4:56_7": "Yañca tehi ‘‘paraloke patiṭṭhita’’nti vuttaṁ, taṁ idhalokepi patiṭṭhitameva.",
  "tika-s0103t4:56_8": "Na hi tassa idhaloke patiṭṭhitabhāvena vinā paraloke patiṭṭhitabhāvo sambhavati.",
  "tika-s0103t4:56_9": "Sekkhaputhujjanānaṁcetopariyañāṇanti sekkhānaṁ , puthujjanānañca cetaso paricchindanakañāṇaṁ.",
  "tika-s0103t4:56_10": "Kathitaṁ paricchinditabbassa cetaso chandarāgavasena patiṭṭhitabhāvajotanato.",
  "tika-s0103t4:57_0": "Catutthāya dassanasamāpattiyā tatiyadassanasamāpattiyaṁ vuttappaṭikkhepena attho veditabbo.",
  "tika-s0103t4:58_0": "Purimānaṁ dvinnaṁ samāpattīnaṁ pubbe samathavasena atthassa vuttattā idāni vipassanāvasena dassetuṁ ‘‘apicā’’tiādi vuttaṁ.",
  "tika-s0103t4:58_1": "Niccalameva pubbe vuttassa atthassa apanetabbato.",
  "tika-s0103t4:58_2": "Atthantaratthatāya dassiyamānāya padaṁ calitaṁ nāma hoti.",
  "tika-s0103t4:58_3": "Aparo nayoti ettha paṭhamajjhānassa paṭhamadassanasamāpattibhāve apubbaṁ natthi.",
  "tika-s0103t4:58_4": "Dutiyajjhānaṁ dutiyāti ettha pana ‘‘aṭṭhikavaṇṇakasiṇavasena paṭiladdhadutiyajjhānaṁ dutiyā dassanasamāpattī’’ti vadanti, tatiyajjhānampi tatheva paṭiladdhaṁ.",
  "tika-s0103t4:58_5": "Dassanasamāpattibhāvo pana yo bhikkhu ālokakasiṇe catutthajjhānaṁ nibbattetvā taṁ pādakaṁ katvā adhigatadibbacakkhuko hutvā saviññāṇake aṭṭhiṁ pariggahetvā tattha vaṇṇakasiṇavasena heṭṭhimāni tīṇi jhānāni nibbatteti, tassa.",
  "tika-s0103t4:58_6": "Tatiyajjhānaṁ tatiyā dassanasamāpatti adhiṭṭhānabhūtassa dibbacakkhuñāṇassa vasena.",
  "tika-s0103t4:58_7": "Catutthajjhānaṁ catutthāti rūpāvacaracatutthajjhānaṁ nibbattetvā taṁ pādakaṁ katvā adhigatadibbacakkhuñāṇassa taṁ catutthajjhānaṁ catutthā dassanasamāpatti.",
  "tika-s0103t4:58_8": "Idhāpi sekkhaputhujjanānaṁ cetaso paricchindanena tatiyā dassanasamāpatti, arahato cittassa paricchindanena catutthā dassanasamāpatti veditabbā.",
  "tika-s0103t4:58_9": "Evañhesā atthavaṇṇanā pāḷiyā saṁsandeyya.",
  "tika-s0103t4:58_10": "‘‘Paṭhamamaggo’’tiādīsu aṭṭhiārammaṇapaṭhamajjhānapādako paṭhamamaggo paṭhamā dassanasamāpatti.",
  "tika-s0103t4:58_11": "Aṭṭhiārammaṇadutiyajjhānapādako dutiyamaggo dutiyā dassanasamāpatti.",
  "tika-s0103t4:58_12": "Paracittañāṇasahagatā catutthajjhānapādakā tatiyacatutthamaggā tatiyacatutthadassanasamāpattiyoti .",
  "tika-s0103t4:58_13": "Purisassa viññāṇapajānanaṁ panettha asammohavasena daṭṭhabbaṁ.",
  "tika-s0103t4:59_0": "Puggalapaṇṇattidesanāvaṇṇanā",
  "tika-s0103t4:60_0": "150.Puggalapaṇṇattīsūti puggalānaṁ paññāpanesu.",
  "tika-s0103t4:60_1": "Guṇavisesavasena aññamaññaṁ asaṅkarato ṭhapanesu.",
  "tika-s0103t4:60_2": "Lokavohāravasenāti lokasammutivasena.",
  "tika-s0103t4:60_3": "Lokavohāro hesa, yadidaṁ ‘‘satto puggalo’’tiādi.",
  "tika-s0103t4:60_4": "Rūpādīsu sattavisattatāya satto.",
  "tika-s0103t4:60_5": "Tassa tassa sattanikāyassa pūraṇato galanato, maraṇavasena patanato ca puggalo.",
  "tika-s0103t4:60_6": "Santatiyā nayanato naro.",
  "tika-s0103t4:60_7": "Attabhāvassa posanato poso.",
  "tika-s0103t4:60_8": "Evaṁ paññāpetabbāsu voharitabbāsu.",
  "tika-s0103t4:60_9": "‘‘Sabbametaṁ puggalo’’ti imissā sādhāraṇapaññattiyā vibhāvanavasena vuttaṁ, na idhādhippetaasādhāraṇapaññattiyā, tasmā lokapaññattīsūti sattalokagatapaññattīsu.",
  "tika-s0103t4:60_10": "Anuttaro hoti anaññasādhāraṇattā tassa paññāpanassa.",
  "tika-s0103t4:61_0": "Dvīhi bhāgehīti kāraṇe, nissakke cetaṁ puthuvacanaṁ, āvuttiādivasena cāyamattho veditabboti āha ‘‘arūpasamāpattiyā’’tiādi, etena ‘‘samāpattiyā vikkhambhanavimokkhena, maggena samucchedavimokkhena vimuttattā ubhatobhāgavimutto’’ti evaṁ pavatto tipiṭakacūḷanāgattheravādo, ‘‘nāmakāyato, rūpakāyato ca vimuttattā ubhatobhāgavimutto’’ti evaṁ pavatto tipiṭakamahādhammarakkhitattheravādo, ‘‘samāpattiyā vikkhambhanavimokkhena ekavāraṁ vimuttova maggena samucchedavimokkhena ekavāraṁ vimuttattā ubhatobhāgavimutto’’ti evaṁ pavatto tipiṭakacūḷābhayattheravādo cāti imesaṁ tiṇṇampi theravādānaṁ ekajjhaṁ saṅgaho katoti daṭṭhabbaṁ.",
  "tika-s0103t4:61_1": "Vimuttoti kilesehi vimutto, kilesavikkhambhanasamucchedanehi vā kāyadvayato vimuttoti attho.",
  "tika-s0103t4:61_2": "Arūpasamāpattīnanti niddhāraṇe sāmivacanaṁ.",
  "tika-s0103t4:61_3": "Arahattappattaanāgāminoti bhūtapubbagatiyā vuttaṁ.",
  "tika-s0103t4:61_4": "Na hi arahattappatto anāgāmī nāma hoti.",
  "tika-s0103t4:61_5": "Pāḷīti puggalapaññattipāḷi.",
  "tika-s0103t4:61_6": "Aṭṭha vimokkhe kāyena phusitvāti aṭṭha samāpattiyo sahajātanāmakāyena paṭilabhitvā.",
  "tika-s0103t4:61_7": "Paññāya cassa disvā āsavā parikkhīṇā hontīti vipassanāpaññāya saṅkhāragataṁ, maggapaññāya cattāri saccāni passitvā cattāropi āsavā parikkhīṇā honti.",
  "tika-s0103t4:61_8": "Disvāti dassanahetu.",
  "tika-s0103t4:61_9": "Na hi āsave paññāya passanti, dassanakāraṇā pana parikkhīṇā ‘‘disvā parikkhīṇā’’ti vuttā dassanāyattaparikkhīṇattā.",
  "tika-s0103t4:61_10": "Evañhi dassanaṁ āsavānaṁ khayassa purimakiriyābhāvena vuttaṁ.",
  "tika-s0103t4:62_0": "Paññāya visesato muttoti paññāvimutto anavasesato āsavānaṁ parikkhīṇattā.",
  "tika-s0103t4:62_1": "Aṭṭhavimokkhapaṭikkhepavaseneva, na tadekadesabhūtarūpajjhānapaṭikkhepavasena.",
  "tika-s0103t4:62_2": "Evañhi arūpajjhānekadesābhāvepi aṭṭhavimokkhapaṭikkhepo na hotīti siddhaṁ hoti.",
  "tika-s0103t4:62_3": "Arūpāvacarajjhānesu hi ekasmimpi sati ubhatobhāgavimuttoyeva nāma hoti, na paññāvimuttoti.",
  "tika-s0103t4:63_0": "Phuṭṭhantaṁ sacchikarotīti phuṭṭhānaṁ anto phuṭṭhanto, phuṭṭhānaṁ arūpajjhānānaṁ anantaro kāloti adhippāyo, accantasaṁyoge cetaṁ upayogavacanaṁ, phuṭṭhānantarakālameva sacchikātabbaṁ, sacchikato sacchikaraṇūpāyenāti vuttaṁ hoti.",
  "tika-s0103t4:63_1": "Tenāha ‘‘so jhānaphassa’’ntiādi.",
  "tika-s0103t4:63_2": "Ekacce āsavāti heṭṭhimamaggattayavajjhā āsavā.",
  "tika-s0103t4:63_3": "Yo hi arūpajjhānena rūpakāyato, nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato.",
  "tika-s0103t4:63_4": "Nirodhaṁ pana ārammaṇaṁ katvā ekaccesu āsavesu khepitesu tena sacchikato hoti, tasmā so sacchikātabbaṁ nirodhaṁ yathālocitaṁ nāmakāyena sacchikarotīti kāyasakkhīti vuccati, na tu vimuttoti ekaccānaṁ āsavānaṁ aparikkhīṇattā.",
  "tika-s0103t4:64_0": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti attho.",
  "tika-s0103t4:64_1": "‘‘Diṭṭhattā patto’’tipi pāṭho, tena catusaccadassanasaṅkhātāya diṭṭhiyā nirodhassa pattataṁ dīpeti.",
  "tika-s0103t4:64_2": "Tenāha ‘‘dukkhā saṅkhārā’’tiādi.",
  "tika-s0103t4:64_3": "Paṭhamaphalato paṭṭhāya yāva aggamaggā diṭṭhippattoti āha ‘‘esopi kāyasakkhī viya chabbidho hotī’’ti.",
  "tika-s0103t4:64_4": "Idaṁ dukkhanti ‘‘idaṁ dukkhaṁ, ettakaṁ dukkhaṁ, na ito uddhaṁ dukkha’’nti yathābhūtaṁ pajānāti.",
  "tika-s0103t4:64_5": "Yasmā idaṁ yāthāvasarasato pajānāti, pajānanto ca ṭhapetvā taṇhaṁ pañcupādānakkhandhe ‘‘dukkhasacca’’nti pajānāti.",
  "tika-s0103t4:64_6": "Taṇhaṁ pana idaṁ dukkhaṁ ito samudeti, tasmā ‘‘ayaṁ dukkhasamudayo’’ti yathābhūtaṁ pajānāti.",
  "tika-s0103t4:64_7": "Yasmā idaṁ dukkhañca samudayo ca nibbānaṁ patvā nirujjhanti vūpasamanti appavattiṁ gacchanti, tasmā taṁ ‘‘ayaṁ dukkhanirodho’’ti yathābhūtaṁ pajānāti.",
  "tika-s0103t4:64_8": "Ariyo pana aṭṭhaṅgiko maggo taṁ dukkhanirodhaṁ gacchati, tena taṁ ‘‘ayaṁ dukkhanirodhagāminī paṭipadā’’ti yathābhūtaṁ pajānāti.",
  "tika-s0103t4:64_9": "Ettāvatā nānakkhaṇe saccavavatthānaṁ dassitaṁ.",
  "tika-s0103t4:64_10": "Idāni taṁ ekakkhaṇe dassetuṁ ‘‘tathāgatappaveditā’’tiādi vuttaṁ.",
  "tika-s0103t4:64_11": "Tathāgatappaveditāti tathāgatena bodhimaṇḍe paṭividdhā viditā pākaṭā katā.",
  "tika-s0103t4:64_12": "Dhammāti catusaccadhammā.",
  "tika-s0103t4:64_13": "Vodiṭṭhā hontīti sudiṭṭhā honti.",
  "tika-s0103t4:64_14": "Vocaritāti sucaritā, tesu tena paññā suṭṭhu carāpitāti attho.",
  "tika-s0103t4:64_15": "Ayanti ayaṁ evarūpo puggalo ‘‘diṭṭhippatto’’ti vuccati.",
  "tika-s0103t4:65_0": "Saddhāyavimuttoti saddahanavasena vimutto, etena sabbathā avimuttassapi saddhāmattena vimuttabhāvaṁ dasseti.",
  "tika-s0103t4:65_1": "Saddhāvimuttoti vā saddhāya adhimuttoti attho.",
  "tika-s0103t4:65_2": "Vuttanayenevāti kāyasakkhimhi vuttanayeneva.",
  "tika-s0103t4:65_3": "No ca kho yathā diṭṭhippattassāti yathā diṭṭhippattassa āsavā parikkhīṇā, na evaṁ saddhāya vimuttassāti attho.",
  "tika-s0103t4:65_4": "Kiṁ pana nesaṁ kilesappahāne nānattaṁ atthīti? Natthi.",
  "tika-s0103t4:65_5": "Atha kasmā saddhāvimutto diṭṭhippattaṁ na pāpuṇātīti?",
  "tika-s0103t4:65_6": "Āgamanīyanānattena.",
  "tika-s0103t4:65_7": "Diṭṭhippatto hi āgamanamhi kilese vikkhambhento appadukkhena, akilamanto ca sakkoti vikkhambhetuṁ, saddhāvimutto dukkhena kilamanto vikkhambheti, tasmā diṭṭhippattaṁ na pāpuṇāti.",
  "tika-s0103t4:65_8": "Tenāha ‘‘etesu hī’’tiādi.",
  "tika-s0103t4:66_0": "Ārammaṇaṁ yāthāvato dhāreti avadhāretīti dhammo, paññā.",
  "tika-s0103t4:66_1": "Paññāpubbaṅgamanti paññāpadhānaṁ.",
  "tika-s0103t4:66_2": "Paññaṁ vāhetīti paññāvāhī, paññaṁ sātisayaṁ pavattetīti attho.",
  "tika-s0103t4:66_3": "Paññā vā imaṁ puggalaṁ vāheti, nibbānābhimukhaṁ gametīti attho.",
  "tika-s0103t4:66_4": "Saddhānusāriniddesepi eseva nayo.",
  "tika-s0103t4:67_0": "Tasmāti visuddhimagge (visuddhi.",
  "tika-s0103t4:67_1": "2.770, 776) vuttattā, tato eva visuddhimagge, taṁ saṁvaṇṇanāsu (visuddhi. ṭī.",
  "tika-s0103t4:67_2": "2.776) vuttanayenettha attho veditabbo.",
  "tika-s0103t4:68_0": "Padhānadesanāvaṇṇanā",
  "tika-s0103t4:69_0": "151.Padahanavasenāti bhāvanānuyogavasena.",
  "tika-s0103t4:69_1": "Satta bojjhaṅgā padhānāti vuttā vivekanissitādibhāvena padahitabbato bhāvetabbato.",
  "tika-s0103t4:70_0": "Paṭipadādesanāvaṇṇanā",
  "tika-s0103t4:71_0": "152.Dukkhenakasirena samādhiṁ uppādentassāti pubbabhāge āgamanakāle kicchena dukkhena sasaṅkhārena sappayogena kilamantassa kilese vikkhambhetvā lokuttarasamādhiṁ uppādentassa.",
  "tika-s0103t4:71_1": "Dandhaṁ taṁ ṭhānaṁ abhijānantassāti vikkhambhitesu kilesesu vipassanāparivāse ciraṁ vasitvā taṁ lokuttarasamādhisaṅkhātaṁ ṭhānaṁ dandhaṁ saṇikaṁ abhijānantassa paṭivijjhantassa, sacchikarontassa pāpuṇantassāti attho.",
  "tika-s0103t4:71_2": "Ayaṁ vuccatīti yā esā evaṁ uppajjati, ayaṁ kilesavikkhambhanapaṭipadāya dukkhattā, vipassanāparivāsapaññāya ca dandhattā maggakāle ekacittakkhaṇe uppannāpi paññā āgamanavasena ‘‘dukkhapaṭipadā dandhābhiññā nāmā’’ti vuccati.",
  "tika-s0103t4:71_3": "Upari tīsu padesupi imināva nayena attho veditabbo.",
  "tika-s0103t4:72_0": "Bhassasamācārādidesanāvaṇṇanā",
  "tika-s0103t4:73_0": "153.Bhassasamācāreti vacīsamācāre.",
  "tika-s0103t4:73_1": "Ṭhitoti yathāraddhaṁ taṁ avicchedavasena kathento.",
  "tika-s0103t4:73_2": "Tenāha ‘‘kathāmaggaṁ anupacchinditvā kathento’’ti.",
  "tika-s0103t4:73_3": "Musāvādūpasañhitanti antarantarā pavattena musāvādena upasaṁhitaṁ.",
  "tika-s0103t4:73_4": "Vibhūti vuccati visuṁbhāvo, tattha niyuttanti vebhūtikaṁ, tadeva vebhūtiyaṁ, pesuññaṁ.",
  "tika-s0103t4:73_5": "Tenāha ‘‘bhedakaravāca’’nti.",
  "tika-s0103t4:73_6": "Karaṇuttariyalakkhaṇato sārambhato jātāti sārambhajā.",
  "tika-s0103t4:73_7": "Tassā pavattiākāradassanatthaṁ ‘‘tvaṁ dussīlo’’tiādi vuttaṁ.",
  "tika-s0103t4:73_8": "Bahiddhākathā amanāpā, manāpāpi parassa cittavighātāvahattā karaṇuttariyapakkhiyamevāti dassento ‘‘tuyha’’ntiādimāha.",
  "tika-s0103t4:73_9": "Vikkhepakathāpavattanti vikkhepakathāvasena pavattaṁ.",
  "tika-s0103t4:73_10": "Jayapurekkhāro hutvāti attano jayaṁ purakkhatvā.",
  "tika-s0103t4:73_11": "Yaṁ kiñci na bhāsatīti yojanā.",
  "tika-s0103t4:73_12": "‘‘Mantā’’ti vuccati paññā, mantanaṁ jānananti katvā.",
  "tika-s0103t4:73_13": "‘‘Mantā’’ti idaṁ ‘‘mantetvā’’ti iminā samānatthaṁ nipātapadanti āha ‘‘upaparikkhitvā’’ti.",
  "tika-s0103t4:73_14": "Yuttakathamevāti attano, suṇantassa ca yuttarūpameva kathaṁ.",
  "tika-s0103t4:73_15": "Hadaye nidahitabbayuttanti atthasampattiyā, byañjanasampattiyā atthavedādipaṭilābhanimittattā citte ṭhapetabbaṁ, vimuttāyatanabhāvena manasi kātabbanti attho.",
  "tika-s0103t4:73_16": "Sabbaṅgasampannāpi vācā akāle bhāsitā abhājane bhāsitā viya na atthāvahāti āha ‘‘yuttapattakālenā’’ti.",
  "tika-s0103t4:73_17": "Ayañca caturaṅgasamannāgatā subhāsitavācā saccasambodhāvahāditāya sattānaṁ mahiddhikā mahānisaṁsāti dassetuṁ ‘‘evaṁ bhāsitā hī’’tiādi vuttaṁ.",
  "tika-s0103t4:74_0": "Sīlācāreti sīle ca ācāre ca parisuddhasīle ceva parisuddhamanosamācāre ca.",
  "tika-s0103t4:74_1": "Ṭhitoti patiṭṭhahanto.",
  "tika-s0103t4:74_2": "Saccaṁ etassa atthīti saccoti āha ‘‘saccakatho’’ti.",
  "tika-s0103t4:74_3": "Esa nayo saddhoti etthāpi.",
  "tika-s0103t4:74_4": "Tenāha ‘‘saddhāsampanno’’ti.",
  "tika-s0103t4:74_5": "‘‘Nanu ca heṭṭhā saccaṁ kathitamevā’’ti kasmā vuttaṁ?",
  "tika-s0103t4:74_6": "Heṭṭhā hi vacīsamācāraṁ kathentena saccaṁ kathitaṁ, paṭipakkhapaṭikkhepavasena idha sīlaṁ kathentena taṁ paripuṇṇaṁ katvā dassetuṁ saccaṁ sarūpeneva kathitaṁ.",
  "tika-s0103t4:74_7": "‘‘Puggalādhiṭṭhānāya kathāya ārabbhantarañcetaṁ, tathāpi saccaṁ vatvā anantarameva saccassa kathanaṁ punaruttaṁ hotīti parassa codanāvasaro mā hotū’’ti tattha parihāraṁ dātukāmo ‘‘idha kasmā puna vutta’’nti āha.",
  "tika-s0103t4:74_8": "Heṭṭhā vācāsaccaṁ kathitaṁ caturaṅgasamannāgataṁ subhāsitavācaṁ dassentena.",
  "tika-s0103t4:74_9": "Antamaso…pe…",
  "tika-s0103t4:74_10": "dassetuṁ idha vuttaṁ ‘‘evaṁ sīlaṁ suparisuddhaṁ hotī’’ti.",
  "tika-s0103t4:74_11": "Imasmiṁ panatthe ‘‘evaṁ parittakaṁ kho, rāhula, tesaṁ sāmaññaṁ, yesaṁ natthi sampajānamusāvāde lajjā’’tiādi nayappavattaṁ rāhulovādasuttaṁ dassetabbaṁ.",
  "tika-s0103t4:75_0": "Guttā satikavāṭena pidahitā dvārā etenāti guttadvāroti āha ‘‘chasu indriyesū’’tiādi .",
  "tika-s0103t4:75_1": "Pariyesanapaṭiggaṇhanaparibhogavissajjanavasena bhojane mattaṁ jānātīti bhojane mattaññū.",
  "tika-s0103t4:75_2": "Samanti avisamaṁ.",
  "tika-s0103t4:75_3": "Samacāritā hi kāyavisamādīni pahāya kāyasamādipūraṇaṁ.",
  "tika-s0103t4:75_4": "Nisajjāyāti ettha iti-saddo ādiattho, tena ‘‘āvaraṇīyehi dhammehi cittaṁ parisodhetī’’ti evamādiṁ saṅgaṇhāti.",
  "tika-s0103t4:75_5": "Bhāvanāya cittaparisodhanañhi jāgariyānuyogo, na niddāvinodanamattaṁ.",
  "tika-s0103t4:75_6": "Nittandīti vigatathinamiddho.",
  "tika-s0103t4:75_7": "Sā pana nittanditā kāyālasiyavigamane pākaṭā hotīti vuttaṁ ‘‘kāyālasiyavirahito’’ti.",
  "tika-s0103t4:75_8": "‘‘Āraddhavīriyo’’ti iminā duvidhopi vīriyārambho gahitoti taṁ vibhajitvā dassetuṁ ‘‘kāyikavīriyenāpī’’tiādi vuttaṁ.",
  "tika-s0103t4:75_9": "Saṅgamma gaṇavihāro sahavāso saṅgaṇikā, sā pana kilesehipi evaṁ hotīti tato visesetuṁ ‘‘gaṇasaṅgaṇika’’nti vuttaṁ.",
  "tika-s0103t4:75_10": "Gaṇena saṅgaṇikaṁ gaṇasaṅgaṇikanti.",
  "tika-s0103t4:75_11": "Ārambhavatthuvasenāti anadhigatavisesādhigamakāraṇavasena ekavihārī, na kevalaṁ ekībhāvavasena.",
  "tika-s0103t4:75_12": "Kilesasaṅgaṇikanti kilesasahitacittataṁ.",
  "tika-s0103t4:75_13": "Yathā tathāti vipassanāvasena, paṭisaṅkhānavasena vā.",
  "tika-s0103t4:75_14": "Samathavasena ārammaṇūpanijjhānaṁ.",
  "tika-s0103t4:75_15": "Vipassanāvasena lakkhaṇūpanijjhānaṁ.",
  "tika-s0103t4:76_0": "Kalyāṇapaṭibhānoti sundarapaṭibhāno, sā panassa paṭibhānasampadā vacanacāturiyasahitāva icchitāti āha ‘‘vākkaraṇa…pe…",
  "tika-s0103t4:76_1": "sampanno cā’’ti.",
  "tika-s0103t4:76_2": "‘‘Paṭibhāna’’nti hi ñāṇampi vuccati ñāṇassa upaṭṭhitavacanampi.",
  "tika-s0103t4:76_3": "Tattha atthayuttaṁ kāraṇayuttaṁ paṭibhānamassāti yuttapaṭibhāno.",
  "tika-s0103t4:76_4": "Pucchitānantarameva sīghaṁ byākātuṁ asamatthatāya no muttapaṭibhānaṁ assāti no muttapaṭibhāno.",
  "tika-s0103t4:76_5": "Idha pana vikiṇṇavāco muttapaṭibhāno adhippetoti adhippāyena ‘‘sīlasamācārasmiñhi ṭhitabhikkhu muttapaṭibhāno na hotī’’ti vuttaṁ.",
  "tika-s0103t4:76_6": "Gamanasamatthāyāti assutaṁ dhammaṁ gametuṁ samatthāya.",
  "tika-s0103t4:76_7": "Dhāraṇasamatthāyāti sātisayaṁ sativīriyasahitatāya yathāsutaṁ yathāpariyattaṁ dhammaṁ dhāretuṁ samatthāya.",
  "tika-s0103t4:76_8": "Munanato anuminanato mutīti anumāna paññāya nāmaṁ.",
  "tika-s0103t4:76_9": "Tīhi padehīti ‘‘gatimā dhitimā mutimā’’ti tīhi padehi.",
  "tika-s0103t4:76_10": "Heṭṭhāti heṭṭhā ‘‘āraddhavīriyo’’ti vuttaṭṭhāne.",
  "tika-s0103t4:76_11": "Idhāti ‘‘dhitimā’’ti vuttaṭṭhāne.",
  "tika-s0103t4:76_12": "Vīriyampi heṭṭhā guṇabhūtaṁ gahitanti vuttovāyamattho.",
  "tika-s0103t4:76_13": "Heṭṭhāti ‘‘jāgariyānuyogamanuyutto, jhāyī’’ti ettha vipassanāpaññā kathitā.",
  "tika-s0103t4:76_14": "Idhāti ‘‘dhitimā mutimā’’ti ettha buddhavacanagaṇhanapaññā kathitā karaṇapubbāparakosallapaññādīpanato.",
  "tika-s0103t4:76_15": "Kilesakāmopi vatthukāmo viya yathāpavatto assādīyatīti vuttaṁ ‘‘vatthukāmakilesakāmesu agiddho’’ti.",
  "tika-s0103t4:77_0": "Anusāsanavidhādesanādivaṇṇanā",
  "tika-s0103t4:78_0": "154.Attano upāyamanasikārenāti attani sambhūtena pathamanasikārena bhāvanāmanasikārena.",
  "tika-s0103t4:78_1": "Paṭipajjamānoti visuddhiṁ paṭipajjamāno.",
  "tika-s0103t4:79_0": "155.Kilesavimuttiñāṇeti kilesappahānajānane.",
  "tika-s0103t4:80_0": "156.Pariyādiyamānoti paricchijja gaṇhantoti attho.",
  "tika-s0103t4:80_1": "Suddhakkhandheyeva anussarati nāmagottaṁ pariyādiyituṁ asakkonto.",
  "tika-s0103t4:80_2": "Vuttamevatthaṁ vivarituṁ ‘‘eko hī’’tiādi vuttaṁ.",
  "tika-s0103t4:80_3": "Sakkoti pariyādiyituṁ.",
  "tika-s0103t4:80_4": "Asakkontassavasena gahitaṁ, ‘‘amutrāsiṁ evaṁnāmo’’tiādi vuttanti attho.",
  "tika-s0103t4:80_5": "Asakkontassāti ca ārohane asakkontassa, orohane pana ñāṇassa thirabhūtattā.",
  "tika-s0103t4:80_6": "Tenāha ‘‘suddhakkhandheyeva anussaranto’’tiādi.",
  "tika-s0103t4:80_7": "Etanti pubbāparavirodhaṁ.",
  "tika-s0103t4:80_8": "Na sallakkhesi diṭṭhābhinivesena kuṇṭhañāṇattā.",
  "tika-s0103t4:80_9": "Tenāha ‘‘diṭṭhigatikattā’’ti.",
  "tika-s0103t4:80_10": "Ṭhānanti ekasmiṁ pakkhe avaṭṭhānaṁ.",
  "tika-s0103t4:80_11": "Niyamoti vādaniyamo paṭiniyatavādatā.",
  "tika-s0103t4:80_12": "Tenāha ‘‘imaṁ gahetvā’’tiādi.",
  "tika-s0103t4:81_0": "157.Piṇḍagaṇanāyāti ‘‘ekaṁ dve’’tiādinā agaṇetvā saṅkalanapaduppādanādinā piṇḍanavasena gaṇanāya.",
  "tika-s0103t4:81_1": "Acchiddakavasenāti avicchindakagaṇanāvasena gaṇanā kamagaṇanaṁ muñcitvā ‘‘imasmiṁ rukkhe ettakāni paṇṇānī’’ti vā ‘‘imasmiṁ jalāsaye ettakāni udakāḷhakānī’’ti vā evaṁ gaṇetabbassa ekajjhampi piṇḍetvā gaṇanā.",
  "tika-s0103t4:81_2": "Kamagaṇanā hi antarantarā vicchijja pavattiyā pacchindikā.",
  "tika-s0103t4:81_3": "Sā panesā gaṇanā savanantaraṁ anapekkhitvā manasāva gaṇetabbato ‘‘manogaṇanā’’tipi vuccatīti āha ‘‘manogaṇanāyā’’ti.",
  "tika-s0103t4:81_4": "Piṇḍagaṇanameva dasseti, na vibhāgagaṇanaṁ.",
  "tika-s0103t4:81_5": "Saṅkhātuṁ na sakkā aññehi asaṅkhyeyyābhāvato.",
  "tika-s0103t4:81_6": "Paññāpāramiyā pūritabhāvaṁ dassento itarāsaṁ pūraṇena vinā tassā pūraṇaṁ natthīti ‘‘dasannaṁ pāramīnaṁ pūritattā’’ti āha.",
  "tika-s0103t4:81_7": "Tenāha ‘‘sabbaññutaññāṇassa suppaṭividdhattā’’ti.",
  "tika-s0103t4:81_8": "Ettakanti dassethāti dīpeti thero.",
  "tika-s0103t4:81_9": "Yaṁ pana pāḷiyaṁ ‘‘sākāraṁ sauddesaṁ anussaratī’’ti vuttaṁ, taṁ tassa anussaraṇamattaṁ sandhāya vuttaṁ, na āyuno vassādigaṇanāya paricchindanaṁ tassa avisayabhāvato.",
  "tika-s0103t4:82_0": "158.Tumhākaṁ sammāsambuddhānaṁ yeva anuttarā anaññasādhāraṇattā.",
  "tika-s0103t4:82_1": "Idāni tassā desanāya majjhe bhinnasuvaṇṇassa viya vibhāgābhāvaṁ dassetuṁ ‘‘atītabuddhāpī’’tiādi vuttaṁ.",
  "tika-s0103t4:82_2": "Imināpi kāraṇenāti anuttarabhāvena, aññehi buddhehi ekasadisabhāvena ca.",
  "tika-s0103t4:83_0": "159.",
  "tika-s0103t4:83_1": "Āsavānaṁ ārammaṇabhāvūpagamanena sāsavā.",
  "tika-s0103t4:83_2": "Upecca ādhīyantīti upādhī, dosāropanāni, saha upādhīhīti saupādhikā.",
  "tika-s0103t4:83_3": "Anariyiddhiyañhi attano cittadosena ekacce upārambhaṁ dadanti, svāyamattho kevaṭṭasuttena dīpetabbo.",
  "tika-s0103t4:83_4": "No ‘‘ariyā’’ti vuccati sāsavabhāvato.",
  "tika-s0103t4:83_5": "Niddosehi khīṇāsavehi pavattetabbato niddosā dosehi saha appavattanato.",
  "tika-s0103t4:83_6": "Tato eva anupārambhā.",
  "tika-s0103t4:83_7": "Ariyānaṁ iddhīti ariyiddhīti vuccati.",
  "tika-s0103t4:84_0": "Appaṭikkūlasaññīti iṭṭhasaññī iṭṭhākārena pavattacitto.",
  "tika-s0103t4:84_1": "Paṭikkūleti amanuññe aniṭṭhe .",
  "tika-s0103t4:84_2": "Dhātusaññanti ‘‘dhātuyo’’ti saññaṁ.",
  "tika-s0103t4:84_3": "Upasaṁharatīti upaneti pavatteti.",
  "tika-s0103t4:84_4": "Aniṭṭhasmiṁ vatthusminti aniṭṭhe sattasaññite ārammaṇe.",
  "tika-s0103t4:84_5": "Mettāya vā pharatīti mettaṁ hitesitaṁ upasaṁharanto sabbatthakameva taṁ tattha pharati.",
  "tika-s0103t4:84_6": "Dhātuto vā upasaṁharatīti dhammasabhāvacintanena dhātuso, paccavekkhaṇāya dhātumanasikāraṁ vā tattha pavatteti.",
  "tika-s0103t4:84_7": "Appaṭikkūle satte ñātimittādike yāthāvato dhammasabhāvacintanena aniccasaññāya visabhāgabhūte ‘‘kesādi asucikoṭṭhāsamevā’’ti asubhasaññaṁ pharati asubhamanasikāraṁ pavatteti.",
  "tika-s0103t4:84_8": "Chaḷaṅgupekkhāyāti iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya chasu dvāresu pavattanato ‘‘chaḷaṅgupekkhāyā’’ti laddhanāmāya tatramajjhattupekkhāya.",
  "tika-s0103t4:85_0": "Taṁ desananti taṁ dvīsu iddhividhāsu desanappakāraṁ desanāvidhiṁ.",
  "tika-s0103t4:85_1": "Asesaṁ sakalanti asesaṁ niravasesaṁ sampuṇṇaṁ abhivisiṭṭhena ñāṇena jānāti.",
  "tika-s0103t4:85_2": "Asesaṁ abhijānato tato uttari abhiññeyyaṁnatthi.",
  "tika-s0103t4:85_3": "Itoti bhagavato abhiññātato.",
  "tika-s0103t4:85_4": "Añño paramatthavasena dhammo vā paññattivasena puggalo vā ayaṁ nāma yaṁ bhagavā na jānātīti idaṁ natthi na upalabbhati sabbasseva sammadeva tumhehi abhiññātattā.",
  "tika-s0103t4:85_5": "Dvīsu iddhividhāsu abhijānane, desanāyañca bhagavato uttaritaro natthi.",
  "tika-s0103t4:85_6": "Imināpīti pi-saddo na kevalaṁ vuttatthasamuccayattho, atha kho avuttatthasamuccayatthopi daṭṭhabbo.",
  "tika-s0103t4:85_7": "Yaṁ taṁ bhantetiādināpi hi bhagavato guṇadassanaṁ tasseva pasādassa kāraṇavibhāvanaṁ.",
  "tika-s0103t4:86_0": "Aññathāsatthuguṇadassanādivaṇṇanā",
  "tika-s0103t4:87_0": "160.",
  "tika-s0103t4:87_1": "Pubbe ‘‘etadānuttariyaṁ bhante’’tiādinā yathāvuttabuddhaguṇā dassitā, tato añño evāyaṁ pakāro ‘‘yaṁ taṁ bhante’’tiādinā āraddhoti āha ‘‘aparenāpi ākārenā’’ti.",
  "tika-s0103t4:87_2": "Buddhānaṁ sammāsambodhiyā saddahanato visesato saddhā kulaputtā nāma bodhisattā, mahābodhisattāti adhippāyo.",
  "tika-s0103t4:87_3": "Te hi mahābhinīhārato paṭṭhāya mahābodhiyaṁ sattā āsattā laggā niyatabhāvūpagamanena kenaci asaṁhāriyabhāvato.",
  "tika-s0103t4:87_4": "Yato nesaṁ na kathañci tattha saddhāya aññathattaṁ hoti, eteneva tesaṁ kammaphalaṁ saddhāyapi aññathattābhāvo dīpito daṭṭhabbo.",
  "tika-s0103t4:87_5": "Tasmāti yasmā atisayavacanicchāvasena, ‘‘anuppattaṁ taṁ bhagavatā’’ti saddantarasannidhānena ca visiṭṭhavisayaṁ ‘‘saddhena kulaputtenā’’ti idaṁ padaṁ, tasmā.",
  "tika-s0103t4:87_6": "Lokuttaradhammasamadhigamamūlakattā sabbabuddhaguṇasamadhigamassa ‘‘nava lokuttaradhammā’’ti vuttaṁ.",
  "tika-s0103t4:87_7": "‘‘Āraddhavīriyenā’’tiādīsu samāsapadesu ‘‘vīriyaṁ thāmo’’tiādīni avayavapadāni.",
  "tika-s0103t4:87_8": "Ādi-saddena parakkamapadaṁ saṅgaṇhāti, na dhorayhapadaṁ.",
  "tika-s0103t4:87_9": "Na hi taṁ vīriyavevacanaṁ, atha kho vīriyavantavācakaṁ.",
  "tika-s0103t4:87_10": "Dhurāya niyuttoti hi dhorayho.",
  "tika-s0103t4:87_11": "Tenāha ‘‘taṁ dhuraṁ vahanasamatthena mahāpurisenā’’ti.",
  "tika-s0103t4:87_12": "Paggahitavīriyenāti asithilavīriyena.",
  "tika-s0103t4:87_13": "Thiravīriyenāti ussoḷhībhāvūpagamanena thirabhāvappattavīriyena.",
  "tika-s0103t4:87_14": "Asamadhurehīti anaññasādhāraṇadhurehi.",
  "tika-s0103t4:87_15": "Paresaṁ asayhasahanā hi lokanāthā.",
  "tika-s0103t4:87_16": "Taṁ sabbaṁ acinteyyāparimeyyabhedaṁ buddhānaṁ guṇajātaṁ.",
  "tika-s0103t4:87_17": "Pāramitā, buddhaguṇā, veneyyasattāti yasmā idaṁ tayaṁ sabbesampi buddhānaṁ samānameva, tasmā āha ‘‘atītānāgata…pe…",
  "tika-s0103t4:87_18": "ūno natthī’’ti.",
  "tika-s0103t4:88_0": "Kāmasukhallikānuyoganti kāmasukhe allīnā hutvā anuyuñjanaṁ.",
  "tika-s0103t4:88_1": "Ko jānāti paralokaṁ ‘‘atthī’’ti, ettha ‘‘ko ekavisayoyaṁ indriyagocaro’’ti evaṁdiṭṭhi hutvāti adhippāyo.",
  "tika-s0103t4:88_2": "Sukhoti iṭṭho sukhāvaho.",
  "tika-s0103t4:88_3": "Paribbājikāyāti tāpasaparibbājikāya taruṇiyā.",
  "tika-s0103t4:88_4": "Mudukāyāti sukhumālāya.",
  "tika-s0103t4:88_5": "Lomasāyāti taruṇamudulomavatiyā.",
  "tika-s0103t4:88_6": "Moḷibandhāhīti moḷiṁ katvā bandhakesāhi.",
  "tika-s0103t4:88_7": "Paricārentīti attano pāricārikaṁ karonti, indriyāni vā tattha parito cārenti.",
  "tika-s0103t4:88_8": "Lāmakanti paṭikiliṭṭhaṁ.",
  "tika-s0103t4:88_9": "Gāmavāsīnaṁ bālānaṁ dhammaṁ.",
  "tika-s0103t4:88_10": "Puthujjanānamidanti pothujjanikaṁ.",
  "tika-s0103t4:88_11": "Yathā pana taṁ ‘‘puthujjanānamida’’nti vattabbataṁ labhati, taṁ dassetuṁ ‘‘puthujjanehi sevitabba’’nti āha.",
  "tika-s0103t4:88_12": "Anariyehi sevitabbanti vā anariyaṁ.",
  "tika-s0103t4:88_13": "Yasmā pana niddosattho ariyattho, tasmā ‘‘anariyanti na niddosa’’nti vuttaṁ.",
  "tika-s0103t4:88_14": "Anatthasaṁyuttanti diṭṭhadhammikasamparāyikādivividhavipulānatthasañhitaṁ.",
  "tika-s0103t4:88_15": "Attakilamathānuyoganti attano kilamathassa khedanassa anuyuñjanaṁ.",
  "tika-s0103t4:88_16": "Dukkhaṁ etassa atthīti dukkhaṁ.",
  "tika-s0103t4:88_17": "Dukkhamanaṁ etassāti dukkhamaṁ.",
  "tika-s0103t4:89_0": "Ābhicetasikānanti abhiceto vuccati abhikkantaṁ visuddhaṁ cittaṁ, adhicittaṁ vā, tasmiṁ abhicetasi jātānīti ābhicetasikāni, abhicetosannissitāni vā.",
  "tika-s0103t4:89_1": "Diṭṭhadhammasukhavihārānanti diṭṭhadhamme sukhavihārānaṁ, diṭṭhadhammo vuccati paccakkho attabhāvo, tattha sukhavihārabhūtānanti attho, rūpāvacarajhānānametaṁ adhivacanaṁ.",
  "tika-s0103t4:89_2": "Tāni hi appetvā nisinnā jhāyino imasmiṁyeva attabhāve asaṁkiliṭṭhaṁ nekkhammasukhaṁ vindanti, tasmā ‘‘diṭṭhadhammasukhavihārānī’’ti vuccantīti.",
  "tika-s0103t4:89_3": "Kathitā ‘‘diṭṭhadhammasukhavihāro’’ti sappītikattā, lokuttaravipākasukhumasañhitattā ca.",
  "tika-s0103t4:89_4": "Saha maggena vipassanāpādakajjhānaṁ kathitaṁ ‘‘cattārome cunda sukhallikānuyogā ekantanibbidāyā’’tiādinā (dī. ni.",
  "tika-s0103t4:89_5": "3.184) catutthajjhānikaphalasamāpattīti catutthajjhānikā phalasamāpatti diṭṭhadhammasukhavihārabhāvena kathitā.",
  "tika-s0103t4:89_6": "Cattāri rūpāvacarāni ‘‘diṭṭhadhammasukhavihārajjhānānī’’ti kathitānīti attho.",
  "tika-s0103t4:89_7": "Nikāmalābhīti nikāmena lābhī attano icchāvasena lābhī.",
  "tika-s0103t4:89_8": "Icchiticchitakkhaṇe samāpajjituṁ samatthoti attho .",
  "tika-s0103t4:89_9": "Tenāha ‘‘yathākāmalābhī’’ti.",
  "tika-s0103t4:89_10": "Adukkhalābhīti sukheneva paccanīkadhammānaṁ samucchinnattā samāpajjituṁ samattho.",
  "tika-s0103t4:89_11": "Akasiralābhīti akasirānaṁ vipulānaṁ lābhī, yathāparicchedeneva vuṭṭhātuṁ samattho.",
  "tika-s0103t4:89_12": "Ekacco hi lābhīyeva hoti, na pana sakkoti icchiticchitakkhaṇe samāpajjituṁ.",
  "tika-s0103t4:89_13": "Ekacco tathā samāpajjituṁ sakkoti, pāribandhake pana kicchena vikkhambheti.",
  "tika-s0103t4:89_14": "Ekacco tathā ca samāpajjati, pāribandhake ca akiccheneva vikkhambheti , na sakkoti nāḷikayantaṁ viya yathāparicchede vuṭṭhātuṁ.",
  "tika-s0103t4:89_15": "Bhagavā pana sabbaso samucchinnapāribandhakattā vasibhāvassa sammadeva samadhigatattā sabbametaṁ sammadeva sakkoti.",
  "tika-s0103t4:90_0": "Anuyogadānappakāravaṇṇanā",
  "tika-s0103t4:91_0": "161.Dasasahassilokadhātuyāti imāya lokadhātuyā saddhiṁ imaṁ lokadhātuṁ parivāretvā ṭhitāya dasasahassilokadhātuyā.",
  "tika-s0103t4:91_1": "Jātikhettabhāvena hi taṁ ekajjhaṁ gahetvā ‘‘ekissā lokadhātuyā’’ti vuttaṁ, tattakāya eva jātikhettabhāvo dhammatāvasena veditabbo.",
  "tika-s0103t4:91_2": "‘‘Pariggahavasenā’’ti keci.",
  "tika-s0103t4:91_3": "Sabbesampi buddhānaṁ tattakaṁ eva jātikhettaṁ.",
  "tika-s0103t4:91_4": "‘‘Tannivāsīnaṁyeva ca devānaṁ dhammābhisamayo’’ti vadanti.",
  "tika-s0103t4:91_5": "Pakampanadevatūpasaṅkamanādinā jātacakkavāḷena samānayogakkhamaṭṭhānaṁ jātikhettaṁ.",
  "tika-s0103t4:91_6": "Saraseneva āṇāpavattanaṭṭhānaṁ āṇākhettaṁ.",
  "tika-s0103t4:91_7": "Buddhañāṇassa visayabhūtaṁ ṭhānaṁ visayakhettaṁ.",
  "tika-s0103t4:91_8": "Okkamanādīnaṁ channameva gahaṇaṁ nidassanamattaṁ mahābhinīhārādikālepi tassa pakampanalabbhanato.",
  "tika-s0103t4:91_9": "Āṇākhettaṁ nāma, yaṁ ekaccaṁ saṁvaṭṭati, vivaṭṭati ca.",
  "tika-s0103t4:91_10": "Āṇā vattati tannivāsidevatānaṁ sirasā sampaṭicchanena, tañca kho kevalaṁ buddhānaṁ ānubhāveneva, na adhippāyavasena.",
  "tika-s0103t4:91_11": "‘‘Yāvatā pana ākaṅkheyyā’’ti (a. ni.",
  "tika-s0103t4:91_12": "3.81) vacanato tato parampi āṇā pavatteyyeva.",
  "tika-s0103t4:92_0": "Nuppajjantīti pana atthīti ‘‘na me ācariyo atthi, sadiso me na vijjatī’’ti (ma. ni. 1.285; 2.341; mahāva. 11; kathā.",
  "tika-s0103t4:92_1": "405) imissā lokadhātuyā ṭhatvā vadantena bhagavatā, imasmiṁyeva sutte ‘‘kiṁ panāvuso, sāriputta, atthetarahi añño samaṇo vā brāhmaṇo vā bhagavatā samasamo sambodhiya’’nti (dī. ni.",
  "tika-s0103t4:92_2": "3.161) evaṁ puṭṭho ‘‘ahaṁ bhante noti vadeyya’’nti (dī. ni.",
  "tika-s0103t4:92_3": "3.161) vatvā tassa kāraṇaṁ dassetuṁ ‘‘aṭṭhānametaṁ anavakāso, yaṁ ekissā lokadhātuyā dve arahanto sammāsambuddhā’’ti (dī. ni. 3.161; ma. ni. 3.129; a. ni. 1.277; netti. 57; mi. pa.",
  "tika-s0103t4:92_4": "5.1.1) imaṁ suttaṁ dassentena dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0103t4:93_0": "Ekatoti saha, ekasmiṁ kāleti attho.",
  "tika-s0103t4:93_1": "So pana kālo kathaṁ paricchinnoti?",
  "tika-s0103t4:93_2": "Carimabhave paṭisandhiggahaṇato paṭṭhāya yāva dhātuparinibbānanti dassento ‘‘tattha bodhipallaṅke’’tiādimāha.",
  "tika-s0103t4:93_3": "Nisinnakālato paṭṭhāyāti paṭilomakkamena vadati.",
  "tika-s0103t4:93_4": "Khettapariggaho katova hoti ‘‘idaṁ buddhānaṁ jātikhetta’’nti.",
  "tika-s0103t4:93_5": "Kena pana pariggaho kato?",
  "tika-s0103t4:93_6": "Uppajjamānena bodhisattena.",
  "tika-s0103t4:93_7": "Parinibbānato paṭṭhāyāti anupādisesāya nibbānadhātuyā parinibbānato paṭṭhāya.",
  "tika-s0103t4:93_8": "Etthantareti carimabhave bodhisattassa paṭisandhiggahaṇaṁ, dhātuparinibbānanti imehi dvīhi paricchinne etasmiṁ antare.",
  "tika-s0103t4:94_0": "Tipiṭakaantaradhānakathāvaṇṇanā",
  "tika-s0103t4:95_0": "‘‘Na nivāritā’’ti vatvā tattha kāraṇaṁ dassetuṁ ‘‘tīṇi hī’’tiādi vuttaṁ.",
  "tika-s0103t4:95_1": "Paṭipattiantaradhānena sāsanassa osakkitattā aparassa uppatti laddhāvasarā hoti.",
  "tika-s0103t4:95_2": "Paṭipadāti paṭivedhāvahā pubbabhāgapaṭipadā.",
  "tika-s0103t4:96_0": "‘‘Pariyatti pamāṇa’’nti vatvā tamatthaṁ bodhisattaṁ nidassanaṁ katvā dassetuṁ ‘‘yathā’’tiādi vuttaṁ.",
  "tika-s0103t4:96_1": "Tayidaṁ hīnaṁ nidassanaṁ katanti daṭṭhabbaṁ.",
  "tika-s0103t4:96_2": "Niyyānikadhammassa hi ṭhitiṁ dassento aniyyānikadhammaṁ nidasseti.",
  "tika-s0103t4:97_0": "Mātikāya antarahitāyāti ‘‘yo pana bhikkhū’’tiādi (pārā. 39, 44; pāci.",
  "tika-s0103t4:97_1": "45) nayappavattāya sikkhāpadapāḷimātikāya antarahitāya.",
  "tika-s0103t4:97_2": "Nidānuddesasaṅkhāte pātimokkhe, pabbajjāupasampadākammesu ca sāsanaṁ tiṭṭhati.",
  "tika-s0103t4:97_3": "Yathā vā pātimokkhe dharante eva pabbajjā upasampadā ca, evaṁ sati eva tadubhaye pātimokkhaṁ tadubhayābhāve pātimokkhābhāvato.",
  "tika-s0103t4:97_4": "Tasmā tayidaṁ tayaṁ sāsanassa ṭhitihetūti āha ‘‘pātimokkhapabbajjāupasampadāsu ṭhitāsu sāsanaṁ tiṭṭhatī’’ti.",
  "tika-s0103t4:97_5": "Yasmā vā upasampadādhīnaṁ pātimokkhaṁ anupasampannassa anicchitattā, upasampadā ca pabbajjādhīnā, tasmā pātimokkhe, taṁ siddhiyā siddhāsu pabbajjupasampadāsu ca sāsanaṁ tiṭṭhati.",
  "tika-s0103t4:97_6": "Osakkitaṁ nāmāti pacchimakapaṭivedhasīlabhedadvayaṁ ekato katvā tato paraṁ vinaṭṭhaṁ nāma hoti, pacchimakapaṭivedhato paraṁ paṭivedhasāsanaṁ, pacchimakasīlabhedato paraṁ paṭipattisāsanaṁ vinaṭṭhaṁ nāma hotīti attho.",
  "tika-s0103t4:98_0": "Sāsanaantarahitavaṇṇanā",
  "tika-s0103t4:99_0": "Etena kāmaṁ ‘‘sāsanaṭṭhitiyā pariyatti pamāṇa’’nti vuttaṁ, pariyatti pana paṭipattihetukāti paṭipattiyā asati sā appatiṭṭhā hoti paṭivedho viya, tasmā paṭipattiantaradhānaṁ sāsanosakkanassa visesakāraṇanti dassetvā tayidaṁ sāsanosakkanaṁ dhātuparinibbānosānanti dassetuṁ ‘‘tīṇi parinibbānānī’’tiādi vuttaṁ.",
  "tika-s0103t4:99_1": "Dhātūnaṁ sannipātanādi buddhānaṁ adhiṭṭhānenevāti veditabbaṁ.",
  "tika-s0103t4:100_0": "Tāti rasmiyo.",
  "tika-s0103t4:100_1": "Kāruññanti paridevanakāruññaṁ.",
  "tika-s0103t4:100_2": "Jambudīpe, dīpantaresu, devanāgabrahmalokesu ca vippakiritvā ṭhitānaṁ dhātūnaṁ mahābodhipallaṅkaṭṭhāne ekajjhaṁ sannipātanaṁ, rasmivissajjanaṁ, tattha tejodhātuyā uṭṭhānaṁ, ekajālibhāvo cāti sabbametaṁ satthu adhiṭṭhānavasenevāti veditabbaṁ.",
  "tika-s0103t4:101_0": "Anacchariyattāti dvīsupi uppajjamānesu acchariyattābhāvadosatoti attho.",
  "tika-s0103t4:101_1": "Buddhā nāma majjhe bhinnasuvaṇṇaṁ viya ekasadisāti tesaṁ desanāpi ekarasā evāti āha ‘‘desanāya ca visesābhāvato’’ti, etena ca anacchariyattameva sādheti.",
  "tika-s0103t4:101_2": "‘‘Vivādabhāvato’’ti etena vivādābhāvatthaṁ dve ekato na uppajjantīti dasseti.",
  "tika-s0103t4:102_0": "Tatthāti milindapañhe (mi. pa. 5.1.1).",
  "tika-s0103t4:102_1": "Ekuddesoti eko ekavidho abhinno uddeso.",
  "tika-s0103t4:102_2": "Sesapadesupi eseva nayo.",
  "tika-s0103t4:103_0": "Ekaṁ eva buddhaṁ dhāretīti ekabuddhadhāraṇī, etena evaṁsabhāvā ete buddhaguṇā, yena dutiyaṁ buddhaguṇaṁ dhāretuṁ asamatthā ayaṁ lokadhātūti dasseti.",
  "tika-s0103t4:103_1": "Paccayavisesanipphannānañhi dhammānaṁ sabhāvaviseso na sakkā nivāretunti.",
  "tika-s0103t4:103_2": "‘‘Na dhāreyyā’’ti vatvā tameva adhāraṇaṁ pariyāyehi pakāsento ‘‘caleyyā’’tiādimāha.",
  "tika-s0103t4:103_3": "Tattha caleyyāti paripphandeyya.",
  "tika-s0103t4:103_4": "Kampeyyāti pavedheyya.",
  "tika-s0103t4:103_5": "Nameyyāti ekapassena natā bhaveyya.",
  "tika-s0103t4:103_6": "Oṇameyyāti osīdeyya.",
  "tika-s0103t4:103_7": "Vinameyyāti vividhā ito cito ca nameyya.",
  "tika-s0103t4:103_8": "Vikireyyāti vātena bhusamuṭṭhi viya vippakireyya.",
  "tika-s0103t4:103_9": "Vidhameyyāti vinasseyya.",
  "tika-s0103t4:103_10": "Viddhaṁseyyāti sabbaso viddhastā bhaveyya.",
  "tika-s0103t4:103_11": "Tathābhūtā ca na katthaci tiṭṭheyyāti āha ‘‘na ṭhānaṁ upagaccheyyā’’ti.",
  "tika-s0103t4:104_0": "Idāni tattha nidassanaṁ dassento ‘‘yathā mahārājā’’tiādimāha.",
  "tika-s0103t4:104_1": "Tattha samupādikāti samaṁ uddhaṁ pajjati pavattatīti samupādikā, udakassa upari samaṁgāminīti attho.",
  "tika-s0103t4:104_2": "Vaṇṇenāti saṇṭhānena.",
  "tika-s0103t4:104_3": "Pamāṇenāti ārohena.",
  "tika-s0103t4:104_4": "Kisathūlenāti kisathūlabhāvena, pariṇāhenāti attho.",
  "tika-s0103t4:104_5": "Dvinnampīti dvepi, dvinnampi vā sarīrabhāraṁ.",
  "tika-s0103t4:105_0": "Chādentanti rocentaṁ ruciṁ uppādentaṁ.",
  "tika-s0103t4:105_1": "Tandīkatoti tena bhojanena tandībhūto.",
  "tika-s0103t4:105_2": "Anoṇamitadaṇḍajātoti yāvadatthabhojanena oṇamituṁ asamatthatāya anoṇamitadaṇḍo viya jāto.",
  "tika-s0103t4:105_3": "Sakiṁbhuttovāti ekaṁ vaḍḍhitakaṁ bhuttamattova mareyyāti.",
  "tika-s0103t4:105_4": "Atidhammabhārenāti dhammena nāma pathavī tiṭṭheyya, sakiṁ teneva calati vinassatīti adhippāyena pucchati.",
  "tika-s0103t4:105_5": "Puna thero ratanaṁ nāma loke kuṭumbaṁ sandhārentaṁ, abhimatañca lokena;",
  "tika-s0103t4:105_6": "taṁ attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhamevaṁ dhammo ca hitasukhavisesehi taṁsamaṅginaṁ dhārento, abhimato ca viññūnaṁ gambhīrappameyyabhāvena garusabhāvattā atibhārabhūto pathavicalanassa kāraṇaṁ hotīti dassento ‘‘idha mahārāja dve sakaṭā’’tiādimāha, eteneva tathāgatassa mātukucchiokkamanādikāle pathavikampanakāraṇaṁ saṁvaṇṇitanti daṭṭhabbaṁ.",
  "tika-s0103t4:105_7": "Ekassāti ekasmā, ekassa vā sakaṭassa ratanaṁ tasmā sakaṭato gahetvāti attho.",
  "tika-s0103t4:106_0": "Osāritanti uccāritaṁ, kathitanti attho.",
  "tika-s0103t4:107_0": "Aggoti sabbasattehi aggo.",
  "tika-s0103t4:108_0": "Sabhāvapakatikāti sabhāvabhūtā akittimā pakatikā.",
  "tika-s0103t4:108_1": "Kāraṇamahantattāti kāraṇānaṁ mahantatāya, mahantehi buddhakaradhammehi pāramisaṅkhātehi kāraṇehi buddhaguṇānaṁ nibbattitoti vuttaṁ hoti.",
  "tika-s0103t4:108_2": "Pathaviādīni mahantāni vatthūni, mahantā ca sakkabhāvādayo attano attano visaye ekekāva, evaṁ sammāsambuddhopi mahanto attano visaye eko eva.",
  "tika-s0103t4:108_3": "Ko ca tassa visayo?",
  "tika-s0103t4:108_4": "Buddhabhūmi, yāvatakaṁ vā ñeyyamevaṁ ‘‘ākāso viya anantavisayo bhagavā eko eva hotī’’ti vadanto ‘‘ekissā lokadhātuyā’’ti vuttalokadhātuto aññesupi cakkavāḷesu aparassa buddhassa abhāvaṁ dasseti.",
  "tika-s0103t4:109_0": "‘‘Sammukhā meta’’ntiādinā pavattitaṁ attano byākaraṇaṁ aviparītatthatāya satthari pasāduppādanena sammāpaṭipajjamānassa anukkamena lokuttaradhammāvahampi hotīti āha ‘‘dhammassa…pe…",
  "tika-s0103t4:109_1": "paṭipada’’nti.",
  "tika-s0103t4:109_2": "Vādassa anupatanaṁ anuppavatti vādānupātoti āha ‘‘vādoyevā’’ti.",
  "tika-s0103t4:110_0": "Acchariyaabbhutavaṇṇanā",
  "tika-s0103t4:111_0": "162.Udāyīti nāmaṁ, mahāsarīratāya pana thero mahāudāyīti paññāyittha, yassa vasena vinaye nisīdanassa dasā anuññātā.",
  "tika-s0103t4:111_1": "Pañcavaṇṇāti khuddikādibhedato pañcappakārā.",
  "tika-s0103t4:111_2": "Pītisamuṭṭhānehi paṇītarūpehi atibyāpitadeho ‘‘nirantaraṁ pītiyā phuṭasarīro’’ti vutto, tato evassā pariyāyato pharaṇalakkhaṇampi vuttaṁ.",
  "tika-s0103t4:111_3": "Appa-saddo ‘‘appakasirenevā’’tiādīsu (saṁ. ni. 1.101; 5.158; a. ni.",
  "tika-s0103t4:111_4": "7.71) viya idha abhāvatthoti āha ‘‘appicchatāti nittaṇhatā’’ti.",
  "tika-s0103t4:111_5": "Tīhākārehīti yathālābhayathābalayathāsāruppappakārehi.",
  "tika-s0103t4:112_0": "Na na katheti kathetiyeva.",
  "tika-s0103t4:112_1": "Cīvarādihetunti cīvaruppādādihetubhūtaṁ payuttakathaṁ na katheti.",
  "tika-s0103t4:112_2": "Veneyyavasenāti vinetabbapuggalavasena.",
  "tika-s0103t4:112_3": "Katheti ‘‘evamayaṁ vinayaṁ upagacchatī’’ti.",
  "tika-s0103t4:112_4": "‘‘Sabbābhibhū sabbavidūhamasmī’’tiādikā (ma. ni. 1.285; 2.341; mahāva. 11; kathā. 405; dha. pa.",
  "tika-s0103t4:112_5": "353) gāthāpi ‘‘dasabalasamannāgato, bhikkhave, tathāgato’’tiādikā (saṁ. ni.",
  "tika-s0103t4:112_6": "2.21, 22) suttantāpi.",
  "tika-s0103t4:113_0": "163.Abhikkhaṇanti abhiṇhaṁ.",
  "tika-s0103t4:113_1": "Niggāthakattā, pucchanavissajjanavasena pavattitattā ca ‘‘veyyākaraṇa’’nti vuttaṁ.",
  "tika-s0103t4:113_2": "Sesaṁ sabbaṁ suviññeyyaṁ evāti.",
  "tika-s0103t4:114_0": "Sampasādanīyasuttavaṇṇanāya līnatthappakāsanā."
}