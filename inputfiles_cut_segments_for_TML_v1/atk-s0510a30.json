{
  "atk-s0510a30:0_0": "32. Ārakkhadāyakavaggo",
  "atk-s0510a30:1_0": "1-10. Ārakkhadāyakattheraapadānādivaṇṇanā",
  "atk-s0510a30:2_0": "Bāttiṁsatimavagge paṭhamadutiyatatiyāpadānāni suviññeyyāneva.",
  "atk-s0510a30:3_0": "16.",
  "atk-s0510a30:3_1": "Catutthāpadāne jalajaggehi okirinti jalajehi uttamehi uppalapadumādīhi pupphehi okiriṁ pūjesinti attho.",
  "atk-s0510a30:4_0": "Pañcamāpadānaṁ uttānameva.",
  "atk-s0510a30:5_0": "26-27.",
  "atk-s0510a30:5_1": "Chaṭṭhāpadāne cetiyaṁ uttamaṁ nāma, sikhino lokabandhunoti sakalalokattayassa bandhuno ñātakassa sikhissa bhagavato uttamaṁ cetiyaṁ.",
  "atk-s0510a30:5_2": "Irīṇe janasañcaravirahite vane manussānaṁ kolāhalavirahite mahāaraññe ahosīti sambandho.",
  "atk-s0510a30:5_3": "Andhāhiṇḍāmahaṁ tadāti tasmiṁ kāle vane maggamūḷhabhāvena andho, na cakkhunā andho, ahaṁ āhiṇḍāmi maggaṁ pariyesāmīti attho.",
  "atk-s0510a30:5_4": "Pavanā nikkhamantenāti mahāvanato nikkhamantena mayā sīhāsanaṁ uttamāsanaṁ, sīhassa vā bhagavato āsanaṁ diṭṭhanti attho.",
  "atk-s0510a30:5_5": "Ekaṁsaṁ añjaliṁ katvāti ekaṁsaṁ uttarāsaṅgaṁ katvā sirasi añjaliṁ ṭhapetvāti attho.",
  "atk-s0510a30:5_6": "Santhaviṁ lokanāyakanti sakalalokattayanayaṁ taṁ nibbānaṁ pāpentaṁ thomitaṁ thutiṁ akāsinti attho.",
  "atk-s0510a30:6_0": "34.",
  "atk-s0510a30:6_1": "Sattamāpadāne sudassano mahāvīroti sundaradassano dvattiṁsamahāpurisalakkhaṇasampannasarīrattā manoharadassano mahāvīriyo siddhattho bhagavāti sambandho.",
  "atk-s0510a30:6_2": "Vasatigharamuttameti uttame vihāre vasatīti attho.",
  "atk-s0510a30:7_0": "Aṭṭhamanavamadasamāpadānāni uttānānevāti.",
  "atk-s0510a30:8_0": "Bāttiṁsatimavaggavaṇṇanā samattā."
}