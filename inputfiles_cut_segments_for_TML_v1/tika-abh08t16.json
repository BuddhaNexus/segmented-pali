{
  "tika-abh08t16:0_0": "17. Sattarasamo paricchedo",
  "tika-abh08t16:1_0": "Abhiññārammaṇaniddesavaṇṇanā",
  "tika-abh08t16:2_0": "1104.Anāgataṁsañāṇañcāti na āgato anāgato, na tāva sampattoti attho, anāgate aṁsā koṭṭhāsā tesaṁ ñāṇaṁ anāgataṁsañāṇaṁ.",
  "tika-abh08t16:2_1": "Yaṁ yaṁ kammaṁ yathākammaṁ, taṁ upagacchati jānātīti yathākammupagaṁ, vipākacetanājānanakañāṇaṁ.",
  "tika-abh08t16:3_0": "1107-9.Tattha tesu ārammaṇattikesu.",
  "tika-abh08t16:3_1": "Cittasannissitaṁ katvāti taṁ kāyaṁ cittaṁ sannissitaṁ karitvā tameva kāyacittacetasikavasena mahaggate cittasmiṁ samāropeti ñāṇaṁ iddhividhañāṇaṁ, tato kāyārammaṇato kāyassa parittattā kāmāvacarattā parittārammaṇaṁ ñāṇaṁ siyā.",
  "tika-abh08t16:4_0": "1110-3.Dissamānenakāyena, gantukāmo yadā bhave yo yogī dissamānena kāyena gantukāmo yadā bhaveyya, so yogī tadā cittaṁ kāyasannissitaṁ katvā rūpakāye sannissitaṁ katvā taṁ pādakajjhānacittaṁ kāyavasena kāye āropeti, tadā jhānārammaṇato taṁ ñāṇaṁ mahaggatagocaraṁ hoti, yaṁ ñāṇaṁ yadā anāgatañca dhammajātaṁ, atītañca dhammajātaṁ visayaṁ ārammaṇaṁ karoti, tadā taṁ ñāṇaṁ atītārammaṇaṁ hoti, tadā anāgatārammaṇaṁ ārammaṇakaraṇakāle anāgatagocaraṁ hoti.",
  "tika-abh08t16:4_1": "Dissamānena kāyena tassa bhikkhuno gamane pana sati tassa yogino ñāṇassa gocaro paccuppanno nāma hoti, iti viniddise.",
  "tika-abh08t16:5_0": "1114.",
  "tika-abh08t16:5_1": "Kāyaṁ cittassa vasena citte āropeti, cittaṁ kāyassa vasena kāye āropeti, iti pariṇāmanakālasmiṁ tassa yogino ñāṇaṁ ajjhattārammaṇaṁ siyā.",
  "tika-abh08t16:5_2": "Sampavattati sattasūti parittamahaggataatītaanāgatapaccuppannaajjhattabahiddhārammaṇasaṅkhātesu sattasu ārammaṇesu sampavattati.",
  "tika-abh08t16:6_0": "1120.Jānane majjhimānanti mahaggatānaṁ jānane.",
  "tika-abh08t16:7_0": "1122.Etassa cetopariyañāṇassa maggārammaṇatā pariyāyena eva matā ñātā.",
  "tika-abh08t16:8_0": "1126-7.Tattha tikkhaṇasampattaṁ, paccuppannaṁ khaṇādikaṁ.",
  "tika-abh08t16:9_0": "Tattha tesu paccuppannesu yaṁ paccuppannaṁ khaṇādikaṁ tikkhaṇasampattaṁ uppādaṭṭhitibhaṅgakkhaṇasampattaṁ khaṇādikaṁ khaṇāyeva taṁ khaṇāvayavaṁ paccuppannaṁ nāma.",
  "tika-abh08t16:9_1": "Ekadvesantativārapariyāpannanti ekacittadvicittavīthivārapariyāpannaṁ santatipaccuppannaṁ nāma.",
  "tika-abh08t16:9_2": "Paccuppannanti pacchimanti addhāpaccuppannanti attho.",
  "tika-abh08t16:10_0": "1131-2.",
  "tika-abh08t16:10_1": "Yena āvajjanacittena dhamme āvajjati, yena cetasā jānāti, tesaṁ dvinnaṁ āvajjanajavanacittānaṁ sahaṭṭhānassa abhāvā taṁ ‘‘khaṇādikattayaṁ paccuppanna’’ntiādikaṁ ‘‘ekassa cittamekena, avassaṁ pana vijjhati’’iti pariyosānaṁ vacanaṁ na yujjati.",
  "tika-abh08t16:10_2": "Āvajjanajavanānaṁ nānārammaṇabhāvaṁ pattito āpajjanato ca na yujjati.",
  "tika-abh08t16:10_3": "Aniṭṭhe pana ṭhāne tesaṁ āvajjanajavanānaṁ ekārammaṇabhāve anicchite tasmiṁ ṭhāne na yujjati, aññasmiṁ pana ṭhāne maggavīthiyaṁ āvajjanaparikammajavanānaṁ kasiṇādikaṁ ārammaṇaṁ hoti, gotrabhulokuttaracittānañca nibbānaṁ ārammaṇaṁ hoti, ettha ārammaṇajavanānaṁ ekārammaṇatā anicchatā.",
  "tika-abh08t16:11_0": "1134-41.",
  "tika-abh08t16:11_1": "‘‘Ekabbhavaparicchinnaṁ, paccuppannanti pacchima’’nti vatvā puna aññena pariyāyena taṁ paccuppannaṁ dassetuṁ idaṁ addhākhyaṁ addhānāma paccuppannaṁ javanavārato dīpetabbaṁ.",
  "tika-abh08t16:11_2": "Iti vacanaṁ niddiṭṭhaṁ.",
  "tika-abh08t16:11_3": "Yadā iddhimā yogī parassa cittaṁ ñātuṁ āvajjati, tassa āvajjanamano paccuppannakhaṇavhayaṁ paccuppannaṁ manodvārāvajjanacittaṁ ārammaṇaṁ katvā tena cittena saddhiṁ nirujjhati, tesu niruddhesu tassa yogino cattāri, pañca vā javanāni jāyanti.",
  "tika-abh08t16:11_4": "Etesaṁ catunnaṁ, pañcannaṁ javanānaṁ yaṁ pacchimaṁ cittaṁ iddhicittamudīritaṁ.",
  "tika-abh08t16:11_5": "Iddhicittato sesāni kāmāvacaracittāni.",
  "tika-abh08t16:11_6": "Etesaṁ kāmāvacare iddhijavanānaṁ tadeva ca paracittaṁ ārammaṇaṁ hoti yasmā, tasmā sabbāni tāni javanāni ekārammaṇataṁ yanti, tesaṁ javanānaṁ nānārammaṇatā addhāvasā na bhaveyya, paccuppannārammaṇato tesaṁ javanānaṁ ekārammaṇabhāvepi iddhimānasameva ca parassa cittaṁ jānāti.",
  "tika-abh08t16:11_7": "Itarāni kāmāvacarāni pana cittāni parassa cittaṁ na jānanti.",
  "tika-abh08t16:11_8": "Yathā cakkhudvāre tu viññāṇanti cakkhuviññāṇaṁ rūpaṁ passati, tathā itaraṁ cittaṁ na passati.",
  "tika-abh08t16:12_0": "1161.Anāgataṁsañāṇassāti anāgataṁsañāṇassa anāgataṁ dhammaṁ agocaraṁ, gocaraṁ na hotiyevāti attho.",
  "tika-abh08t16:13_0": "1169.",
  "tika-abh08t16:13_1": "Vividhatthāni vaṇṇapadāni yasmiṁ so vividhatthavaṇṇapado, taṁ madhuratthamatinīharaṁ uttamaṁ sotujanassa hadayaṁ pītikaraṁ sacetano ko nāma manujo na suṇeyya.",
  "tika-abh08t16:14_0": "Iti abhidhammāvatāraṭīkāya",
  "tika-abh08t16:15_0": "Abhiññārammaṇaniddesavaṇṇanā niṭṭhitā.",
  "tika-abh08t16:16_0": "Sattarasamo paricchedo."
}