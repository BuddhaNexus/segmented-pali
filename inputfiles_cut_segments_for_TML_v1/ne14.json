{
  "ne14:0.1_0": "Netti",
  "ne14:0.2_0": "Paṭiniddesavāra",
  "ne14:0.3_0": "Vibhaṅga 11",
  "ne14:0.4_0": "Paññattihāravibhaṅga",
  "ne14:1.1_0": "Tattha katamo paññattihāro?",
  "ne14:1.2_0": "“Ekaṁ bhagavā dhammaṁ paññattīhi vividhāhi desetī”ti.",
  "ne14:2.1_0": "Yā pakatikathāya desanā.",
  "ne14:2.2_0": "Ayaṁ nikkhepapaññatti.",
  "ne14:2.3_0": "Kā ca pakatikathāya desanā, cattāri saccāni.",
  "ne14:2.4_0": "Yathā bhagavā āha—",
  "ne14:2.5_0": "“idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti.",
  "ne14:3.1_0": "Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ.",
  "ne14:3.2_0": "Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti.",
  "ne14:3.3_0": "Yattha atthi nāmarūpassa avakkanti, atthi tattha saṅkhārānaṁ vuddhi.",
  "ne14:3.4_0": "Yattha atthi saṅkhārānaṁ vuddhi, atthi tattha āyatiṁ punabbhavābhinibbatti.",
  "ne14:3.5_0": "Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ.",
  "ne14:3.6_0": "Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.",
  "ne14:4.1_0": "Phasse ce …pe…",
  "ne14:4.2_0": "manosañcetanāya ce, bhikkhave, āhāre.",
  "ne14:4.3_0": "Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ.",
  "ne14:4.4_0": "Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti.",
  "ne14:4.5_0": "Yattha atthi nāmarūpassa avakkanti, atthi tattha saṅkhārānaṁ vuddhi.",
  "ne14:4.6_0": "Yattha atthi saṅkhārānaṁ vuddhi, atthi tattha āyatiṁ punabbhavābhinibbatti.",
  "ne14:4.7_0": "Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ.",
  "ne14:4.8_0": "Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.",
  "ne14:4.9_0": "Ayaṁ pabhavapaññatti dukkhassa ca samudayassa ca.",
  "ne14:5.1_0": "Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ.",
  "ne14:5.2_0": "Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti.",
  "ne14:5.3_0": "Yattha natthi nāmarūpassa avakkanti, natthi tattha saṅkhārānaṁ vuddhi.",
  "ne14:5.4_0": "Yattha natthi saṅkhārānaṁ vuddhi, natthi tattha āyatiṁ punabbhavābhinibbatti.",
  "ne14:5.5_0": "Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ.",
  "ne14:5.6_0": "Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.",
  "ne14:6.1_0": "Phasse ce …pe…",
  "ne14:6.2_0": "manosañcetanāya ce, bhikkhave, āhāre.",
  "ne14:6.3_0": "Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ.",
  "ne14:6.4_0": "Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti.",
  "ne14:6.5_0": "Yattha natthi nāmarūpassa avakkanti, natthi tattha saṅkhārānaṁ vuddhi.",
  "ne14:6.6_0": "Yattha natthi saṅkhārānaṁ vuddhi, natthi tattha āyatiṁ punabbhavābhinibbatti.",
  "ne14:6.7_0": "Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ.",
  "ne14:6.8_0": "Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.",
  "ne14:7.1_0": "Ayaṁ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.",
  "ne14:8.1_0": "Samādhiṁ, bhikkhave, bhāvetha.",
  "ne14:8.2_0": "Appamatto nipako sato, samāhito, bhikkhave, bhikkhu yathābhūtaṁ pajānāti.",
  "ne14:8.3_0": "Kiñca yathābhūtaṁ pajānāti?",
  "ne14:8.4_0": "“Cakkhu aniccan”ti yathābhūtaṁ pajānāti.",
  "ne14:8.5_0": "“Rūpā aniccā”ti yathābhūtaṁ pajānāti “cakkhuviññāṇaṁ aniccan”ti yathābhūtaṁ pajānāti.",
  "ne14:8.6_0": "“Cakkhusamphasso anicco”ti yathābhūtaṁ pajānāti.",
  "ne14:8.7_0": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti.",
  "ne14:9.1_0": "Sotaṁ …pe…",
  "ne14:9.2_0": "ghānaṁ …",
  "ne14:9.3_0": "jivhā …",
  "ne14:9.4_0": "kāyo …",
  "ne14:9.5_0": "“mano anicco”ti yathābhūtaṁ pajānāti.",
  "ne14:9.6_0": "“Dhammā aniccā”ti yathābhūtaṁ pajānāti.",
  "ne14:9.7_0": "“Manoviññāṇaṁ aniccan”ti yathābhūtaṁ pajānāti.",
  "ne14:9.8_0": "“Manosamphasso anicco”ti yathābhūtaṁ pajānāti.",
  "ne14:9.9_0": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti.",
  "ne14:10.1_0": "Ayaṁ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa.",
  "ne14:11.1_0": "Rūpaṁ, rādha, vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha.",
  "ne14:11.2_0": "Taṇhakkhayā dukkhakkhayo, dukkhakkhayā nibbānaṁ.",
  "ne14:11.3_0": "Vedanaṁ …pe…",
  "ne14:11.4_0": "saññaṁ …",
  "ne14:11.5_0": "saṅkhāre viññāṇaṁ vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha.",
  "ne14:11.6_0": "Taṇhakkhayā dukkhakkhayo, dukkhakkhayā nibbānaṁ.",
  "ne14:12.1_0": "Ayaṁ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.",
  "ne14:13.1_0": "“So idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti “ayaṁ dukkhanirodhagāminī paṭipadā”ti yathābhūtaṁ pajānāti.",
  "ne14:14.1_0": "Ayaṁ paṭivedhapaññatti saccānaṁ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa.",
  "ne14:14.2_0": "“So ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti.",
  "ne14:14.3_0": "“Ayaṁ āsavanirodhagāminī paṭipadā”ti yathābhūtaṁ pajānāti.",
  "ne14:14.4_0": "“Ime āsavā asesaṁ nirujjhantī”ti yathābhūtaṁ pajānāti.",
  "ne14:15.1_0": "Ayaṁ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṁ, nikkhepapaññatti bhāvanābhūmiyā, abhinighātapaññatti pāpakānaṁ akusalānaṁ dhammānaṁ.",
  "ne14:16.1_0": "Idaṁ “dukkhan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:16.2_0": "Ayaṁ “dukkhasamudayo”ti me, bhikkhave …pe…",
  "ne14:16.3_0": "ayaṁ “dukkhanirodho”ti me, bhikkhave ….",
  "ne14:16.4_0": "Ayaṁ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:17.1_0": "Ayaṁ desanāpaññatti saccānaṁ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa.",
  "ne14:18.1_0": "“Taṁ kho panidaṁ dukkhaṁ pariññeyyan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:18.2_0": "“So kho panāyaṁ dukkhasamudayo pahātabbo”ti me, bhikkhave …pe…",
  "ne14:18.3_0": "“so kho panāyaṁ dukkhanirodho sacchikātabbo”ti me, bhikkhave …pe…",
  "ne14:18.4_0": "“sā kho panāyaṁ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:19.1_0": "Ayaṁ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa.",
  "ne14:20.1_0": "“Taṁ kho panidaṁ dukkhaṁ pariññātan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:20.2_0": "“So kho panāyaṁ dukkhasamudayo pahīno”ti me, bhikkhave …pe…",
  "ne14:20.3_0": "so kho panāyaṁ dukkhanirodho sacchikato”ti me, bhikkhave …pe…",
  "ne14:20.4_0": "“sā kho panāyaṁ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.",
  "ne14:21.1_0": "Ayaṁ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa.",
  "ne14:22.1_0": "“Tulamatulañca sambhavaṁ,",
  "ne14:22.2_0": "Bhavasaṅkhāramavassaji muni;",
  "ne14:22.3_0": "Ajjhattarato samāhito,",
  "ne14:22.4_0": "Abhindi kavacamivattasambhavan”ti.",
  "ne14:23.1_0": "“Tulan”ti saṅkhāradhātu.",
  "ne14:23.2_0": "“Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṁ.",
  "ne14:23.3_0": "Nikkhepapaññatti dhammapaṭisambhidāya.",
  "ne14:23.4_0": "“Bhavasaṅkhāramavassaji munī”ti pariccāgapaññatti samudayassa.",
  "ne14:23.5_0": "Pariññāpaññatti dukkhassa.",
  "ne14:23.6_0": "“Ajjhattarato samāhito”ti bhāvanāpaññatti kāyagatāya satiyā.",
  "ne14:23.7_0": "Ṭhitipaññatti cittekaggatāya.",
  "ne14:23.8_0": "“Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṁ.",
  "ne14:23.9_0": "Tenāha bhagavā “tulamatulañca sambhavan”ti.",
  "ne14:24.1_0": "“Yo dukkhamaddakkhi yatonidānaṁ,",
  "ne14:24.2_0": "Kāmesu so jantu kathaṁ nameyya;",
  "ne14:24.3_0": "Kāmā hi loke saṅgoti ñatvā,",
  "ne14:24.4_0": "Tesaṁ satīmā vinayāya sikkhe”ti.",
  "ne14:25.1_0": "**“Yo dukkhan”**ti vevacanapaññatti ca dukkhassa pariññāpaññatti ca.",
  "ne14:25.2_0": "**“Yatonidānan”**ti pabhavapaññatti ca samudayassa pahānapaññatti ca.",
  "ne14:25.3_0": "**“Addakkhī”**ti vevacanapaññatti ca ñāṇacakkhussa paṭivedhapaññatti ca.",
  "ne14:25.4_0": "**“Kāmesu so jantu kathaṁ nameyyā”**ti vevacanapaññatti ca kāmataṇhāya abhinivesapaññatti ca.",
  "ne14:25.5_0": "**“Kāmā hi loke saṅgoti ñatvā”**ti paccatthikato dassanapaññatti kāmānaṁ.",
  "ne14:25.6_0": "Kāmā hi aṅgārakāsūpamā maṁsapesūpamā pāvakakappā papātauragopamā ca.",
  "ne14:25.7_0": "**“Tesaṁ satīmā”**ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa.",
  "ne14:25.8_0": "**“Vinayāya sikkhe”**ti paṭivedhapaññatti rāgavinayassa dosavinayassa mohavinayassa.",
  "ne14:25.9_0": "**“Jantū”**ti vevacanapaññatti yogissa.",
  "ne14:25.10_0": "Yadā hi yogī kāmā saṅgoti pajānāti.",
  "ne14:25.11_0": "So kāmānaṁ anuppādāya kusale dhamme uppādayati, so anuppannānaṁ kusalānaṁ dhammānaṁ uppādāya vāyamati.",
  "ne14:25.12_0": "Ayaṁ vāyāmapaññatti appattassa pattiyā.",
  "ne14:25.13_0": "Nikkhepapaññatti oramattikāya asantuṭṭhiyā.",
  "ne14:25.14_0": "Tattha so uppannānaṁ kusalānaṁ dhammānaṁ ṭhitiyā vāyamatīti ayaṁ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṁ dhammānaṁ, ṭhitipaññatti adhicittasikkhāya.",
  "ne14:25.15_0": "Tenāha bhagavā “yo dukkhamaddakkhi yatonidānan”ti.",
  "ne14:26.1_0": "“Mohasambandhano loko,",
  "ne14:26.2_0": "bhabbarūpova dissati;",
  "ne14:26.3_0": "Upadhibandhano bālo,",
  "ne14:26.4_0": "tamasā parivārito;",
  "ne14:26.5_0": "Assirī viya khāyati,",
  "ne14:26.6_0": "passato natthi kiñcanan”ti.",
  "ne14:27.1_0": "**“Mohasambandhano loko”**ti desanāpaññatti vipallāsānaṁ.",
  "ne14:27.2_0": "**“Bhabbarūpova dissatī”**ti viparītapaññatti lokassa.",
  "ne14:27.3_0": "**“Upadhibandhano bālo”**ti pabhavapaññatti pāpakānaṁ icchāvacarānaṁ, kiccapaññatti pariyuṭṭhānānaṁ.",
  "ne14:27.4_0": "Balavapaññatti kilesānaṁ.",
  "ne14:27.5_0": "Virūhanāpaññatti saṅkhārānaṁ.",
  "ne14:27.6_0": "**“Tamasā parivārito”**ti desanāpaññatti avijjandhakārassa vevacanapaññatti ca.",
  "ne14:27.7_0": "**“Assirī viya khāyatī”**ti dassanapaññatti dibbacakkhussa, nikkhepapaññatti paññācakkhussa.",
  "ne14:27.8_0": "**“Passato natthi kiñcanan”**ti paṭivedhapaññatti sattānaṁ, rāgo kiñcanaṁ doso kiñcanaṁ moho kiñcanaṁ.",
  "ne14:27.9_0": "Tenāha bhagavā “mohasambandhano loko”ti.",
  "ne14:28.1_0": "“Atthi, bhikkhave, ajātaṁ abhūtaṁ akataṁ asaṅkhataṁ, no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ.",
  "ne14:28.2_0": "Nayidha jātassa bhūtassa katassa saṅkhatassa nissaraṇaṁ paññāyetha.",
  "ne14:28.3_0": "Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti.",
  "ne14:29.1_0": "“No cetaṁ, bhikkhave, abhavissa ajātaṁ abhūtaṁ akataṁ asaṅkhatan”ti desanāpaññatti nibbānassa vevacanapaññatti ca.",
  "ne14:29.2_0": "“Nayidha jātassa bhūtassa katassa saṅkhatassa nissaraṇaṁ paññāyethā”ti vevacanapaññatti saṅkhatassa upanayanapaññatti ca.",
  "ne14:29.3_0": "“Yasmā ca kho, bhikkhave, atthi ajātaṁ abhūtaṁ akataṁ asaṅkhatan”ti vevacanapaññatti nibbānassa jotanāpaññatti ca.",
  "ne14:29.4_0": "“Tasmā jātassa bhūtassa katassa saṅkhatassa nissaraṇaṁ paññāyatī”ti ayaṁ vevacanapaññatti nibbānassa, niyyānikapaññatti maggassa, nissaraṇapaññatti saṁsārato.",
  "ne14:29.5_0": "Tenāha bhagavā “no cetaṁ, bhikkhave, abhavissā”ti.",
  "ne14:29.6_0": "Tenāha āyasmā mahākaccāyano “ekaṁ bhagavā dhammaṁ, paññattīhi vividhāhi desetī”ti.",
  "ne14:29.7_0": "Niyutto paññatti hāro."
}