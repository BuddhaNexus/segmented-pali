{
  "tika-vin08t19:0_0": "19. Kappiyabhūmivinicchayakathā",
  "tika-vin08t19:1_0": "101.",
  "tika-vin08t19:1_1": "Evaṁ catukālikavinicchayaṁ kathetvā idāni kappiyakuṭivinicchayaṁ kathetuṁ ‘‘kappiyā catubhūmiyo’’tiādimāha.",
  "tika-vin08t19:1_2": "Tattha kappantīti kappiyā, kappa sāmatthiyeti dhātu.",
  "tika-vin08t19:1_3": "Bhavanti etāsu antovutthaantopakkānīti bhūmiyo, catasso bhūmiyo catubhūmiyo, catasso kappiyakuṭiyoti attho.",
  "tika-vin08t19:1_4": "Katamā tāti āha ‘‘ussāvanantikā…pe…",
  "tika-vin08t19:1_5": "veditabbā’’ti.",
  "tika-vin08t19:1_6": "Kathaṁ viññāyaticcāha ‘‘anujānāmi…pe…",
  "tika-vin08t19:1_7": "vacanato’’ti.",
  "tika-vin08t19:1_8": "Idaṁ bhesajjakkhandhakapāḷiṁ (mahāva.",
  "tika-vin08t19:1_9": "295) sandhāyāha.",
  "tika-vin08t19:1_10": "Tattha uddhaṁ sāvanā ussāvanā, ussāvanā anto yassā kappiyabhūmiyāti ussāvanantikā.",
  "tika-vin08t19:1_11": "Gāvo nisīdanti etthāti gonisādikā, go-saddūpapada ni-pubbasada visaraṇagatyāvasānesūti dhātu.",
  "tika-vin08t19:1_12": "Gahapatīhi dinnāti gahapati, uttarapadalopatatiyātappurisoyaṁ.",
  "tika-vin08t19:1_13": "Kammavācāya sammannitabbāti sammutīti evamimāsaṁ viggaho kātabbo.",
  "tika-vin08t19:1_14": "Tatthāti kappiyakuṭivinicchaye.",
  "tika-vin08t19:1_15": "Taṁ pana avatvāpīti andhakaṭṭhakathāyaṁ vuttanayaṁ avatvāpi.",
  "tika-vin08t19:1_16": "Pi-saddena tathāvacanampi anujānāti.",
  "tika-vin08t19:1_17": "Aṭṭhakathāsu vuttanayena vutteti sesaaṭṭhakathāsu vuttanayena ‘‘kappiyakuṭiṁ karomā’’ti vā ‘‘kappiyakuṭī’’ti vā vutte.",
  "tika-vin08t19:1_18": "Sādhāraṇalakkhaṇanti sabbaaṭṭhakathānaṁ sādhāraṇaṁ ussāvanantikakuṭikaraṇalakkhaṇaṁ.",
  "tika-vin08t19:1_19": "Cayanti adhiṭṭhānaṁ uccavatthuṁ.",
  "tika-vin08t19:1_20": "Yato paṭṭhāyāti yato iṭṭhakato silato mattikāpiṇḍato vā paṭṭhāya.",
  "tika-vin08t19:1_21": "Paṭhamiṭṭhakādīnaṁ heṭṭhā na vaṭṭantīti paṭhamiṭṭhakādīnaṁ heṭṭhābhūmiyaṁ patiṭṭhāpiyamānā iṭṭhakādayo bhūmigatikattā ‘‘kappiyakuṭiṁ karomā’’ti vatvā patiṭṭhāpetuṁ na vaṭṭanti.",
  "tika-vin08t19:1_22": "Yadi evaṁ bhūmiyaṁ nikhaṇitvā ṭhapiyamānā thambhā kasmā tathā vatvā patiṭṭhāpetuṁ vaṭṭantīti āha ‘‘thambhā pana…pe…",
  "tika-vin08t19:1_23": "vaṭṭantī’’ti.",
  "tika-vin08t19:2_0": "Saṅghasantakamevāti vāsatthāya kataṁ saṅghikasenāsanaṁ sandhāya vadati.",
  "tika-vin08t19:2_1": "Bhikkhusantakanti vāsatthāya eva kataṁ bhikkhussa puggalikasenāsanaṁ.",
  "tika-vin08t19:3_0": "102.Mukhasannidhīti iminā antovutthadukkaṭameva dīpeti.",
  "tika-vin08t19:4_0": "Vimativinodaniyaṁ (vi. vi. ṭī.",
  "tika-vin08t19:4_1": "mahāvagga 2.295) pana evaṁ vuttaṁ –",
  "tika-vin08t19:4_2": "taṁ pana avatvāpīti pi-saddena tathāvacanampi anujānāti.",
  "tika-vin08t19:4_3": "Aṭṭhakathāsūti andhakaṭṭhakathāvirahitāsu sesaṭṭhakathāsu.",
  "tika-vin08t19:4_4": "Sādhāraṇalakkhaṇanti andhakaṭṭhakathāya saha sabbaṭṭhakathānaṁ samānaṁ.",
  "tika-vin08t19:4_5": "Cayanti adhiṭṭhānaṁ uccavatthuṁ.",
  "tika-vin08t19:4_6": "Yato paṭṭhāyāti yato iṭṭhakādito paṭṭhāya cayaṁ ādiṁ katvā bhittiṁ uṭṭhāpetukāmāti attho.",
  "tika-vin08t19:4_7": "‘‘Thambhā pana upari uggacchanti, tasmā vaṭṭantī’’ti etena iṭṭhakapāsāṇā heṭṭhā patiṭṭhāpiyamānāpi yadi cayato, bhūmito vā ekaṅgulamattampi uggatā tiṭṭhanti, vaṭṭantīti siddhaṁ hoti.",
  "tika-vin08t19:5_0": "Ārāmoti upacārasīmāparicchinno sakalo vihāro.",
  "tika-vin08t19:5_1": "Senāsanānīti vihārassa anto tiṇakuṭiādikāni saṅghassa nivāsagehāni.",
  "tika-vin08t19:5_2": "Vihāragonisādikā nāmāti senāsanagonisādikā nāma.",
  "tika-vin08t19:5_3": "Senāsanāni hi sayaṁ parikkhittānipi ārāmaparikkhepābhāvena ‘‘gonisādikā’’ti vuttā.",
  "tika-vin08t19:5_4": "‘‘Upaḍḍhaparikkhittopī’’ti iminā tato ūnaparikkhitto yebhuyyena aparikkhitto nāma, tasmā aparikkhittasaṅkhameva gacchatīti dasseti.",
  "tika-vin08t19:5_5": "Etthāti upaḍḍhādiparikkhitte.",
  "tika-vin08t19:5_6": "Kappiyakuṭi laddhuṁ vaṭṭatīti gonisādikāya abhāvena sesakappiyakuṭīsu tīsu yā kāci kappiyakuṭi kātabbāti attho.",
  "tika-vin08t19:6_0": "Tesaṁ gehānīti ettha bhikkhūnaṁ vāsatthāya katampi yāva na denti, tāva tesaṁ santakaṁyeva bhavissatīti daṭṭhabbaṁ.",
  "tika-vin08t19:6_1": "Vihāraṁṭhapetvāti upasampannānaṁ vāsatthāya kataṁ gehaṁ ṭhapetvāti attho.",
  "tika-vin08t19:6_2": "Gehanti nivāsagehaṁ.",
  "tika-vin08t19:6_3": "Tadaññaṁ pana uposathāgārādi sabbaṁ anivāsagehaṁ catukappiyabhūmivimuttā pañcamī kappiyabhūmi.",
  "tika-vin08t19:6_4": "Saṅghasantakepi hi etādise gehe suṭṭhu parikkhittārāmaṭṭhepi abbhokāse viya antovutthādidoso natthi.",
  "tika-vin08t19:6_5": "Yena kenaci channe paricchanne ca sahaseyyappahonake bhikkhussa, saṅghassa vā nivāsagehe antovutthādidoso, na aññattha.",
  "tika-vin08t19:6_6": "Tenāha ‘‘yaṁ panā’’tiādi.",
  "tika-vin08t19:6_7": "Tattha ‘‘saṅghikaṁ vā puggalikaṁ vā’’ti idaṁ kiñcāpi bhikkhubhikkhunīnaṁ sāmaññato vuttaṁ bhikkhūnaṁ pana saṅghikaṁ puggalikañca bhikkhunīnaṁ, tāsaṁ saṅghikaṁ puggalikañca bhikkhūnaṁ gihisantakaṭṭhāne tiṭṭhatīti veditabbaṁ.",
  "tika-vin08t19:7_0": "Mukhasannidhīti antosannihitadoso hi mukhappavesananimittaṁ āpattiṁ karoti, nāññathā, tasmā ‘‘mukhasannidhī’’ti (vi. vi. ṭī.",
  "tika-vin08t19:7_1": "mahāvagga 2.295) vuttoti.",
  "tika-vin08t19:8_0": "Tattha tattha khaṇḍā hontīti upaḍḍhato adhikaṁ khaṇḍā honti.",
  "tika-vin08t19:8_1": "Sabbasmiṁ chadane vinaṭṭheti tiṇapaṇṇādivassaparittāyake chadane vinaṭṭhe.",
  "tika-vin08t19:8_2": "Gopānasīnaṁ pana upari vallīhi baddhadaṇḍesu ṭhitesupi jahitavatthukā honti eva.",
  "tika-vin08t19:8_3": "Pakkhapāsakamaṇḍalanti ekasmiṁ passe tiṇṇaṁ gopānasīnaṁ upari ṭhitatiṇapaṇṇādichadanaṁ vuccati.",
  "tika-vin08t19:9_0": "103.‘‘Anupasampannassa datvā tassā’’tiādinā akappiyakuṭiyaṁ vutthampi anupasampannassa dinne kappiyaṁ hoti, sāpekkhadānañcettha vaṭṭati, paṭiggahaṇaṁ viya na hotīti dasseti.",
  "tika-vin08t19:9_1": "Antopakkasāmaṁpakkesu pana ‘‘na, bhikkhave, antovutthaṁ antopakkaṁ sāmaṁpakkaṁ paribhuñjitabbaṁ, yo paribhuñjeyya, āpatti dukkaṭassa.",
  "tika-vin08t19:9_2": "Anto ce, bhikkhave, vutthaṁ antopakkaṁ sāmaṁpakkaṁ, tañce paribhuñjeyya, āpatti tiṇṇaṁ dukkaṭānaṁ.",
  "tika-vin08t19:9_3": "Anto ce, bhikkhave, vutthaṁ antopakkaṁ aññehi pakkaṁ, tañce paribhuñjeyya, āpatti dvinnaṁ dukkaṭānaṁ.",
  "tika-vin08t19:9_4": "Anto ce, bhikkhave, vutthaṁ bahipakkaṁ sāmaṁpakkaṁ, tañce paribhuñjeyya, āpatti dvinnaṁ dukkaṭānaṁ.",
  "tika-vin08t19:9_5": "Bahi ce, bhikkhave, vutthaṁ antopakkaṁ sāmaṁpakkaṁ, tañce paribhuñjeyya, āpatti dvinnaṁ dukkaṭānaṁ.",
  "tika-vin08t19:9_6": "Anto ce, bhikkhave, vutthaṁ bahipakkaṁ aññehi pakkaṁ, tañce paribhuñjeyya, āpatti dukkaṭassa.",
  "tika-vin08t19:9_7": "Bahi ce, bhikkhave, vutthaṁ antopakkaṁ aññehi pakkaṁ, tañce paribhuñjeyya, āpatti dukkaṭassa.",
  "tika-vin08t19:9_8": "Bahi ce, bhikkhave, vutthaṁ bahipakkaṁ sāmaṁpakkaṁ, tañce paribhuñjeyya, āpatti dukkaṭassa.",
  "tika-vin08t19:9_9": "Bahi ce, bhikkhave, vutthaṁ bahipakkaṁ aññehi pakkaṁ, tañce paribhuñjeyya, anāpattī’’ti (mahāva.",
  "tika-vin08t19:9_10": "274) vacanato ekaṁ tirāpattikaṁ, tīṇi durāpattikāni, tīṇi ekāpattikāni, ekaṁ anāpattikanti aṭṭha honti.",
  "tika-vin08t19:9_11": "Tattha antovutthanti akappiyakuṭiyaṁ vutthaṁ.",
  "tika-vin08t19:9_12": "Antopakkepi eseva nayo.",
  "tika-vin08t19:9_13": "Sāmaṁpakkanti yaṁ kiñci āmisaṁ bhikkhussa pacituṁ na vaṭṭati.",
  "tika-vin08t19:9_14": "Tattha yaṁ vattabbaṁ, taṁ aṭṭhakathāyaṁ vuttameva.",
  "tika-vin08t19:10_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t19:11_0": "Kappiyabhūmivinicchayakathālaṅkāro nāma",
  "tika-vin08t19:12_0": "Ekūnavīsatimo paricchedo."
}