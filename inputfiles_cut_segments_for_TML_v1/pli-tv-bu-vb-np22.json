{
  "pli-tv-bu-vb-np22:0.1_0": "Theravāda Vinaya",
  "pli-tv-bu-vb-np22:0.2_0": "Mahāvibhaṅga",
  "pli-tv-bu-vb-np22:0.3_0": "Nissaggiyakaṇḍa",
  "pli-tv-bu-vb-np22:0.4_0": "Pattavagga",
  "pli-tv-bu-vb-np22:0.5_0": "22. Ūnapañcabandhanasikkhāpada",
  "pli-tv-bu-vb-np22:1.1.1_0": "Tena samayena buddho bhagavā sakkesu viharati kapilavatthusmiṁ nigrodhārāme.",
  "pli-tv-bu-vb-np22:1.1.2_0": "Tena kho pana samayena aññatarena kumbhakārena bhikkhū pavāritā honti—",
  "pli-tv-bu-vb-np22:1.1.3_0": "“yesaṁ ayyānaṁ pattena attho ahaṁ pattenā”ti.",
  "pli-tv-bu-vb-np22:1.1.4_0": "Tena kho pana samayena bhikkhū na mattaṁ jānitvā bahū patte viññāpenti.",
  "pli-tv-bu-vb-np22:1.1.5_0": "Yesaṁ khuddakā pattā te mahante patte viññāpenti.",
  "pli-tv-bu-vb-np22:1.1.6_0": "Yesaṁ mahantā pattā te khuddake patte viññāpenti.",
  "pli-tv-bu-vb-np22:1.1.7_0": "Atha kho so kumbhakāro bhikkhūnaṁ bahū patte karonto na sakkoti aññaṁ vikkāyikaṁ bhaṇḍaṁ kātuṁ,",
  "pli-tv-bu-vb-np22:1.1.8_0": "attanāpi na yāpeti, puttadārāpissa kilamanti.",
  "pli-tv-bu-vb-np22:1.1.9_0": "Manussā ujjhāyanti khiyyanti vipācenti—",
  "pli-tv-bu-vb-np22:1.1.10_0": "“kathañhi nāma samaṇā sakyaputtiyā na mattaṁ jānitvā bahū patte viññāpessanti.",
  "pli-tv-bu-vb-np22:1.1.11_0": "Ayaṁ imesaṁ bahū patte karonto na sakkoti aññaṁ vikkāyikaṁ bhaṇḍaṁ kātuṁ,",
  "pli-tv-bu-vb-np22:1.1.12_0": "attanāpi na yāpeti, puttadārāpissa kilamantī”ti.",
  "pli-tv-bu-vb-np22:1.1.13_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np22:1.1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np22:1.1.15_0": "“kathañhi nāma bhikkhū na mattaṁ jānitvā bahū patte viññāpessantī”ti.",
  "pli-tv-bu-vb-np22:1.1.16_0": "Atha kho te bhikkhū te anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np22:1.1.17_0": "saccaṁ kira, bhikkhave, bhikkhū na mattaṁ jānitvā bahū patte viññāpentīti?",
  "pli-tv-bu-vb-np22:1.1.18_0": "“Saccaṁ, bhagavā”ti.",
  "pli-tv-bu-vb-np22:1.1.19_0": "Vigarahi buddho bhagavā …pe…",
  "pli-tv-bu-vb-np22:1.1.20_0": "kathañhi nāma te, bhikkhave, moghapurisā na mattaṁ jānitvā bahū patte viññāpessanti.",
  "pli-tv-bu-vb-np22:1.1.21_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-np22:1.1.22_0": "vigarahitvā dhammiṁ kathaṁ katvā bhikkhū āmantesi—",
  "pli-tv-bu-vb-np22:1.1.23_0": "“na, bhikkhave, patto viññāpetabbo. Yo viññāpeyya, āpatti dukkaṭassā”ti.",
  "pli-tv-bu-vb-np22:1.2.1_0": "Tena kho pana samayena aññatarassa bhikkhuno patto bhinno hoti.",
  "pli-tv-bu-vb-np22:1.2.2_0": "Atha kho so bhikkhu—“bhagavatā paṭikkhittaṁ pattaṁ viññāpetun”ti kukkuccāyanto na viññāpeti.",
  "pli-tv-bu-vb-np22:1.2.3_0": "Hatthesu piṇḍāya carati.",
  "pli-tv-bu-vb-np22:1.2.4_0": "Manussā ujjhāyanti khiyyanti vipācenti—",
  "pli-tv-bu-vb-np22:1.2.5_0": "“kathañhi nāma samaṇā sakyaputtiyā hatthesu piṇḍāya carissanti, seyyathāpi titthiyā”ti.",
  "pli-tv-bu-vb-np22:1.2.6_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np22:1.2.7_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-np22:1.2.8_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np22:1.2.9_0": "“anujānāmi, bhikkhave, naṭṭhapattassa vā bhinnapattassa vā pattaṁ viññāpetun”ti.",
  "pli-tv-bu-vb-np22:1.3.1_0": "Tena kho pana samayena chabbaggiyā bhikkhū—“bhagavatā anuññātaṁ naṭṭhapattassa vā bhinnapattassa vā pattaṁ viññāpetun”ti appamattakenapi bhinnena appamattakenapi khaṇḍena vilikhitamattenapi bahū patte viññāpenti.",
  "pli-tv-bu-vb-np22:1.3.2_0": "Atha kho so kumbhakāro bhikkhūnaṁ tatheva bahū patte karonto na sakkoti aññaṁ vikkāyikaṁ bhaṇḍaṁ kātuṁ,",
  "pli-tv-bu-vb-np22:1.3.3_0": "attanāpi na yāpeti, puttadārāpissa kilamanti.",
  "pli-tv-bu-vb-np22:1.3.4_0": "Manussā tatheva ujjhāyanti khiyyanti vipācenti—",
  "pli-tv-bu-vb-np22:1.3.5_0": "“kathañhi nāma samaṇā sakyaputtiyā na mattaṁ jānitvā bahū patte viññāpessanti.",
  "pli-tv-bu-vb-np22:1.3.6_0": "Ayaṁ imesaṁ bahū patte karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadārāpissa kilamantī”ti.",
  "pli-tv-bu-vb-np22:1.3.7_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np22:1.3.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np22:1.3.9_0": "“kathañhi nāma chabbaggiyā bhikkhū appamattakenapi bhinnena appamattakenapi khaṇḍena vilikhitamattenapi bahū patte viññāpessantī”ti.",
  "pli-tv-bu-vb-np22:1.3.10_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np22:1.3.11_0": "“saccaṁ kira tumhe, bhikkhave, appamattakenapi bhinnena appamattakenapi khaṇḍena vilikhitamattenapi bahū patte viññāpethā”ti?",
  "pli-tv-bu-vb-np22:1.3.12_0": "“Saccaṁ, bhagavā”ti.",
  "pli-tv-bu-vb-np22:1.3.13_0": "Vigarahi buddho bhagavā …pe…",
  "pli-tv-bu-vb-np22:1.3.14_0": "kathañhi nāma tumhe, moghapurisā, appamattakenapi bhinnena appamattakenapi khaṇḍena vilikhitamattenapi bahū patte viññāpessatha.",
  "pli-tv-bu-vb-np22:1.3.15_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np22:1.3.16_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np22:1.3.17.1_0": "“Yo pana bhikkhu ūnapañcabandhanena pattena aññaṁ navaṁ pattaṁ cetāpeyya, nissaggiyaṁ pācittiyaṁ.",
  "pli-tv-bu-vb-np22:1.3.18_0": "Tena bhikkhunā so patto bhikkhuparisāya nissajjitabbo.",
  "pli-tv-bu-vb-np22:1.3.19_0": "Yo ca tassā bhikkhuparisāya pattapariyanto so tassa bhikkhuno padātabbo— ‘ayaṁ te, bhikkhu, patto yāva bhedanāya dhāretabbo’ti.",
  "pli-tv-bu-vb-np22:1.3.20_0": "Ayaṁ tattha sāmīcī”ti.",
  "pli-tv-bu-vb-np22:2.1.1_0": "Yo panāti",
  "pli-tv-bu-vb-np22:2.1.2_0": "yo yādiso …pe…",
  "pli-tv-bu-vb-np22:2.1.3_0": "bhikkhūti",
  "pli-tv-bu-vb-np22:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np22:2.1.5_0": "Ūnapañcabandhano nāma patto",
  "pli-tv-bu-vb-np22:2.1.6_0": "abandhano vā ekabandhano vā dvibandhano vā tibandhano vā catubandhano vā.",
  "pli-tv-bu-vb-np22:2.1.7_0": "Abandhanokāso nāma patto",
  "pli-tv-bu-vb-np22:2.1.8_0": "yassa dvaṅgulā rāji na hoti.",
  "pli-tv-bu-vb-np22:2.1.9_0": "Bandhanokāso nāma patto",
  "pli-tv-bu-vb-np22:2.1.10_0": "yassa dvaṅgulā rāji hoti.",
  "pli-tv-bu-vb-np22:2.1.11_0": "Navo nāma",
  "pli-tv-bu-vb-np22:2.1.12_0": "patto viññattiṁ upādāya vuccati.",
  "pli-tv-bu-vb-np22:2.1.13_0": "Cetāpeyyāti",
  "pli-tv-bu-vb-np22:2.1.14_0": "viññāpeti, payoge dukkaṭaṁ.",
  "pli-tv-bu-vb-np22:2.1.15_0": "Paṭilābhena nissaggiyo hoti.",
  "pli-tv-bu-vb-np22:2.1.16_0": "Saṅghamajjhe nissajjitabbo.",
  "pli-tv-bu-vb-np22:2.1.17_0": "Sabbeheva adhiṭṭhitapattaṁ gahetvā sannipatitabbaṁ.",
  "pli-tv-bu-vb-np22:2.1.18_0": "Na lāmako patto adhiṭṭhātabbo—",
  "pli-tv-bu-vb-np22:2.1.19_0": "“mahagghaṁ pattaṁ gahessāmī”ti.",
  "pli-tv-bu-vb-np22:2.1.20_0": "Sace lāmakaṁ pattaṁ adhiṭṭheti— “mahagghaṁ pattaṁ gahessāmī”ti, āpatti dukkaṭassa.",
  "pli-tv-bu-vb-np22:2.1.21_0": "Evañca pana, bhikkhave, nissajjitabbo.",
  "pli-tv-bu-vb-np22:2.1.22_0": "Tena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np22:2.1.23_0": "“ayaṁ me, bhante, patto ūnapañcabandhanena pattena cetāpito nissaggiyo.",
  "pli-tv-bu-vb-np22:2.1.24_0": "Imāhaṁ saṅghassa nissajjāmī”ti.",
  "pli-tv-bu-vb-np22:2.1.25_0": "Nissajjitvā āpatti desetabbā.",
  "pli-tv-bu-vb-np22:2.1.26_0": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np22:2.1.27_0": "Pañcahaṅgehi samannāgato bhikkhu pattaggāhāpako sammannitabbo—",
  "pli-tv-bu-vb-np22:2.1.28_0": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gāhitāgāhitañca jāneyya.",
  "pli-tv-bu-vb-np22:2.1.29_0": "“Evañca pana, bhikkhave, sammannitabbo.",
  "pli-tv-bu-vb-np22:2.1.30_0": "Paṭhamaṁ bhikkhu yācitabbo.",
  "pli-tv-bu-vb-np22:2.1.31_0": "Yācitvā byattena bhikkhunā paṭibalena saṅgho ñāpetabbo—",
  "pli-tv-bu-vb-np22:2.1.32_0": "‘Suṇātu me, bhante, saṅgho.",
  "pli-tv-bu-vb-np22:2.1.33_0": "Yadi saṅghassa pattakallaṁ, saṅgho itthannāmaṁ bhikkhuṁ pattaggāhāpakaṁ sammanneyya.",
  "pli-tv-bu-vb-np22:2.1.34_0": "Esā ñatti.",
  "pli-tv-bu-vb-np22:2.1.35_0": "Suṇātu me, bhante, saṅgho.",
  "pli-tv-bu-vb-np22:2.1.36_0": "Saṅgho itthannāmaṁ bhikkhuṁ pattaggāhāpakaṁ sammannati.",
  "pli-tv-bu-vb-np22:2.1.37_0": "Yassāyasmato khamati itthannāmassa bhikkhuno pattaggāhāpakassa sammuti, so tuṇhassa;",
  "pli-tv-bu-vb-np22:2.1.38_0": "yassa nakkhamati, so bhāseyya.",
  "pli-tv-bu-vb-np22:2.1.39_0": "Sammato saṅghena itthannāmo bhikkhu pattaggāhāpako.",
  "pli-tv-bu-vb-np22:2.1.40_0": "Khamati saṅghassa, tasmā tuṇhī,",
  "pli-tv-bu-vb-np22:2.1.41_0": "evametaṁ dhārayāmī’”ti.",
  "pli-tv-bu-vb-np22:2.1.42_0": "Tena sammatena bhikkhunā patto gāhetabbo.",
  "pli-tv-bu-vb-np22:2.1.43_0": "Thero vattabbo—",
  "pli-tv-bu-vb-np22:2.1.44_0": "“gaṇhātu, bhante, thero pattan”ti.",
  "pli-tv-bu-vb-np22:2.1.45_0": "Sace thero gaṇhāti, therassa patto dutiyassa gāhetabbo.",
  "pli-tv-bu-vb-np22:2.1.46_0": "Na ca tassa anuddayatāya na gahetabbo. Yo na gaṇheyya, āpatti dukkaṭassa.",
  "pli-tv-bu-vb-np22:2.1.47_0": "Apattakassa na gāhetabbo.",
  "pli-tv-bu-vb-np22:2.1.48_0": "Eteneva upāyena yāva saṅghanavakā gāhetabbo.",
  "pli-tv-bu-vb-np22:2.1.49_0": "Yo ca tassā bhikkhuparisāya pattapariyanto, so tassa bhikkhuno padātabbo— “ayaṁ te, bhikkhu, patto yāva bhedanāya dhāretabbo”ti.",
  "pli-tv-bu-vb-np22:2.1.50_0": "Tena bhikkhunā so patto na adese nikkhipitabbo, na abhogena bhuñjitabbo, na vissajjetabbo— “kathāyaṁ patto nasseyya vā vinasseyya vā bhijjeyya vā”ti?",
  "pli-tv-bu-vb-np22:2.1.51_0": "Sace adese vā nikkhipati abhogena vā bhuñjati vissajjeti vā, āpatti dukkaṭassa.",
  "pli-tv-bu-vb-np22:2.1.52_0": "Ayaṁ tattha sāmīcīti",
  "pli-tv-bu-vb-np22:2.1.53_0": "ayaṁ tattha anudhammatā.",
  "pli-tv-bu-vb-np22:2.2.1_0": "Abandhanena pattena abandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.2_0": "Abandhanena pattena ekabandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.3_0": "Abandhanena pattena dvibandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.4_0": "Abandhanena pattena tibandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.5_0": "Abandhanena pattena catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.6_0": "Ekabandhanena pattena abandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.7_0": "Ekabandhanena pattena ekabandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.8_0": "Ekabandhanena pattena dvibandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.9_0": "Ekabandhanena pattena tibandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.10_0": "Ekabandhanena pattena catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.11_0": "Dvibandhanena pattena abandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.12_0": "Dvibandhanena pattena ekabandhanaṁ pattaṁ …pe…",
  "pli-tv-bu-vb-np22:2.2.13_0": "dvibandhanaṁ pattaṁ …",
  "pli-tv-bu-vb-np22:2.2.14_0": "tibandhanaṁ pattaṁ …",
  "pli-tv-bu-vb-np22:2.2.15_0": "catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.16_0": "Tibandhanena pattena abandhanaṁ pattaṁ …pe…",
  "pli-tv-bu-vb-np22:2.2.17_0": "ekabandhanaṁ pattaṁ",
  "pli-tv-bu-vb-np22:2.2.18_0": "dvibandhanaṁ pattaṁ …",
  "pli-tv-bu-vb-np22:2.2.19_0": "tibandhanaṁ pattaṁ …",
  "pli-tv-bu-vb-np22:2.2.20_0": "catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.21_0": "Catubandhanena pattena abandhanaṁ pattaṁ …pe…",
  "pli-tv-bu-vb-np22:2.2.22_0": "ekabandhanaṁ pattaṁ …",
  "pli-tv-bu-vb-np22:2.2.23_0": "dvibandhanaṁ pattaṁ …",
  "pli-tv-bu-vb-np22:2.2.24_0": "tibandhanaṁ pattaṁ …",
  "pli-tv-bu-vb-np22:2.2.25_0": "catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.26_0": "Abandhanena pattena abandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.27_0": "Abandhanena pattena ekabandhanokāsaṁ pattaṁ …pe…",
  "pli-tv-bu-vb-np22:2.2.28_0": "dvibandhanokāsaṁ pattaṁ …",
  "pli-tv-bu-vb-np22:2.2.29_0": "tibandhanokāsaṁ pattaṁ …",
  "pli-tv-bu-vb-np22:2.2.30_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.31_0": "Ekabandhanena pattena abandhanokāsaṁ pattaṁ …pe…",
  "pli-tv-bu-vb-np22:2.2.32_0": "ekabandhanokāsaṁ pattaṁ …",
  "pli-tv-bu-vb-np22:2.2.33_0": "dvibandhanokāsaṁ pattaṁ …",
  "pli-tv-bu-vb-np22:2.2.34_0": "tibandhanokāsaṁ pattaṁ …",
  "pli-tv-bu-vb-np22:2.2.35_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.36_0": "Dvibandhanena pattena abandhanokāsaṁ pattaṁ …pe…",
  "pli-tv-bu-vb-np22:2.2.37_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.38_0": "Tibandhanena pattena abandhanokāsaṁ pattaṁ …pe…",
  "pli-tv-bu-vb-np22:2.2.39_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.40_0": "Catubandhanena pattena abandhanokāsaṁ pattaṁ …pe…",
  "pli-tv-bu-vb-np22:2.2.41_0": "ekabandhanokāsaṁ pattaṁ …",
  "pli-tv-bu-vb-np22:2.2.42_0": "dvibandhanokāsaṁ pattaṁ …",
  "pli-tv-bu-vb-np22:2.2.43_0": "tibandhanokāsaṁ pattaṁ …",
  "pli-tv-bu-vb-np22:2.2.44_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.45_0": "Abandhanokāsena pattena abandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.46_0": "Abandhanokāsena pattena ekabandhanaṁ pattaṁ …pe…",
  "pli-tv-bu-vb-np22:2.2.47_0": "dvibandhanaṁ pattaṁ …",
  "pli-tv-bu-vb-np22:2.2.48_0": "tibandhanaṁ pattaṁ …",
  "pli-tv-bu-vb-np22:2.2.49_0": "catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.50_0": "Catubandhanokāsena pattena abandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.51_0": "Catubandhanokāsena pattena ekabandhanaṁ pattaṁ …pe…",
  "pli-tv-bu-vb-np22:2.2.52_0": "dvibandhanaṁ pattaṁ …",
  "pli-tv-bu-vb-np22:2.2.53_0": "tibandhanaṁ pattaṁ …",
  "pli-tv-bu-vb-np22:2.2.54_0": "catubandhanaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.55_0": "Abandhanokāsena pattena abandhanokāsaṁ pattaṁ …pe…",
  "pli-tv-bu-vb-np22:2.2.56_0": "ekabandhanokāsaṁ pattaṁ …",
  "pli-tv-bu-vb-np22:2.2.57_0": "dvibandhanokāsaṁ pattaṁ …",
  "pli-tv-bu-vb-np22:2.2.58_0": "tibandhanokāsaṁ pattaṁ …",
  "pli-tv-bu-vb-np22:2.2.59_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.60_0": "Catubandhanokāsena pattena abandhanokāsaṁ pattaṁ …pe…",
  "pli-tv-bu-vb-np22:2.2.61_0": "ekabandhanokāsaṁ pattaṁ …",
  "pli-tv-bu-vb-np22:2.2.62_0": "dvibandhanokāsaṁ pattaṁ …",
  "pli-tv-bu-vb-np22:2.2.63_0": "tibandhanokāsaṁ pattaṁ …",
  "pli-tv-bu-vb-np22:2.2.64_0": "catubandhanokāsaṁ pattaṁ cetāpeti, nissaggiyaṁ pācittiyaṁ.",
  "pli-tv-bu-vb-np22:2.2.65.1_0": "Anāpatti—",
  "pli-tv-bu-vb-np22:2.2.66_0": "naṭṭhapattassa,",
  "pli-tv-bu-vb-np22:2.2.67_0": "bhinnapattassa,",
  "pli-tv-bu-vb-np22:2.2.68_0": "ñātakānaṁ",
  "pli-tv-bu-vb-np22:2.2.69_0": "pavāritānaṁ,",
  "pli-tv-bu-vb-np22:2.2.70_0": "aññassatthāya,",
  "pli-tv-bu-vb-np22:2.2.71_0": "attano dhanena,",
  "pli-tv-bu-vb-np22:2.2.72_0": "ummattakassa,",
  "pli-tv-bu-vb-np22:2.2.73_0": "ādikammikassāti.",
  "pli-tv-bu-vb-np22:2.2.74_0": "Ūnapañcabandhanasikkhāpadaṁ niṭṭhitaṁ dutiyaṁ."
}