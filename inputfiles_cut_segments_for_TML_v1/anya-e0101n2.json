{
  "anya-e0101n2:0_0": "2. Dhutaṅganiddeso",
  "anya-e0101n2:1_0": "22.",
  "anya-e0101n2:1_1": "Idāni yehi appicchatāsantuṭṭhitādīhi guṇehi vuttappakārassa sīlassa vodānaṁ hoti, te guṇe sampādetuṁ yasmā samādinnasīlena yoginā dhutaṅgasamādānaṁ kātabbaṁ.",
  "anya-e0101n2:1_2": "Evañhissa appicchatāsantuṭṭhitāsallekhapavivekāpacayavīriyārambhasubharatādiguṇasalilavikkhālitamalaṁ sīlañceva suparisuddhaṁ bhavissati, vatāni ca sampajjissanti.",
  "anya-e0101n2:1_3": "Iti anavajjasīlabbataguṇaparisuddhasabbasamācāro porāṇe ariyavaṁsattaye patiṭṭhāya catutthassa bhāvanārāmatāsaṅkhātassa ariyavaṁsassa adhigamāraho bhavissati.",
  "anya-e0101n2:1_4": "Tasmā dhutaṅgakathaṁ ārabhissāma.",
  "anya-e0101n2:2_0": "Bhagavatā hi pariccattalokāmisānaṁ kāye ca jīvite ca anapekkhānaṁ anulomapaṭipadaṁyeva ārādhetukāmānaṁ kulaputtānaṁ terasadhutaṅgāni anuññātāni.",
  "anya-e0101n2:2_1": "Seyyathidaṁ –",
  "anya-e0101n2:2_2": "paṁsukūlikaṅgaṁ, tecīvarikaṅgaṁ, piṇḍapātikaṅgaṁ, sapadānacārikaṅgaṁ, ekāsanikaṅgaṁ, pattapiṇḍikaṅgaṁ, khalupacchābhattikaṅgaṁ, āraññikaṅgaṁ, rukkhamūlikaṅgaṁ, abbhokāsikaṅgaṁ, sosānikaṅgaṁ, yathāsanthatikaṅgaṁ, nesajjikaṅganti. Tattha –",
  "anya-e0101n2:3_0": "Atthato lakkhaṇādīhi, samādānavidhānato;",
  "anya-e0101n2:4_0": "Pabhedato bhedato ca, tassa tassānisaṁsato.",
  "anya-e0101n2:5_0": "Kusalattikato ceva, dhutādīnaṁ vibhāgato;",
  "anya-e0101n2:6_0": "Samāsabyāsato cāpi, viññātabbo vinicchayo.",
  "anya-e0101n2:7_0": "23.",
  "anya-e0101n2:7_1": "Tattha atthatoti tāva rathikasusānasaṅkārakūṭādīnaṁ yattha katthaci paṁsūnaṁ upari ṭhitattā abbhuggataṭṭhena tesu tesu paṁsukūlamivāti paṁsukūlaṁ, atha vā paṁsu viya kucchitabhāvaṁ ulatīti paṁsukūlaṁ, kucchitabhāvaṁ gacchatīti vuttaṁ hoti.",
  "anya-e0101n2:7_2": "Evaṁ laddhanibbacanassa paṁsukūlassa dhāraṇaṁ paṁsukūlaṁ , taṁ sīlamassāti paṁsukūliko.",
  "anya-e0101n2:7_3": "Paṁsukūlikassa aṅgaṁ paṁsukūlikaṅgaṁ.",
  "anya-e0101n2:7_4": "Aṅganti kāraṇaṁ vuccati.",
  "anya-e0101n2:7_5": "Tasmā yena samādānena so paṁsukūliko hoti, tassetaṁ adhivacananti veditabbaṁ.",
  "anya-e0101n2:8_0": "Eteneva nayena saṅghāṭiuttarāsaṅgaantaravāsakasaṅkhātaṁ ticīvaraṁ sīlamassāti tecīvariko.",
  "anya-e0101n2:8_1": "Tecīvarikassa aṅgaṁ tecīvarikaṅgaṁ.",
  "anya-e0101n2:9_0": "Bhikkhāsaṅkhātānaṁ pana āmisapiṇḍānaṁ pātoti piṇḍapāto, parehi dinnānaṁ piṇḍānaṁ patte nipatananti vuttaṁ hoti.",
  "anya-e0101n2:9_1": "Taṁ piṇḍapātaṁ uñchati taṁ taṁ kulaṁ upasaṅkamanto gavesatīti piṇḍapātiko.",
  "anya-e0101n2:9_2": "Piṇḍāya vā patituṁ vatametassāti piṇḍapātī, patitunti carituṁ, piṇḍapātī eva piṇḍapātiko.",
  "anya-e0101n2:9_3": "Piṇḍapātikassa aṅgaṁ piṇḍapātikaṅgaṁ.",
  "anya-e0101n2:10_0": "Dānaṁ vuccati avakhaṇḍanaṁ, apetaṁ dānatoti apadānaṁ, anavakhaṇḍananti attho.",
  "anya-e0101n2:10_1": "Saha apadānena sapadānaṁ, avakhaṇḍanarahitaṁ anugharanti vuttaṁ hoti.",
  "anya-e0101n2:10_2": "Sapadānaṁ carituṁ idamassa sīlanti sapadānacārī, sapadānacārī eva sapadānacāriko.",
  "anya-e0101n2:10_3": "Tassa aṅgaṁ sapadānacārikaṅgaṁ.",
  "anya-e0101n2:11_0": "Ekāsane bhojanaṁ ekāsanaṁ, taṁ sīlamassāti ekāsaniko. Tassa aṅgaṁ ekāsanikaṅgaṁ.",
  "anya-e0101n2:12_0": "Dutiyabhājanassa paṭikkhittattā kevalaṁ ekasmiṁyeva patte piṇḍo pattapiṇḍo.",
  "anya-e0101n2:12_1": "Idāni pattapiṇḍagahaṇe pattapiṇḍasaññaṁ katvā pattapiṇḍo sīlamassāti pattapiṇḍiko.",
  "anya-e0101n2:12_2": "Tassa aṅgaṁ pattapiṇḍikaṅgaṁ.",
  "anya-e0101n2:13_0": "Khalūti paṭisedhanatthe nipāto.",
  "anya-e0101n2:13_1": "Pavāritena satā pacchā laddhaṁ bhattaṁ pacchābhattaṁ nāma, tassa pacchābhattassa bhojanaṁ pacchābhattabhojanaṁ, tasmiṁ pacchābhattabhojane pacchābhattasaññaṁ katvā pacchābhattaṁ sīlamassāti pacchābhattiko.",
  "anya-e0101n2:13_2": "Na pacchābhattiko khalupacchābhattiko.",
  "anya-e0101n2:13_3": "Samādānavasena paṭikkhittātirittabhojanassetaṁ nāmaṁ.",
  "anya-e0101n2:13_4": "Aṭṭhakathāyaṁ pana vuttaṁ khalūti eko sakuṇo.",
  "anya-e0101n2:13_5": "So mukhena phalaṁ gahetvā tasmiṁ patite puna aññaṁ na khādati.",
  "anya-e0101n2:13_6": "Tādiso ayanti khalupacchābhattiko.",
  "anya-e0101n2:13_7": "Tassa aṅgaṁ khalupacchābhattikaṅgaṁ.",
  "anya-e0101n2:14_0": "Araññe nivāso sīlamassāti āraññiko. Tassa aṅgaṁ āraññikaṅgaṁ.",
  "anya-e0101n2:15_0": "Rukkhamūle nivāso rukkhamūlaṁ, taṁ sīlamassāti rukkhamūliko.",
  "anya-e0101n2:15_1": "Rukkhamūlikassa aṅgaṁ rukkhamūlikaṅgaṁ.",
  "anya-e0101n2:15_2": "Abbhokāsikasosānikaṅgesupi eseva nayo.",
  "anya-e0101n2:16_0": "Yadeva santhataṁ yathāsanthataṁ, idaṁ tuyhaṁ pāpuṇātīti evaṁ paṭhamaṁ uddiṭṭhasenāsanassetaṁ adhivacanaṁ.",
  "anya-e0101n2:16_1": "Tasmiṁ yathāsanthate viharituṁ sīlamassāti yathāsanthatiko.",
  "anya-e0101n2:16_2": "Tassa aṅgaṁ yathāsanthatikaṅgaṁ.",
  "anya-e0101n2:17_0": "Sayanaṁ paṭikkhipitvā nisajjāya viharituṁ sīlamassāti nesajjiko. Tassa aṅgaṁ nesajjikaṅgaṁ.",
  "anya-e0101n2:18_0": "Sabbāneva panetāni tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṁ ñāṇaṁ aṅgaṁ etesanti dhutaṅgāni.",
  "anya-e0101n2:18_1": "Atha vā dhutāni ca tāni paṭipakkhaniddhunanato aṅgāni ca paṭipattiyātipi dhutaṅgāni.",
  "anya-e0101n2:18_2": "Evaṁ tāvettha atthato viññātabbo vinicchayo.",
  "anya-e0101n2:19_0": "Sabbāneva panetāni samādānacetanālakkhaṇāni.",
  "anya-e0101n2:19_1": "Vuttampi cetaṁ ‘‘yo samādiyati, so puggalo.",
  "anya-e0101n2:19_2": "Yena samādiyati, cittacetasikā ete dhammā.",
  "anya-e0101n2:19_3": "Yā samādānacetanā, taṁ dhutaṅgaṁ.",
  "anya-e0101n2:19_4": "Yaṁ paṭikkhipati, taṁ vatthū’’ti.",
  "anya-e0101n2:19_5": "Sabbāneva ca loluppaviddhaṁsanarasāni, nilloluppabhāvapaccupaṭṭhānāni appicchatādiariyadhammapadaṭṭhānāni.",
  "anya-e0101n2:19_6": "Evamettha lakkhaṇādīhi veditabbo vinicchayo.",
  "anya-e0101n2:20_0": "Samādānavidhānatotiādīsu pana pañcasu sabbāneva dhutaṅgāni dharamāne bhagavati bhagavatova santike samādātabbāni.",
  "anya-e0101n2:20_1": "Parinibbute mahāsāvakassa santike.",
  "anya-e0101n2:20_2": "Tasmiṁ asati khīṇāsavassa, anāgāmissa, sakadāgāmissa, sotāpannassa, tipiṭakassa, dvipiṭakassa, ekapiṭakassa, ekasaṅgītikassa, aṭṭhakathācariyassa.",
  "anya-e0101n2:20_3": "Tasmiṁ asati dhutaṅgadharassa, tasmimpi asati cetiyaṅgaṇaṁ sammajjitvā ukkuṭikaṁ nisīditvā sammāsambuddhassa santike vadantena viya samādātabbāni, apica sayampi samādātuṁ vaṭṭati eva.",
  "anya-e0101n2:20_4": "Ettha ca cetiyapabbate dve bhātikattherānaṁ jeṭṭhakabhātu dhutaṅgappicchatāya vatthu kathetabbaṁ.",
  "anya-e0101n2:20_5": "Ayaṁ tāva sādhāraṇakathā.",
  "anya-e0101n2:21_0": "1. Paṁsukūlikaṅgakathā",
  "anya-e0101n2:22_0": "24.",
  "anya-e0101n2:22_1": "Idāni ekekassa samādānavidhānappabhedabhedānisaṁse vaṇṇayissāma.",
  "anya-e0101n2:22_2": "Paṁsukūlikaṅgaṁ tāva ‘‘gahapatidānacīvaraṁ paṭikkhipāmi, paṁsukūlikaṅgaṁ samādiyāmī’’ti imesu dvīsu vacanesu aññatarena samādinnaṁ hoti.",
  "anya-e0101n2:22_3": "Idaṁ tāvettha samādānaṁ.",
  "anya-e0101n2:23_0": "Evaṁ samādinnadhutaṅgena pana tena sosānikaṁ, pāpaṇikaṁ, rathiyacoḷaṁ, saṅkāracoḷaṁ, sotthiyaṁ, nhānacoḷaṁ, titthacoḷaṁ, gatapaccāgataṁ, aggiḍaḍḍhaṁ, gokhāyitaṁ, upacikākhāyitaṁ, undūrakhāyitaṁ, antacchinnaṁ, dasācchinnaṁ, dhajāhaṭaṁ, thūpacīvaraṁ, samaṇacīvaraṁ, ābhisekikaṁ, iddhimayaṁ, panthikaṁ, vātāhaṭaṁ, devadattiyaṁ, sāmuddiyantietesu aññataraṁ cīvaraṁ gahetvā phāletvā dubbalaṭṭhānaṁ pahāya thiraṭṭhānāni dhovitvā cīvaraṁ katvā porāṇaṁ gahapaticīvaraṁ apanetvā paribhuñjitabbaṁ.",
  "anya-e0101n2:24_0": "Tattha sosānikanti susāne patitakaṁ.",
  "anya-e0101n2:24_1": "Pāpaṇikanti āpaṇadvāre patitakaṁ.",
  "anya-e0101n2:24_2": "Rathiyacoḷanti puññatthikehi vātapānantarena rathikāya chaḍḍitacoḷakaṁ.",
  "anya-e0101n2:24_3": "Saṅkāracoḷanti saṅkāraṭṭhāne chaḍḍitacoḷakaṁ.",
  "anya-e0101n2:24_4": "Sotthiyanti gabbhamalaṁ puñchitvā chaḍḍitavatthaṁ.",
  "anya-e0101n2:24_5": "Tissāmaccamātā kira satagghanakena vatthena gabbhamalaṁ puñchāpetvā paṁsukūlikā gaṇhissantīti tālaveḷimagge chaḍḍāpesi.",
  "anya-e0101n2:24_6": "Bhikkhū jiṇṇakaṭṭhānatthameva gaṇhanti.",
  "anya-e0101n2:24_7": "Nhānacoḷanti yaṁ bhūtavejjehi sasīsaṁ nhāpitā kāḷakaṇṇicoḷanti chaḍḍetvā gacchanti.",
  "anya-e0101n2:25_0": "Titthacoḷanti nhānatitthe chaḍḍitapilotikā.",
  "anya-e0101n2:25_1": "Gatapaccāgatanti yaṁ manussā susānaṁ gantvā paccāgatā nhatvā chaḍḍenti.",
  "anya-e0101n2:25_2": "Aggiḍaḍḍhanti agginā ḍaḍḍhappadesaṁ.",
  "anya-e0101n2:25_3": "Tañhi manussā chaḍḍenti.",
  "anya-e0101n2:25_4": "Gokhāyitādīni pākaṭāneva.",
  "anya-e0101n2:25_5": "Tādisānipi hi manussā chaḍḍenti.",
  "anya-e0101n2:25_6": "Dhajāhaṭanti nāvaṁ ārohantā dhajaṁ bandhitvā ārūhanti.",
  "anya-e0101n2:25_7": "Taṁ tesaṁ dassanātikkame gahetuṁ vaṭṭati.",
  "anya-e0101n2:25_8": "Yampi yuddhabhūmiyaṁ dhajaṁ bandhitvā ṭhapitaṁ, taṁ dvinnampi senānaṁ gatakāle gahetuṁ vaṭṭati.",
  "anya-e0101n2:26_0": "Thūpacīvaranti vammikaṁ parikkhipitvā balikammaṁ kataṁ.",
  "anya-e0101n2:26_1": "Samaṇacīvaranti bhikkhusantakaṁ.",
  "anya-e0101n2:26_2": "Ābhisekikanti rañño abhisekaṭṭhāne chaḍḍitacīvaraṁ.",
  "anya-e0101n2:26_3": "Iddhimayanti ehibhikkhucīvaraṁ.",
  "anya-e0101n2:26_4": "Panthikanti antarāmagge patitakaṁ.",
  "anya-e0101n2:26_5": "Yaṁ pana sāmikānaṁ satisammosena patitaṁ, taṁ thokaṁ rakkhitvā gahetabbaṁ.",
  "anya-e0101n2:26_6": "Vātāhaṭanti vātena paharitvā dūre pātitaṁ, taṁ pana sāmike apassantena gahetuṁ vaṭṭati.",
  "anya-e0101n2:26_7": "Devadattiyanti anuruddhattherassa viya devatāhi dinnakaṁ.",
  "anya-e0101n2:26_8": "Sāmuddiyanti samuddavīcīhi thale ussāritaṁ.",
  "anya-e0101n2:27_0": "Yaṁ pana saṅghassa demāti dinnaṁ, coḷakabhikkhāya vā caramānehi laddhaṁ, na taṁ paṁsukūlaṁ.",
  "anya-e0101n2:27_1": "Bhikkhudattiyepi yaṁ vassaggena gāhetvā vā dīyati, senāsanacīvaraṁ vā hoti, na taṁ paṁsukūlaṁ.",
  "anya-e0101n2:27_2": "No gāhāpetvā dinnameva paṁsukūlaṁ.",
  "anya-e0101n2:27_3": "Tatrapi yaṁ dāyakehi bhikkhussa pādamūle nikkhittaṁ, tena pana bhikkhunā paṁsukūlikassa hatthe ṭhapetvā dinnaṁ, taṁ ekatosuddhikaṁ nāma.",
  "anya-e0101n2:27_4": "Yaṁ bhikkhuno hatthe ṭhapetvā dinnaṁ, tena pana pādamūle ṭhapitaṁ, tampi ekatosuddhikaṁ.",
  "anya-e0101n2:27_5": "Yaṁ bhikkhunopi pādamūle ṭhapitaṁ, tenāpi tatheva dinnaṁ, taṁ ubhatosuddhikaṁ.",
  "anya-e0101n2:27_6": "Yaṁ hatthe ṭhapetvā laddhaṁ, hattheyeva ṭhapitaṁ, taṁ anukkaṭṭhacīvaraṁ nāma.",
  "anya-e0101n2:27_7": "Iti imaṁ paṁsukūlabhedaṁ ñatvā paṁsukūlikena cīvaraṁ paribhuñjitabbanti idamettha vidhānaṁ.",
  "anya-e0101n2:28_0": "Ayaṁ pana pabhedo, tayo paṁsukūlikā ukkaṭṭho majjhimo mudūti.",
  "anya-e0101n2:28_1": "Tattha sosānikaṁyeva gaṇhanto ukkaṭṭho hoti.",
  "anya-e0101n2:28_2": "Pabbajitā gaṇhissantīti ṭhapitakaṁ gaṇhanto majjhimo.",
  "anya-e0101n2:28_3": "Pādamūle ṭhapetvā dinnakaṁ gaṇhanto mudūti.",
  "anya-e0101n2:29_0": "Tesu yassa kassaci attano ruciyā gihidinnakaṁ sāditakkhaṇe dhutaṅgaṁ bhijjati. Ayamettha bhedo.",
  "anya-e0101n2:30_0": "Ayaṁ panānisaṁso, ‘‘paṁsukūlacīvaraṁ nissāya pabbajjā’’ti (mahāva.",
  "anya-e0101n2:30_1": "128) vacanato nissayānurūpapaṭipattisabbhāvo, paṭhame ariyavaṁse patiṭṭhānaṁ, ārakkhadukkhābhāvo, aparāyattavuttitā, corabhayena abhayatā, paribhogataṇhāya abhāvo, samaṇasāruppaparikkhāratā, ‘‘appāni ceva sulabhāni ca tāni ca anavajjānī’’ti (a. ni. 4.27; itivu.",
  "anya-e0101n2:30_2": "101) bhagavatā saṁvaṇṇitapaccayatā, pāsādikatā, appicchatādīnaṁ phalanipphatti, sammāpaṭipattiyā anubrūhanaṁ, pacchimāya janatāya diṭṭhānugatiāpādananti.",
  "anya-e0101n2:31_0": "Mārasenavighātāya , paṁsukūladharo yati;",
  "anya-e0101n2:32_0": "Sannaddhakavaco yuddhe, khattiyo viya sobhati.",
  "anya-e0101n2:33_0": "Pahāya kāsikādīni, varavatthāni dhāritaṁ;",
  "anya-e0101n2:34_0": "Yaṁ lokagarunā ko taṁ, paṁsukūlaṁ na dhāraye.",
  "anya-e0101n2:35_0": "Tasmā hi attano bhikkhu, paṭiññaṁ samanussaraṁ;",
  "anya-e0101n2:36_0": "Yogācārānukūlamhi, paṁsukūle rato siyāti.",
  "anya-e0101n2:37_0": "Ayaṁ tāva paṁsukūlikaṅge samādānavidhānappabhedabhedānisaṁsavaṇṇanā.",
  "anya-e0101n2:38_0": "2. Tecīvarikaṅgakathā",
  "anya-e0101n2:39_0": "25.",
  "anya-e0101n2:39_1": "Tadanantaraṁ pana tecīvarikaṅgaṁ ‘‘catutthakacīvaraṁ paṭikkhipāmi, tecīvarikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:40_0": "Tena pana tecīvarikena cīvaradussaṁ labhitvā yāva aphāsukabhāvena kātuṁ vā na sakkoti, vicārakaṁ vā na labhati, sūciādīsu vāssa kiñci na sampajjati, tāva nikkhipitabbaṁ.",
  "anya-e0101n2:40_1": "Nikkhittapaccayā doso natthi.",
  "anya-e0101n2:40_2": "Rajitakālato pana paṭṭhāya nikkhipituṁ na vaṭṭati, dhutaṅgacoro nāma hoti.",
  "anya-e0101n2:40_3": "Idamassa vidhānaṁ.",
  "anya-e0101n2:41_0": "Pabhedato pana ayampi tividho hoti.",
  "anya-e0101n2:41_1": "Tattha ukkaṭṭhena rajanakāle paṭhamaṁ antaravāsakaṁ vā uttarāsaṅgaṁ vā rajitvā taṁ nivāsetvā itaraṁ rajitabbaṁ.",
  "anya-e0101n2:41_2": "Taṁ pārupitvā saṅghāṭi rajitabbā.",
  "anya-e0101n2:41_3": "Saṅghāṭiṁ pana nivāsetuṁ na vaṭṭati.",
  "anya-e0101n2:41_4": "Idamassa gāmantasenāsane vattaṁ.",
  "anya-e0101n2:41_5": "Āraññake pana dve ekato dhovitvā rajituṁ vaṭṭati.",
  "anya-e0101n2:41_6": "Yathā pana kañci disvā sakkoti kāsāvaṁ ākaḍḍhitvā uparikātuṁ, evaṁ āsanne ṭhāne nisīditabbaṁ.",
  "anya-e0101n2:41_7": "Majjhimassa rajanasālāyaṁ rajanakāsāvaṁ nāma hoti, taṁ nivāsetvā vā pārupitvā vā rajanakammaṁ kātuṁ vaṭṭati.",
  "anya-e0101n2:41_8": "Mudukassa sabhāgabhikkhūnaṁ cīvarāni nivāsetvā vā pārupitvā vā rajanakammaṁ kātuṁ vaṭṭati.",
  "anya-e0101n2:41_9": "Tatraṭṭhakapaccattharaṇampi tassa vaṭṭati.",
  "anya-e0101n2:41_10": "Pariharituṁ pana na vaṭṭati.",
  "anya-e0101n2:41_11": "Sabhāgabhikkhūnaṁ cīvarampi antarantarā paribhuñjituṁ vaṭṭati.",
  "anya-e0101n2:41_12": "Dhutaṅgatecīvarikassa pana catutthaṁ vattamānaṁ aṁsakāsāvameva vaṭṭati.",
  "anya-e0101n2:41_13": "Tañca kho vitthārato vidatthi, dīghato tihatthameva vaṭṭati.",
  "anya-e0101n2:42_0": "Imesaṁ pana tiṇṇampi catutthakacīvaraṁ sāditakkhaṇeyeva dhutaṅgaṁ bhijjati. Ayamettha bhedo.",
  "anya-e0101n2:43_0": "Ayaṁpanānisaṁso, tecīvariko bhikkhu santuṭṭho hoti kāyaparihārikena cīvarena.",
  "anya-e0101n2:43_1": "Tenassa pakkhino viya samādāyeva gamanaṁ, appasamārambhatā, vatthasannidhiparivajjanaṁ, sallahukavuttitā, atirekacīvaraloluppappahānaṁ, kappiye mattakāritāya sallekhavuttitā, appicchatādīnaṁ phalanipphattīti evamādayo guṇā sampajjantīti.",
  "anya-e0101n2:44_0": "Atirekavatthataṇhaṁ, pahāya sannidhivivajjito dhīro;",
  "anya-e0101n2:45_0": "Santosasukharasaññū, ticīvaradharo bhavati yogī.",
  "anya-e0101n2:46_0": "Tasmā sapattacaraṇo, pakkhīva sacīvarova yogivaro;",
  "anya-e0101n2:47_0": "Sukhamanuvicaritukāmo, cīvaraniyame ratiṁ kayirāti.",
  "anya-e0101n2:48_0": "Ayaṁ tecīvarikaṅge samādānavidhānappabhedabhedānisaṁsavaṇṇanā.",
  "anya-e0101n2:49_0": "3. Piṇḍapātikaṅgakathā",
  "anya-e0101n2:50_0": "26.Piṇḍapātikaṅgampi ‘‘atirekalābhaṁ paṭikkhipāmi, piṇḍapātikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:51_0": "Tena pana piṇḍapātikena ‘‘saṅghabhattaṁ, uddesabhattaṁ, nimantanabhattaṁ, salākabhattaṁ, pakkhikaṁ, uposathikaṁ, pāṭipadikaṁ, āgantukabhattaṁ, gamikabhattaṁ, gilānabhattaṁ, gilānupaṭṭhākabhattaṁ, vihārabhattaṁ, dhurabhattaṁ, vārakabhatta’’nti etāni cuddasa bhattāni na sāditabbāni.",
  "anya-e0101n2:51_1": "Sace pana ‘‘saṅghabhattaṁ gaṇhathā’’tiādinā nayena avatvā ‘‘amhākaṁ gehe saṅgho bhikkhaṁ gaṇhātu, tumhepi bhikkhaṁ gaṇhathā’’ti vatvā dinnāni honti, tāni sādituṁ vaṭṭanti.",
  "anya-e0101n2:51_2": "Saṅghato nirāmisasalākāpi vihāre pakkabhattampi vaṭṭatiyevāti idamassa vidhānaṁ.",
  "anya-e0101n2:52_0": "Pabhedato pana ayampi tividho hoti.",
  "anya-e0101n2:52_1": "Tattha ukkaṭṭho puratopi pacchatopi āhaṭabhikkhaṁ gaṇhati, pattadvāre ṭhatvā pattaṁ gaṇhantānampi deti, paṭikkamanaṁ āharitvā dinnabhikkhampi gaṇhati, taṁ divasaṁ pana nisīditvā bhikkhaṁ na gaṇhati.",
  "anya-e0101n2:52_2": "Majjhimo taṁ divasaṁ nisīditvāpi gaṇhati, svātanāya pana nādhivāseti.",
  "anya-e0101n2:52_3": "Mudukosvātanāyapi punadivasāyapi bhikkhaṁ adhivāseti.",
  "anya-e0101n2:52_4": "Te ubhopi serivihārasukhaṁ na labhanti, ukkaṭṭhova labhati.",
  "anya-e0101n2:52_5": "Ekasmiṁ kira gāme ariyavaṁso hoti, ukkaṭṭho itare āha –",
  "anya-e0101n2:52_6": "‘‘āyāmāvuso, dhammasavanāyā’’ti.",
  "anya-e0101n2:52_7": "Tesu eko ekenamhi, bhante, manussena nisīdāpitoti āha.",
  "anya-e0101n2:52_8": "Aparo mayā, bhante, svātanāya ekassa bhikkhā adhivāsitāti.",
  "anya-e0101n2:52_9": "Evaṁ te ubho parihīnā.",
  "anya-e0101n2:52_10": "Itaro pātova piṇḍāya caritvā gantvā dhammarasaṁ paṭisaṁvedesi.",
  "anya-e0101n2:53_0": "Imesaṁ pana tiṇṇampi saṅghabhattādiatirekalābhaṁ sāditakkhaṇeva dhutaṅgaṁ bhijjati. Ayamettha bhedo.",
  "anya-e0101n2:54_0": "Ayaṁ panānisaṁso, ‘‘piṇḍiyālopabhojanaṁ nissāya pabbajjā’’ti (a. ni. 4.27; itivu.",
  "anya-e0101n2:54_1": "101) vacanato nissayānurūpapaṭipattisabbhāvo, dutiye ariyavaṁse patiṭṭhānaṁ, aparāyattavuttitā, ‘‘appāni ceva sulabhāni ca tāni ca anavajjānī’’ti bhagavatā saṁvaṇṇitapaccayatā, kosajjanimmaddanatā, parisuddhājīvatā, sekhiyapaṭipattipūraṇaṁ, aparapositā, parānuggahakiriyā, mānappahānaṁ, rasataṇhānivāraṇaṁ, gaṇabhojanaparamparabhojanacārittasikkhāpadehi anāpattitā, appicchatādīnaṁ anulomavuttitā, sammāpaṭipattibrūhanaṁ, pacchimajanatānukampananti.",
  "anya-e0101n2:55_0": "Piṇḍiyālopasantuṭṭho, aparāyattajīviko;",
  "anya-e0101n2:56_0": "Pahīnāhāraloluppo, hoti cātuddiso yati.",
  "anya-e0101n2:57_0": "Vinodayati kosajjaṁ, ājīvassa visujjhati;",
  "anya-e0101n2:58_0": "Tasmā hi nātimaññeyya, bhikkhācariyāya sumedhaso.",
  "anya-e0101n2:59_0": "Evarūpassa hi –",
  "anya-e0101n2:60_0": "‘‘Piṇḍapātikassa bhikkhuno,",
  "anya-e0101n2:61_0": "Attabharassa anaññaposino;",
  "anya-e0101n2:62_0": "Devāpi pihayanti tādino,",
  "anya-e0101n2:63_0": "No ce lābhasilokanissito’’ti.",
  "anya-e0101n2:64_0": "Ayaṁ piṇḍapātikaṅge samādānavidhānappabhedabhedānisaṁsavaṇṇanā.",
  "anya-e0101n2:65_0": "4. Sapadānacārikaṅgakathā",
  "anya-e0101n2:66_0": "27.Sapadānacārikaṅgampi ‘‘loluppacāraṁ paṭikkhipāmi, sapadānacārikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:67_0": "Tena pana sapadānacārikena gāmadvāre ṭhatvā parissayābhāvo sallakkhetabbo.",
  "anya-e0101n2:67_1": "Yassā racchāya vā gāme vā parissayo hoti, taṁ pahāya aññattha carituṁ vaṭṭati.",
  "anya-e0101n2:67_2": "Yasmiṁ gharadvāre vā racchāya vā gāme vā kiñci na labhati, agāmasaññaṁ katvā gantabbaṁ.",
  "anya-e0101n2:67_3": "Yattha kiñci labhati, taṁ pahāya gantuṁ na vaṭṭati.",
  "anya-e0101n2:67_4": "Iminā ca bhikkhunā kālataraṁ pavisitabbaṁ, evañhi aphāsukaṭṭhānaṁ pahāya aññattha gantuṁ sakkhissati.",
  "anya-e0101n2:67_5": "Sace panassa vihāre dānaṁ dentā antarāmagge vā āgacchantā manussā pattaṁ gahetvā piṇḍapātaṁ denti vaṭṭati.",
  "anya-e0101n2:67_6": "Iminā ca maggaṁ gacchantenāpi bhikkhācāravelāyaṁ sampattagāmaṁ anatikkamitvā caritabbameva.",
  "anya-e0101n2:67_7": "Tattha alabhitvā vā thokaṁ labhitvā vā gāmapaṭipāṭiyā caritabbanti idamassa vidhānaṁ.",
  "anya-e0101n2:68_0": "Pabhedato pana ayampi tividho hoti.",
  "anya-e0101n2:68_1": "Tattha ukkaṭṭho purato āhaṭabhikkhampi pacchato āhaṭabhikkhampi paṭikkamanaṁ āharitvā diyyamānampi na gaṇhati, pattadvāre pana pattaṁ vissajjeti .",
  "anya-e0101n2:68_2": "Imasmiñhi dhutaṅge mahākassapattherena sadiso nāma natthi.",
  "anya-e0101n2:68_3": "Tassapi pattavissaṭṭhaṭṭhānameva paññāyati.",
  "anya-e0101n2:68_4": "Majjhimo purato vā pacchato vā āhaṭampi paṭikkamanaṁ āhaṭampi gaṇhati, pattadvārepi pattaṁ vissajjeti, na pana bhikkhaṁ āgamayamāno nisīdati.",
  "anya-e0101n2:68_5": "Evaṁ so ukkaṭṭhapiṇḍapātikassa anulometi.",
  "anya-e0101n2:68_6": "Muduko taṁ divasaṁ nisīditvā āgameti.",
  "anya-e0101n2:69_0": "Imesaṁ pana tiṇṇampi loluppacāre uppannamatte dhutaṅgaṁ bhijjati. Ayamettha bhedo.",
  "anya-e0101n2:70_0": "Ayaṁ panānisaṁso, kulesu niccanavakatā, candūpamatā, kulamaccherappahānaṁ, samānukampitā, kulūpakādīnavābhāvo, avhānānabhinandanā, abhihārena anatthikatā, appicchatādīnaṁ anulomavuttitāti.",
  "anya-e0101n2:71_0": "Candūpamo niccanavo kulesu,",
  "anya-e0101n2:72_0": "Amaccharī sabbasamānukampo;",
  "anya-e0101n2:73_0": "Kulūpakādīnavavippamutto,",
  "anya-e0101n2:74_0": "Hotīdha bhikkhu sapadānacārī.",
  "anya-e0101n2:75_0": "Loluppacārañca pahāya tasmā,",
  "anya-e0101n2:76_0": "Okkhittacakkhu yugamattadassī;",
  "anya-e0101n2:77_0": "Ākaṅkhamāno bhuvi sericāraṁ,",
  "anya-e0101n2:78_0": "Careyya dhīro sapadānacāranti.",
  "anya-e0101n2:79_0": "Ayaṁ sapadānacārikaṅge samādānavidhānappabhedabhedānisaṁsavaṇṇanā.",
  "anya-e0101n2:80_0": "5. Ekāsanikaṅgakathā",
  "anya-e0101n2:81_0": "28.Ekāsanikaṅgampi ‘‘nānāsanabhojanaṁ paṭikkhipāmi, ekāsanikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:82_0": "Tena pana ekāsanikena āsanasālāyaṁ nisīdantena therāsane anisīditvā ‘‘idaṁ mayhaṁ pāpuṇissatī’’ti patirūpaṁ āsanaṁ sallakkhetvā nisīditabbaṁ.",
  "anya-e0101n2:82_1": "Sacassa vippakate bhojane ācariyo vā upajjhāyo vā āgacchati, uṭṭhāya vattaṁ kātuṁ vaṭṭati.",
  "anya-e0101n2:82_2": "Tipiṭakacūḷābhayatthero panāha ‘‘āsanaṁ vā rakkheyya bhojanaṁ vā, ayañca vippakatabhojano, tasmā vattaṁ karotu, bhojanaṁ pana mā bhuñjatū’’ti.",
  "anya-e0101n2:82_3": "Idamassa vidhānaṁ.",
  "anya-e0101n2:83_0": "Pabhedato pana ayampi tividho hoti.",
  "anya-e0101n2:83_1": "Tattha ukkaṭṭho appaṁ vā hotu bahu vā, yamhi bhojane hatthaṁ otāreti, tato aññaṁ gaṇhituṁ na labhati.",
  "anya-e0101n2:83_2": "Sacepi manussā ‘‘therena na kiñci bhutta’’nti sappiādīni āharanti, bhesajjatthameva vaṭṭanti, na āhāratthaṁ.",
  "anya-e0101n2:83_3": "Majjhimo yāva patte bhattaṁ na khīyati, tāva aññaṁ gaṇhituṁ labhati.",
  "anya-e0101n2:83_4": "Ayañhi bhojanapariyantiko nāma hoti.",
  "anya-e0101n2:83_5": "Muduko yāva āsanā na vuṭṭhāti tāva bhuñjituṁ labhati.",
  "anya-e0101n2:83_6": "So hi udakapariyantiko vā hoti yāva pattadhovanaṁ na gaṇhāti tāva bhuñjanato, āsanapariyantiko vā yāva na vuṭṭhāti tāva bhuñjanato.",
  "anya-e0101n2:84_0": "Imesaṁ pana tiṇṇampi nānāsanabhojanaṁ bhuttakkhaṇe dhutaṅgaṁ bhijjati. Ayamettha bhedo.",
  "anya-e0101n2:85_0": "Ayaṁ panānisaṁso, appābādhatā, appātaṅkatā, lahuṭṭhānaṁ, balaṁ, phāsuvihāro, anatirittapaccayā anāpatti, rasataṇhāvinodanaṁ appicchatādīnaṁ anulomavuttitāti.",
  "anya-e0101n2:86_0": "Ekāsanabhojane rataṁ,",
  "anya-e0101n2:87_0": "Na yatiṁ bhojanapaccayā rujā;",
  "anya-e0101n2:88_0": "Visahanti rase alolupo,",
  "anya-e0101n2:89_0": "Parihāpeti na kammamattano.",
  "anya-e0101n2:90_0": "Iti phāsuvihārakāraṇe,",
  "anya-e0101n2:91_0": "Sucisallekharatūpasevite;",
  "anya-e0101n2:92_0": "Janayetha visuddhamānaso,",
  "anya-e0101n2:93_0": "Ratimekāsanabhojane yatīti.",
  "anya-e0101n2:94_0": "Ayaṁ ekāsanikaṅge samādānavidhānappabhedabhedānisaṁsavaṇṇanā.",
  "anya-e0101n2:95_0": "6. Pattapiṇḍikaṅgakathā",
  "anya-e0101n2:96_0": "29.Pattapiṇḍikaṅgampi ‘‘dutiyakabhājanaṁ paṭikkhipāmi, pattapiṇḍikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:97_0": "Tena pana pattapiṇḍikena yāgupānakāle bhājane ṭhapetvā byañjane laddhe byañjanaṁ vā paṭhamaṁ khāditabbaṁ, yāgu vā pātabbā.",
  "anya-e0101n2:97_1": "Sace pana yāguyaṁ pakkhipati, pūtimacchakādimhi byañjane pakkhitte yāgu paṭikūlā hoti, appaṭikūlameva ca katvā bhuñjituṁ vaṭṭati.",
  "anya-e0101n2:97_2": "Tasmā tathārūpaṁ byañjanaṁ sandhāya idaṁ vuttaṁ.",
  "anya-e0101n2:97_3": "Yaṁ pana madhusakkarādikaṁ appaṭikūlaṁ hoti, taṁ pakkhipitabbaṁ.",
  "anya-e0101n2:97_4": "Gaṇhantena ca pamāṇayuttameva gaṇhitabbaṁ.",
  "anya-e0101n2:97_5": "Āmakasākaṁ hatthena gahetvā khādituṁ vaṭṭati.",
  "anya-e0101n2:97_6": "Tathā pana akatvā patteyeva pakkhipitabbaṁ.",
  "anya-e0101n2:97_7": "Dutiyakabhājanassa pana paṭikkhittattā aññaṁ rukkhapaṇṇampi na vaṭṭatīti idamassa vidhānaṁ.",
  "anya-e0101n2:98_0": "Pabhedato pana ayampi tividho hoti.",
  "anya-e0101n2:98_1": "Tattha ukkaṭṭhassa aññatra ucchukhādanakālā kacavarampi chaḍḍetuṁ na vaṭṭati.",
  "anya-e0101n2:98_2": "Odanapiṇḍamacchamaṁsapūvepi bhinditvā khādituṁ na vaṭṭati.",
  "anya-e0101n2:98_3": "Majjhimassa ekena hatthena bhinditvā khādituṁ vaṭṭati, hatthayogī nāmesa.",
  "anya-e0101n2:98_4": "Muduko pana pattayogī nāma hoti, tassa yaṁ sakkā hoti patte pakkhipituṁ, taṁ sabbaṁ hatthena vā dantehi vā bhinditvā khādituṁ vaṭṭati.",
  "anya-e0101n2:99_0": "Imesaṁ pana tiṇṇampi dutiyakabhājanaṁ sāditakkhaṇe dhutaṅgaṁ bhijjati. Ayamettha bhedo.",
  "anya-e0101n2:100_0": "Ayaṁ panānisaṁso, nānārasataṇhāvinodanaṁ.",
  "anya-e0101n2:100_1": "Atricchatāya pahānaṁ, āhāre payojanamattadassitā, thālakādipariharaṇakhedābhāvo, avikkhittabhojitā, appicchatādīnaṁ anulomavuttitāti.",
  "anya-e0101n2:101_0": "Nānābhājanavikkhepaṁ, hitvā okkhittalocano;",
  "anya-e0101n2:102_0": "Khaṇanto viya mūlāni, rasataṇhāya subbato.",
  "anya-e0101n2:103_0": "Sarūpaṁ viya santuṭṭhiṁ, dhārayanto sumānaso;",
  "anya-e0101n2:104_0": "Paribhuñjeyya āhāraṁ, ko añño pattapiṇḍikoti.",
  "anya-e0101n2:105_0": "Ayaṁ pattapiṇḍikaṅge samādānavidhānappabhedabhedānisaṁsavaṇṇanā.",
  "anya-e0101n2:106_0": "7. Khalupacchābhattikaṅgakathā",
  "anya-e0101n2:107_0": "30.Khalupacchābhattikaṅgampi ‘‘atirittabhojanaṁ paṭikkhipāmi, khalupacchābhattikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:108_0": "Tena pana khalupacchābhattikena pavāretvā puna bhojanaṁ kappiyaṁ kāretvā na bhuñjitabbaṁ.",
  "anya-e0101n2:108_1": "Idamassa vidhānaṁ.",
  "anya-e0101n2:109_0": "Pabhedato pana ayampi tividho hoti.",
  "anya-e0101n2:109_1": "Tattha ukkaṭṭho yasmā paṭhamapiṇḍe pavāraṇā nāma natthi, tasmiṁ pana ajjhohariyamāne aññaṁ paṭikkhipato hoti, tasmā evaṁ pavārito paṭhamapiṇḍaṁ ajjhoharitvā dutiyapiṇḍaṁ na bhuñjati.",
  "anya-e0101n2:109_2": "Majjhimo yasmiṁ bhojane pavārito, tadeva bhuñjati.",
  "anya-e0101n2:109_3": "Muduko pana yāva āsanā na vuṭṭhāti tāva bhuñjati.",
  "anya-e0101n2:110_0": "Imesaṁ pana tiṇṇampi pavāritānaṁ kappiyaṁ kārāpetvā bhuttakkhaṇe dhutaṅgaṁ bhijjati.",
  "anya-e0101n2:110_1": "Ayamettha bhedo.",
  "anya-e0101n2:111_0": "Ayaṁpanānisaṁso, anatirittabhojanāpattiyā dūrabhāvo, odarikattābhāvo, nirāmisasannidhitā, puna pariyesanāya abhāvo, appicchatādīnaṁ anulomavuttitāti.",
  "anya-e0101n2:112_0": "Pariyesanāya khedaṁ, na yāti na karoti sannidhiṁ dhīro;",
  "anya-e0101n2:113_0": "Odarikattaṁ pajahati, khalupacchābhattiko yogī.",
  "anya-e0101n2:114_0": "Tasmā sugatapasatthaṁ, santosaguṇādivuḍḍhisañjananaṁ;",
  "anya-e0101n2:115_0": "Dose vidhunitukāmo, bhajeyya yogī dhutaṅgamidanti.",
  "anya-e0101n2:116_0": "Ayaṁ khalupacchābhattikaṅge samādānavidhānappabhedabhedānisaṁsavaṇṇanā.",
  "anya-e0101n2:117_0": "8. Āraññikaṅgakathā",
  "anya-e0101n2:118_0": "31.Āraññikaṅgampi ‘‘gāmantasenāsanaṁ paṭikkhipāmi, āraññikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:119_0": "Tena pana āraññikena gāmantasenāsanaṁ pahāya araññe aruṇaṁ uṭṭhāpetabbaṁ.",
  "anya-e0101n2:119_1": "Tattha saddhiṁ upacārena gāmoyeva gāmantasenāsanaṁ.",
  "anya-e0101n2:120_0": "Gāmo nāma yo koci ekakuṭiko vā anekakuṭiko vā parikkhitto vā aparikkhitto vā samanusso vā amanusso vā antamaso atirekacātumāsaniviṭṭho yo koci satthopi.",
  "anya-e0101n2:121_0": "Gāmūpacāro nāma parikkhittassa gāmassa sace anurādhapurasseva dve indakhīlā honti, abbhantarime indakhīle ṭhitassa thāmamajjhimassa purisassa leḍḍupāto.",
  "anya-e0101n2:121_1": "Tassa lakkhaṇaṁ yathā taruṇamanussā attano balaṁ dassentā bāhaṁ pasāretvā leḍḍuṁ khipanti, evaṁ khittassa leḍḍussa patanaṭṭhānabbhantaranti vinayadharā.",
  "anya-e0101n2:121_2": "Suttantikā pana kākanivāraṇaniyamena khittassāti vadanti.",
  "anya-e0101n2:121_3": "Aparikkhittagāme yaṁ sabbapaccantimassa gharassa dvāre ṭhito mātugāmo bhājanena udakaṁ chaḍḍeti, tassa patanaṭṭhānaṁ gharūpacāro.",
  "anya-e0101n2:121_4": "Tato vuttanayena eko leḍḍupāto gāmo, dutiyo gāmūpacāro.",
  "anya-e0101n2:122_0": "Araññaṁ pana vinayapariyāye tāva ‘‘ṭhapetvā gāmañca gāmūpacārañca sabbametaṁ arañña’’nti (pārā.",
  "anya-e0101n2:122_1": "92) vuttaṁ.",
  "anya-e0101n2:122_2": "Abhidhammapariyāye ‘‘nikkhamitvā bahi indakhīlā, sabbametaṁ arañña’’nti (vibha.",
  "anya-e0101n2:122_3": "529) vuttaṁ.",
  "anya-e0101n2:122_4": "Imasmiṁ pana suttantikapariyāye ‘‘āraññakaṁ nāma senāsanaṁ pañcadhanusatikaṁ pacchima’’nti idaṁ lakkhaṇaṁ.",
  "anya-e0101n2:122_5": "Taṁ āropitena ācariyadhanunā parikkhittassa gāmassa indakhīlato aparikkhittassa paṭhamaleḍḍupātato paṭṭhāya yāva vihāraparikkhepā minitvā vavatthapetabbaṁ.",
  "anya-e0101n2:123_0": "Sace pana vihāro aparikkhitto hoti, yaṁ sabbapaṭhamaṁ senāsanaṁ vā bhattasālā vā dhuvasannipātaṭṭhānaṁ vā bodhi vā cetiyaṁ vā dūre cepi senāsanato hoti, taṁ paricchedaṁ katvā minitabbanti vinayaṭṭhakathāsu vuttaṁ.",
  "anya-e0101n2:123_1": "Majjhimaṭṭhakathāyaṁ pana vihārassapi gāmasseva upacāraṁ nīharitvā ubhinnaṁ leḍḍupātānaṁ antarā minitabbanti vuttaṁ.",
  "anya-e0101n2:123_2": "Idamettha pamāṇaṁ.",
  "anya-e0101n2:124_0": "Sacepi āsanne gāmo hoti, vihāre ṭhitehi mānusakānaṁ saddo suyyati, pabbatanadīādīhi pana antaritattā na sakkā ujuṁ gantuṁ.",
  "anya-e0101n2:124_1": "Yo tassa pakatimaggo hoti, sacepi nāvāya sañcaritabbo, tena maggena pañcadhanusatikaṁ gahetabbaṁ.",
  "anya-e0101n2:124_2": "Yo pana āsannagāmassa aṅgasampādanatthaṁ tato tato maggaṁ pidahati, ayaṁ dhutaṅgacoro hoti.",
  "anya-e0101n2:125_0": "Sace pana āraññikassa bhikkhuno upajjhāyo vā ācariyo vā gilāno hoti, tena araññe sappāyaṁ alabhantena gāmantasenāsanaṁ netvā upaṭṭhātabbo.",
  "anya-e0101n2:125_1": "Kālasseva pana nikkhamitvā aṅgayuttaṭṭhāne aruṇaṁ uṭṭhāpetabbaṁ.",
  "anya-e0101n2:125_2": "Sace aruṇuṭṭhānavelāyaṁ tesaṁ ābādho vaḍḍhati, tesaṁyeva kiccaṁ kātabbaṁ.",
  "anya-e0101n2:125_3": "Na dhutaṅgasuddhikena bhavitabbanti idamassa vidhānaṁ.",
  "anya-e0101n2:126_0": "Pabhedato pana ayampi tividho hoti.",
  "anya-e0101n2:126_1": "Tattha ukkaṭṭhena sabbakālaṁ araññe aruṇaṁ uṭṭhāpetabbaṁ.",
  "anya-e0101n2:126_2": "Majjhimo cattāro vassike māse gāmante vasituṁ labhati.",
  "anya-e0101n2:126_3": "Muduko hemantikepi.",
  "anya-e0101n2:127_0": "Imesaṁ pana tiṇṇampi yathā paricchinne kāle araññato āgantvā gāmantasenāsane dhammassavanaṁ suṇantānaṁ aruṇe uṭṭhitepi dhutaṅgaṁ na bhijjati.",
  "anya-e0101n2:127_1": "Sutvā gacchantānaṁ antarāmagge uṭṭhitepi na bhijjati.",
  "anya-e0101n2:127_2": "Sace pana uṭṭhitepi dhammakathike muhuttaṁ nipajjitvā gamissāmāti niddāyantānaṁ aruṇaṁ uṭṭhahati, attano vā ruciyā gāmantasenāsane aruṇaṁ uṭṭhapenti, dhutaṅgaṁ bhijjatīti ayamettha bhedo.",
  "anya-e0101n2:128_0": "Ayaṁpanānisaṁso, āraññiko bhikkhu araññasaññaṁ manasikaronto bhabbo aladdhaṁ vā samādhiṁ paṭiladdhuṁ laddhaṁ vā rakkhituṁ, satthāpissa attamano hoti. Yathāha –",
  "anya-e0101n2:128_1": "‘‘tenāhaṁ, nāgita, tassa bhikkhuno attamano homi araññavihārenā’’ti (a. ni. 6.42; 8.86).",
  "anya-e0101n2:128_2": "Pantasenāsanavāsino cassa asappāyarūpādayo cittaṁ na vikkhipanti, vigatasantāso hoti, jīvitanikantiṁ jahati, pavivekasukharasaṁ assādeti, paṁsukūlikādibhāvopi cassa patirūpo hotīti.",
  "anya-e0101n2:129_0": "Pavivitto asaṁsaṭṭho, pantasenāsane rato;",
  "anya-e0101n2:130_0": "Ārādhayanto nāthassa, vanavāsena mānasaṁ.",
  "anya-e0101n2:131_0": "Eko araññe nivasaṁ, yaṁ sukhaṁ labhate yati;",
  "anya-e0101n2:132_0": "Rasaṁ tassa na vindanti, api devā saindakā.",
  "anya-e0101n2:133_0": "Paṁsukūlañca esova, kavacaṁ viya dhārayaṁ;",
  "anya-e0101n2:134_0": "Araññasaṅgāmagato, avasesadhutāyudho.",
  "anya-e0101n2:135_0": "Samattho nacirasseva, jetuṁ māraṁ savāhiniṁ;",
  "anya-e0101n2:136_0": "Tasmā araññavāsamhi, ratiṁ kayirātha paṇḍitoti.",
  "anya-e0101n2:137_0": "Ayaṁ āraññikaṅge samādānavidhānappabhedabhedānisaṁsavaṇṇanā.",
  "anya-e0101n2:138_0": "9. Rukkhamūlikaṅgakathā",
  "anya-e0101n2:139_0": "32.Rukkhamūlikaṅgampi ‘‘channaṁ paṭikkhipāmi, rukkhamūlikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:140_0": "Tena pana rukkhamūlikena sīmantarikarukkhaṁ, cetiyarukkhaṁ, niyyāsarukkhaṁ, phalarukkhaṁ, vaggulirukkhaṁ, susirarukkhaṁ, vihāramajjhe ṭhitarukkhanti ime rukkhe vivajjetvā vihārapaccante ṭhitarukkho gahetabboti idamassa vidhānaṁ.",
  "anya-e0101n2:141_0": "Pabhedato pana ayampi tividho hoti.",
  "anya-e0101n2:141_1": "Tattha ukkaṭṭho yathārucitaṁ rukkhaṁ gahetvā paṭijaggāpetuṁ na labhati.",
  "anya-e0101n2:141_2": "Pādena paṇṇasaṭaṁ apanetvā vasitabbaṁ.",
  "anya-e0101n2:141_3": "Majjhimo taṁ ṭhānaṁ sampattehiyeva paṭijaggāpetuṁ labhati.",
  "anya-e0101n2:141_4": "Mudukena ārāmikasamaṇuddese pakkositvā sodhāpetvā samaṁ kārāpetvā vālukaṁ okirāpetvā pākāraparikkhepaṁ kārāpetvā dvāraṁ yojāpetvā vasitabbaṁ.",
  "anya-e0101n2:141_5": "Mahadivase pana rukkhamūlikena tattha anisīditvā aññattha paṭicchanne ṭhāne nisīditabbaṁ.",
  "anya-e0101n2:142_0": "Imesaṁ pana tiṇṇampi channe vāsaṁ kappitakkhaṇe dhutaṅgaṁ bhijjati.",
  "anya-e0101n2:142_1": "Jānitvā channe aruṇaṁ uṭṭhāpitamatteti aṅguttarabhāṇakā.",
  "anya-e0101n2:142_2": "Ayamettha bhedo.",
  "anya-e0101n2:143_0": "Ayaṁ panānisaṁso, rukkhamūlasenāsanaṁ nissāya pabbajjāti (mahāva.",
  "anya-e0101n2:143_1": "128) vacanato nissayānurūpapaṭipattisabbhāvo, appāni ceva sulabhāni ca tāni ca anavajjānīti (a. ni. 4.27; itivu.",
  "anya-e0101n2:143_2": "101) bhagavatā saṁvaṇṇitapaccayatā, abhiṇhaṁ tarupaṇṇavikāradassanena aniccasaññāsamuṭṭhāpanatā, senāsanamaccherakammārāmatānaṁ abhāvo, devatāhi sahavāsitā, appicchatādīnaṁ anulomavuttitāti.",
  "anya-e0101n2:144_0": "Vaṇṇito buddhaseṭṭhena, nissayoti ca bhāsito;",
  "anya-e0101n2:145_0": "Nivāso pavivittassa, rukkhamūlasamo kuto.",
  "anya-e0101n2:146_0": "Āvāsamaccherahare, devatā paripālite;",
  "anya-e0101n2:147_0": "Pavivitte vasanto hi, rukkhamūlamhi subbato.",
  "anya-e0101n2:148_0": "Abhirattāni nīlāni, paṇḍūni patitāni ca;",
  "anya-e0101n2:149_0": "Passanto tarupaṇṇāni, niccasaññaṁ panūdati.",
  "anya-e0101n2:150_0": "Tasmā hi buddhadāyajjaṁ, bhāvanābhiratālayaṁ;",
  "anya-e0101n2:151_0": "Vivittaṁ nātimaññeyya, rukkhamūlaṁ vicakkhaṇoti.",
  "anya-e0101n2:152_0": "Ayaṁ rukkhamūlikaṅge samādānavidhānappabhedabhedānisaṁsavaṇṇanā.",
  "anya-e0101n2:153_0": "10. Abbhokāsikaṅgakathā",
  "anya-e0101n2:154_0": "33.Abbhokāsikaṅgampi ‘‘channañca rukkhamūlañca paṭikkhipāmi, abbhokāsikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:155_0": "Tassa pana abbhokāsikassa dhammassavanāya vā uposathatthāya vā uposathāgāraṁ pavisituṁ vaṭṭati.",
  "anya-e0101n2:155_1": "Sace paviṭṭhassa devo vassati, deve vassamāne anikkhamitvā vassūparame nikkhamitabbaṁ.",
  "anya-e0101n2:155_2": "Bhojanasālaṁ vā aggisālaṁ vā pavisitvā vattaṁ kātuṁ, bhojanasālāya there bhikkhū bhattena āpucchituṁ, uddisantena vā uddisāpentena vā channaṁ pavisituṁ, bahi dunnikkhittāni mañcapīṭhādīni anto pavesetuñca vaṭṭati.",
  "anya-e0101n2:155_3": "Sace maggaṁ gacchantena vuḍḍhatarānaṁ parikkhāro gahito hoti, deve vassante maggamajjhe ṭhitaṁ sālaṁ pavisituṁ vaṭṭati.",
  "anya-e0101n2:155_4": "Sace na kiñci gahitaṁ hoti, sālāya ṭhassāmīti vegena gantuṁ na vaṭṭati.",
  "anya-e0101n2:155_5": "Pakatigatiyā gantvā paviṭṭhena pana yāva vassūparamā ṭhatvā gantabbanti idamassa vidhānaṁ.",
  "anya-e0101n2:155_6": "Rukkhamūlikassāpi eseva nayo.",
  "anya-e0101n2:156_0": "Pabhedato pana ayampi tividho hoti.",
  "anya-e0101n2:156_1": "Tattha ukkaṭṭhassa rukkhaṁ vā pabbataṁ vā gehaṁ vā upanissāya vasituṁ na vaṭṭati.",
  "anya-e0101n2:156_2": "Abbhokāseyeva cīvarakuṭiṁ katvā vasitabbaṁ.",
  "anya-e0101n2:156_3": "Majjhimassa rukkhapabbatagehāni upanissāya anto appavisitvā vasituṁ vaṭṭati.",
  "anya-e0101n2:156_4": "Mudukassa acchannamariyādaṁ pabbhārampi sākhāmaṇḍapopi pīṭhapaṭopi khettarakkhakādīhi chaḍḍitā tatraṭṭhakakuṭikāpi vaṭṭatīti.",
  "anya-e0101n2:157_0": "Imesaṁ pana tiṇṇampi vāsatthāya channaṁ vā rukkhamūlaṁ vā paviṭṭhakkhaṇe dhutaṅgaṁ bhijjati.",
  "anya-e0101n2:157_1": "Jānitvā tattha aruṇaṁ uṭṭhāpitamatteti aṅguttarabhāṇakā.",
  "anya-e0101n2:157_2": "Ayamettha bhedo.",
  "anya-e0101n2:158_0": "Ayaṁ panānisaṁso, āvāsapalibodhupacchedo, thinamiddhapanūdanaṁ, ‘‘migā viya asaṅgacārino, aniketā viharanti bhikkhavo’’ti (saṁ. ni.",
  "anya-e0101n2:158_1": "1.224) pasaṁsāya anurūpatā, nissaṅgatā, cātuddisatā, appicchatādīnaṁ anulomavuttitāti.",
  "anya-e0101n2:159_0": "Anagāriyabhāvassa , anurūpe adullabhe;",
  "anya-e0101n2:160_0": "Tārāmaṇivitānamhi, candadīpappabhāsite.",
  "anya-e0101n2:161_0": "Abbhokāse vasaṁ bhikkhu, migabhūtena cetasā;",
  "anya-e0101n2:162_0": "Thinamiddhaṁ vinodetvā, bhāvanārāmataṁ sito.",
  "anya-e0101n2:163_0": "Pavivekarasassādaṁ, nacirasseva vindati;",
  "anya-e0101n2:164_0": "Yasmā tasmā hi sappañño, abbhokāsarato siyāti.",
  "anya-e0101n2:165_0": "Ayaṁ abbhokāsikaṅge samādānavidhānappabhedabhedānisaṁsavaṇṇanā.",
  "anya-e0101n2:166_0": "11. Sosānikaṅgakathā",
  "anya-e0101n2:167_0": "34.Sosānikaṅgampi ‘‘na susānaṁ paṭikkhipāmi, sosānikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:168_0": "Tena pana sosānikena yaṁ manussā gāmaṁ nivesantā ‘‘idaṁ susāna’’nti vavatthapenti, na tattha vasitabbaṁ.",
  "anya-e0101n2:168_1": "Na hi matasarīre ajjhāpite taṁ susānaṁ nāma hoti, jhāpitakālato pana paṭṭhāya sacepi dvādasavassāni chaḍḍitaṁ, taṁ susānameva.",
  "anya-e0101n2:169_0": "Tasmiṁ pana vasantena caṅkamamaṇḍapādīni kāretvā mañcapīṭhaṁ paññapetvā pānīyaparibhojanīyaṁ upaṭṭhāpetvā dhammaṁ vācentena na vasitabbaṁ.",
  "anya-e0101n2:169_1": "Garukaṁ hi idaṁ dhutaṅgaṁ, tasmā uppannaparissayavighātatthāya saṅghattheraṁ vā rājayuttakaṁ vā jānāpetvā appamattena vasitabbaṁ.",
  "anya-e0101n2:169_2": "Caṅkamantena addhakkhikena āḷāhanaṁ olokentena caṅkamitabbaṁ.",
  "anya-e0101n2:170_0": "Susānaṁ gacchantenāpi mahāpathā ukkamma uppathamaggena gantabbaṁ.",
  "anya-e0101n2:170_1": "Divāyeva ārammaṇaṁ vavatthapetabbaṁ.",
  "anya-e0101n2:170_2": "Evañhissa taṁ rattiṁ bhayānakaṁ na bhavissati, amanussā rattiṁ viravitvā viravitvā āhiṇḍantāpi na kenaci paharitabbā.",
  "anya-e0101n2:170_3": "Ekadivasampi susānaṁ agantuṁ na vaṭṭati.",
  "anya-e0101n2:170_4": "Majjhimayāmaṁ susāne khepetvā pacchimayāme paṭikkamituṁ vaṭṭatīti aṅguttarabhāṇakā.",
  "anya-e0101n2:170_5": "Amanussānaṁ piyaṁ tilapiṭṭhamāsabhattamacchamaṁsakhīratelaguḷādikhajjabhojjaṁ na sevitabbaṁ.",
  "anya-e0101n2:170_6": "Kulagehaṁ na pavisitabbanti idamassa vidhānaṁ.",
  "anya-e0101n2:171_0": "Pabhedato pana ayampi tividho hoti.",
  "anya-e0101n2:171_1": "Tattha ukkaṭṭhena yattha dhuvaḍāhadhuvakuṇapadhuvarodanāni atthi, tattheva vasitabbaṁ.",
  "anya-e0101n2:171_2": "Majjhimassa tīsu ekasmimpi sati vaṭṭati.",
  "anya-e0101n2:171_3": "Mudukassa vuttanayena susānalakkhaṇaṁ pattamatte vaṭṭati.",
  "anya-e0101n2:172_0": "Imesaṁ pana tiṇṇampi na susānamhi vāsaṁ kappanena dhutaṅgaṁ bhijjati.",
  "anya-e0101n2:172_1": "Susānaṁ agatadivaseti aṅguttarabhāṇakā.",
  "anya-e0101n2:172_2": "Ayamettha bhedo.",
  "anya-e0101n2:173_0": "Ayaṁ panānisaṁso maraṇassatipaṭilābho, appamādavihāritā, asubhanimittādhigamo, kāmarāgavinodanaṁ, abhiṇhaṁ kāyasabhāvadassanaṁ, saṁvegabahulatā ārogyamadādippahānaṁ, bhayabheravasahanatā, amanussānaṁ garubhāvanīyatā, appicchatādīnaṁ anulomavuttitāti.",
  "anya-e0101n2:174_0": "Sosānikañhi maraṇānusatippabhāvā,",
  "anya-e0101n2:175_0": "Niddāgatampi na phusanti pamādadosā;",
  "anya-e0101n2:176_0": "Sampassato ca kuṇapāni bahūni tassa,",
  "anya-e0101n2:177_0": "Kāmānubhāvavasagampi na hoti cittaṁ.",
  "anya-e0101n2:178_0": "Saṁvegameti vipulaṁ na madaṁ upeti,",
  "anya-e0101n2:179_0": "Sammā atho ghaṭati nibbutimesamāno;",
  "anya-e0101n2:180_0": "Sosānikaṅgamitinekaguṇāvahattā,",
  "anya-e0101n2:181_0": "Nibbānaninnahadayena nisevitabbanti.",
  "anya-e0101n2:182_0": "Ayaṁ sosānikaṅge samādānavidhānappabhedabhedānisaṁsavaṇṇanā.",
  "anya-e0101n2:183_0": "12. Yathāsanthatikaṅgakathā",
  "anya-e0101n2:184_0": "35.Yathāsanthatikaṅgampi ‘‘senāsanaloluppaṁ paṭikkhipāmi, yathāsanthatikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:185_0": "Tena pana yathāsanthatikena yadassa senāsanaṁ ‘‘idaṁ tuyhaṁ pāpuṇātī’’ti gāhitaṁ hoti, teneva tuṭṭhabbaṁ, na añño uṭṭhāpetabbo.",
  "anya-e0101n2:185_1": "Idamassa vidhānaṁ.",
  "anya-e0101n2:186_0": "Pabhedato pana ayampi tividho hoti.",
  "anya-e0101n2:186_1": "Tattha ukkaṭṭho attano pattasenāsanaṁ dūreti vā accāsanneti vā amanussadīghajātikādīhi upaddutanti vā uṇhanti vā sītalanti vā pucchituṁ na labhati.",
  "anya-e0101n2:186_2": "Majjhimo pucchituṁ labhati.",
  "anya-e0101n2:186_3": "Gantvā pana oloketuṁ na labhati.",
  "anya-e0101n2:186_4": "Muduko gantvā oloketvā sacassa taṁ na ruccati, aññaṁ gahetuṁ labhati.",
  "anya-e0101n2:187_0": "Imesaṁ pana tiṇṇampi senāsanaloluppe uppannamatte dhutaṅgaṁ bhijjatīti ayamettha bhedo.",
  "anya-e0101n2:188_0": "Ayaṁ panānisaṁso, ‘‘yaṁ laddhaṁ tena tuṭṭhabba’’nti (jā. 1.1.136; pāci.",
  "anya-e0101n2:188_1": "793) vuttovādakaraṇaṁ, sabrahmacārīnaṁ hitesitā, hīnapaṇītavikappapariccāgo, anurodhavirodhappahānaṁ, atricchatāya dvārapidahanaṁ, appicchatādīnaṁ anulomavuttitāti.",
  "anya-e0101n2:189_0": "Yaṁ laddhaṁ tena santuṭṭho, yathāsanthatiko yati;",
  "anya-e0101n2:190_0": "Nibbikappo sukhaṁ seti, tiṇasantharakesupi.",
  "anya-e0101n2:191_0": "Na so rajjati seṭṭhamhi, hīnaṁ laddhā na kuppati;",
  "anya-e0101n2:192_0": "Sabrahmacārinavake, hitena anukampati.",
  "anya-e0101n2:193_0": "Tasmā ariyasatāciṇṇaṁ, munipuṅgavavaṇṇitaṁ;",
  "anya-e0101n2:194_0": "Anuyuñjetha medhāvī, yathāsanthatarāmatanti.",
  "anya-e0101n2:195_0": "Ayaṁ yathāsanthatikaṅge samādānavidhānappabhedabhedānisaṁsavaṇṇanā.",
  "anya-e0101n2:196_0": "13. Nesajjikaṅgakathā",
  "anya-e0101n2:197_0": "36.Nesajjikaṅgampi ‘‘seyyaṁ paṭikkhipāmi, nesajjikaṅgaṁ samādiyāmī’’ti imesaṁ aññataravacanena samādinnaṁ hoti.",
  "anya-e0101n2:198_0": "Tena pana nesajjikena rattiyā tīsu yāmesu ekaṁ yāmaṁ uṭṭhāya caṅkamitabbaṁ.",
  "anya-e0101n2:198_1": "Iriyāpathesu hi nipajjitumeva na vaṭṭati.",
  "anya-e0101n2:198_2": "Idamassa vidhānaṁ.",
  "anya-e0101n2:199_0": "Pabhedato pana ayampi tividho hoti.",
  "anya-e0101n2:199_1": "Tattha ukkaṭṭhassa neva apassenaṁ, na dussapallatthikā, na āyogapaṭṭo vaṭṭati.",
  "anya-e0101n2:199_2": "Majjhimassa imesu tīsu yaṁkiñci vaṭṭati.",
  "anya-e0101n2:199_3": "Mudukassa apassenampi dussapallatthikāpi āyogapaṭṭopi bibbohanampi pañcaṅgopi sattaṅgopi vaṭṭati.",
  "anya-e0101n2:199_4": "Pañcaṅgo pana piṭṭhiapassayena saddhiṁ kato.",
  "anya-e0101n2:199_5": "Sattaṅgo nāma piṭṭhiapassayena ca ubhatopassesu apassayehi ca saddhiṁ kato.",
  "anya-e0101n2:199_6": "Taṁ kira miḷābhayattherassa akaṁsu.",
  "anya-e0101n2:199_7": "Thero anāgāmī hutvā parinibbāyi.",
  "anya-e0101n2:200_0": "Imesaṁ pana tiṇṇampi seyyaṁ kappitamatte dhutaṅgaṁ bhijjati. Ayamettha bhedo.",
  "anya-e0101n2:201_0": "Ayaṁ panānisaṁso, ‘‘seyyasukhaṁ passasukhaṁ middhasukhaṁ anuyutto viharatī’’ti (dī. ni. 3.320; ma. ni.",
  "anya-e0101n2:201_1": "1.186) vuttassa cetaso vinibandhassa upacchedanaṁ, sabbakammaṭṭhānānuyogasappāyatā, pāsādikairiyāpathatā, vīriyārambhānukūlatā, sammāpaṭipattiyā anubrūhananti.",
  "anya-e0101n2:202_0": "Ābhujitvāna pallaṅkaṁ, paṇidhāya ujuṁ tanuṁ;",
  "anya-e0101n2:203_0": "Nisīdanto vikampeti, mārassa hadayaṁ yati.",
  "anya-e0101n2:204_0": "Seyyasukhaṁ middhasukhaṁ, hitvā āraddhavīriyo;",
  "anya-e0101n2:205_0": "Nisajjābhirato bhikkhu, sobhayanto tapovanaṁ.",
  "anya-e0101n2:206_0": "Nirāmisaṁ pītisukhaṁ, yasmā samadhigacchati;",
  "anya-e0101n2:207_0": "Tasmā samanuyuñjeyya, dhīro nesajjikaṁ vatanti.",
  "anya-e0101n2:208_0": "Ayaṁ nesajjikaṅge samādāna vidhānappabheda bhedānisaṁsavaṇṇanā.",
  "anya-e0101n2:209_0": "Dhutaṅgapakiṇṇakakathā",
  "anya-e0101n2:210_0": "37. Idāni –",
  "anya-e0101n2:211_0": "Kusalattikato ceva, dhutādīnaṁ vibhāgato;",
  "anya-e0101n2:212_0": "Samāsabyāsato cāpi, viññātabbo vinicchayoti. –",
  "anya-e0101n2:213_0": "Imissā gāthāya vasena vaṇṇanā hoti.",
  "anya-e0101n2:214_0": "Tattha kusalattikatoti sabbāneva hi dhutaṅgāni sekkhaputhujjanakhīṇāsavānaṁ vasena siyā kusalāni, siyā abyākatāni, natthi dhutaṅgaṁ akusalanti.",
  "anya-e0101n2:215_0": "Yo pana vadeyya ‘‘pāpiccho icchāpakato āraññiko hotīti ādivacanato (a. ni. 5.181; pari.",
  "anya-e0101n2:215_1": "325) akusalampi dhutaṅga’’nti.",
  "anya-e0101n2:215_2": "So vattabbo –",
  "anya-e0101n2:215_3": "na mayaṁ ‘‘akusalacittena araññe na vasatī’’ti vadāma.",
  "anya-e0101n2:215_4": "Yassa hi araññe nivāso, so āraññiko.",
  "anya-e0101n2:215_5": "So ca pāpiccho vā bhaveyya appiccho vā.",
  "anya-e0101n2:215_6": "Imāni pana tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṁ ñāṇaṁ aṅgametesanti dhutaṅgāni.",
  "anya-e0101n2:215_7": "Atha vā dhutāni ca tāni paṭipakkhaniddhunanato aṅgāni ca paṭipattiyātipi dhutaṅgānīti vuttaṁ.",
  "anya-e0101n2:215_8": "Na ca akusalena koci dhuto nāma hoti, yassetāni aṅgāni bhaveyyuṁ, na ca akusalaṁ kiñci dhunāti, yesaṁ taṁ aṅgantikatvā dhutaṅgānīti vucceyyuṁ.",
  "anya-e0101n2:215_9": "Nāpi akusalaṁ cīvaraloluppādīni ceva niddhunāti paṭipattiyā ca aṅgaṁ hoti.",
  "anya-e0101n2:215_10": "Tasmā suvuttamidaṁ ‘‘natthi akusalaṁ dhutaṅga’’nti.",
  "anya-e0101n2:216_0": "‘‘Yesampi kusalattikavinimuttaṁ dhutaṅgaṁ, tesaṁ atthato dhutaṅgameva natthi.",
  "anya-e0101n2:216_1": "Asantaṁ kassa dhunanato dhutaṅgaṁ nāma bhavissati.",
  "anya-e0101n2:216_2": "Dhutaguṇe samādāya vattatīti vacanavirodhopi ca nesaṁ āpajjati, tasmā taṁ na gahetabba’’nti ayaṁ tāva kusalattikato vaṇṇanā.",
  "anya-e0101n2:217_0": "Dhutādīnaṁvibhāgatoti dhuto veditabbo.",
  "anya-e0101n2:217_1": "Dhutavādo veditabbo.",
  "anya-e0101n2:217_2": "Dhutadhammā veditabbā.",
  "anya-e0101n2:217_3": "Dhutaṅgāni veditabbāni.",
  "anya-e0101n2:217_4": "Kassa dhutaṅgasevanā sappāyāti veditabbaṁ.",
  "anya-e0101n2:218_0": "Tattha dhutoti dhutakileso vā puggalo kilesadhunano vā dhammo.",
  "anya-e0101n2:219_0": "Dhutavādoti ettha pana atthi dhuto na dhutavādo, atthi na dhuto dhutavādo, atthi neva dhuto na dhutavādo, atthi dhuto ceva dhutavādo ca.",
  "anya-e0101n2:220_0": "Tattha yo dhutaṅgena attano kilese dhuni, paraṁ pana dhutaṅgena na ovadati, nānusāsati bākulatthero viya, ayaṁ dhuto na dhutavādo.",
  "anya-e0101n2:220_1": "Yathāha, ‘‘tayidaṁ āyasmā bākulo dhuto na dhutavādo’’ti.",
  "anya-e0101n2:220_2": "Yo pana na dhutaṅgena attano kilese dhuni, kevalaṁ aññe dhutaṅgena ovadati anusāsati upanandatthero viya, ayaṁ na dhuto dhutavādo.",
  "anya-e0101n2:220_3": "Yathāha, ‘‘tayidaṁ āyasmā upanando sakyaputto na dhuto dhutavādo’’ti.",
  "anya-e0101n2:220_4": "Yo ubhayavipanno lāḷudāyī viya, ayaṁ neva dhuto na dhutavādo.",
  "anya-e0101n2:220_5": "Yathāha, ‘‘tayidaṁ āyasmā lāḷudāyī neva dhuto na dhutavādo’’ti.",
  "anya-e0101n2:220_6": "Yo pana ubhayasampanno dhammasenāpati viya, ayaṁ dhuto ceva dhutavādo ca.",
  "anya-e0101n2:220_7": "Yathāha, ‘‘tayidaṁ āyasmā sāriputto dhuto ceva dhutavādo cāti.",
  "anya-e0101n2:221_0": "Dhutadhammā veditabbāti appicchatā, santuṭṭhitā, sallekhatā, pavivekatā, idamatthitāti ime dhutaṅgacetanāya parivārakā pañca dhammā ‘‘appicchataṁyeva nissāyā’’tiādivacanato (a. ni. 5.181; pari.",
  "anya-e0101n2:221_1": "325) dhutadhammā nāma, tattha appicchatā ca santuṭṭhitā ca alobho.",
  "anya-e0101n2:221_2": "Sallekhatā ca pavivekatā ca dvīsu dhammesu anupatanti alobhe ca amohe ca.",
  "anya-e0101n2:221_3": "Idamatthitā ñāṇameva.",
  "anya-e0101n2:221_4": "Tattha ca alobhena paṭikkhepavatthūsu lobhaṁ, amohena tesveva ādīnavapaṭicchādakaṁ mohaṁ dhunāti.",
  "anya-e0101n2:221_5": "Alobhena ca anuññātānaṁ paṭisevanamukhena pavattaṁ kāmasukhānuyogaṁ, amohena dhutaṅgesu atisallekhamukhena pavattaṁ attakilamathānuyogaṁ dhunāti.",
  "anya-e0101n2:221_6": "Tasmā ime dhammā dhutadhammāti veditabbā.",
  "anya-e0101n2:222_0": "Dhutaṅgāni veditabbānīti terasa dhutaṅgāni veditabbāni paṁsukūlikaṅgaṁ…pe…",
  "anya-e0101n2:222_1": "nesajjikaṅganti.",
  "anya-e0101n2:222_2": "Tāni atthato lakkhaṇādīhi ca vuttāneva.",
  "anya-e0101n2:223_0": "Kassa dhutaṅgasevanā sappāyāti rāgacaritassa ceva mohacaritassa ca. Kasmā?",
  "anya-e0101n2:223_1": "Dhutaṅgasevanā hi dukkhāpaṭipadā ceva sallekhavihāro ca.",
  "anya-e0101n2:223_2": "Dukkhāpaṭipadañca nissāya rāgo vūpasammati.",
  "anya-e0101n2:223_3": "Sallekhaṁ nissāya appamattassa moho pahīyati.",
  "anya-e0101n2:223_4": "Āraññikaṅgarukkhamūlikaṅgapaṭisevanā vā ettha dosacaritassāpi sappāyā.",
  "anya-e0101n2:223_5": "Tattha hissa asaṅghaṭṭiyamānassa viharato dosopi vūpasammatīti ayaṁ dhutādīnaṁ vibhāgato vaṇṇanā.",
  "anya-e0101n2:224_0": "Samāsabyāsatoti imāni pana dhutaṅgāni samāsato tīṇi sīsaṅgāni, pañca asambhinnaṅgānīti aṭṭheva honti.",
  "anya-e0101n2:224_1": "Tattha sapadānacārikaṅgaṁ, ekāsanikaṅgaṁ, abbhokāsikaṅganti imāni tīṇi sīsaṅgāni.",
  "anya-e0101n2:224_2": "Sapadānacārikaṅgañhi rakkhanto piṇḍapātikaṅgampi rakkhissati.",
  "anya-e0101n2:224_3": "Ekāsanikaṅgañca rakkhato pattapiṇḍikaṅgakhalupacchābhattikaṅgānipi surakkhanīyāni bhavissanti.",
  "anya-e0101n2:224_4": "Abbhokāsikaṅgaṁ rakkhantassa kiṁ atthi rukkhamūlikaṅgayathāsanthatikaṅgesu rakkhitabbaṁ nāma.",
  "anya-e0101n2:224_5": "Iti imāni tīṇi sīsaṅgāni, āraññikaṅgaṁ, paṁsukūlikaṅgaṁ, tecīvarikaṅgaṁ, nesajjikaṅgaṁ, sosānikaṅganti imāni pañca asambhinnaṅgāni cāti aṭṭheva honti.",
  "anya-e0101n2:225_0": "Puna dve cīvarapaṭisaṁyuttāni, pañca piṇḍapātapaṭisaṁyuttāni, pañca senāsanapaṭisaṁyuttāni, ekaṁ vīriyapaṭisaṁyuttanti evaṁ cattārova honti.",
  "anya-e0101n2:225_1": "Tattha nesajjikaṅgaṁ vīriyapaṭisaṁyuttaṁ.",
  "anya-e0101n2:225_2": "Itarāni pākaṭāneva.",
  "anya-e0101n2:226_0": "Puna sabbāneva nissayavasena dve honti paccayanissitāni dvādasa, vīriyanissitaṁ ekanti.",
  "anya-e0101n2:226_1": "Sevitabbāsevitabbavasenapi dveyeva honti.",
  "anya-e0101n2:226_2": "Yassa hi dhutaṅgaṁ sevantassa kammaṭṭhānaṁ vaḍḍhati, tena sevitabbāni.",
  "anya-e0101n2:226_3": "Yassa sevato hāyati, tena na sevitabbāni.",
  "anya-e0101n2:226_4": "Yassa pana sevatopi asevatopi vaḍḍhateva, na hāyati, tenāpi pacchimaṁ janataṁ anukampantena sevitabbāni.",
  "anya-e0101n2:226_5": "Yassāpi sevatopi asevatopi na vaḍḍhati, tenāpi sevitabbāniyeva āyatiṁ vāsanatthāyāti.",
  "anya-e0101n2:227_0": "Evaṁ sevitabbāsevitabbavasena duvidhānipi sabbāneva cetanāvasena ekavidhāni honti.",
  "anya-e0101n2:227_1": "Ekameva hi dhutaṅgaṁ samādānacetanāti.",
  "anya-e0101n2:227_2": "Aṭṭhakathāyampi vuttaṁ ‘‘yā cetanā, taṁ dhutaṅganti vadantī’’ti.",
  "anya-e0101n2:228_0": "Byāsato pana bhikkhūnaṁ terasa, bhikkhunīnaṁ aṭṭha, sāmaṇerānaṁ dvādasa, sikkhamānasāmaṇerīnaṁ satta, upāsakaupāsikānaṁ dveti dvācattālīsa honti.",
  "anya-e0101n2:228_1": "Sace pana abbhokāse āraññikaṅgasampannaṁ susānaṁ hoti, ekopi bhikkhu ekappahārena sabbadhutaṅgāni paribhuñjituṁ sakkoti.",
  "anya-e0101n2:228_2": "Bhikkhunīnaṁ pana āraññikaṅgaṁ khalupacchābhattikaṅgañca dvepi sikkhāpadeneva paṭikkhittāni, abbhokāsikaṅgaṁ, rukkhamūlikaṅgaṁ, sosānikaṅganti imāni tīṇi dupparihārāni.",
  "anya-e0101n2:228_3": "Bhikkhuniyā hi dutiyikaṁ vinā vasituṁ na vaṭṭati.",
  "anya-e0101n2:228_4": "Evarūpe ca ṭhāne samānacchandā dutiyikā dullabhā.",
  "anya-e0101n2:228_5": "Sacepi labheyya saṁsaṭṭhavihārato na mucceyya.",
  "anya-e0101n2:228_6": "Evaṁ sati yassatthāya dhutaṅgaṁ seveyya, svevassā attho na sampajjeyya.",
  "anya-e0101n2:228_7": "Evaṁ paribhuñjituṁ asakkuṇeyyatāya pañca hāpetvā bhikkhunīnaṁ aṭṭheva hontīti veditabbāni.",
  "anya-e0101n2:228_8": "Yathāvuttesu pana ṭhapetvā tecīvarikaṅgaṁ sesāni dvādasa sāmaṇerānaṁ, satta sikkhamānasāmaṇerīnaṁ veditabbāni.",
  "anya-e0101n2:228_9": "Upāsakaupāsikānaṁ pana ekāsanikaṅgaṁ, pattapiṇḍikaṅganti imāni dve patirūpāni ceva sakkā ca paribhuñjitunti dve dhutaṅgānīti evaṁ byāsato dvecattālīsa hontīti ayaṁ samāsabyāsato vaṇṇanā.",
  "anya-e0101n2:229_0": "Ettāvatā ca ‘‘sīle patiṭṭhāya naro sapañño’’ti imissā gāthāya sīlasamādhipaññāmukhena desite visuddhimagge yehi appicchatāsantuṭṭhitādīhi guṇehi vuttappakārassa sīlassa vodānaṁ hoti, tesaṁ sampādanatthaṁ samādātabbadhutaṅgakathā bhāsitā hoti.",
  "anya-e0101n2:230_0": "Iti sādhujanapāmojjatthāya kate visuddhimagge",
  "anya-e0101n2:231_0": "Dhutaṅganiddeso nāma dutiyo paricchedo."
}