{
  "sn16:1.0.1_0": "Saṁyutta Nikāya 16 ",
  "sn16:1.0.2_0": "1. Kassapavagga ",
  "sn16:1.0.3_0": "1. Santuṭṭhasutta ",
  "sn16:1.1.1_0": "Sāvatthiyaṁ viharati. ",
  "sn16:1.1.2_0": "“Santuṭṭhāyaṁ, bhikkhave, kassapo itarītarena cīvarena, itarītaracīvarasantuṭṭhiyā ca vaṇṇavādī; ",
  "sn16:1.1.3_0": "na ca cīvarahetu anesanaṁ appatirūpaṁ āpajjati;",
  "sn16:1.1.3_1": "aladdhā ca cīvaraṁ na paritassati;",
  "sn16:1.1.3_2": "laddhā ca cīvaraṁ agadhito amucchito anajjhāpanno ādīnavadassāvī nissaraṇapañño paribhuñjati.",
  "sn16:1.2.1_0": "Santuṭṭhāyaṁ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī;",
  "sn16:1.2.1_1": "na ca piṇḍapātahetu anesanaṁ appatirūpaṁ āpajjati;",
  "sn16:1.2.1_2": "aladdhā ca piṇḍapātaṁ na paritassati;",
  "sn16:1.2.1_3": "laddhā ca piṇḍapātaṁ agadhito amucchito anajjhāpanno ādīnavadassāvī nissaraṇapañño paribhuñjati.",
  "sn16:1.3.1_0": "Santuṭṭhāyaṁ, bhikkhave, kassapo itarītarena senāsanena, itarītarasenāsanasantuṭṭhiyā ca vaṇṇavādī;",
  "sn16:1.3.1_1": "na ca senāsanahetu anesanaṁ appatirūpaṁ āpajjati;",
  "sn16:1.3.1_2": "aladdhā ca senāsanaṁ na paritassati;",
  "sn16:1.3.1_3": "laddhā ca senāsanaṁ agadhito amucchito anajjhāpanno ādīnavadassāvī nissaraṇapañño paribhuñjati.",
  "sn16:1.4.1_0": "Santuṭṭhāyaṁ, bhikkhave, kassapo itarītarena gilānappaccayabhesajjaparikkhārena, itarītaragilānappaccayabhesajjaparikkhārasantuṭṭhiyā ca vaṇṇavādī;",
  "sn16:1.4.1_1": "na ca gilānappaccayabhesajjaparikkhārahetu anesanaṁ appatirūpaṁ āpajjati;",
  "sn16:1.4.1_2": "aladdhā ca gilānappaccayabhesajjaparikkhāraṁ na paritassati;",
  "sn16:1.4.1_3": "laddhā ca gilānappaccayabhesajjaparikkhāraṁ agadhito amucchito anajjhāpanno ādīnavadassāvī nissaraṇapañño paribhuñjati.",
  "sn16:1.5.1_0": "Tasmātiha, bhikkhave, evaṁ sikkhitabbaṁ:",
  "sn16:1.5.1_1": "‘santuṭṭhā bhavissāma itarītarena cīvarena, itarītaracīvarasantuṭṭhiyā ca vaṇṇavādino;",
  "sn16:1.5.1_2": "na ca cīvarahetu anesanaṁ appatirūpaṁ āpajjissāma;",
  "sn16:1.5.2_0": "aladdhā ca cīvaraṁ na ca paritassissāma;",
  "sn16:1.5.2_1": "laddhā ca cīvaraṁ agadhitā amucchitā anajjhāpannā ādīnavadassāvino nissaraṇapaññā paribhuñjissāma’.",
  "sn16:1.5.3_0": "(Evaṁ sabbaṁ kātabbaṁ.) ",
  "sn16:1.6.1_0": "‘Santuṭṭhā bhavissāma itarītarena piṇḍapātena …pe… ",
  "sn16:1.6.2_0": "santuṭṭhā bhavissāma itarītarena senāsanena …pe… ",
  "sn16:1.6.3_0": "santuṭṭhā bhavissāma itarītarena gilānappaccayabhesajjaparikkhārena, itarītaragilānappaccayabhesajjaparikkhārasantuṭṭhiyā ca vaṇṇavādino;",
  "sn16:1.6.3_1": "na ca gilānappaccayabhesajjaparikkhārahetu anesanaṁ appatirūpaṁ āpajjissāma aladdhā ca gilānappaccayabhesajjaparikkhāraṁ na paritassissāma;",
  "sn16:1.6.3_2": "laddhā ca gilānappaccayabhesajjaparikkhāraṁ agadhitā amucchitā anajjhāpannā ādīnavadassāvino nissaraṇapaññā paribhuñjissāmā’ti.",
  "sn16:1.6.4_0": "Evañhi vo, bhikkhave, sikkhitabbaṁ. ",
  "sn16:1.6.5_0": "Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti. ",
  "sn16:1.6.6_0": "Paṭhamaṁ. ",
  "sn16:2.0.1_0": "Saṁyutta Nikāya 16 ",
  "sn16:2.0.2_0": "1. Kassapavagga ",
  "sn16:2.0.3_0": "2. Anottappīsutta ",
  "sn16:2.1.1_0": "Evaṁ me sutaṁ—",
  "sn16:2.1.2_0": "ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye. ",
  "sn16:2.1.3_0": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami;",
  "sn16:2.1.3_1": "upasaṅkamitvā āyasmatā mahākassapena saddhiṁ sammodi.",
  "sn16:2.1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn16:2.1.4_1": "Ekamantaṁ nisinno kho āyasmā sāriputto āyasmantaṁ mahākassapaṁ etadavoca:",
  "sn16:2.1.5_0": "“vuccati hidaṁ, āvuso kassapa, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya; ",
  "sn16:2.1.6_0": "ātāpī ca kho ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti. ",
  "sn16:2.2.1_0": "“Kittāvatā nu kho, āvuso, anātāpī hoti anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya; ",
  "sn16:2.2.2_0": "kittāvatā ca panāvuso, ātāpī hoti ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti? ",
  "sn16:2.2.3_0": "“Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti na ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyun’ti na ātappaṁ karoti, ‘anuppannā me kusalā dhammā nuppajjamānā anatthāya saṁvatteyyun’ti na ātappaṁ karoti, ‘uppannā me kusalā dhammā nirujjhamānā anatthāya saṁvatteyyun’ti na ātappaṁ karoti. ",
  "sn16:2.2.4_0": "Evaṁ kho, āvuso, anātāpī hoti. ",
  "sn16:2.3.1_0": "Kathañcāvuso, anottappī hoti? ",
  "sn16:2.3.2_0": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti na ottappati, ‘uppannā me pāpakā akusalā dhammā appahīyamānā anatthāya saṁvatteyyun’ti na ottappati, ‘anuppannā me kusalā dhammā nuppajjamānā anatthāya saṁvatteyyun’ti na ottappati, ‘uppannā me kusalā dhammā nirujjhamānā anatthāya saṁvatteyyun’ti na ottappati. ",
  "sn16:2.3.3_0": "Evaṁ kho, āvuso, anottappī hoti. ",
  "sn16:2.3.4_0": "Evaṁ kho, āvuso, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya. ",
  "sn16:2.4.1_0": "Kathañcāvuso, ātāpī hoti? ",
  "sn16:2.4.2_0": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyun’ti ātappaṁ karoti, anuppannā me kusalā dhammā …pe…",
  "sn16:2.4.2_1": "ātappaṁ karoti.",
  "sn16:2.4.3_0": "Evaṁ kho, āvuso, ātāpī hoti. ",
  "sn16:2.5.1_0": "Kathañcāvuso, ottappī hoti? ",
  "sn16:2.5.2_0": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti ottappati, ‘uppannā me pāpakā akusalā dhammā appahīyamānā anatthāya saṁvatteyyun’ti ottappati, ‘anuppannā me kusalā dhammā anuppajjamānā anatthāya saṁvatteyyun’ti ottappati, ‘uppannā me kusalā dhammā nirujjhamānā anatthāya saṁvatteyyun’ti ottappati. ",
  "sn16:2.5.3_0": "Evaṁ kho, āvuso, ottappī hoti. ",
  "sn16:2.5.4_0": "Evaṁ kho, āvuso, ātāpī ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti. ",
  "sn16:2.5.5_0": "Dutiyaṁ. ",
  "sn16:3.0.1_0": "Saṁyutta Nikāya 16 ",
  "sn16:3.0.2_0": "1. Kassapavagga ",
  "sn16:3.0.3_0": "3. Candūpamāsutta ",
  "sn16:3.1.1_0": "Sāvatthiyaṁ viharati. ",
  "sn16:3.1.2_0": "“Candūpamā, bhikkhave, kulāni upasaṅkamatha—",
  "sn16:3.1.3_0": "apakasseva kāyaṁ, apakassa cittaṁ, niccanavakā kulesu appagabbhā. ",
  "sn16:3.1.4_0": "Seyyathāpi, bhikkhave, puriso jarudapānaṁ vā olokeyya pabbatavisamaṁ vā nadīviduggaṁ vā—",
  "sn16:3.1.5_0": "apakasseva kāyaṁ, apakassa cittaṁ; ",
  "sn16:3.1.6_0": "evameva kho, bhikkhave, candūpamā kulāni upasaṅkamatha—",
  "sn16:3.1.7_0": "apakasseva kāyaṁ, apakassa cittaṁ, niccanavakā kulesu appagabbhā. ",
  "sn16:3.2.1_0": "Kassapo, bhikkhave, candūpamo kulāni upasaṅkamati—",
  "sn16:3.2.2_0": "apakasseva kāyaṁ, apakassa cittaṁ, niccanavako kulesu appagabbho. ",
  "sn16:3.2.3_0": "Taṁ kiṁ maññatha, bhikkhave, ",
  "sn16:3.2.4_0": "kathaṁrūpo bhikkhu arahati kulāni upasaṅkamitun”ti? ",
  "sn16:3.2.5_0": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā.",
  "sn16:3.2.5_1": "Sādhu vata, bhante, bhagavantaṁyeva paṭibhātu etassa bhāsitassa attho.",
  "sn16:3.2.5_2": "Bhagavato sutvā bhikkhū dhāressantī”ti.",
  "sn16:3.3.1_0": "Atha kho bhagavā ākāse pāṇiṁ cālesi. ",
  "sn16:3.3.2_0": "“Seyyathāpi, bhikkhave, ayaṁ ākāse pāṇi na sajjati na gayhati na bajjhati; ",
  "sn16:3.3.3_0": "evameva kho, bhikkhave, yassa kassaci bhikkhuno kulāni upasaṅkamato kulesu cittaṁ na sajjati na gayhati na bajjhati: ",
  "sn16:3.3.4_0": "‘labhantu lābhakāmā, puññakāmā karontu puññānī’ti; ",
  "sn16:3.3.5_0": "yathāsakena lābhena attamano hoti sumano, evaṁ paresaṁ lābhena attamano hoti sumano; ",
  "sn16:3.3.6_0": "evarūpo kho, bhikkhave, bhikkhu arahati kulāni upasaṅkamituṁ. ",
  "sn16:3.4.1_0": "Kassapassa, bhikkhave, kulāni upasaṅkamato kulesu cittaṁ na sajjati na gayhati na bajjhati: ",
  "sn16:3.4.2_0": "‘labhantu lābhakāmā, puññakāmā karontu puññānī’ti; ",
  "sn16:3.4.3_0": "yathāsakena lābhena attamano hoti sumano; ",
  "sn16:3.4.4_0": "evaṁ paresaṁ lābhena attamano hoti sumano. ",
  "sn16:3.5.1_0": "Taṁ kiṁ maññatha, bhikkhave, ",
  "sn16:3.5.2_0": "kathaṁrūpassa bhikkhuno aparisuddhā dhammadesanā hoti, kathaṁrūpassa bhikkhuno parisuddhā dhammadesanā hotī”ti? ",
  "sn16:3.5.3_0": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā.",
  "sn16:3.5.3_1": "Sādhu vata, bhante, bhagavantaṁyeva paṭibhātu etassa bhāsitassa attho.",
  "sn16:3.5.3_2": "Bhagavato sutvā bhikkhū dhāressantī”ti.",
  "sn16:3.5.4_0": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "sn16:3.5.5_0": "“Evaṁ, bhante”ti kho te bhikkhū bhagavato paccassosuṁ. ",
  "sn16:3.5.6_0": "Bhagavā etadavoca: ",
  "sn16:3.6.1_0": "“Yo hi koci, bhikkhave, bhikkhu evaṁcitto paresaṁ dhammaṁ deseti: ",
  "sn16:3.6.2_0": "‘aho vata me dhammaṁ suṇeyyuṁ, sutvā ca pana dhammaṁ pasīdeyyuṁ, pasannā ca me pasannākāraṁ kareyyun’ti; ",
  "sn16:3.6.3_0": "evarūpassa kho, bhikkhave, bhikkhuno aparisuddhā dhammadesanā hoti. ",
  "sn16:3.7.1_0": "Yo ca kho, bhikkhave, bhikkhu evaṁcitto paresaṁ dhammaṁ deseti: ",
  "sn16:3.7.2_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti. ",
  "sn16:3.7.3_0": "Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti. ",
  "sn16:3.7.4_0": "Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti. ",
  "sn16:3.7.5_0": "Evarūpassa kho, bhikkhave, bhikkhuno parisuddhā dhammadesanā hoti. ",
  "sn16:3.8.1_0": "Kassapo, bhikkhave, evaṁcitto paresaṁ dhammaṁ deseti: ",
  "sn16:3.8.2_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti. ",
  "sn16:3.8.3_0": "Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti. ",
  "sn16:3.8.4_0": "Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti. ",
  "sn16:3.8.5_0": "Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti. ",
  "sn16:3.8.6_0": "Tatiyaṁ. ",
  "sn16:4.0.1_0": "Saṁyutta Nikāya 16 ",
  "sn16:4.0.2_0": "1. Kassapavagga ",
  "sn16:4.0.3_0": "4. Kulūpakasutta ",
  "sn16:4.1.1_0": "Sāvatthiyaṁ viharati. ",
  "sn16:4.1.2_0": "“Taṁ kiṁ maññatha, bhikkhave, ",
  "sn16:4.1.3_0": "kathaṁrūpo bhikkhu arahati kulūpako hotuṁ, kathaṁrūpo bhikkhu na arahati kulūpako hotun”ti? ",
  "sn16:4.1.4_0": "Bhagavaṁmūlakā no, bhante, dhammā …pe… ",
  "sn16:4.1.5_0": "bhagavā etadavoca: ",
  "sn16:4.2.1_0": "“Yo hi koci, bhikkhave, bhikkhu evaṁcitto kulāni upasaṅkamati: ",
  "sn16:4.2.2_0": "‘dentuyeva me, mā nādaṁsu; ",
  "sn16:4.2.3_0": "bahukaññeva me dentu, mā thokaṁ; ",
  "sn16:4.2.4_0": "paṇītaññeva me dentu, mā lūkhaṁ; ",
  "sn16:4.2.5_0": "sīghaññeva me dentu, mā dandhaṁ; ",
  "sn16:4.2.6_0": "sakkaccaññeva me dentu, mā asakkaccan’ti. ",
  "sn16:4.2.7_0": "Tassa ce, bhikkhave, bhikkhuno evaṁcittassa kulāni upasaṅkamato na denti, tena bhikkhu sandīyati;",
  "sn16:4.2.7_1": "so tatonidānaṁ dukkhaṁ domanassaṁ paṭisaṁvedayati.",
  "sn16:4.2.8_0": "Thokaṁ denti, no bahukaṁ …pe… ",
  "sn16:4.2.9_0": "lūkhaṁ denti, no paṇītaṁ … ",
  "sn16:4.2.10_0": "dandhaṁ denti, no sīghaṁ, tena bhikkhu sandīyati;",
  "sn16:4.2.10_1": "so tatonidānaṁ dukkhaṁ domanassaṁ paṭisaṁvedayati.",
  "sn16:4.2.11_0": "Asakkaccaṁ denti, no sakkaccaṁ;",
  "sn16:4.2.11_1": "tena bhikkhu sandīyati;",
  "sn16:4.2.11_2": "so tatonidānaṁ dukkhaṁ domanassaṁ paṭisaṁvedayati.",
  "sn16:4.2.12_0": "Evarūpo kho, bhikkhave, bhikkhu na arahati kulūpako hotuṁ. ",
  "sn16:4.3.1_0": "Yo ca kho, bhikkhave, bhikkhu evaṁcitto kulāni upasaṅkamati: ",
  "sn16:4.3.2_0": "‘taṁ kutettha labbhā parakulesu—",
  "sn16:4.3.3_0": "dentuyeva me, mā nādaṁsu; ",
  "sn16:4.3.4_0": "bahukaññeva me dentu, mā thokaṁ; ",
  "sn16:4.3.5_0": "paṇītaññeva me dentu, mā lūkhaṁ; ",
  "sn16:4.3.6_0": "sīghaññeva me dentu, mā dandhaṁ; ",
  "sn16:4.3.7_0": "sakkaccaññeva me dentu, mā asakkaccan’ti. ",
  "sn16:4.3.8_0": "Tassa ce, bhikkhave, bhikkhuno evaṁcittassa kulāni upasaṅkamato na denti;",
  "sn16:4.3.8_1": "tena bhikkhu na sandīyati;",
  "sn16:4.3.8_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.3.9_0": "Thokaṁ denti, no bahukaṁ;",
  "sn16:4.3.9_1": "tena bhikkhu na sandīyati;",
  "sn16:4.3.9_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.3.10_0": "Lūkhaṁ denti, no paṇītaṁ;",
  "sn16:4.3.10_1": "tena bhikkhu na sandīyati;",
  "sn16:4.3.10_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.3.11_0": "Dandhaṁ denti, no sīghaṁ;",
  "sn16:4.3.11_1": "tena bhikkhu na sandīyati;",
  "sn16:4.3.11_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.3.12_0": "Asakkaccaṁ denti, no sakkaccaṁ;",
  "sn16:4.3.12_1": "tena bhikkhu na sandīyati;",
  "sn16:4.3.12_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.3.13_0": "Evarūpo kho, bhikkhave, bhikkhu arahati kulūpako hotuṁ. ",
  "sn16:4.4.1_0": "Kassapo, bhikkhave, evaṁcitto kulāni upasaṅkamati: ",
  "sn16:4.4.2_0": "‘taṁ kutettha labbhā parakulesu—",
  "sn16:4.4.3_0": "dentuyeva me, mā nādaṁsu; ",
  "sn16:4.4.4_0": "bahukaññeva me dentu, mā thokaṁ; ",
  "sn16:4.4.5_0": "paṇītaññeva me dentu, mā lūkhaṁ; ",
  "sn16:4.4.6_0": "sīghaññeva me dentu, mā dandhaṁ; ",
  "sn16:4.4.7_0": "sakkaccaññeva me dentu, mā asakkaccan’ti. ",
  "sn16:4.4.8_0": "Tassa ce, bhikkhave, kassapassa evaṁcittassa kulāni upasaṅkamato na denti;",
  "sn16:4.4.8_1": "tena kassapo na sandīyati;",
  "sn16:4.4.8_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.4.9_0": "Thokaṁ denti, no bahukaṁ;",
  "sn16:4.4.9_1": "tena kassapo na sandīyati;",
  "sn16:4.4.9_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.4.10_0": "Lūkhaṁ denti, no paṇītaṁ;",
  "sn16:4.4.10_1": "tena kassapo na sandīyati;",
  "sn16:4.4.10_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.4.11_0": "Dandhaṁ denti, no sīghaṁ;",
  "sn16:4.4.11_1": "tena kassapo na sandīyati;",
  "sn16:4.4.11_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.4.12_0": "Asakkaccaṁ denti, no sakkaccaṁ;",
  "sn16:4.4.12_1": "tena kassapo na sandīyati;",
  "sn16:4.4.12_2": "so na tatonidānaṁ dukkhaṁ domanassaṁ paṭisaṁvedayati.",
  "sn16:4.4.13_0": "Kassapena vā hi vo, bhikkhave, ovadissāmi yo vā panassa kassapasadiso.",
  "sn16:4.4.13_1": "Ovaditehi ca pana vo tathattāya paṭipajjitabban”ti.",
  "sn16:4.4.14_0": "Catutthaṁ. ",
  "sn16:5.0.1_0": "Saṁyutta Nikāya 16 ",
  "sn16:5.0.2_0": "1. Kassapavagga ",
  "sn16:5.0.3_0": "5. Jiṇṇasutta ",
  "sn16:5.1.1_0": "Evaṁ me sutaṁ … ",
  "sn16:5.1.2_0": "rājagahe veḷuvane. ",
  "sn16:5.1.3_0": "Atha kho āyasmā mahākassapo yena bhagavā tenupasaṅkami;",
  "sn16:5.1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn16:5.1.3_2": "Ekamantaṁ nisinnaṁ kho āyasmantaṁ mahākassapaṁ bhagavā etadavoca:",
  "sn16:5.1.4_0": "“jiṇṇosi dāni tvaṁ, kassapa, garukāni ca te imāni sāṇāni paṁsukūlāni nibbasanāni. ",
  "sn16:5.1.5_0": "Tasmātiha tvaṁ, kassapa, gahapatāni ceva cīvarāni dhārehi, nimantanāni ca bhuñjāhi, mama ca santike viharāhī”ti. ",
  "sn16:5.2.1_0": "“Ahaṁ kho, bhante, dīgharattaṁ āraññiko ceva āraññikattassa ca vaṇṇavādī, piṇḍapātiko ceva piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī, tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī, santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī, asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa ca vaṇṇavādī”ti. ",
  "sn16:5.3.1_0": "“Kiṁ pana tvaṁ, kassapa, atthavasaṁ sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe… ",
  "sn16:5.3.2_0": "paṁsukūliko ceva … ",
  "sn16:5.3.3_0": "tecīvariko ceva … ",
  "sn16:5.3.4_0": "appiccho ceva … ",
  "sn16:5.3.5_0": "santuṭṭho ceva … ",
  "sn16:5.3.6_0": "pavivitto ceva … ",
  "sn16:5.3.7_0": "asaṁsaṭṭho ceva … ",
  "sn16:5.3.8_0": "āraddhavīriyo ceva vīriyārambhassa ca vaṇṇavādī”ti? ",
  "sn16:5.4.1_0": "“Dve khvāhaṁ, bhante, atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe… ",
  "sn16:5.4.2_0": "paṁsukūliko ceva … ",
  "sn16:5.4.3_0": "tecīvariko ceva … ",
  "sn16:5.4.4_0": "appiccho ceva … ",
  "sn16:5.4.5_0": "santuṭṭho ceva … ",
  "sn16:5.4.6_0": "pavivitto ceva … ",
  "sn16:5.4.7_0": "asaṁsaṭṭho ceva … ",
  "sn16:5.4.8_0": "āraddhavīriyo ceva vīriyārambhassa ca vaṇṇavādī. ",
  "sn16:5.5.1_0": "Attano ca diṭṭhadhammasukhavihāraṁ sampassamāno, pacchimañca janataṁ anukampamāno: ",
  "sn16:5.5.2_0": "‘appeva nāma pacchimā janatā diṭṭhānugatiṁ āpajjeyyuṁ. ",
  "sn16:5.5.3_0": "Ye kira te ahesuṁ buddhānubuddhasāvakā te dīgharattaṁ āraññikā ceva ahesuṁ āraññikattassa ca vaṇṇavādino …pe… ",
  "sn16:5.5.4_0": "piṇḍapātikā ceva ahesuṁ …pe… ",
  "sn16:5.5.5_0": "paṁsukūlikā ceva ahesuṁ … ",
  "sn16:5.5.6_0": "tecīvarikā ceva ahesuṁ … ",
  "sn16:5.5.7_0": "appicchā ceva ahesuṁ … ",
  "sn16:5.5.8_0": "santuṭṭhā ceva ahesuṁ … ",
  "sn16:5.5.9_0": "pavivittā ceva ahesuṁ … ",
  "sn16:5.5.10_0": "asaṁsaṭṭhā ceva ahesuṁ … ",
  "sn16:5.5.11_0": "āraddhavīriyā ceva ahesuṁ vīriyārambhassa ca vaṇṇavādino’ti. ",
  "sn16:5.5.12_0": "Te tathattāya paṭipajjissanti, tesaṁ taṁ bhavissati dīgharattaṁ hitāya sukhāya. ",
  "sn16:5.6.1_0": "Ime khvāhaṁ, bhante, dve atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe… ",
  "sn16:5.6.2_0": "paṁsukūliko ceva … ",
  "sn16:5.6.3_0": "tecīvariko ceva … ",
  "sn16:5.6.4_0": "appiccho ceva … ",
  "sn16:5.6.5_0": "santuṭṭho ceva … ",
  "sn16:5.6.6_0": "pavivitto ceva … ",
  "sn16:5.6.7_0": "asaṁsaṭṭho ceva … ",
  "sn16:5.6.8_0": "āraddhavīriyo ceva vīriyārambhassa ca vaṇṇavādī”ti. ",
  "sn16:5.7.1_0": "“Sādhu sādhu, kassapa. ",
  "sn16:5.7.2_0": "Bahujanahitāya kira tvaṁ, kassapa, paṭipanno bahujanasukhāya lokānukampāya atthāya hitāya sukhāya devamanussānaṁ. ",
  "sn16:5.7.3_0": "Tasmātiha tvaṁ, kassapa, sāṇāni ceva paṁsukūlāni dhārehi nibbasanāni, piṇḍāya ca carāhi, araññe ca viharāhī”ti. ",
  "sn16:5.7.4_0": "Pañcamaṁ. ",
  "sn16:6.0.1_0": "Saṁyutta Nikāya 16 ",
  "sn16:6.0.2_0": "1. Kassapavagga ",
  "sn16:6.0.3_0": "6. Ovādasutta ",
  "sn16:6.1.1_0": "Rājagahe veḷuvane. ",
  "sn16:6.1.2_0": "Atha kho āyasmā mahākassapo yena bhagavā tenupasaṅkami;",
  "sn16:6.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn16:6.1.2_2": "Ekamantaṁ nisinnaṁ kho āyasmantaṁ mahākassapaṁ bhagavā etadavoca:",
  "sn16:6.1.3_0": "“ovada, kassapa, bhikkhū; ",
  "sn16:6.1.4_0": "karohi, kassapa, bhikkhūnaṁ dhammiṁ kathaṁ. ",
  "sn16:6.1.5_0": "Ahaṁ vā, kassapa, bhikkhū ovadeyyaṁ tvaṁ vā; ",
  "sn16:6.1.6_0": "ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti. ",
  "sn16:6.2.1_0": "“Dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsaniṁ. ",
  "sn16:6.2.2_0": "Idhāhaṁ, bhante, addasaṁ bhaṇḍañca nāma bhikkhuṁ ānandassa saddhivihāriṁ abhijikañca nāma bhikkhuṁ anuruddhassa saddhivihāriṁ aññamaññaṁ sutena accāvadante: ",
  "sn16:6.2.3_0": "‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti. ",
  "sn16:6.3.1_0": "Atha kho bhagavā aññataraṁ bhikkhuṁ āmantesi: ",
  "sn16:6.3.2_0": "“ehi tvaṁ, bhikkhu, mama vacanena bhaṇḍañca bhikkhuṁ ānandassa saddhivihāriṁ abhijikañca bhikkhuṁ anuruddhassa saddhivihāriṁ āmantehi: ",
  "sn16:6.3.3_0": "‘satthā āyasmante āmantetī’”ti. ",
  "sn16:6.3.4_0": "“Evaṁ, bhante”ti kho so bhikkhu bhagavato paṭissutvā yena te bhikkhū tenupasaṅkami;",
  "sn16:6.3.4_1": "upasaṅkamitvā te bhikkhū etadavoca:",
  "sn16:6.3.5_0": "“satthā āyasmante āmantetī”ti. ",
  "sn16:6.4.1_0": "“Evamāvuso”ti kho te bhikkhū tassa bhikkhuno paṭissutvā yena bhagavā tenupasaṅkamiṁsu;",
  "sn16:6.4.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn16:6.4.1_2": "Ekamantaṁ nisinne kho te bhikkhū bhagavā etadavoca:",
  "sn16:6.4.2_0": "“saccaṁ kira tumhe, bhikkhave, aññamaññaṁ sutena accāvadatha: ",
  "sn16:6.4.3_0": "‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti? ",
  "sn16:6.4.4_0": "“Evaṁ, bhante”. ",
  "sn16:6.4.5_0": "“Kiṁ nu kho me tumhe, bhikkhave, evaṁ dhammaṁ desitaṁ ājānātha: ",
  "sn16:6.4.6_0": "‘etha tumhe, bhikkhave, aññamaññaṁ sutena accāvadatha—",
  "sn16:6.4.7_0": "ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti? ",
  "sn16:6.4.8_0": "“No hetaṁ, bhante”. ",
  "sn16:6.4.9_0": "“No ce kira me tumhe, bhikkhave, evaṁ dhammaṁ desitaṁ ājānātha, atha kiñcarahi tumhe, moghapurisā, kiṁ jānantā kiṁ passantā evaṁ svākkhāte dhammavinaye pabbajitā samānā aññamaññaṁ sutena accāvadatha: ",
  "sn16:6.4.10_0": "‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti. ",
  "sn16:6.5.1_0": "Atha kho te bhikkhū bhagavato pādesu sirasā nipatitvā bhagavantaṁ etadavocuṁ: ",
  "sn16:6.5.2_0": "“accayo no, bhante, accagamā, yathābāle yathāmūḷhe yathāakusale, ye mayaṁ evaṁ svākkhāte dhammavinaye pabbajitā samānā aññamaññaṁ sutena accāvadimha: ",
  "sn16:6.5.3_0": "‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’ti. ",
  "sn16:6.5.4_0": "Tesaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā”ti. ",
  "sn16:6.6.1_0": "“Taggha tumhe, bhikkhave, accayo accagamā yathābāle yathāmūḷhe yathāakusale, ye tumhe evaṁ svākkhāte dhammavinaye pabbajitā samānā aññamaññaṁ sutena accāvadittha: ",
  "sn16:6.6.2_0": "‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’ti. ",
  "sn16:6.6.3_0": "Yato ca kho tumhe, bhikkhave, accayaṁ accayato disvā yathādhammaṁ paṭikarotha, taṁ vo mayaṁ paṭiggaṇhāma. ",
  "sn16:6.6.4_0": "Vuddhi hesā, bhikkhave, ariyassa vinaye yo accayaṁ accayato disvā yathādhammaṁ paṭikaroti āyatiñca saṁvaraṁ āpajjatī”ti. ",
  "sn16:6.6.5_0": "Chaṭṭhaṁ. ",
  "sn16:7.0.1_0": "Saṁyutta Nikāya 16 ",
  "sn16:7.0.2_0": "1. Kassapavagga ",
  "sn16:7.0.3_0": "7. Dutiyaovādasutta ",
  "sn16:7.1.1_0": "Rājagahe viharati veḷuvane. ",
  "sn16:7.1.2_0": "Atha kho āyasmā mahākassapo yena bhagavā tenupasaṅkami …pe… ",
  "sn16:7.1.3_0": "ekamantaṁ nisinnaṁ kho āyasmantaṁ mahākassapaṁ bhagavā etadavoca: ",
  "sn16:7.1.4_0": "“ovada, kassapa, bhikkhū; ",
  "sn16:7.1.5_0": "karohi, kassapa, bhikkhūnaṁ dhammiṁ kathaṁ. ",
  "sn16:7.1.6_0": "Ahaṁ vā, kassapa, bhikkhū ovadeyyaṁ tvaṁ vā; ",
  "sn16:7.1.7_0": "ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti. ",
  "sn16:7.2.1_0": "“Dubbacā kho, bhante, etarahi bhikkhū, dovacassakaraṇehi dhammehi samannāgatā akkhamā appadakkhiṇaggāhino anusāsaniṁ. ",
  "sn16:7.2.2_0": "Yassa kassaci, bhante, saddhā natthi kusalesu dhammesu, hirī natthi kusalesu dhammesu, ottappaṁ natthi kusalesu dhammesu, vīriyaṁ natthi kusalesu dhammesu, paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi. ",
  "sn16:7.3.1_0": "Seyyathāpi, bhante, kāḷapakkhe candassa yā ratti vā divaso vā āgacchati, hāyateva vaṇṇena, hāyati maṇḍalena, hāyati ābhāya, hāyati ārohapariṇāhena. ",
  "sn16:7.3.2_0": "Evameva kho, bhante, yassa kassaci saddhā natthi kusalesu dhammesu …pe… ",
  "sn16:7.3.3_0": "hirī natthi … ",
  "sn16:7.3.4_0": "ottappaṁ natthi … ",
  "sn16:7.3.5_0": "vīriyaṁ natthi … ",
  "sn16:7.3.6_0": "paññā natthi …",
  "sn16:7.3.6_1": "kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.",
  "sn16:7.4.1_0": "‘Assaddho purisapuggalo’ti, bhante, parihānametaṁ; ",
  "sn16:7.4.2_0": "‘ahiriko purisapuggalo’ti, bhante, parihānametaṁ; ",
  "sn16:7.4.3_0": "‘anottappī purisapuggalo’ti, bhante, parihānametaṁ; ",
  "sn16:7.4.4_0": "‘kusīto purisapuggalo’ti, bhante, parihānametaṁ; ",
  "sn16:7.4.5_0": "‘duppañño purisapuggalo’ti, bhante, parihānametaṁ; ",
  "sn16:7.4.6_0": "‘kodhano purisapuggalo’ti, bhante, parihānametaṁ; ",
  "sn16:7.4.7_0": "‘upanāhī purisapuggalo’ti, bhante, parihānametaṁ; ",
  "sn16:7.4.8_0": "‘na santi bhikkhū ovādakā’ti, bhante, parihānametaṁ. ",
  "sn16:7.5.1_0": "Yassa kassaci, bhante, saddhā atthi kusalesu dhammesu, hirī atthi kusalesu dhammesu, ottappaṁ atthi kusalesu dhammesu, vīriyaṁ atthi kusalesu dhammesu, paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni. ",
  "sn16:7.6.1_0": "Seyyathāpi, bhante, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena. ",
  "sn16:7.6.2_0": "Evameva kho, bhante, yassa kassaci saddhā atthi kusalesu dhammesu … ",
  "sn16:7.6.3_0": "hirī atthi …pe… ",
  "sn16:7.6.4_0": "ottappaṁ atthi … ",
  "sn16:7.6.5_0": "vīriyaṁ atthi … ",
  "sn16:7.6.6_0": "paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni. ",
  "sn16:7.7.1_0": "‘Saddho purisapuggalo’ti, bhante, aparihānametaṁ; ",
  "sn16:7.7.2_0": "‘hirimā purisapuggalo’ti, bhante, aparihānametaṁ; ",
  "sn16:7.7.3_0": "‘ottappī purisapuggalo’ti, bhante, aparihānametaṁ; ",
  "sn16:7.7.4_0": "‘āraddhavīriyo purisapuggalo’ti, bhante, aparihānametaṁ; ",
  "sn16:7.7.5_0": "‘paññavā purisapuggalo’ti, bhante, aparihānametaṁ; ",
  "sn16:7.7.6_0": "‘akkodhano purisapuggalo’ti, bhante, aparihānametaṁ; ",
  "sn16:7.7.7_0": "‘anupanāhī purisapuggalo’ti, bhante, aparihānametaṁ; ",
  "sn16:7.7.8_0": "‘santi bhikkhū ovādakā’ti, bhante, aparihānametan”ti. ",
  "sn16:7.8.1_0": "“Sādhu sādhu, kassapa. ",
  "sn16:7.8.2_0": "Yassa kassaci, kassapa, saddhā natthi kusalesu dhammesu …pe… ",
  "sn16:7.8.3_0": "hirī natthi … ",
  "sn16:7.8.4_0": "ottappaṁ natthi … ",
  "sn16:7.8.5_0": "vīriyaṁ natthi … ",
  "sn16:7.8.6_0": "paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi. ",
  "sn16:7.9.1_0": "Seyyathāpi, kassapa, kāḷapakkhe candassa yā ratti vā divaso vā āgacchati, hāyateva vaṇṇena …pe… ",
  "sn16:7.9.2_0": "hāyati ārohapariṇāhena. ",
  "sn16:7.9.3_0": "Evameva kho, kassapa, yassa kassaci saddhā natthi kusalesu dhammesu …pe… ",
  "sn16:7.9.4_0": "hirī natthi … ",
  "sn16:7.9.5_0": "ottappaṁ natthi … ",
  "sn16:7.9.6_0": "vīriyaṁ natthi … ",
  "sn16:7.9.7_0": "paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi. ",
  "sn16:7.9.8_0": "‘Assaddho purisapuggalo’ti, kassapa, parihānametaṁ; ",
  "sn16:7.9.9_0": "ahiriko …pe… ",
  "sn16:7.9.10_0": "anottappī … ",
  "sn16:7.9.11_0": "kusīto … ",
  "sn16:7.9.12_0": "duppañño … ",
  "sn16:7.9.13_0": "kodhano … ",
  "sn16:7.9.14_0": "‘upanāhī purisapuggalo’ti, kassapa, parihānametaṁ; ",
  "sn16:7.9.15_0": "‘na santi bhikkhū ovādakā’ti, kassapa, parihānametaṁ. ",
  "sn16:7.10.1_0": "Yassa kassaci, kassapa, saddhā atthi kusalesu dhammesu …pe… ",
  "sn16:7.10.2_0": "hirī atthi … ",
  "sn16:7.10.3_0": "ottappaṁ atthi … ",
  "sn16:7.10.4_0": "vīriyaṁ atthi … ",
  "sn16:7.10.5_0": "paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni. ",
  "sn16:7.11.1_0": "Seyyathāpi, kassapa, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena. ",
  "sn16:7.11.2_0": "Evameva kho, kassapa, yassa kassaci saddhā atthi kusalesu dhammesu hirī atthi … ",
  "sn16:7.11.3_0": "ottappaṁ atthi … ",
  "sn16:7.11.4_0": "vīriyaṁ atthi … ",
  "sn16:7.11.5_0": "paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni. ",
  "sn16:7.12.1_0": "‘Saddho purisapuggalo’ti, kassapa, aparihānametaṁ; ",
  "sn16:7.12.2_0": "hirimā …pe… ",
  "sn16:7.12.3_0": "ottappī … ",
  "sn16:7.12.4_0": "āraddhavīriyo … ",
  "sn16:7.12.5_0": "paññavā … ",
  "sn16:7.12.6_0": "akkodhano … ",
  "sn16:7.12.7_0": "‘anupanāhī purisapuggalo’ti, kassapa, aparihānametaṁ; ",
  "sn16:7.12.8_0": "‘santi bhikkhū ovādakā’ti, kassapa, aparihānametan”ti. ",
  "sn16:7.12.9_0": "Sattamaṁ. ",
  "sn16:8.0.1_0": "Saṁyutta Nikāya 16 ",
  "sn16:8.0.2_0": "1. Kassapavagga ",
  "sn16:8.0.3_0": "8. Tatiyaovādasutta ",
  "sn16:8.1.1_0": "Rājagahe kalandakanivāpe. ",
  "sn16:8.1.2_0": "Atha kho āyasmā mahākassapo yena bhagavā tenupasaṅkami;",
  "sn16:8.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn16:8.1.2_2": "Ekamantaṁ nisinnaṁ kho āyasmantaṁ mahākassapaṁ bhagavā etadavoca:",
  "sn16:8.1.3_0": "“ovada, kassapa, bhikkhū; ",
  "sn16:8.1.4_0": "karohi, kassapa, bhikkhūnaṁ dhammiṁ kathaṁ. ",
  "sn16:8.1.5_0": "Ahaṁ vā, kassapa, bhikkhūnaṁ ovadeyyaṁ tvaṁ vā; ",
  "sn16:8.1.6_0": "ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti. ",
  "sn16:8.2.1_0": "“Dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsanin”ti. ",
  "sn16:8.2.2_0": "“Tathā hi pana, kassapa, pubbe therā bhikkhū āraññikā ceva ahesuṁ āraññikattassa ca vaṇṇavādino, piṇḍapātikā ceva ahesuṁ piṇḍapātikattassa ca vaṇṇavādino, paṁsukūlikā ceva ahesuṁ paṁsukūlikattassa ca vaṇṇavādino, tecīvarikā ceva ahesuṁ tecīvarikattassa ca vaṇṇavādino, appicchā ceva ahesuṁ appicchatāya ca vaṇṇavādino, santuṭṭhā ceva ahesuṁ santuṭṭhiyā ca vaṇṇavādino, pavivittā ceva ahesuṁ pavivekassa ca vaṇṇavādino, asaṁsaṭṭhā ceva ahesuṁ asaṁsaggassa ca vaṇṇavādino, āraddhavīriyā ceva ahesuṁ vīriyārambhassa ca vaṇṇavādino. ",
  "sn16:8.3.1_0": "Tatra yo hoti bhikkhu āraññiko ceva āraññikattassa ca vaṇṇavādī, piṇḍapātiko ceva piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī, tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī, santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī, asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa ca vaṇṇavādī, taṁ therā bhikkhū āsanena nimantenti: ",
  "sn16:8.3.2_0": "‘ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu;",
  "sn16:8.3.2_1": "ehi, bhikkhu, idaṁ āsanaṁ nisīdāhī’ti.",
  "sn16:8.4.1_0": "Tatra, kassapa, navānaṁ bhikkhūnaṁ evaṁ hoti: ",
  "sn16:8.4.2_0": "‘yo kira so hoti bhikkhu āraññiko ceva āraññikattassa ca vaṇṇavādī, piṇḍapātiko ceva …pe…",
  "sn16:8.4.2_1": "paṁsukūliko ceva …",
  "sn16:8.4.2_2": "tecīvariko ceva …",
  "sn16:8.4.2_3": "appiccho ceva …",
  "sn16:8.4.2_4": "santuṭṭho ceva …",
  "sn16:8.4.2_5": "pavivitto ceva …",
  "sn16:8.4.2_6": "asaṁsaṭṭho ceva …",
  "sn16:8.4.2_7": "āraddhavīriyo ceva vīriyārambhassa ca vaṇṇavādī, taṁ therā bhikkhū āsanena nimantenti—",
  "sn16:8.4.3_0": "ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu;",
  "sn16:8.4.3_1": "ehi, bhikkhu, idaṁ āsanaṁ nisīdāhī’ti.",
  "sn16:8.4.4_0": "Te tathattāya paṭipajjanti; ",
  "sn16:8.4.5_0": "tesaṁ taṁ hoti dīgharattaṁ hitāya sukhāya. ",
  "sn16:8.5.1_0": "Etarahi pana, kassapa, therā bhikkhū na ceva āraññikā na ca āraññikattassa vaṇṇavādino, na ceva piṇḍapātikā na ca piṇḍapātikattassa vaṇṇavādino, na ceva paṁsukūlikā na ca paṁsukūlikattassa vaṇṇavādino, na ceva tecīvarikā na ca tecīvarikattassa vaṇṇavādino, na ceva appicchā na ca appicchatāya vaṇṇavādino, na ceva santuṭṭhā na ca santuṭṭhiyā vaṇṇavādino, na ceva pavivittā na ca pavivekassa vaṇṇavādino, na ceva asaṁsaṭṭhā na ca asaṁsaggassa vaṇṇavādino, na ceva āraddhavīriyā na ca vīriyārambhassa vaṇṇavādino. ",
  "sn16:8.6.1_0": "Tatra yo hoti bhikkhu ñāto yasassī lābhī cīvarapiṇḍapātasenāsanagilānappaccayabhesajjaparikkhārānaṁ taṁ therā bhikkhū āsanena nimantenti: ",
  "sn16:8.6.2_0": "‘ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu;",
  "sn16:8.6.2_1": "ehi, bhikkhu, idaṁ āsanaṁ nisīdāhī’ti.",
  "sn16:8.7.1_0": "Tatra, kassapa, navānaṁ bhikkhūnaṁ evaṁ hoti: ",
  "sn16:8.7.2_0": "‘yo kira so hoti bhikkhu ñāto yasassī lābhī cīvarapiṇḍapātasenāsanagilānappaccayabhesajjaparikkhārānaṁ taṁ therā bhikkhū āsanena nimantenti—",
  "sn16:8.7.3_0": "ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu;",
  "sn16:8.7.3_1": "ehi, bhikkhu, idaṁ āsanaṁ nisīdāhī’ti.",
  "sn16:8.7.4_0": "Te tathattāya paṭipajjanti. ",
  "sn16:8.7.5_0": "Tesaṁ taṁ hoti dīgharattaṁ ahitāya dukkhāya. ",
  "sn16:8.7.6_0": "Yañhi taṁ, kassapa, sammā vadamāno vadeyya: ",
  "sn16:8.7.7_0": "‘upaddutā brahmacārī brahmacārūpaddavena abhipatthanā brahmacārī brahmacāriabhipatthanenā’ti, etarahi taṁ, kassapa, sammā vadamāno vadeyya:",
  "sn16:8.7.7_1": "‘upaddutā brahmacārī brahmacārūpaddavena abhipatthanā brahmacārī brahmacāriabhipatthanenā’”ti.",
  "sn16:8.7.8_0": "Aṭṭhamaṁ. ",
  "sn16:9.0.1_0": "Saṁyutta Nikāya 16 ",
  "sn16:9.0.2_0": "1. Kassapavagga ",
  "sn16:9.0.3_0": "9. Jhānābhiññasutta ",
  "sn16:9.1.1_0": "Sāvatthiyaṁ viharati. ",
  "sn16:9.1.2_0": "“Ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ",
  "sn16:9.1.3_0": "Kassapopi, bhikkhave, yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn16:9.2.1_0": "Ahaṁ, bhikkhave, yāvade ākaṅkhāmi vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi. ",
  "sn16:9.2.2_0": "Kassapopi, bhikkhave, yāvade ākaṅkhati vitakkavicārānaṁ vūpasamā …pe…",
  "sn16:9.2.2_1": "dutiyaṁ jhānaṁ upasampajja viharati.",
  "sn16:9.3.1_0": "Ahaṁ, bhikkhave, yāvade ākaṅkhāmi pītiyā ca virāgā upekkhako ca viharāmi sato ca sampajāno sukhañca kāyena paṭisaṁvedemi, yaṁ taṁ ariyā ācikkhanti:",
  "sn16:9.3.1_1": "‘upekkhako satimā sukhavihārī’ti tatiyaṁ jhānaṁ upasampajja viharāmi.",
  "sn16:9.3.2_0": "Kassapopi, bhikkhave, yāvade ākaṅkhati pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti:",
  "sn16:9.3.2_1": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "sn16:9.4.1_0": "Ahaṁ, bhikkhave, yāvade ākaṅkhāmi sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāmi. ",
  "sn16:9.4.2_0": "Kassapopi, bhikkhave, yāvade ākaṅkhati sukhassa ca pahānā …pe…",
  "sn16:9.4.2_1": "catutthaṁ jhānaṁ upasampajja viharati.",
  "sn16:9.5.1_0": "Ahaṁ, bhikkhave, yāvade ākaṅkhāmi sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi. ",
  "sn16:9.5.2_0": "Kassapopi, bhikkhave, yāvade ākaṅkhati sabbaso rūpasaññānaṁ samatikkamā …pe…",
  "sn16:9.5.2_1": "ākāsānañcāyatanaṁ upasampajja viharati.",
  "sn16:9.6.1_0": "Ahaṁ, bhikkhave, yāvade ākaṅkhāmi sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharāmi. ",
  "sn16:9.6.2_0": "Kassapopi, bhikkhave, yāvade ākaṅkhati sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati. ",
  "sn16:9.7.1_0": "Ahaṁ, bhikkhave, yāvade ākaṅkhāmi sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharāmi. ",
  "sn16:9.7.2_0": "Kassapopi, bhikkhave, yāvade ākaṅkhati …pe… ākiñcaññāyatanaṁ upasampajja viharati. ",
  "sn16:9.8.1_0": "Ahaṁ, bhikkhave, yāvade ākaṅkhāmi sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāmi. ",
  "sn16:9.8.2_0": "Kassapopi, bhikkhave, yāvade ākaṅkhati …pe… nevasaññānāsaññāyatanaṁ upasampajja viharati. ",
  "sn16:9.9.1_0": "Ahaṁ, bhikkhave, yāvade ākaṅkhāmi sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāmi. ",
  "sn16:9.9.2_0": "Kassapopi, bhikkhave …pe… saññāvedayitanirodhaṁ upasampajja viharati. ",
  "sn16:9.10.1_0": "Ahaṁ, bhikkhave, yāvade ākaṅkhāmi anekavihitaṁ iddhividhaṁ paccanubhomi—ekopi hutvā bahudhā homi, bahudhāpi hutvā eko homi;",
  "sn16:9.10.1_1": "āvibhāvaṁ, tirobhāvaṁ, tirokuṭṭaṁ, tiropākāraṁ, tiropabbataṁ, asajjamāno gacchāmi, seyyathāpi ākāse;",
  "sn16:9.10.1_2": "pathaviyāpi ummujjanimujjaṁ karomi, seyyathāpi udake;",
  "sn16:9.10.1_3": "udakepi abhijjamāne gacchāmi, seyyathāpi pathaviyaṁ;",
  "sn16:9.10.1_4": "ākāsepi pallaṅkena kamāmi, seyyathāpi pakkhī sakuṇo;",
  "sn16:9.10.1_5": "imepi candimasūriye evaṁmahiddhike evaṁmahānubhāve pāṇinā parimasāmi parimajjāmi;",
  "sn16:9.10.1_6": "yāva brahmalokāpi kāyena vasaṁ vattemi.",
  "sn16:9.10.2_0": "Kassapopi, bhikkhave, yāvade ākaṅkhati anekavihitaṁ iddhividhaṁ paccanubhoti …pe…",
  "sn16:9.10.2_1": "yāva brahmalokāpi kāyena vasaṁ vatteti.",
  "sn16:9.11.1_0": "Ahaṁ, bhikkhave, yāvade ākaṅkhāmi dibbāya sotadhātuyā visuddhāya atikkantamānusikāya ubho sadde suṇāmi, dibbe ca mānuse ca, ye dūre santike ca. ",
  "sn16:9.11.2_0": "Kassapopi, bhikkhave, yāvade ākaṅkhati dibbāya sotadhātuyā …pe… dūre santike ca. ",
  "sn16:9.12.1_0": "Ahaṁ, bhikkhave, yāvade ākaṅkhāmi parasattānaṁ parapuggalānaṁ cetasā ceto paricca pajānāmi—",
  "sn16:9.12.2_0": "sarāgaṁ vā cittaṁ sarāgaṁ cittanti pajānāmi,",
  "sn16:9.12.3_0": "vītarāgaṁ vā cittaṁ vītarāgaṁ cittanti pajānāmi,",
  "sn16:9.12.4_0": "sadosaṁ vā cittaṁ …pe…",
  "sn16:9.12.5_0": "vītadosaṁ vā cittaṁ …",
  "sn16:9.12.6_0": "samohaṁ vā cittaṁ …",
  "sn16:9.12.7_0": "vītamohaṁ vā cittaṁ …",
  "sn16:9.12.8_0": "saṅkhittaṁ vā cittaṁ …",
  "sn16:9.12.9_0": "vikkhittaṁ vā cittaṁ …",
  "sn16:9.12.10_0": "mahaggataṁ vā cittaṁ …",
  "sn16:9.12.11_0": "amahaggataṁ vā cittaṁ …",
  "sn16:9.12.12_0": "sauttaraṁ vā cittaṁ …",
  "sn16:9.12.13_0": "anuttaraṁ vā cittaṁ …",
  "sn16:9.12.14_0": "samāhitaṁ vā cittaṁ …",
  "sn16:9.12.15_0": "asamāhitaṁ vā cittaṁ …",
  "sn16:9.12.16_0": "vimuttaṁ vā cittaṁ …",
  "sn16:9.12.17_0": "avimuttaṁ vā cittaṁ avimuttaṁ cittanti pajānāmi.",
  "sn16:9.12.18_0": "Kassapopi, bhikkhave, yāvade ākaṅkhati parasattānaṁ parapuggalānaṁ cetasā ceto paricca pajānāti—",
  "sn16:9.12.19_0": "sarāgaṁ vā cittaṁ sarāgaṁ cittanti pajānāti …pe… ",
  "sn16:9.12.20_0": "avimuttaṁ vā cittaṁ avimuttaṁ cittanti pajānāti.",
  "sn16:9.13.1_0": "Ahaṁ, bhikkhave, yāvade ākaṅkhāmi anekavihitaṁ pubbenivāsaṁ anussarāmi, seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi, anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "sn16:9.13.1_1": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ;",
  "sn16:9.13.1_2": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno’ti.",
  "sn16:9.13.1_3": "Iti sākāraṁ sauddesaṁ anekavihitaṁ pubbenivāsaṁ anussarāmi.",
  "sn16:9.13.2_0": "Kassapopi, bhikkhave, yāvade ākaṅkhati anekavihitaṁ pubbenivāsaṁ anussarati, seyyathidaṁ—ekampi jātiṁ …pe…",
  "sn16:9.13.2_1": "iti sākāraṁ sauddesaṁ anekavihitaṁ pubbenivāsaṁ anussarati.",
  "sn16:9.14.1_0": "Ahaṁ, bhikkhave, yāvade ākaṅkhāmi dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmi:",
  "sn16:9.14.1_1": "‘ime vata, bhonto, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā;",
  "sn16:9.14.1_2": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā, ime vā pana, bhonto, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā;",
  "sn16:9.14.1_3": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "sn16:9.14.1_4": "Iti dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmi.",
  "sn16:9.14.2_0": "Kassapopi, bhikkhave, yāvade ākaṅkhati dibbena cakkhunā visuddhena atikkantamānusakena satte passati cavamāne …pe…",
  "sn16:9.14.2_1": "yathākammūpage satte pajānāti.",
  "sn16:9.15.1_0": "Ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. ",
  "sn16:9.15.2_0": "Kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. ",
  "sn16:9.15.3_0": "Navamaṁ. ",
  "sn16:10.0.1_0": "Saṁyutta Nikāya 16 ",
  "sn16:10.0.2_0": "1. Kassapavagga ",
  "sn16:10.0.3_0": "10. Upassayasutta ",
  "sn16:10.1.1_0": "Evaṁ me sutaṁ—",
  "sn16:10.1.2_0": "ekaṁ samayaṁ āyasmā mahākassapo sāvatthiyaṁ viharati jetavane anāthapiṇḍikassa ārāme. ",
  "sn16:10.1.3_0": "Atha kho āyasmā ānando pubbaṇhasamayaṁ nivāsetvā pattacīvaramādāya yenāyasmā mahākassapo tenupasaṅkami;",
  "sn16:10.1.3_1": "upasaṅkamitvā āyasmantaṁ mahākassapaṁ etadavoca:",
  "sn16:10.1.4_0": "“āyāma, bhante kassapa, yena aññataro bhikkhunupassayo tenupasaṅkamissāmā”ti. ",
  "sn16:10.1.5_0": "“Gaccha tvaṁ, āvuso ānanda, bahukicco tvaṁ bahukaraṇīyo”ti. ",
  "sn16:10.1.6_0": "Dutiyampi kho āyasmā ānando āyasmantaṁ mahākassapaṁ etadavoca: ",
  "sn16:10.1.7_0": "“āyāma, bhante kassapa, yena aññataro bhikkhunupassayo tenupasaṅkamissāmā”ti. ",
  "sn16:10.1.8_0": "“Gaccha tvaṁ, āvuso ānanda, bahukicco tvaṁ bahukaraṇīyo”ti. ",
  "sn16:10.1.9_0": "Tatiyampi kho āyasmā ānando āyasmantaṁ mahākassapaṁ etadavoca: ",
  "sn16:10.1.10_0": "“āyāma, bhante kassapa, yena aññataro bhikkhunupassayo tenupasaṅkamissāmā”ti. ",
  "sn16:10.2.1_0": "Atha kho āyasmā mahākassapo pubbaṇhasamayaṁ nivāsetvā pattacīvaramādāya āyasmatā ānandena pacchāsamaṇena yena aññataro bhikkhunupassayo tenupasaṅkami;",
  "sn16:10.2.1_1": "upasaṅkamitvā paññatte āsane nisīdi.",
  "sn16:10.2.2_0": "Atha kho sambahulā bhikkhuniyo yenāyasmā mahākassapo tenupasaṅkamiṁsu;",
  "sn16:10.2.2_1": "upasaṅkamitvā āyasmantaṁ mahākassapaṁ abhivādetvā ekamantaṁ nisīdiṁsu.",
  "sn16:10.2.3_0": "Ekamantaṁ nisinnā kho tā bhikkhuniyo āyasmā mahākassapo dhammiyā kathāya sandassesi samādapesi samuttejesi sampahaṁsesi. ",
  "sn16:10.2.4_0": "Atha kho āyasmā mahākassapo tā bhikkhuniyo dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. ",
  "sn16:10.3.1_0": "Atha kho thullatissā bhikkhunī anattamanā anattamanavācaṁ nicchāresi: ",
  "sn16:10.3.2_0": "“kiṁ pana ayyo mahākassapo, ayyassa ānandassa vedehamunino sammukhā dhammaṁ bhāsitabbaṁ maññati? ",
  "sn16:10.3.3_0": "Seyyathāpi nāma sūcivāṇijako sūcikārassa santike sūciṁ vikketabbaṁ maññeyya; ",
  "sn16:10.3.4_0": "evameva ayyo mahākassapo ayyassa ānandassa vedehamunino sammukhā dhammaṁ bhāsitabbaṁ maññatī”ti. ",
  "sn16:10.4.1_0": "Assosi kho āyasmā mahākassapo thullatissāya bhikkhuniyā imaṁ vācaṁ bhāsamānāya. ",
  "sn16:10.4.2_0": "Atha kho āyasmā mahākassapo āyasmantaṁ ānandaṁ etadavoca: ",
  "sn16:10.4.3_0": "“kiṁ nu kho, āvuso ānanda, ahaṁ sūcivāṇijako, tvaṁ sūcikāro; ",
  "sn16:10.4.4_0": "udāhu ahaṁ sūcikāro, tvaṁ sūcivāṇijako”ti? ",
  "sn16:10.4.5_0": "“Khama, bhante kassapa, bālo mātugāmo”ti. ",
  "sn16:10.4.6_0": "“Āgamehi tvaṁ, āvuso ānanda, mā te saṅgho uttari upaparikkhi. ",
  "sn16:10.5.1_0": "Taṁ kiṁ maññasi, āvuso ānanda, ",
  "sn16:10.5.2_0": "api nu tvaṁ bhagavato sammukhā bhikkhusaṅghe upanīto: ",
  "sn16:10.5.3_0": "‘ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ",
  "sn16:10.5.4_0": "Ānandopi, bhikkhave, yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatī’”ti? ",
  "sn16:10.5.5_0": "“No hetaṁ, bhante”. ",
  "sn16:10.6.1_0": "“Ahaṁ kho, āvuso, bhagavato sammukhā bhikkhusaṅghe upanīto: ",
  "sn16:10.6.2_0": "‘ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ",
  "sn16:10.6.3_0": "Kassapopi, bhikkhave, yāvade ākaṅkhati vivicceva kāmehi vivicca akusalehi dhammehi …pe…",
  "sn16:10.6.3_1": "paṭhamaṁ jhānaṁ upasampajja viharatī’ti …pe….",
  "sn16:10.6.4_0": "(Navannaṁ anupubbavihārasamāpattīnaṁ pañcannañca abhiññānaṁ evaṁ vitthāro veditabbo.) ",
  "sn16:10.7.1_0": "Taṁ kiṁ maññasi, āvuso ānanda, ",
  "sn16:10.7.2_0": "api nu tvaṁ bhagavato sammukhā bhikkhusaṅghe upanīto: ",
  "sn16:10.7.3_0": "‘ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. ",
  "sn16:10.7.4_0": "Ānandopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’”ti? ",
  "sn16:10.7.5_0": "“No hetaṁ, bhante”. ",
  "sn16:10.8.1_0": "“Ahaṁ kho, āvuso, bhagavato sammukhā bhikkhusaṅghe upanīto: ",
  "sn16:10.8.2_0": "‘ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. ",
  "sn16:10.8.3_0": "Kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’ti. ",
  "sn16:10.9.1_0": "Sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā”ti. ",
  "sn16:10.10.1_0": "Cavittha ca pana thullatissā bhikkhunī brahmacariyamhāti. ",
  "sn16:10.10.2_0": "Dasamaṁ. ",
  "sn16:11.0.1_0": "Saṁyutta Nikāya 16 ",
  "sn16:11.0.2_0": "1. Kassapavagga ",
  "sn16:11.0.3_0": "11. Cīvarasutta ",
  "sn16:11.1.1_0": "Ekaṁ samayaṁ āyasmā mahākassapo rājagahe viharati veḷuvane kalandakanivāpe. ",
  "sn16:11.1.2_0": "Tena kho pana samayena āyasmā ānando dakkhiṇagirismiṁ cārikaṁ carati mahatā bhikkhusaṅghena saddhiṁ. ",
  "sn16:11.2.1_0": "Tena kho pana samayena āyasmato ānandassa tiṁsamattā saddhivihārino bhikkhū sikkhaṁ paccakkhāya hīnāyāvattā bhavanti yebhuyyena kumārabhūtā. ",
  "sn16:11.2.2_0": "Atha kho āyasmā ānando dakkhiṇagirismiṁ yathābhirantaṁ cārikaṁ caritvā yena rājagahaṁ veḷuvanaṁ kalandakanivāpo yenāyasmā mahākassapo tenupasaṅkami;",
  "sn16:11.2.2_1": "upasaṅkamitvā āyasmantaṁ mahākassapaṁ abhivādetvā ekamantaṁ nisīdi.",
  "sn16:11.2.2_2": "Ekamantaṁ nisinnaṁ kho āyasmantaṁ ānandaṁ āyasmā mahākassapo etadavoca:",
  "sn16:11.2.3_0": "“kati nu kho, āvuso ānanda, atthavase paṭicca bhagavatā kulesu tikabhojanaṁ paññattan”ti? ",
  "sn16:11.3.1_0": "“Tayo kho, bhante kassapa, atthavase paṭicca bhagavatā kulesu tikabhojanaṁ paññattaṁ—",
  "sn16:11.3.2_0": "dummaṅkūnaṁ puggalānaṁ niggahāya pesalānaṁ bhikkhūnaṁ phāsuvihārāya, mā pāpicchā pakkhaṁ nissāya saṅghaṁ bhindeyyuṁ, kulānuddayatāya ca. ",
  "sn16:11.3.3_0": "Ime kho, bhante kassapa, tayo atthavase paṭicca bhagavatā kulesu tikabhojanaṁ paññattan”ti. ",
  "sn16:11.4.1_0": "“Atha kiñcarahi tvaṁ, āvuso ānanda, imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi? ",
  "sn16:11.4.2_0": "Sassaghātaṁ maññe carasi, kulūpaghātaṁ maññe carasi. ",
  "sn16:11.4.3_0": "Olujjati kho te, āvuso ānanda, parisā; ",
  "sn16:11.4.4_0": "palujjanti kho te, āvuso, navappāyā. ",
  "sn16:11.4.5_0": "Na vāyaṁ kumārako mattamaññāsī”ti. ",
  "sn16:11.5.1_0": "“Api me, bhante kassapa, sirasmiṁ palitāni jātāni. ",
  "sn16:11.5.2_0": "Atha ca pana mayaṁ ajjāpi āyasmato mahākassapassa kumārakavādā na muccāmā”ti. ",
  "sn16:11.5.3_0": "“Tathā hi pana tvaṁ, āvuso ānanda, imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi. ",
  "sn16:11.5.4_0": "Olujjati kho te, āvuso ānanda, parisā; ",
  "sn16:11.5.5_0": "palujjanti kho te, āvuso, navappāyā. ",
  "sn16:11.5.6_0": "Na vāyaṁ kumārako mattamaññāsī”ti. ",
  "sn16:11.6.1_0": "Assosi kho thullanandā bhikkhunī: ",
  "sn16:11.6.2_0": "“ayyena kira mahākassapena ayyo ānando vedehamuni kumārakavādena apasādito”ti. ",
  "sn16:11.7.1_0": "Atha kho thullanandā bhikkhunī anattamanā anattamanavācaṁ nicchāresi: ",
  "sn16:11.7.2_0": "“kiṁ pana ayyo mahākassapo aññatitthiyapubbo samāno ayyaṁ ānandaṁ vedehamuniṁ kumārakavādena apasādetabbaṁ maññatī”ti. ",
  "sn16:11.7.3_0": "Assosi kho āyasmā mahākassapo thullanandāya bhikkhuniyā imaṁ vācaṁ bhāsamānāya. ",
  "sn16:11.8.1_0": "Atha kho āyasmā mahākassapo āyasmantaṁ ānandaṁ etadavoca: ",
  "sn16:11.8.2_0": "“tagghāvuso ānanda, thullanandāya bhikkhuniyā sahasā appaṭisaṅkhā vācā bhāsitā. ",
  "sn16:11.8.3_0": "Yatvāhaṁ, āvuso, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito, nābhijānāmi aññaṁ satthāraṁ uddisitā, aññatra tena bhagavatā arahatā sammāsambuddhena. ",
  "sn16:11.8.4_0": "Pubbe me, āvuso, agārikabhūtassa sato etadahosi: ",
  "sn16:11.8.5_0": "‘sambādho gharāvāso rajāpatho, abbhokāso pabbajjā. ",
  "sn16:11.8.6_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. ",
  "sn16:11.8.7_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti. ",
  "sn16:11.8.8_0": "So khvāhaṁ, āvuso, aparena samayena paṭapilotikānaṁ saṅghāṭiṁ kāretvā ye loke arahanto te uddissa kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ. ",
  "sn16:11.9.1_0": "So evaṁ pabbajito samāno addhānamaggappaṭipanno addasaṁ bhagavantaṁ antarā ca rājagahaṁ antarā ca nāḷandaṁ bahuputte cetiye nisinnaṁ. ",
  "sn16:11.9.2_0": "Disvāna me etadahosi: ",
  "sn16:11.9.3_0": "‘satthārañca vatāhaṁ passeyyaṁ, bhagavantameva passeyyaṁ; ",
  "sn16:11.9.4_0": "sugatañca vatāhaṁ passeyyaṁ, bhagavantameva passeyyaṁ; ",
  "sn16:11.9.5_0": "sammāsambuddhañca vatāhaṁ passeyyaṁ; ",
  "sn16:11.9.6_0": "bhagavantameva passeyyan’ti. ",
  "sn16:11.9.7_0": "So khvāhaṁ, āvuso, tattheva bhagavato pādesu sirasā nipatitvā bhagavantaṁ etadavocaṁ: ",
  "sn16:11.9.8_0": "‘satthā me, bhante, bhagavā, sāvakohamasmi; ",
  "sn16:11.9.9_0": "satthā me, bhante, bhagavā, sāvakohamasmī’ti. ",
  "sn16:11.9.10_0": "Evaṁ vutte, maṁ, āvuso, bhagavā etadavoca: ",
  "sn16:11.9.11_0": "‘yo kho, kassapa, evaṁ sabbacetasā samannāgataṁ sāvakaṁ ajānaññeva vadeyya jānāmīti, apassaññeva vadeyya passāmīti, muddhāpi tassa vipateyya. ",
  "sn16:11.9.12_0": "Ahaṁ kho pana, kassapa, jānaññeva vadāmi jānāmīti, passaññeva vadāmi passāmīti. ",
  "sn16:11.10.1_0": "Tasmātiha te, kassapa, evaṁ sikkhitabbaṁ: ",
  "sn16:11.10.2_0": "“tibbaṁ me hirottappaṁ paccupaṭṭhitaṁ bhavissati theresu navesu majjhimesū”ti. ",
  "sn16:11.10.3_0": "Evañhi te, kassapa, sikkhitabbaṁ. ",
  "sn16:11.11.1_0": "Tasmātiha te, kassapa, evaṁ sikkhitabbaṁ: ",
  "sn16:11.11.2_0": "“yaṁ kiñci dhammaṁ suṇissāmi kusalūpasaṁhitaṁ sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī”ti. ",
  "sn16:11.11.3_0": "Evañhi te, kassapa, sikkhitabbaṁ. ",
  "sn16:11.12.1_0": "Tasmātiha te, kassapa, evaṁ sikkhitabbaṁ: ",
  "sn16:11.12.2_0": "“sātasahagatā ca me kāyagatāsati na vijahissatī”ti. ",
  "sn16:11.12.3_0": "Evañhi te, kassapa, sikkhitabbanti’. ",
  "sn16:11.13.1_0": "Atha kho maṁ, āvuso, bhagavā iminā ovādena ovaditvā uṭṭhāyāsanā pakkāmi. ",
  "sn16:11.13.2_0": "Sattāhameva khvāhaṁ, āvuso, saraṇo raṭṭhapiṇḍaṁ bhuñjiṁ aṭṭhamiyā aññā udapādi. ",
  "sn16:11.14.1_0": "Atha kho, āvuso, bhagavā maggā okkamma yena aññataraṁ rukkhamūlaṁ tenupasaṅkami. ",
  "sn16:11.14.2_0": "Atha khvāhaṁ, āvuso, paṭapilotikānaṁ saṅghāṭiṁ catugguṇaṁ paññapetvā bhagavantaṁ etadavocaṁ: ",
  "sn16:11.14.3_0": "‘idha, bhante, bhagavā nisīdatu, yaṁ mamassa dīgharattaṁ hitāya sukhāyā’ti. ",
  "sn16:11.14.4_0": "Nisīdi kho, āvuso, bhagavā paññatte āsane. ",
  "sn16:11.14.5_0": "Nisajja kho maṁ, āvuso, bhagavā etadavoca: ",
  "sn16:11.14.6_0": "‘mudukā kho tyāyaṁ, kassapa, paṭapilotikānaṁ saṅghāṭī’ti. ",
  "sn16:11.14.7_0": "‘Paṭiggaṇhātu me, bhante, bhagavā paṭapilotikānaṁ saṅghāṭiṁ anukampaṁ upādāyā’ti. ",
  "sn16:11.14.8_0": "‘Dhāressasi pana me tvaṁ, kassapa, sāṇāni paṁsukūlāni nibbasanānī’ti. ",
  "sn16:11.14.9_0": "‘Dhāressāmahaṁ, bhante, bhagavato sāṇāni paṁsukūlāni nibbasanānī’ti. ",
  "sn16:11.14.10_0": "So khvāhaṁ, āvuso, paṭapilotikānaṁ saṅghāṭiṁ bhagavato pādāsiṁ. ",
  "sn16:11.14.11_0": "Ahaṁ pana bhagavato sāṇāni paṁsukūlāni nibbasanāni paṭipajjiṁ. ",
  "sn16:11.15.1_0": "Yañhi taṁ, āvuso, sammā vadamāno vadeyya: ",
  "sn16:11.15.2_0": "‘bhagavato putto oraso mukhato jāto dhammajo dhammanimmito dhammadāyādo, paṭiggahitāni sāṇāni paṁsukūlāni nibbasanānī’ti, mamaṁ taṁ sammā vadamāno vadeyya: ",
  "sn16:11.15.3_0": "‘bhagavato putto oraso mukhato jāto dhammajo dhammanimmito dhammadāyādo, paṭiggahitāni sāṇāni paṁsukūlāni nibbasanānī’ti. ",
  "sn16:11.16.1_0": "Ahaṁ kho, āvuso, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ",
  "sn16:11.16.2_0": "Ahaṁ kho, āvuso, yāvade ākaṅkhāmi …pe… ",
  "sn16:11.16.3_0": "(navannaṁ anupubbavihārasamāpattīnaṁ pañcannañca abhiññānaṁ evaṁ vitthāro veditabbo.) ",
  "sn16:11.17.1_0": "Ahaṁ kho, āvuso, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi; ",
  "sn16:11.17.2_0": "sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā”ti. ",
  "sn16:11.18.1_0": "Cavittha ca pana thullanandā bhikkhunī brahmacariyamhāti. ",
  "sn16:11.18.2_0": "Ekādasamaṁ. ",
  "sn16:12.0.1_0": "Saṁyutta Nikāya 16 ",
  "sn16:12.0.2_0": "1. Kassapavagga ",
  "sn16:12.0.3_0": "12. Paraṁmaraṇasutta ",
  "sn16:12.1.1_0": "Ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye. ",
  "sn16:12.1.2_0": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami;",
  "sn16:12.1.2_1": "upasaṅkamitvā āyasmatā mahākassapena saddhiṁ sammodi.",
  "sn16:12.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn16:12.1.3_1": "Ekamantaṁ nisinno kho āyasmā sāriputto āyasmantaṁ mahākassapaṁ etadavoca:",
  "sn16:12.1.4_0": "“kiṁ nu kho, āvuso kassapa, hoti tathāgato paraṁ maraṇā”ti? ",
  "sn16:12.1.5_0": "“Abyākataṁ kho etaṁ, āvuso, bhagavatā: ",
  "sn16:12.1.6_0": "‘hoti tathāgato paraṁ maraṇā’”ti. ",
  "sn16:12.1.7_0": "“Kiṁ panāvuso, na hoti tathāgato paraṁ maraṇā”ti? ",
  "sn16:12.1.8_0": "“Evampi kho, āvuso, abyākataṁ bhagavatā: ",
  "sn16:12.1.9_0": "‘na hoti tathāgato paraṁ maraṇā’”ti. ",
  "sn16:12.1.10_0": "“Kiṁ nu kho, āvuso, hoti ca na ca hoti tathāgato paraṁ maraṇā”ti? ",
  "sn16:12.1.11_0": "“Abyākataṁ kho etaṁ, āvuso, bhagavatā: ",
  "sn16:12.1.12_0": "‘hoti ca na ca hoti tathāgato paraṁ maraṇā’”ti. ",
  "sn16:12.1.13_0": "“Kiṁ panāvuso, neva hoti, na na hoti tathāgato paraṁ maraṇā”ti? ",
  "sn16:12.1.14_0": "“Evampi kho, āvuso, abyākataṁ bhagavatā: ",
  "sn16:12.1.15_0": "‘neva hoti na na hoti tathāgato paraṁ maraṇā’”ti. ",
  "sn16:12.1.16_0": "“Kasmā cetaṁ, āvuso, abyākataṁ bhagavatā”ti? ",
  "sn16:12.1.17_0": "“Na hetaṁ, āvuso, atthasaṁhitaṁ nādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. ",
  "sn16:12.1.18_0": "Tasmā taṁ abyākataṁ bhagavatā”ti. ",
  "sn16:12.2.1_0": "“Atha kiñcarahāvuso, byākataṁ bhagavatā”ti? ",
  "sn16:12.2.2_0": "“Idaṁ ‘dukkhan’ti kho, āvuso, byākataṁ bhagavatā; ",
  "sn16:12.2.3_0": "ayaṁ ‘dukkhasamudayo’ti byākataṁ bhagavatā; ",
  "sn16:12.2.4_0": "ayaṁ ‘dukkhanirodho’ti byākataṁ bhagavatā; ",
  "sn16:12.2.5_0": "ayaṁ ‘dukkhanirodhagāminī paṭipadā’ti byākataṁ bhagavatā”ti. ",
  "sn16:12.2.6_0": "“Kasmā cetaṁ, āvuso, byākataṁ bhagavatā”ti? ",
  "sn16:12.2.7_0": "“Etañhi, āvuso, atthasaṁhitaṁ etaṁ ādibrahmacariyakaṁ etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati. ",
  "sn16:12.2.8_0": "Tasmā taṁ byākataṁ bhagavatā”ti. ",
  "sn16:12.2.9_0": "Dvādasamaṁ. ",
  "sn16:13.0.1_0": "Saṁyutta Nikāya 16 ",
  "sn16:13.0.2_0": "1. Kassapavagga ",
  "sn16:13.0.3_0": "13. Saddhammappatirūpakasutta ",
  "sn16:13.1.1_0": "Evaṁ me sutaṁ—",
  "sn16:13.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn16:13.1.3_0": "Atha kho āyasmā mahākassapo yena bhagavā tenupasaṅkami;",
  "sn16:13.1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn16:13.1.3_2": "Ekamantaṁ nisinno kho āyasmā mahākassapo bhagavantaṁ etadavoca:",
  "sn16:13.1.4_0": "“ko nu kho, bhante, hetu ko paccayo, yena pubbe appatarāni ceva sikkhāpadāni ahesuṁ bahutarā ca bhikkhū aññāya saṇṭhahiṁsu? ",
  "sn16:13.1.5_0": "Ko pana, bhante, hetu ko paccayo, yenetarahi bahutarāni ceva sikkhāpadāni appatarā ca bhikkhū aññāya saṇṭhahantī”ti? ",
  "sn16:13.1.6_0": "“Evañcetaṁ, kassapa, hoti sattesu hāyamānesu saddhamme antaradhāyamāne, bahutarāni ceva sikkhāpadāni honti appatarā ca bhikkhū aññāya saṇṭhahanti. ",
  "sn16:13.1.7_0": "Na tāva, kassapa, saddhammassa antaradhānaṁ hoti yāva na saddhammappatirūpakaṁ loke uppajjati. ",
  "sn16:13.1.8_0": "Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti. ",
  "sn16:13.2.1_0": "Seyyathāpi, kassapa, na tāva jātarūpassa antaradhānaṁ hoti yāva na jātarūpappatirūpakaṁ loke uppajjati. ",
  "sn16:13.2.2_0": "Yato ca kho, kassapa, jātarūpappatirūpakaṁ loke uppajjati, atha kho jātarūpassa antaradhānaṁ hoti. ",
  "sn16:13.2.3_0": "Evameva kho, kassapa, na tāva saddhammassa antaradhānaṁ hoti yāva na saddhammappatirūpakaṁ loke uppajjati. ",
  "sn16:13.2.4_0": "Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti. ",
  "sn16:13.3.1_0": "Na kho, kassapa, pathavīdhātu saddhammaṁ antaradhāpeti, na āpodhātu saddhammaṁ antaradhāpeti, na tejodhātu saddhammaṁ antaradhāpeti, na vāyodhātu saddhammaṁ antaradhāpeti; ",
  "sn16:13.3.2_0": "atha kho idheva te uppajjanti moghapurisā ye imaṁ saddhammaṁ antaradhāpenti. ",
  "sn16:13.3.3_0": "Seyyathāpi, kassapa, nāvā ādikeneva opilavati; ",
  "sn16:13.3.4_0": "na kho, kassapa, evaṁ saddhammassa antaradhānaṁ hoti. ",
  "sn16:13.4.1_0": "Pañca khome, kassapa, okkamaniyā dhammā saddhammassa sammosāya antaradhānāya saṁvattanti. ",
  "sn16:13.4.2_0": "Katame pañca? ",
  "sn16:13.4.3_0": "Idha, kassapa, bhikkhū bhikkhuniyo upāsakā upāsikāyo satthari agāravā viharanti appatissā, dhamme agāravā viharanti appatissā, saṅghe agāravā viharanti appatissā, sikkhāya agāravā viharanti appatissā, samādhismiṁ agāravā viharanti appatissā—",
  "sn16:13.4.4_0": "ime kho, kassapa, pañca okkamaniyā dhammā saddhammassa sammosāya antaradhānāya saṁvattanti. ",
  "sn16:13.5.1_0": "Pañca khome, kassapa, dhammā saddhammassa ṭhitiyā asammosāya anantaradhānāya saṁvattanti. ",
  "sn16:13.5.2_0": "Katame pañca? ",
  "sn16:13.5.3_0": "Idha, kassapa, bhikkhū bhikkhuniyo upāsakā upāsikāyo satthari sagāravā viharanti sappatissā, dhamme sagāravā viharanti sappatissā, saṅghe sagāravā viharanti sappatissā, sikkhāya sagāravā viharanti sappatissā, samādhismiṁ sagāravā viharanti sappatissā—",
  "sn16:13.5.4_0": "ime kho, kassapa, pañca dhammā saddhammassa ṭhitiyā asammosāya anantaradhānāya saṁvattantī”ti. ",
  "sn16:13.5.5_0": "Terasamaṁ. ",
  "sn16:13.5.6_0": "Kassapavaggo paṭhamo. ",
  "sn16:13.6.0_0": "Tassuddānaṁ",
  "sn16:13.6.1_0": "Santuṭṭhañca anottappī, ",
  "sn16:13.6.2_0": "candūpamaṁ kulūpakaṁ; ",
  "sn16:13.6.3_0": "Jiṇṇaṁ tayo ca ovādā, ",
  "sn16:13.6.4_0": "jhānābhiññā upassayaṁ; ",
  "sn16:13.6.5_0": "Cīvaraṁ paraṁmaraṇaṁ, ",
  "sn16:13.6.6_0": "saddhammappatirūpakanti. ",
  "sn16:13.6.7_0": "Kassapasaṁyuttaṁ samattaṁ. "
}