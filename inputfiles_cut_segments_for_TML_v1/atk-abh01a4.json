{
  "atk-abh01a4:0_0": "Kāmāvacarakusalapadabhājanīyaṁ",
  "atk-abh01a4:1_0": "1.",
  "atk-abh01a4:1_1": "Idāni yathānikkhittāya mātikāya saṅgahite dhamme pabhedato dassetuṁ katame dhammā kusalāti idaṁ padabhājanīyaṁ āraddhaṁ.",
  "atk-abh01a4:1_2": "Tattha yadetaṁ yasmiṁ samaye kāmāvacaraṁ kusalaṁ cittaṁ uppannaṁ hotīti paṭhamaṁ kāmāvacarakusalaṁ dassitaṁ, tassa tāva niddese dhammavavatthānavāro saṅgahavāro suññatavāroti tayo mahāvārā honti.",
  "atk-abh01a4:1_3": "Tesu dhammavavatthānavāro uddesaniddesavasena dvidhā ṭhito.",
  "atk-abh01a4:1_4": "Tesu uddesavārassa pucchā, samayaniddeso, dhammuddeso, appanāti cattāro paricchedā.",
  "atk-abh01a4:1_5": "Tesu ‘katame dhammā kusalā’ti ayaṁ pucchā nāma.",
  "atk-abh01a4:1_6": "‘Yasmiṁ samaye kāmāvacaraṁ…pe…",
  "atk-abh01a4:1_7": "tasmiṁ samaye’ti ayaṁ samayaniddeso nāma.",
  "atk-abh01a4:1_8": "‘Phasso hoti…pe…",
  "atk-abh01a4:1_9": "avikkhepo hotī’ti ayaṁ dhammuddeso nāma.",
  "atk-abh01a4:1_10": "‘Ye vā pana tasmiṁ samaye aññepi atthi paṭiccasamuppannā arūpino dhammā ime dhammā kusalā’ti ayaṁ appanā nāma.",
  "atk-abh01a4:2_0": "Evaṁ catūhi paricchedehi ṭhitassa uddesavārassa yvāyaṁ paṭhamo pucchāparicchedo, tattha ‘katame dhammā kusalā’ti ayaṁ kathetukamyatāpucchā.",
  "atk-abh01a4:2_1": "Pañcavidhāhi pucchā –",
  "atk-abh01a4:2_2": "adiṭṭhajotanāpucchā, diṭṭhasaṁsandanāpucchā, vimaticchedanāpucchā, anumatipucchā, kathetukamyatāpucchāti.",
  "atk-abh01a4:2_3": "Tāsaṁ idaṁ nānattaṁ –",
  "atk-abh01a4:3_0": "Katamā adiṭṭhajotanāpucchā?",
  "atk-abh01a4:3_1": "Pakatiyā lakkhaṇaṁ aññātaṁ hoti, adiṭṭhaṁ atulitaṁ atīritaṁ avibhūtaṁ avibhāvitaṁ.",
  "atk-abh01a4:3_2": "Tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati.",
  "atk-abh01a4:3_3": "Ayaṁ adiṭṭhajotanāpucchā (mahāni. 150; cūḷani.",
  "atk-abh01a4:3_4": "puṇṇakamāṇavapucchāniddesa 12).",
  "atk-abh01a4:4_0": "Katamā diṭṭhasaṁsandanāpucchā?",
  "atk-abh01a4:4_1": "Pakatiyā lakkhaṇaṁ ñātaṁ hoti, diṭṭhaṁ tulitaṁ tīritaṁ vibhūtaṁ vibhāvitaṁ, so aññehi paṇḍitehi saddhiṁ saṁsandanatthāya pañhaṁ pucchati.",
  "atk-abh01a4:4_2": "Ayaṁ diṭṭhasaṁsandanāpucchā (mahāni. 150; cūḷani.",
  "atk-abh01a4:4_3": "puṇṇakamāṇavapucchāniddesa 12).",
  "atk-abh01a4:5_0": "Katamā vimaticchedanāpucchā?",
  "atk-abh01a4:5_1": "Pakatiyā saṁsayapakkhando hoti, vimatipakkhando dveḷhakajāto –",
  "atk-abh01a4:5_2": "‘evaṁ nu kho, nanu kho, kiṁ nu kho, kathaṁ nu kho’ti.",
  "atk-abh01a4:5_3": "So vimaticchedanatthāya pañhaṁ pucchati.",
  "atk-abh01a4:5_4": "Ayaṁ vimaticchedanāpucchā (mahāni. 150; cūḷani.",
  "atk-abh01a4:5_5": "puṇṇakamāṇavapucchāniddesa 12).",
  "atk-abh01a4:6_0": "Katamā anumatipucchā?",
  "atk-abh01a4:6_1": "Bhagavā bhikkhūnaṁ anumatiyā pañhaṁ pucchati –",
  "atk-abh01a4:6_2": "‘taṁ kiṁ maññatha, bhikkhave, rūpaṁ niccaṁ vā aniccaṁ vā’ti?",
  "atk-abh01a4:6_3": "‘Aniccaṁ, bhante’.",
  "atk-abh01a4:6_4": "‘Yaṁ panāniccaṁ dukkhaṁ vā taṁ sukhaṁ vā’ti?",
  "atk-abh01a4:6_5": "‘Dukkhaṁ, bhante’ .",
  "atk-abh01a4:6_6": "‘Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ etaṁ mama, esohamasmi, eso me attā’ti?",
  "atk-abh01a4:6_7": "‘Nohetaṁ, bhante’ti (saṁ. ni. 3.79; mahāva. 21).",
  "atk-abh01a4:6_8": "Ayaṁ anumatipucchā.",
  "atk-abh01a4:7_0": "Katamā kathetukamyatāpucchā?",
  "atk-abh01a4:7_1": "Bhagavā bhikkhūnaṁ kathetukamyatāya pañhaṁ pucchati.",
  "atk-abh01a4:7_2": "‘‘Cattārome, bhikkhave, satipaṭṭhānā.",
  "atk-abh01a4:7_3": "Katame cattāro’’ti (dī. ni. 2.373)?",
  "atk-abh01a4:7_4": "Ayaṁ kathetukamyatāpucchāti.",
  "atk-abh01a4:8_0": "Tattha buddhānaṁ purimā tisso pucchā natthi. Kasmā?",
  "atk-abh01a4:8_1": "Buddhānañhi tīsu addhāsu kiñci saṅkhataṁ, addhāvimuttaṁ vā asaṅkhataṁ, adiṭṭhaṁ anaññātaṁ ajotitaṁ atulitaṁ atīritaṁ avibhūtaṁ avibhāvitaṁ nāma natthi.",
  "atk-abh01a4:8_2": "Tena tesaṁ adiṭṭhajotanāpucchā natthi.",
  "atk-abh01a4:8_3": "Yaṁ pana bhagavatā attano ñāṇena paṭividdhaṁ, tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi.",
  "atk-abh01a4:8_4": "Tenassa diṭṭhasaṁsandanāpucchā natthi.",
  "atk-abh01a4:8_5": "Yasmā panesa akathaṁkathī tiṇṇavicikiccho sabbadhammesu vihatasaṁsayo, tenassa vimaticchedanāpucchā natthi.",
  "atk-abh01a4:8_6": "Itarā dve pana pucchā bhagavato atthi.",
  "atk-abh01a4:8_7": "Tāsu ayaṁ kathetukamyatāpucchāti veditabbā.",
  "atk-abh01a4:9_0": "Tattha ‘katame’tipadena niddisitabbadhamme pucchati.",
  "atk-abh01a4:9_1": "‘Dhammā kusalā’ti hi vacanamattena ‘kiṁ katā kiṁ vā karontī’ti na sakkā ñātuṁ.",
  "atk-abh01a4:9_2": "‘Katame’ti vutte pana tesaṁ puṭṭhabhāvo paññāyati.",
  "atk-abh01a4:9_3": "Tena vuttaṁ ‘katametipadena niddisitabbadhamme pucchatī’ti.",
  "atk-abh01a4:9_4": "‘Dhammā kusalā’tipadadvayena pucchāya puṭṭhadhamme dasseti.",
  "atk-abh01a4:9_5": "Tesaṁ attho heṭṭhā pakāsitova.",
  "atk-abh01a4:10_0": "Kasmā panettha mātikāyaṁ viya ‘kusalā dhammā’ti avatvā ‘dhammā kusalā’ti padānukkamo katoti?",
  "atk-abh01a4:10_1": "Pabhedato dhammānaṁ desanaṁ dīpetvā pabhedavantadassanatthaṁ.",
  "atk-abh01a4:10_2": "Imasmiñhi abhidhamme dhammāva desetabbā.",
  "atk-abh01a4:10_3": "Te ca kusalādīhi pabhedehi anekappabhedā.",
  "atk-abh01a4:10_4": "Tasmā dhammāyeva idha desetabbā .",
  "atk-abh01a4:10_5": "Nāyaṁ vohāradesanā.",
  "atk-abh01a4:10_6": "Te ca anekappabhedato desetabbā, na dhammamattato.",
  "atk-abh01a4:10_7": "Pabhedato hi desanā ghanavinibbhogapaṭisambhidāñāṇāvahā hotīti ‘kusalā dhammā’ti evaṁ pabhedato dhammānaṁ desanaṁ dīpetvā, idāni ye tena pabhedena desetabbā dhammā te dassetuṁ, ayaṁ ‘katame dhammā kusalā’ti padānukkamo katoti veditabbo.",
  "atk-abh01a4:10_8": "Pabhedavantesu hi dassitesu pabhedo dassiyamāno yujjati suviññeyyo ca hotīti.",
  "atk-abh01a4:11_0": "Idāni yasmiṁ samaye kāmāvacaraṁ kusalaṁ cittanti. Ettha –",
  "atk-abh01a4:12_0": "Samaye niddisi cittaṁ, cittena samayaṁ muni;",
  "atk-abh01a4:13_0": "Niyametvāna dīpetuṁ, dhamme tattha pabhedato.",
  "atk-abh01a4:14_0": "‘Yasmiṁ samaye kāmāvacaraṁ kusalaṁ citta’nti hi niddisanto bhagavā samaye cittaṁ niddisi.",
  "atk-abh01a4:14_1": "Kiṁkāraṇā?",
  "atk-abh01a4:14_2": "Tena samayaniyamitena cittena pariyosāne ‘tasmiṁ samaye’ti evaṁ samayaṁ niyametvāna, atha vijjamānepi samayanānatte yasmiṁ samaye cittaṁ tasmiṁyeva samaye phasso hoti, vedanā hotīti evaṁ tasmiṁ cittaniyamite samaye ete santatisamūhakiccārammaṇaghanavasena duranubodhappabhede phassavedanādayo dhamme bodhetunti attho.",
  "atk-abh01a4:15_0": "Idāni ‘yasmiṁ samaye’tiādīsu ayamanupubbapadavaṇṇanā.",
  "atk-abh01a4:15_1": "Yasminti aniyamato bhummaniddeso.",
  "atk-abh01a4:15_2": "Samayeti aniyamaniddiṭṭhaparidīpanaṁ.",
  "atk-abh01a4:15_3": "Ettāvatā aniyamato samayo niddiṭṭho hoti.",
  "atk-abh01a4:15_4": "Tattha samayasaddo –",
  "atk-abh01a4:16_0": "Samavāye khaṇe kāle, samūhe hetu diṭṭhisu;",
  "atk-abh01a4:17_0": "Paṭilābhe pahāne ca, paṭivedhe ca dissati.",
  "atk-abh01a4:18_0": "Tathā hissa ‘‘appeva nāma svepi upasaṅkameyyāma kālañca samayañca upādāyā’’ti (dī. ni.",
  "atk-abh01a4:18_1": "1.447) evamādīsu samavāyo attho.",
  "atk-abh01a4:18_2": "‘‘Ekova kho, bhikkhave, khaṇo ca samayo ca brahmacariyavāsāyā’’tiādīsu (a. ni.",
  "atk-abh01a4:18_3": "8.29) khaṇo.",
  "atk-abh01a4:18_4": "‘‘Uṇhasamayo pariḷāhasamayo’’tiādīsu (pāci.",
  "atk-abh01a4:18_5": "358) kālo.",
  "atk-abh01a4:18_6": "‘‘Mahāsamayo pavanasmi’’ntiādīsu samūho.",
  "atk-abh01a4:18_7": "‘‘Samayopi kho te, bhaddāli, appaṭividdho ahosi –",
  "atk-abh01a4:18_8": "bhagavā kho sāvatthiyaṁ viharati, bhagavāpi maṁ jānissati ‘bhaddāli nāma bhikkhu satthusāsane sikkhāya aparipūrakārī’ti.",
  "atk-abh01a4:18_9": "Ayampi kho te, bhaddāli, samayo appaṭividdho ahosī’’tiādīsu (ma. ni.",
  "atk-abh01a4:18_10": "2.135) hetu.",
  "atk-abh01a4:18_11": "‘‘Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni.",
  "atk-abh01a4:18_12": "2.260) diṭṭhi.",
  "atk-abh01a4:19_0": "‘‘Diṭṭhe dhamme ca yo attho, yo cattho samparāyiko;",
  "atk-abh01a4:20_0": "Atthābhisamayā dhīro, paṇḍitoti pavuccatī’’ti. (saṁ. ni. 1.129) –",
  "atk-abh01a4:21_0": "Ādīsu paṭilābho.",
  "atk-abh01a4:21_1": "‘‘Sammā mānābhisamayā antamakāsi dukkhassā’’tiādīsu (ma. ni.",
  "atk-abh01a4:21_2": "1.28) pahānaṁ.",
  "atk-abh01a4:21_3": "‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. ma.",
  "atk-abh01a4:21_4": "2.8) paṭivedho.",
  "atk-abh01a4:21_5": "Evamanekesu samayesu –",
  "atk-abh01a4:22_0": "Samavāyo khaṇo kālo, samūho hetuyeva ca;",
  "atk-abh01a4:23_0": "Ete pañcapi viññeyyā, samayā idha viññunā.",
  "atk-abh01a4:24_0": "‘Yasmiṁ samaye kāmāvacaraṁ kusala’nti imasmiñhi kusalādhikāre tesu navasu samayesu ete samavāyādayo pañca samayā paṇḍitena veditabbā.",
  "atk-abh01a4:25_0": "Tesu paccayasāmaggī, samavāyo khaṇo pana;",
  "atk-abh01a4:26_0": "Ekova navamo ñeyyo, cakkāni caturopi vā.",
  "atk-abh01a4:27_0": "Yā hi esā sādhāraṇaphalanipphādakattena saṇṭhitā paccayānaṁ sāmaggī, sā idha samavāyoti ñātabbā.",
  "atk-abh01a4:27_1": "‘‘Ekova kho, bhikkhave, khaṇo ca samayo ca brahmacariyavāsāyā’’ti (a. ni.",
  "atk-abh01a4:27_2": "8.29) evaṁ vutto pana navamova khaṇo eko khaṇoti veditabbo.",
  "atk-abh01a4:27_3": "Yāni vā panetāni ‘‘cattārimāni, bhikkhave, cakkāni yehi samannāgatānaṁ devamanussānaṁ catucakkaṁ vattatī’’ti –",
  "atk-abh01a4:27_4": "ettha ‘patirūpadesavāso, sappurisūpanissayo, attasammāpaṇidhi, pubbe ca katapuññatā’ti (a. ni.",
  "atk-abh01a4:27_5": "4.31) cattāri cakkāni vuttāni, etāni vā ekajjhaṁ katvā okāsaṭṭhena khaṇoti veditabbāni.",
  "atk-abh01a4:27_6": "Tāni hi kusaluppattiyā okāsabhūtāni.",
  "atk-abh01a4:28_0": "Evaṁ samavāyañca khaṇañca ñatvā itaresu –",
  "atk-abh01a4:29_0": "Taṁ taṁ upādāya paññatto, kālo vohāramattako;",
  "atk-abh01a4:30_0": "Puñjo phassādidhammānaṁ, samūhoti vibhāvito.",
  "atk-abh01a4:31_0": "‘Cittakālo rūpakālo’tiādinā hi nayena dhamme vā, ‘atīto anāgato’tiādinā nayena dhammavuttiṁ vā, ‘bījakālo aṅkurakālo’ti ādinā nayena dhammapaṭipāṭiṁ vā, ‘uppādakālo jarākālo’tiādinā nayena dhammalakkhaṇaṁ vā, ‘vediyanakālo sañjānanakālo’tiādinā nayena dhammakiccaṁ vā, ‘nhānakālo pānakālo’tiādinā nayena sattakiccaṁ vā, ‘gamanakālo ṭhānakālo’tiādinā nayena iriyāpathaṁ vā, ‘pubbaṇho sāyanho divā rattī’tiādinā nayena candimasūriyādiparivattanaṁ vā, ‘aḍḍhamāso māso’tiādinā nayena ahorattādisaṅkhātaṁ kālasañcayaṁ vāti –",
  "atk-abh01a4:31_1": "evaṁ taṁ taṁ upādāya paññatto kālo nāma.",
  "atk-abh01a4:31_2": "So panesa sabhāvato avijjamānattā paññattimattako evāti veditabbo.",
  "atk-abh01a4:31_3": "Yo panesa phassavedanādīnaṁ dhammānaṁ puñjo, so idha samūhoti vibhāvito.",
  "atk-abh01a4:31_4": "Evaṁ kālasamūhepi ñatvā itaro pana –",
  "atk-abh01a4:32_0": "Hetūti paccayovettha, tassa dvāravasena vā;",
  "atk-abh01a4:33_0": "Anekabhāvo viññeyyo, paccayānaṁ vasena vā.",
  "atk-abh01a4:34_0": "Ettha hi paccayova hetu nāma, tassa dvārānaṁ vā paccayānaṁ vā vasena anekabhāvo veditabbo. Kathaṁ?",
  "atk-abh01a4:34_1": "Cakkhudvārādīsu hi uppajjamānānaṁ cakkhuviññāṇādīnaṁ cakkhurūpaālokamanasikārādayo paccayā, mahāpakaraṇe ca ‘‘hetupaccayo ārammaṇapaccayo’’tiādinā nayena catuvīsati paccayā vuttā.",
  "atk-abh01a4:34_2": "Tesu ṭhapetvā vipākapaccayañca pacchājātapaccayañca, sesā kusaladhammānaṁ paccayā hontiyeva.",
  "atk-abh01a4:34_3": "Te sabbepi idha hetūti adhippetā.",
  "atk-abh01a4:34_4": "Evamassa iminā dvāravasena vā paccayavasena vā anekabhāvo veditabbo .",
  "atk-abh01a4:34_5": "Evamete samavāyādayo pañca atthā idha samayasaddena pariggahitāti veditabbā.",
  "atk-abh01a4:35_0": "‘Kasmā pana etesu yaṁkiñci ekaṁ apariggahetvā sabbesaṁ pariggaho kato’ti?",
  "atk-abh01a4:35_1": "‘Tena tena tassa tassa atthavisesassa dīpanato.",
  "atk-abh01a4:35_2": "Etesu hi samavāyasaṅkhāto samayo anekahetuto vuttiṁ dīpeti.",
  "atk-abh01a4:35_3": "Tena ekakāraṇavādo paṭisedhito hoti.",
  "atk-abh01a4:35_4": "Samavāyo ca nāma sādhāraṇaphalanipphādane aññamaññāpekkho hoti.",
  "atk-abh01a4:35_5": "Tasmā ‘eko kattā nāma natthī’ti imampi atthaṁ dīpeti.",
  "atk-abh01a4:35_6": "Sabhāvena hi kāraṇe sati kāraṇantarāpekkhā ayuttāti.",
  "atk-abh01a4:35_7": "Evaṁ ekassa kassaci kāraṇassa abhāvadīpanena ‘‘sayaṁkataṁ sukhadukkha’’ntiādi paṭisedhitaṁ hoti.",
  "atk-abh01a4:36_0": "Tattha siyā –",
  "atk-abh01a4:36_1": "‘yaṁ vuttaṁ anekahetuto vuttiṁ dīpetī’ti, taṁ na yuttaṁ.",
  "atk-abh01a4:36_2": "‘Kiṁkāraṇā’ ?‘Asāmaggiyaṁ ahetūnaṁ sāmaggiyampi ahetubhāvāpattito’.",
  "atk-abh01a4:36_3": "‘Na hi ekasmiṁ andhe daṭṭhuṁ asakkonte andhasataṁ passatī’ti.",
  "atk-abh01a4:36_4": "‘No na yuttaṁ;",
  "atk-abh01a4:36_5": "sādhāraṇaphalanipphādakattena hi ṭhitabhāvo sāmaggī;",
  "atk-abh01a4:36_6": "na anekesaṁ samodhānamattaṁ.",
  "atk-abh01a4:36_7": "Na ca andhānaṁ dassanaṁ nāma sādhāraṇaphalaṁ’.",
  "atk-abh01a4:36_8": "‘Kasmā’?‘Andhasate satipi tassa abhāvato.",
  "atk-abh01a4:36_9": "Cakkhādīnaṁ pana taṁ sādhāraṇaphalaṁ, tesaṁ bhāve bhāvato.",
  "atk-abh01a4:36_10": "Asāmaggiyaṁ ahetūnampi ca sāmaggiyaṁ hetubhāvo siddho.",
  "atk-abh01a4:36_11": "Svāyaṁ asāmaggiyaṁ phalābhāvena, sāmaggiyañcassa bhāvena, veditabbo.",
  "atk-abh01a4:36_12": "Cakkhādīnañhi vekalle cakkhuviññāṇādīnaṁ abhāvo, avekalle ca bhāvo, paccakkhasiddho lokassā’ti.",
  "atk-abh01a4:36_13": "Ayaṁ tāva samavāyasaṅkhātena samayena attho dīpito.",
  "atk-abh01a4:37_0": "Yo panesa aṭṭhahi akkhaṇehi parivajjito navamo khaṇo, patirūpadesavāsādiko ca catucakkasaṅkhāto okāsaṭṭhena khaṇo vutto, so manussattabuddhuppādasaddhammaṭṭhitiādikaṁ khaṇasāmaggiṁ vinā natthi.",
  "atk-abh01a4:37_1": "Manussattādīnañca kāṇakacchapopamādīhi (ma. ni.",
  "atk-abh01a4:37_2": "3.252) dullabhabhāvo.",
  "atk-abh01a4:37_3": "Iti khaṇassa dullabhattā suṭṭhutaraṁ khaṇāyattaṁ lokuttaradhammānaṁ upakārabhūtaṁ kusalaṁ dullabhameva .",
  "atk-abh01a4:37_4": "Evametesu khaṇasaṅkhāto samayo kusaluppattiyā dullabhabhāvaṁ dīpeti.",
  "atk-abh01a4:37_5": "Evaṁ dīpentena anena adhigatakhaṇānaṁ khaṇāyattasseva tassa kusalassa ananuṭṭhānena moghakhaṇaṁ kurumānānaṁ pamādavihāro paṭisedhito hoti.",
  "atk-abh01a4:37_6": "Ayaṁ khaṇasaṅkhātena samayena attho dīpito.",
  "atk-abh01a4:38_0": "Yo panetassa kusalacittassa pavattikālo nāma hoti, so atiparitto.",
  "atk-abh01a4:38_1": "Sā cassa atiparittatā ‘‘yathā ca, bhikkhave, tassa purisassa javo, yathā ca candimasūriyānaṁ javo, yathā ca yā devatā candimasūriyānaṁ purato dhāvanti tāsaṁ devatānaṁ javo, tato sīghataraṁ āyusaṅkhārā khīyantī’’ti (saṁ. ni. 2.228) –",
  "atk-abh01a4:38_2": "imassa suttassa aṭṭhakathāvasena veditabbā.",
  "atk-abh01a4:38_3": "Tatra hi so rūpajīvitindriyassa tāva parittako kālo vutto.",
  "atk-abh01a4:38_4": "Yāva paṭuppannaṁ rūpaṁ tiṭṭhati tāva soḷasa cittāni uppajjitvā bhijjanti.",
  "atk-abh01a4:38_5": "Iti tesaṁ kālaparittatāya upamāpi natthi.",
  "atk-abh01a4:38_6": "Tenevāha –",
  "atk-abh01a4:38_7": "‘‘yāvañcidaṁ, bhikkhave, upamāpi na sukarā yāva lahuparivattaṁ citta’’nti (a. ni. 1.48).",
  "atk-abh01a4:38_8": "Evametesu kālasaṅkhāto samayo kusalacittappavattikālassa atiparittataṁ dīpeti.",
  "atk-abh01a4:38_9": "Evaṁ dīpentena cānena atiparittakālatāya, vijjulatobhāsena muttāvuṇanaṁ viya, duppaṭivijjhamidaṁ cittaṁ, tasmā etassa paṭivedhe mahāussāho ca ādaro ca kattabboti ovādo dinno hoti.",
  "atk-abh01a4:38_10": "Ayaṁ kālasaṅkhātena samayena attho dīpito.",
  "atk-abh01a4:39_0": "Samūhasaṅkhāto pana samayo anekesaṁ sahuppattiṁ dīpeti.",
  "atk-abh01a4:39_1": "Phassādīnañhi dhammānaṁ puñjo samūhoti vutto.",
  "atk-abh01a4:39_2": "Tasmiñca uppajjamānaṁ cittaṁ saha tehi dhammehi uppajjatīti anekesaṁ sahuppatti dīpitā.",
  "atk-abh01a4:39_3": "Evaṁ dīpentena cānena ekasseva dhammassa uppatti paṭisedhitā hoti.",
  "atk-abh01a4:39_4": "Ayaṁ samūhasaṅkhātena samayena attho dīpito.",
  "atk-abh01a4:40_0": "Hetusaṅkhāto pana samayo parāyattavuttitaṁ dīpeti.",
  "atk-abh01a4:40_1": "‘Yasmiṁ samaye’ti hi padassa yasmā ‘yasmiṁ hetumhi sati’ uppannaṁ hotīti ayamattho, tasmā ‘hetumhi sati’ pavattito parāyattavuttitā dīpitā.",
  "atk-abh01a4:40_2": "Evaṁ dīpentena cānena dhammānaṁ savasavattitābhimāno paṭisedhito hoti.",
  "atk-abh01a4:40_3": "Ayaṁ hetusaṅkhātena samayena attho dīpito.",
  "atk-abh01a4:41_0": "Tattha ‘yasmiṁ samaye’ti kālasaṅkhātassa samayassa vasena ‘yasmiṁ kāle’ti attho;",
  "atk-abh01a4:41_1": "samūhasaṅkhātassa ‘yasmiṁ samūhe’ti.",
  "atk-abh01a4:41_2": "Khaṇasamavāyahetusaṅkhātānaṁ ‘yasmiṁ khaṇe sati, yāya sāmaggiyā sati, yamhi hetumhi sati’ kāmāvacaraṁ kusalaṁ cittaṁ uppannaṁ hoti, tasmiṁyeva sati ‘phassādayopī’ti ayamattho veditabbo.",
  "atk-abh01a4:41_3": "Adhikaraṇañhi kālasaṅkhāto samūhasaṅkhāto ca samayo.",
  "atk-abh01a4:41_4": "Tattha vuttadhammānanti adhikaraṇavasenettha bhummaṁ.",
  "atk-abh01a4:41_5": "Khaṇasamavāyahetusaṅkhātassa ca samayassa bhāvena tesaṁ bhāvo lakkhīyatīti bhāvenabhāvalakkhaṇavasenettha bhummaṁ.",
  "atk-abh01a4:42_0": "Kāmāvacaranti ‘‘katame dhammā kāmāvacarā?",
  "atk-abh01a4:42_1": "Heṭṭhato avīcinirayaṁ uparito paranimmitavasavattiṁ pariyantaṁ katvā’’tiādinā (dha. sa.",
  "atk-abh01a4:42_2": "1287) nayena vuttesu kāmāvacaradhammesu pariyāpannaṁ.",
  "atk-abh01a4:42_3": "Tatrāyaṁ vacanattho –",
  "atk-abh01a4:42_4": "uddānato dve kāmā, vatthukāmo ca kilesakāmo ca.",
  "atk-abh01a4:42_5": "Tattha kilesakāmo atthato chandarāgova vatthukāmo tebhūmakavaṭṭaṁ.",
  "atk-abh01a4:42_6": "Kilesakāmo cettha kāmetīti kāmo;",
  "atk-abh01a4:42_7": "itaro pana kāmiyatīti kāmo.",
  "atk-abh01a4:42_8": "Yasmiṁ pana padese duvidhopeso kāmo pavattivasena avacarati, so catunnaṁ apāyānaṁ, manussānaṁ, channañca devalokānaṁ vasena ekādasavidho padeso.",
  "atk-abh01a4:42_9": "Kāmo ettha avacaratīti kāmāvacaro, sasatthāvacaro viya.",
  "atk-abh01a4:42_10": "Yathā hi yasmiṁ padese sasatthā purisā avacaranti, so vijjamānesupi aññesu dvipadacatuppadesu avacarantesu, tesaṁ abhilakkhitattā ‘sasatthāvacaro’tveva vuccati, evaṁ vijjamānesupi aññesu rūpāvacarādīsu tattha avacarantesu, tesaṁ abhilakkhitattā ayaṁ padeso ‘kāmāvacaro’tveva vuccati.",
  "atk-abh01a4:42_11": "Svāyaṁ yathā rūpabhavo rūpaṁ, evaṁ uttarapadalopaṁ katvā ‘kāmo’tveva vuccati.",
  "atk-abh01a4:42_12": "Evamidaṁ cittaṁ imasmiṁ ekādasapadesasaṅkhāte kāme avacaratīti kāmāvacaraṁ.",
  "atk-abh01a4:43_0": "Kiñcāpi hi etaṁ rūpārūpabhavesupi avacarati, yathā pana saṅgāme avacaraṇato saṅgāmāvacaroti laddhanāmako nāgo nagare carantopi ‘saṅgāmāvacaro’tveva vuccati, thalajalacarā ca pāṇā athale ajale ca ṭhitāpi ‘thalacarā jalacarā’tveva vuccanti, evamidaṁ aññattha avacarantampi kāmāvacaramevāti veditabbaṁ.",
  "atk-abh01a4:43_1": "Ārammaṇakaraṇavasena vā ettha kāmo avacaratītipi kāmāvacaraṁ.",
  "atk-abh01a4:43_2": "Kāmañcesa rūpārūpāvacaresupi avacarati, yathā pana vadatīti ‘vaccho’, mahiyaṁ setīti ‘mahiṁso’ti vutte, na sattā yattakā vadanti, mahiyaṁ vā senti sabbesaṁ taṁ nāmaṁ hoti, evaṁsampadamidaṁ veditabbaṁ.",
  "atk-abh01a4:43_3": "Apica kāmabhavasaṅkhāte kāme paṭisandhiṁ avacāretītipi kāmāvacaraṁ.",
  "atk-abh01a4:44_0": "Kusalanti kucchitānaṁ salanādīhi atthehi kusalaṁ.",
  "atk-abh01a4:44_1": "Apica ārogyaṭṭhena anavajjaṭṭhena kosallasambhūtaṭṭhena ca kusalaṁ.",
  "atk-abh01a4:44_2": "Yatheva hi ‘kacci nu bhoto kusala’nti (jā. 1.15.146;",
  "atk-abh01a4:44_3": "2.20.129) rūpakāye anāturatāya agelaññena nibyādhitāya ārogyaṭṭhena kusalaṁ vuttaṁ, evaṁ arūpadhammepi kilesāturatāya kilesagelaññassa ca kilesabyādhino abhāvena ārogyaṭṭhena kusalaṁ veditabbaṁ.",
  "atk-abh01a4:44_4": "Kilesavajjassa pana kilesadosassa kilesadarathassa ca abhāvā anavajjaṭṭhena kusalaṁ.",
  "atk-abh01a4:44_5": "Kosallaṁ vuccati paññā;",
  "atk-abh01a4:44_6": "kosallato sambhūtattā kosallasambhūtaṭṭhena kusalaṁ.",
  "atk-abh01a4:45_0": "‘Ñāṇasampayuttaṁ’ tāva evaṁ hotu;",
  "atk-abh01a4:45_1": "ñāṇavippayuttaṁ kathanti.",
  "atk-abh01a4:45_2": "Tampi ruḷhīsaddena kusalameva.",
  "atk-abh01a4:45_3": "Yathā hi tālapaṇṇehi akatvā kilañjādīhi katampi taṁsarikkhattā ruḷhīsaddena tālavaṇṭantveva vuccati, evaṁ ‘ñāṇavippayutta’mpi kusalantveva veditabbaṁ.",
  "atk-abh01a4:45_4": "Nippariyāyena pana ‘ñāṇasampayuttaṁ’ ārogyaṭṭhena anavajjaṭṭhena kosallasambhūtaṭṭhenāti tividhenapi kusalanti nāmaṁ labhati, ñāṇavippayuttaṁ duvidheneva.",
  "atk-abh01a4:45_5": "Iti yañca jātakapariyāyena yañca bāhitikasuttapariyāyena yañca abhidhammapariyāyena kusalaṁ kathitaṁ sabbaṁ taṁ tīhipi atthehi imasmiṁ citte labbhati.",
  "atk-abh01a4:46_0": "Tadetaṁ lakkhaṇādivasena anavajjasukhavipākalakkhaṇaṁ, akusalaviddhaṁsanarasaṁ, vodānapaccupaṭṭhānaṁ, yonisomanasikārapadaṭṭhānaṁ.",
  "atk-abh01a4:46_1": "Avajjapaṭipakkhattā vā anavajjalakkhaṇameva kusalaṁ, vodānabhāvarasaṁ, iṭṭhavipākapaccupaṭṭhānaṁ, yathāvuttapadaṭṭhānameva.",
  "atk-abh01a4:46_2": "Lakkhaṇādīsu hi tesaṁ tesaṁ dhammānaṁ sabhāvo vā sāmaññaṁ vā lakkhaṇaṁ nāma.",
  "atk-abh01a4:46_3": "Kiccaṁ vā sampatti vā raso nāma.",
  "atk-abh01a4:46_4": "Upaṭṭhānākāro vā phalaṁ vā paccupaṭṭhānaṁ nāma.",
  "atk-abh01a4:46_5": "Āsannakāraṇaṁ padaṭṭhānaṁ nāma.",
  "atk-abh01a4:46_6": "Iti yattha yattha lakkhaṇādīni vakkhāma tattha tattha imināva nayena tesaṁ nānattaṁ veditabbaṁ.",
  "atk-abh01a4:47_0": "Cittanti ārammaṇaṁ cintetīti cittaṁ;",
  "atk-abh01a4:47_1": "vijānātīti attho.",
  "atk-abh01a4:47_2": "Yasmā vā ‘citta’nti sabbacittasādhāraṇo esa saddo, tasmā yadettha lokiyakusalākusalakiriyacittaṁ, taṁ javanavīthivasena attano santānaṁ cinotīti cittaṁ.",
  "atk-abh01a4:47_3": "Vipākaṁ kammakilesehi citanti cittaṁ.",
  "atk-abh01a4:47_4": "Apica sabbampi yathānurūpato cittatāya cittaṁ.",
  "atk-abh01a4:47_5": "Cittakaraṇatāya cittanti evampettha attho veditabbo.",
  "atk-abh01a4:47_6": "Tattha yasmā aññadeva sarāgaṁ cittaṁ, aññaṁ sadosaṁ , aññaṁ samohaṁ;",
  "atk-abh01a4:47_7": "aññaṁ kāmāvacaraṁ, aññaṁ rūpāvacarādibhedaṁ;",
  "atk-abh01a4:47_8": "aññaṁ rūpārammaṇaṁ, aññaṁ saddādiārammaṇaṁ;",
  "atk-abh01a4:47_9": "rūpārammaṇesu cāpi aññaṁ nīlārammaṇaṁ, aññaṁ pītādiārammaṇaṁ;",
  "atk-abh01a4:47_10": "saddādiārammaṇesupi eseva nayo;",
  "atk-abh01a4:47_11": "sabbesupi cetesu aññaṁ hīnaṁ aññaṁ majjhimaṁ aññaṁ paṇītaṁ;",
  "atk-abh01a4:47_12": "hīnādīsupi aññaṁ chandādhipateyyaṁ, aññaṁ vīriyādhipateyyaṁ aññaṁ cittādhipateyyaṁ, aññaṁ vīmaṁsādhipateyyaṁ, tasmā assa imesaṁ sampayuttabhūmiārammaṇahīnamajjhimapaṇītādhipatīnaṁ vasena cittatā veditabbā.",
  "atk-abh01a4:47_13": "Kāmañcettha ekameva evaṁ cittaṁ na hoti, cittānaṁ pana antogadhattā etesu yaṁkiñci ekampi cittatāya cittanti vattuṁ vaṭṭati.",
  "atk-abh01a4:47_14": "Evaṁ tāva cittatāya cittaṁ.",
  "atk-abh01a4:48_0": "Kathaṁ cittakaraṇatāyāti?",
  "atk-abh01a4:48_1": "Lokasmiñhi cittakammato uttari aññaṁ cittaṁ nāma natthi.",
  "atk-abh01a4:48_2": "Tasmimpi caraṇaṁ nāma cittaṁ aticittameva hoti.",
  "atk-abh01a4:48_3": "Taṁ karontānaṁ cittakārānaṁ ‘evaṁvidhāni ettha rūpāni kātabbānī’ti cittasaññā uppajjati.",
  "atk-abh01a4:48_4": "Tāya cittasaññāya lekhāgahanarañjanaujjotanavattanādinipphādikā cittakiriyā uppajjanti, tato caraṇasaṅkhāte citte aññataraṁ vicittarūpaṁ nipphajjati.",
  "atk-abh01a4:48_5": "Tato ‘imassa rūpassa upari idaṁ hotu, heṭṭhā idaṁ, ubhayapasse ida’nti cintetvā yathācintitena kamena sesacittarūpanipphādanaṁ hoti, evaṁ yaṁkiñci loke vicittaṁ sippajātaṁ sabbaṁ taṁ citteneva kariyati, evaṁ imāya karaṇavicittatāya tassa tassa cittassa nipphādakaṁ cittampi tatheva cittaṁ hoti.",
  "atk-abh01a4:48_6": "Yathācintitassa vā anavasesassa anipphajjanato tatopi cittameva cittataraṁ.",
  "atk-abh01a4:48_7": "Tenāha bhagavā –",
  "atk-abh01a4:49_0": "‘‘Diṭṭhaṁ vo, bhikkhave, caraṇaṁ nāma cittanti?",
  "atk-abh01a4:49_1": "‘Evaṁ, bhante’.",
  "atk-abh01a4:49_2": "Tampi kho, bhikkhave, caraṇaṁ nāma cittaṁ citteneva cintitaṁ.",
  "atk-abh01a4:49_3": "Tenapi kho, bhikkhave, caraṇena cittena cittaṁyeva cittatara’’nti (saṁ. ni. 3.100).",
  "atk-abh01a4:50_0": "Tathā yadetaṁ devamanussanirayatiracchānabhedāsu gatīsu kammaliṅgasaññāvohārādibhedaṁ ajjhattikaṁ cittaṁ tampi cittakatameva.",
  "atk-abh01a4:50_1": "Kāyakammādibhedañhi dānasīlavihiṁsāsāṭheyyādinayappavattaṁ kusalākusalakammaṁ cittanipphāditaṁ kammanānattaṁ.",
  "atk-abh01a4:50_2": "Kammanānatteneva ca tāsu tāsu gatīsu hatthapādakaṇṇaudaragīvāmukhādisaṇṭhānabhinnaṁ liṅganānattaṁ.",
  "atk-abh01a4:50_3": "Liṅganānattato yathāgahitasaṇṭhānavasena ‘ayaṁ itthī ayaṁ puriso’ti uppajjamānāya saññāya saññānānattaṁ.",
  "atk-abh01a4:50_4": "Saññānānattato saññānurūpena ‘itthī’ti vā ‘puriso’ti vā voharantānaṁ vohāranānattaṁ.",
  "atk-abh01a4:50_5": "Vohāranānattavasena pana yasmā ‘itthī bhavissāmi puriso bhavissāmi, khattiyo bhavissāmi brāhmaṇo bhavissāmī’ti evaṁ tassa tassa attabhāvassa janakaṁ kammaṁ karīyati, tasmā vohāranānattato kammanānattaṁ.",
  "atk-abh01a4:50_6": "Taṁ panetaṁ kammanānattaṁ yathāpatthitaṁ bhavaṁ nibbattentaṁ yasmā gativasena nibbatteti tasmā kammanānattato gatinānattaṁ.",
  "atk-abh01a4:50_7": "Kammanānatteneva ca tesaṁ tesaṁ sattānaṁ tassā tassā gatiyā apādakadvipādakāditā, tassā tassā upapattiyā uccanīcāditā, tasmiṁ tasmiṁ attabhāve suvaṇṇadubbaṇṇāditā, lokadhammesu lābhālābhāditā ca paññāyati.",
  "atk-abh01a4:50_8": "Tasmā sabbametaṁ devamanussanirayatiracchānabhedāsu gatīsu kammaliṅgasaññāvohārādibhedaṁ ajjhattikaṁ cittaṁ citteneva katanti veditabbaṁ.",
  "atk-abh01a4:50_9": "Svāyamattho imassa saṅgītianāruḷhassa suttassa vasena veditabbo.",
  "atk-abh01a4:50_10": "Vuttañhetaṁ –",
  "atk-abh01a4:51_0": "‘‘Kammanānattaputhuttappabhedavavatthānavasena liṅganānattaputhuttappabhedavavatthānaṁ bhavati, liṅganānattaputhuttappabhedavavatthānavasena saññānānattaputhuttappabhedavavatthānaṁ bhavati, saññānānattaputhuttappabhedavavatthānavasena vohāranānattaputhuttappabhedavavatthānaṁ bhavati, vohāranānattaputhuttappabhedavavatthānavasena kammanānattaputhuttappabhedavavatthānaṁ bhavati.",
  "atk-abh01a4:51_1": "Kammanānākaraṇaṁ paṭicca sattānaṁ gatiyā nānākaraṇaṁ paññāyati –",
  "atk-abh01a4:51_2": "apadā dvipadā catuppadā bahuppadā, rūpino arūpino, saññino asaññino nevasaññīnāsaññino.",
  "atk-abh01a4:51_3": "Kammanānākaraṇaṁ paṭicca sattānaṁ upapattiyā nānākaraṇaṁ paññāyati –",
  "atk-abh01a4:51_4": "uccanīcatā hīnapaṇītatā sugataduggatatā.",
  "atk-abh01a4:51_5": "Kammanānākaraṇaṁ paṭicca sattānaṁ attabhāve nānākaraṇaṁ paññāyati –",
  "atk-abh01a4:51_6": "suvaṇṇadubbaṇṇatā sujātadujjātatā susaṇṭhitadussaṇṭhitatā.",
  "atk-abh01a4:51_7": "Kammanānākaraṇaṁ paṭicca sattānaṁ lokadhamme nānākaraṇaṁ paññāyati –",
  "atk-abh01a4:51_8": "lābhālābhe yasāyase nindāpasaṁsāyaṁ sukhadukkhe’’ti.",
  "atk-abh01a4:52_0": "Aparampi vuttaṁ –",
  "atk-abh01a4:53_0": "Kammato liṅgato ceva, liṅgasaññā pavattare;",
  "atk-abh01a4:54_0": "Saññāto bhedaṁ gacchanti, itthāyaṁ purisoti vā.",
  "atk-abh01a4:55_0": "‘‘Kammunā vattate loko, kammunā vattate pajā;",
  "atk-abh01a4:56_0": "Kammanibandhanā sattā, rathassāṇīva yāyato’’. (ma. ni. 2.460; su. ni. 659);",
  "atk-abh01a4:57_0": "Kammena kittiṁ labhate pasaṁsaṁ,",
  "atk-abh01a4:58_0": "Kammena jāniñca vadhañca bandhaṁ;",
  "atk-abh01a4:59_0": "Taṁ kammanānākaraṇaṁ viditvā,",
  "atk-abh01a4:60_0": "Kasmā vade natthi kammanti loke. (kathā. 785);",
  "atk-abh01a4:61_0": "‘‘Kammassakā māṇava sattā kammadāyādā kammayonī kammabandhū kammapaṭisaraṇā;",
  "atk-abh01a4:61_1": "kammaṁ satte vibhajati yadidaṁ hīnappaṇītatāyā’’ti (ma. ni. 3.289).",
  "atk-abh01a4:62_0": "Evaṁ imāya karaṇacittatāyapi cittassa cittatā veditabbā.",
  "atk-abh01a4:62_1": "Sabbānipi hi etāni vicitrāni citteneva katāni.",
  "atk-abh01a4:62_2": "Aladdhokāsassa pana cittassa yaṁ vā pana avasesapaccayavikalaṁ tassa ekaccacittakaraṇābhāvato yadetaṁ cittena kataṁ ajjhattikaṁ cittaṁ vuttaṁ, tatopi cittameva cittataraṁ.",
  "atk-abh01a4:62_3": "Tenāha bhagavā –",
  "atk-abh01a4:63_0": "‘‘Nāhaṁ, bhikkhave, aññaṁ ekanikāyampi samanupassāmi evaṁ cittaṁ yathayidaṁ, bhikkhave, tiracchānagatā pāṇā…",
  "atk-abh01a4:63_1": "tehipi kho, bhikkhave, tiracchānagatehi pāṇehi cittaṁyeva cittatara’’nti (saṁ. ni. 3.100).",
  "atk-abh01a4:64_0": "Uppannaṁ hotīti ettha vattamānabhūtāpagatokāsakatabhūmiladdhavasena uppannaṁ nāma anekappabhedaṁ.",
  "atk-abh01a4:64_1": "Tattha sabbampi uppādajarābhaṅgasamaṅgīsaṅkhātaṁ vattamānuppannaṁ nāma.",
  "atk-abh01a4:64_2": "Ārammaṇarasaṁ anubhavitvā niruddhaṁ, anubhūtāpagatasaṅkhātaṁ kusalākusalaṁ , uppādādittayaṁ anuppatvā niruddhaṁ, bhūtāpagatasaṅkhātaṁ, sesasaṅkhatañca bhūtāpagatuppannaṁ nāma.",
  "atk-abh01a4:64_3": "‘‘Yānissa tāni pubbe katāni kammānī’’ti (ma. ni.",
  "atk-abh01a4:64_4": "3.248) evamādinā nayena vuttaṁ kammaṁ atītampi samānaṁ, aññaṁ vipākaṁ paṭibāhitvā attano vipākassokāsaṁ katvā ṭhitattā, tathā katokāsañca vipākaṁ anuppannampi samānaṁ evaṁ kate okāse ekantena uppajjanato okāsakatuppannaṁ nāma.",
  "atk-abh01a4:64_5": "Tāsu tāsu bhūmīsu asamūhataṁ akusalaṁ bhūmiladdhuppannaṁ nāma.",
  "atk-abh01a4:64_6": "Ettha ca bhūmiyā bhūmiladdhassa ca nānattaṁ veditabbaṁ.",
  "atk-abh01a4:64_7": "Bhūmīti vipassanāya ārammaṇabhūtā tebhūmakā pañcakkhandhā.",
  "atk-abh01a4:64_8": "Bhūmiladdhaṁ nāma tesu khandhesu uppattārahaṁ kilesajātaṁ.",
  "atk-abh01a4:64_9": "Tena hesā bhūmi laddhā nāma hoti, tasmā bhūmiladdhanti vuccati.",
  "atk-abh01a4:64_10": "Evametesu catūsu uppannesu idha ‘vattamānuppannaṁ’ adhippetaṁ.",
  "atk-abh01a4:65_0": "Tatrāyaṁ vacanattho –",
  "atk-abh01a4:65_1": "pubbantato uddhaṁ uppādādiabhimukhaṁ pannanti uppannaṁ.",
  "atk-abh01a4:65_2": "‘Uppanna’-saddo panesa atīte paṭiladdhe samuṭṭhite avikkhambhite asamucchinne khaṇattayagateti anekesu atthesu dissati.",
  "atk-abh01a4:65_3": "Ayañhi ‘‘tena kho pana, bhikkhave, samayena kakusandho bhagavā arahaṁ sammāsambuddho loke uppanno’’ti (saṁ. ni.",
  "atk-abh01a4:65_4": "2.143) ettha atīte āgato.",
  "atk-abh01a4:65_5": "‘‘Āyasmato ānandassa atirekacīvaraṁ uppannaṁ hotī’’ti (pārā.",
  "atk-abh01a4:65_6": "461) ettha paṭiladdhe.",
  "atk-abh01a4:65_7": "‘‘Seyyathāpi, bhikkhave, uppannaṁ mahāmeghaṁ tamenaṁ mahāvāto antarāyeva antaradhāpetī’’ti (saṁ. ni.",
  "atk-abh01a4:65_8": "5.157) ettha samuṭṭhite.",
  "atk-abh01a4:65_9": "‘‘Uppannaṁ gamiyacittaṁ duppaṭivinodanīyaṁ (a. ni. 5.160; pari. 325);",
  "atk-abh01a4:65_10": "uppannuppanne pāpake akusale dhamme ṭhānaso antaradhāpetī’’ti (pārā.",
  "atk-abh01a4:65_11": "165) ettha avikkhambhite.",
  "atk-abh01a4:65_12": "‘‘Ariyaṁ aṭṭhaṅgikaṁ maggaṁ bhāvento bahulīkaronto uppannuppanne pāpake akusale dhamme ṭhānaso antarāyeva antaradhāpetī’’ti (saṁ. ni.",
  "atk-abh01a4:65_13": "5.156-157) ettha asamucchinne.",
  "atk-abh01a4:65_14": "‘‘Uppajjamānaṁ uppannanti?",
  "atk-abh01a4:65_15": "Āmantā’’ti (yama.",
  "atk-abh01a4:65_16": "2.cittayamaka.81) ettha khaṇattayagate.",
  "atk-abh01a4:65_17": "Svāyamidhāpi khaṇattayagateva daṭṭhabbo.",
  "atk-abh01a4:65_18": "Tasmā ‘uppannaṁ hotī’ti ettha khaṇattayagataṁ hoti, vattamānaṁ hoti, paccuppannaṁ hotīti.",
  "atk-abh01a4:65_19": "Ayaṁ saṅkhepattho.",
  "atk-abh01a4:66_0": "Cittaṁ uppannaṁ hotīti cetaṁ desanāsīsameva.",
  "atk-abh01a4:66_1": "Na pana cittaṁ ekakameva uppajjati.",
  "atk-abh01a4:66_2": "Tasmā yathā rājā āgatoti vutte na parisaṁ pahāya ekakova āgato, rājaparisāya pana saddhiṁyeva āgatoti paññāyati , evamidampi paropaṇṇāsakusaladhammehi saddhiṁyeva uppannanti veditabbaṁ.",
  "atk-abh01a4:66_3": "Pubbaṅgamaṭṭhena pana ‘‘cittaṁ uppannaṁ hoti’’cceva vuttaṁ.",
  "atk-abh01a4:67_0": "Lokiyadhammañhi patvā cittaṁ jeṭṭhakaṁ cittaṁ dhuraṁ cittaṁ pubbaṅgamaṁ hoti.",
  "atk-abh01a4:67_1": "Lokuttaradhammaṁ patvā paññā jeṭṭhikā paññā dhurā paññā pubbaṅgamā.",
  "atk-abh01a4:67_2": "Teneva bhagavā vinayapariyāyaṁ patvā pañhaṁ pucchanto ‘kiṁphassosi, kiṁvedanosi, kiṁsaññosi, kiṁcetanosī’ti apucchitvā ‘‘kiṁcitto tvaṁ bhikkhū’’ti cittameva dhuraṁ katvā pucchati.",
  "atk-abh01a4:67_3": "‘‘Atheyyacitto ahaṁ bhagavā’’ti ca vutte ‘anāpatti atheyyaphassassā’tiādīni avatvā ‘‘anāpatti bhikkhu atheyyacittassā’’ti vadati.",
  "atk-abh01a4:68_0": "Na kevalañca vinayapariyāyaṁ, aññampi lokiyadesanaṁ desento cittameva dhuraṁ katvā deseti. Yathāha –",
  "atk-abh01a4:68_1": "‘‘ye keci, bhikkhave, dhammā akusalā akusalabhāgiyā akusalapakkhikā sabbete manopubbaṅgamā.",
  "atk-abh01a4:68_2": "Mano tesaṁ dhammānaṁ paṭhamaṁ uppajjati’’ (a. ni. 1.56).",
  "atk-abh01a4:69_0": "‘‘Manopubbaṅgamā dhammā, manoseṭṭhā manomayā;",
  "atk-abh01a4:70_0": "Manasā ce paduṭṭhena, bhāsati vā karoti vā;",
  "atk-abh01a4:71_0": "Tato naṁ dukkhamanveti, cakkaṁva vahato padaṁ.",
  "atk-abh01a4:72_0": "‘‘Manopubbaṅgamā dhammā, manoseṭṭhā manomayā;",
  "atk-abh01a4:73_0": "Manasā ce pasannena, bhāsati vā karoti vā;",
  "atk-abh01a4:74_0": "Tato naṁ sukhamanveti, chāyāva anapāyinī’’. (dha. pa. 1,2);",
  "atk-abh01a4:75_0": "‘‘Cittena nīyati loko, cittena parikassati;",
  "atk-abh01a4:76_0": "Cittassa ekadhammassa, sabbeva vasamanvagū’’. (saṁ. ni. 1.62);",
  "atk-abh01a4:77_0": "‘‘Cittasaṁkilesā, bhikkhave, sattā saṁkilissanti cittavodānā visujjhanti’’ (saṁ. ni. 3.100);",
  "atk-abh01a4:78_0": "‘‘Pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭhaṁ’’ (a. ni. 1.49);",
  "atk-abh01a4:79_0": "‘‘Citte , gahapati, arakkhite kāyakammampi arakkhitaṁ hoti, vacīkammampi arakkhitaṁ hoti, manokammampi arakkhitaṁ hoti;",
  "atk-abh01a4:79_1": "citte, gahapati, rakkhite…pe…",
  "atk-abh01a4:79_2": "citte, gahapati, byāpanne…pe…",
  "atk-abh01a4:79_3": "citte, gahapati, abyāpanne…pe…",
  "atk-abh01a4:79_4": "citte, gahapati, avassute…pe…",
  "atk-abh01a4:79_5": "citte, gahapati, anavassute kāyakammampi anavassutaṁ hoti, vacīkammampi anavassutaṁ hoti, manokammampi anavassutaṁ hotī’’ti (a. ni. 3.110).",
  "atk-abh01a4:80_0": "Evaṁ lokiyadhammaṁ patvā cittaṁ jeṭṭhakaṁ hoti, cittaṁ dhuraṁ hoti, cittaṁ pubbaṅgamaṁ hotīti veditabbaṁ.",
  "atk-abh01a4:80_1": "Imesu pana suttesu ekaṁ vā dve vā aggahetvā suttānurakkhaṇatthāya sabbānipi gahitānīti veditabbāni.",
  "atk-abh01a4:81_0": "Lokuttaradhammaṁ pucchanto pana ‘kataraphassaṁ adhigatosi, kataravedanaṁ katarasaññaṁ kataracetanaṁ kataracitta’nti apucchitvā, ‘katarapaññaṁ tvaṁ bhikkhu adhigato’si, ‘kiṁ paṭhamaṁ maggapaññaṁ, udāhu dutiyaṁ…pe…",
  "atk-abh01a4:81_1": "tatiyaṁ…pe…",
  "atk-abh01a4:81_2": "catutthaṁ maggapaññaṁ adhigato’ti paññaṁ jeṭṭhikaṁ paññaṁ dhuraṁ katvā pucchati.",
  "atk-abh01a4:81_3": "Paññuttarā sabbe kusalā dhammā na parihāyanti.",
  "atk-abh01a4:81_4": "Paññā pana kimatthiyā (ma. ni. 1.451)?",
  "atk-abh01a4:81_5": "‘‘Paññavato, bhikkhave, ariyasāvakassa tadanvayā saddhā saṇṭhāti, tadanvayaṁ vīriyaṁ saṇṭhāti, tadanvayā sati saṇṭhāti, tadanvayo samādhi saṇṭhātī’’ti (saṁ. ni.",
  "atk-abh01a4:81_6": "5.515) evamādīni panettha suttāni daṭṭhabbāni.",
  "atk-abh01a4:81_7": "Iti lokuttaradhammaṁ patvā paññā jeṭṭhikā hoti paññā dhurā paññā pubbaṅgamāti veditabbā.",
  "atk-abh01a4:81_8": "Ayaṁ pana lokiyadesanā.",
  "atk-abh01a4:81_9": "Tasmā cittaṁ dhuraṁ katvā desento ‘‘cittaṁ uppannaṁ hotī’’ti āha.",
  "atk-abh01a4:82_0": "Somanassasahagatanti sātamadhuravedayitasaṅkhātena somanassena saha ekuppādādibhāvaṁ gataṁ.",
  "atk-abh01a4:82_1": "Ayaṁ pana ‘sahagata’-saddo tabbhāve vokiṇṇe nissaye ārammaṇe saṁsaṭṭheti imesu atthesu dissati.",
  "atk-abh01a4:82_2": "Tattha ‘‘yāyaṁ taṇhā ponobbhavikā nandirāgasahagatā’’ti (vibha.",
  "atk-abh01a4:82_3": "203) tabbhāve veditabbo;",
  "atk-abh01a4:82_4": "nandirāgabhūtāti attho.",
  "atk-abh01a4:82_5": "‘‘Yā, bhikkhave, vīmaṁsā kosajjasahagatā kosajjasampayuttā’’ti (saṁ. ni.",
  "atk-abh01a4:82_6": "5.832) vokiṇṇe veditabbo;",
  "atk-abh01a4:82_7": "antarantarā uppajjamānena kosajjena vokiṇṇāti ayamettha attho.",
  "atk-abh01a4:82_8": "‘‘Aṭṭhikasaññāsahagataṁ satisambojjhaṅgaṁ bhāvetī’’ti (saṁ. ni.",
  "atk-abh01a4:82_9": "5.238) nissaye veditabbo;",
  "atk-abh01a4:82_10": "aṭṭhikasaññaṁ nissāya aṭṭhikasaññaṁ bhāvetvā paṭiladdhanti attho.",
  "atk-abh01a4:82_11": "‘‘Lābhī hoti rūpasahagatānaṁ vā samāpattīnaṁ arūpasahagatānaṁ vā’’ti (pu. pa.",
  "atk-abh01a4:82_12": "3-5) ārammaṇe;",
  "atk-abh01a4:82_13": "veditabbo rūpārūpārammaṇānanti attho.",
  "atk-abh01a4:82_14": "‘‘Idaṁ sukhaṁ imāya pītiyā sahagataṁ hoti sahajātaṁ saṁsaṭṭhaṁ sampayutta’’nti (vibha.",
  "atk-abh01a4:82_15": "578) saṁsaṭṭhe.",
  "atk-abh01a4:82_16": "Imasmimpi pade ayamevattho adhippeto.",
  "atk-abh01a4:82_17": "Somanassasaṁsaṭṭhañhi idha somanassasahagatanti vuttaṁ.",
  "atk-abh01a4:83_0": "‘Saṁsaṭṭha’-saddopi cesa sadise avassute mittasanthave sahajāteti bahūsu atthesu dissati.",
  "atk-abh01a4:83_1": "Ayañhi ‘‘kise thūle vivajjetvā saṁsaṭṭhā yojitā hayā’’ti (jā.",
  "atk-abh01a4:83_2": "2.22.70) ettha sadise āgato.",
  "atk-abh01a4:83_3": "‘‘Saṁsaṭṭhāva tumhe ayye viharathā’’ti (pāci.",
  "atk-abh01a4:83_4": "727) avassute.",
  "atk-abh01a4:83_5": "‘‘Gihi saṁsaṭṭho viharatī’’ti (saṁ. ni.",
  "atk-abh01a4:83_6": "3.3) mittasanthave.",
  "atk-abh01a4:83_7": "‘‘Idaṁ sukhaṁ imāya pītiyā sahagataṁ hoti sahajātaṁ saṁsaṭṭhaṁ sampayutta’’nti sahajāte.",
  "atk-abh01a4:83_8": "Idhāpi sahajāte adhippeto.",
  "atk-abh01a4:83_9": "Tattha ‘sahagataṁ’ asahajātaṁ asaṁsaṭṭhaṁ asampayuttaṁ nāma natthi.",
  "atk-abh01a4:83_10": "Sahajātaṁ pana saṁsaṭṭhaṁ sampayuttaṁ hotipi, na hotipi .",
  "atk-abh01a4:83_11": "Rūpārūpadhammesu hi ekato jātesu rūpaṁ arūpena sahajātaṁ hoti, na saṁsaṭṭhaṁ, na sampayuttaṁ;",
  "atk-abh01a4:83_12": "tathā arūpaṁ rūpena;",
  "atk-abh01a4:83_13": "rūpañca rūpena;",
  "atk-abh01a4:83_14": "arūpaṁ pana arūpena saddhiṁ niyamatova sahagataṁ sahajātaṁ saṁsaṭṭhaṁ sampayuttameva hotīti.",
  "atk-abh01a4:83_15": "Taṁ sandhāya vuttaṁ ‘somanassasahagata’nti.",
  "atk-abh01a4:84_0": "Ñāṇasampayuttanti ñāṇena sampayuttaṁ, samaṁ ekuppādādippakārehi yuttanti attho.",
  "atk-abh01a4:84_1": "Yaṁ panettha vattabbaṁ siyā taṁ mātikāvaṇṇanāya vedanāttike vuttanayameva.",
  "atk-abh01a4:84_2": "Tasmā ekuppādā ekanirodhā ekavatthukā ekārammaṇāti iminā lakkhaṇenetaṁ sampayuttanti veditabbaṁ.",
  "atk-abh01a4:84_3": "Ukkaṭṭhaniddeso cesa.",
  "atk-abh01a4:84_4": "Arūpe pana vināpi ekavatthukabhāvaṁ sampayogo labbhati.",
  "atk-abh01a4:85_0": "Ettāvatā kiṁ kathitaṁ?",
  "atk-abh01a4:85_1": "Kāmāvacarakusalesu somanassasahagataṁ tihetukaṁ ñāṇasampayuttaṁ asaṅkhārikaṁ mahācittaṁ kathitaṁ.",
  "atk-abh01a4:85_2": "‘‘Katame dhammā kusalā’’ti hi aniyamitapucchāya catubhūmakakusalaṁ gahitaṁ.",
  "atk-abh01a4:85_3": "‘Kāmāvacaraṁ kusalaṁ cittaṁ uppannaṁ hotī’ti vacanena pana tebhūmakaṁ kusalaṁ pariccajitvā, aṭṭhavidhaṁ kāmāvacarakusalameva gahitaṁ.",
  "atk-abh01a4:85_4": "‘Somanassasahagata’nti vacanena tato catubbidhaṁ upekkhāsahagataṁ pariccajitvā catubbidhaṁ somanassasahagatameva gahitaṁ.",
  "atk-abh01a4:85_5": "‘Ñāṇasampayutta’nti vacanena tato duvidhaṁ ñāṇavippayuttaṁ pariccajitvā dve ñāṇasampayuttāneva gahitāni.",
  "atk-abh01a4:85_6": "Asaṅkhārikabhāvo pana anābhaṭṭhatāyeva na gahito.",
  "atk-abh01a4:85_7": "Kiñcāpi na gahito, parato pana ‘sasaṅkhārenā’ti vacanato idha ‘asaṅkhārenā’ti avuttepi asaṅkhārikabhāvo veditabbo.",
  "atk-abh01a4:85_8": "Sammāsambuddho hi āditova idaṁ mahācittaṁ bhājetvā dassetuṁ niyametvāva imaṁ desanaṁ ārabhīti evamettha sanniṭṭhānaṁ katanti veditabbaṁ.",
  "atk-abh01a4:86_0": "Idāni tameva cittaṁ ārammaṇato dassetuṁ rūpārammaṇaṁ vātiādimāha.",
  "atk-abh01a4:86_1": "Bhagavā hi arūpadhammaṁ dassento vatthunā vā dasseti, ārammaṇena vā, vatthārammaṇehi vā, sarasabhāvena vā.",
  "atk-abh01a4:86_2": "‘‘Cakkhusamphasso…pe…",
  "atk-abh01a4:86_3": "manosamphasso;",
  "atk-abh01a4:86_4": "cakkhusamphassajā vedanā…pe…",
  "atk-abh01a4:86_5": "manosamphassajā vedanā;",
  "atk-abh01a4:86_6": "cakkhuviññāṇaṁ…pe…",
  "atk-abh01a4:86_7": "manoviññāṇa’’ntiādīsu hi vatthunā arūpadhammā dassitā.",
  "atk-abh01a4:86_8": "‘‘Rūpasaññā…pe…",
  "atk-abh01a4:86_9": "dhammasaññā, rūpasañcetanā…pe…",
  "atk-abh01a4:86_10": "dhammasañcetanā’’tiādīsu ārammaṇena.",
  "atk-abh01a4:86_11": "‘‘Cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso…pe…",
  "atk-abh01a4:86_12": "manañca paṭicca dhamme ca uppajjati manoviññāṇaṁ, tiṇṇaṁ saṅgati phasso’’tiādīsu (saṁ. ni.",
  "atk-abh01a4:86_13": "4.60) vatthārammaṇehi.",
  "atk-abh01a4:86_14": "‘‘Avijjāpaccayā , bhikkhave, saṅkhārā, saṅkhārapaccayā viññāṇa’’ntiādīsu (saṁ. ni.",
  "atk-abh01a4:86_15": "2.1) sarasabhāvena arūpadhammā dassitā.",
  "atk-abh01a4:86_16": "Imasmiṁ pana ṭhāne ārammaṇena dassento ‘rūpārammaṇaṁ’ vātiādimāha.",
  "atk-abh01a4:87_0": "Tattha catusamuṭṭhānaṁ atītānāgatapaccuppannaṁ rūpameva rūpārammaṇaṁ.",
  "atk-abh01a4:87_1": "Dvisamuṭṭhāno atītānāgatapaccuppanno saddova saddārammaṇaṁ.",
  "atk-abh01a4:87_2": "Catusamuṭṭhāno atītānāgatapaccuppanno gandhova gandhārammaṇaṁ.",
  "atk-abh01a4:87_3": "Catusamuṭṭhāno atītānāgatapaccuppanno rasova rasārammaṇaṁ.",
  "atk-abh01a4:87_4": "Catusamuṭṭhānaṁ atītānāgatapaccuppannaṁ phoṭṭhabbameva phoṭṭhabbārammaṇaṁ.",
  "atk-abh01a4:87_5": "Ekasamuṭṭhānā dvisamuṭṭhānā tisamuṭṭhānā catusamuṭṭhānā nakutocisamuṭṭhānā atītānāgatapaccuppannā cittacetasikā, tathā navattabbā ca, vuttāvasesā cittagocarasaṅkhātā dhammāyeva dhammārammaṇaṁ.",
  "atk-abh01a4:87_6": "Ye pana anāpāthagatā rūpādayopi dhammārammaṇamicceva vadanti te iminā suttena paṭikkhipitabbā.",
  "atk-abh01a4:87_7": "Vuttañhetaṁ –",
  "atk-abh01a4:88_0": "‘‘Imesaṁ kho, āvuso, pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ mano paṭisaraṇaṁ mano nesaṁ gocaravisayaṁ paccanubhotī’’ti (ma. ni. 1.455).",
  "atk-abh01a4:89_0": "Etesañhi rūpārammaṇādīni gocaravisayo nāma.",
  "atk-abh01a4:89_1": "Tāni manena paccanubhaviyamānānipi rūpārammaṇādīniyevāti ayamattho siddho hoti.",
  "atk-abh01a4:89_2": "Dibbacakkhuñāṇādīnañca rūpādiārammaṇattāpi ayamattho siddhoyeva hoti.",
  "atk-abh01a4:89_3": "Anāpāthagatāneva hi rūpārammaṇādīni dibbacakkhuādīnaṁ ārammaṇāni, na ca tāni dhammārammaṇāni bhavantīti vuttanayeneva ārammaṇavavatthānaṁ veditabbaṁ.",
  "atk-abh01a4:90_0": "Tattha ekekaṁ ārammaṇaṁ dvīsu dvīsu dvāresu āpāthamāgacchati.",
  "atk-abh01a4:90_1": "Rūpārammaṇañhi cakkhupasādaṁ ghaṭṭetvā taṅkhaṇaññeva manodvāre āpāthamāgacchati;",
  "atk-abh01a4:90_2": "bhavaṅgacalanassa paccayo hotīti attho.",
  "atk-abh01a4:90_3": "Saddagandharasaphoṭṭhabbārammaṇesupi eseva nayo.",
  "atk-abh01a4:90_4": "Yathā hi sakuṇo ākāsenāgantvā rukkhagge nilīyamānova rukkhasākhañca ghaṭṭeti, chāyā cassa pathaviyaṁ paṭihaññati sākhāghaṭṭanachāyāpharaṇāni apubbaṁ acarimaṁ ekakkhaṇeyeva bhavanti, evaṁ paccuppannarūpādīnaṁ cakkhupasādādighaṭṭanañca bhavaṅgacalanasamatthatāya manodvāre āpāthagamanañca apubbaṁ acarimaṁ ekakkhaṇeyeva hoti.",
  "atk-abh01a4:90_5": "Tato bhavaṅgaṁ vicchinditvā cakkhudvārādīsu uppannānaṁ āvajjanādīnaṁ voṭṭhabbanapariyosānānaṁ anantarā tesaṁ ārammaṇānaṁ aññatarasmiṁ idaṁ mahācittaṁ uppajjati.",
  "atk-abh01a4:91_0": "Suddhamanodvāre pana pasādaghaṭṭanakiccaṁ natthi.",
  "atk-abh01a4:91_1": "Pakatiyā diṭṭhasutaghāyitasāyitaphuṭṭhavaseneva etāni ārammaṇāni āpāthamāgacchanti. Kathaṁ?",
  "atk-abh01a4:91_2": "Idhekacco katasudhākammaṁ haritālamanosilādivaṇṇavicittaṁ paggahitanānappakāradhajapaṭākaṁ mālādāmavinaddhaṁ dīpamālāparikkhittaṁ atimanoramāya siriyā virocamānaṁ alaṅkatapaṭiyattaṁ mahācetiyaṁ padakkhiṇaṁ katvā soḷasasu pādapiṭṭhikāsu pañcapatiṭṭhitena vanditvā añjaliṁ paggayha ullokento buddhārammaṇaṁ pītiṁ gahetvā tiṭṭhati.",
  "atk-abh01a4:91_3": "Tassa evaṁ cetiyaṁ passitvā buddhārammaṇaṁ pītiṁ nibbattetvā aparabhāge yattha katthaci gatassa rattiṭṭhānadivāṭṭhānesu nisinnassa āvajjamānassa alaṅkatapaṭiyattaṁ mahācetiyaṁ cakkhudvāre āpāthamāgatasadisameva hoti, padakkhiṇaṁ katvā cetiyavandanakālo viya hoti.",
  "atk-abh01a4:91_4": "Evaṁ tāva diṭṭhavasena rūpārammaṇaṁ āpāthamāgacchati.",
  "atk-abh01a4:92_0": "Madhurena pana sarena dhammakathikassa vā dhammaṁ kathentassa, sarabhāṇakassa vā sarena bhaṇantassa saddaṁ sutvā aparabhāge yattha katthaci nisīditvā āvajjamānassa dhammakathā vā sarabhaññaṁ vā sotadvāre āpāthamāgataṁ viya hoti, sādhukāraṁ datvā suṇanakālo viya hoti.",
  "atk-abh01a4:92_1": "Evaṁ sutavasena saddārammaṇaṁ āpāthamāgacchati.",
  "atk-abh01a4:93_0": "Sugandhaṁ pana gandhaṁ vā mālaṁ vā labhitvā āsane vā cetiye vā gandhārammaṇena cittena pūjaṁ katvā aparabhāge yattha katthaci nisīditvā āvajjamānassa taṁ gandhārammaṇaṁ ghānadvāre āpāthamāgataṁ viya hoti, pūjākaraṇakālo viya hoti.",
  "atk-abh01a4:93_1": "Evaṁ ghāyitavasena gandhārammaṇaṁ āpāthamāgacchati.",
  "atk-abh01a4:94_0": "Paṇītaṁ pana khādanīyaṁ vā bhojanīyaṁ vā sabrahmacārīhi saddhiṁ saṁvibhajitvā paribhuñjitvā aparabhāge yattha katthaci kudrūsakādibhojanaṁ labhitvā ‘asukakāle paṇītaṁ bhojanaṁ sabrahmacārīhi saddhiṁ saṁvibhajitvā paribhutta’nti āvajjamānassa taṁ rasārammaṇaṁ jivhādvāre āpāthamāgataṁ viya hoti, paribhuñjanakālo viya hoti.",
  "atk-abh01a4:94_1": "Evaṁ sāyitavasena rasārammaṇaṁ āpāthamāgacchati.",
  "atk-abh01a4:95_0": "Mudukaṁ pana sukhasamphassaṁ mañcaṁ vā pīṭhaṁ vā attharaṇapāpuraṇaṁ vā paribhuñjitvā aparabhāge yattha katthaci dukkhaseyyaṁ kappetvā ‘asukakāle me mudukaṁ mañcapīṭhaṁ attharaṇapāvuraṇaṁ paribhutta’nti āvajjamānassa taṁ phoṭṭhabbārammaṇaṁ kāyadvāre āpāthamāgataṁ viya hoti.",
  "atk-abh01a4:95_1": "Sukhasamphassaṁ vedayitakālo viya hoti.",
  "atk-abh01a4:95_2": "Evaṁ phuṭṭhavasena phoṭṭhabbārammaṇaṁ āpāthamāgacchati.",
  "atk-abh01a4:95_3": "Evaṁ suddhamanodvāre pasādaghaṭṭanakiccaṁ natthi.",
  "atk-abh01a4:95_4": "Pakatiyā diṭṭhasutaghāyitasāyitaphuṭṭhavaseneva etāni ārammaṇāni āpāthamāgacchantīti veditabbāni.",
  "atk-abh01a4:96_0": "Idāni pakatiyā diṭṭhādīnaṁ vasena āpāthagamane ayamaparopi aṭṭhakathāmuttako nayo hoti.",
  "atk-abh01a4:96_1": "Diṭṭhaṁ sutaṁ ubhayasambandhanti ime tāva diṭṭhādayo veditabbā.",
  "atk-abh01a4:96_2": "Tattha ‘diṭṭhaṁ’ nāma pañcadvāravasena gahitapubbaṁ.",
  "atk-abh01a4:96_3": "‘Suta’nti paccakkhato adisvā anussavavasena gahitā rūpādayova.",
  "atk-abh01a4:96_4": "Tehi dvīhipi sambandhaṁ ‘ubhayasambandhaṁ’ nāma.",
  "atk-abh01a4:96_5": "Iti imesampi diṭṭhādīnaṁ vasena etāni manodvāre āpāthamāgacchantīti veditabbāni.",
  "atk-abh01a4:96_6": "Tattha diṭṭhavasena tāva āpāthagamanaṁ heṭṭhā pañcahi nayehi vuttameva.",
  "atk-abh01a4:97_0": "Ekacco pana suṇāti –",
  "atk-abh01a4:97_1": "‘bhagavato puññātisayanibbattaṁ evarūpaṁ nāma rūpaṁ, atimadhuro saddo, kismiñci padese kesañci pupphānaṁ atimanuñño gandho, kesañci phalānaṁ atimadhuro raso, kesañci pāvuraṇādīnaṁ atisukho samphasso’ti.",
  "atk-abh01a4:97_2": "Tassa, cakkhupasādādighaṭṭanaṁ vinā, sutamattāneva tāni manodvāre āpāthamāgacchanti.",
  "atk-abh01a4:97_3": "Athassa taṁ cittaṁ tasmiṁ rūpe vā sadde vā pasādavasena gandhādīsu ariyānaṁ dātukāmatāvasena aññehi dinnesu anumodanāvasena vā pavattati.",
  "atk-abh01a4:97_4": "Evaṁ sutavasena etāni manodvāre āpāthamāgacchanti.",
  "atk-abh01a4:98_0": "Aparena pana yathāvuttāni rūpādīni diṭṭhāni vā sutāni vā honti.",
  "atk-abh01a4:98_1": "Tassa ‘īdisaṁ rūpaṁ āyatiṁ uppajjanakabuddhassāpi bhavissatī’tiādinā nayena cakkhupasādādighaṭṭanaṁ vinā diṭṭhasutasambandheneva tāni manodvāre āpāthamāgacchanti.",
  "atk-abh01a4:98_2": "Athassa heṭṭhā vuttanayeneva tesu aññatarārammaṇaṁ idaṁ mahācittaṁ pavattati.",
  "atk-abh01a4:98_3": "Evaṁ ubhayasambandhavasena etāni manodvāre āpāthamāgacchanti.",
  "atk-abh01a4:99_0": "Idampi ca mukhamattameva.",
  "atk-abh01a4:99_1": "Saddhāruciākāraparivitakkadiṭṭhinijjhānakkhantiādīnaṁ pana vasena vitthārato etesaṁ manodvāre āpāthagamanaṁ veditabbameva.",
  "atk-abh01a4:99_2": "Yasmā pana evaṁ āpāthaṁ āgacchantāni bhūtānipi honti abhūtānipi, tasmā ayaṁ nayo aṭṭhakathāyaṁ na gahito.",
  "atk-abh01a4:99_3": "Evaṁ ekekārammaṇaṁ javanaṁ dvīsu dvīsu dvāresu uppajjatīti veditabbaṁ.",
  "atk-abh01a4:99_4": "Rūpārammaṇañhi javanaṁ cakkhudvārepi uppajjati manodvārepi.",
  "atk-abh01a4:99_5": "Saddādiārammaṇesupi eseva nayo.",
  "atk-abh01a4:100_0": "Tattha manodvāre uppajjamānaṁ rūpārammaṇaṁ javanaṁ dānamayaṁ sīlamayaṁ bhāvanāmayanti tividhaṁ hoti .",
  "atk-abh01a4:100_1": "Tesu ekekaṁ kāyakammaṁ vacīkammaṁ manokammanti tividhameva hoti.",
  "atk-abh01a4:100_2": "Saddagandharasaphoṭṭhabbadhammārammaṇesupi eseva nayo.",
  "atk-abh01a4:101_0": "Tattha rūpaṁ tāva ārammaṇaṁ katvā uppajjamānaṁ etaṁ mahākusalacittaṁ nīlapītalohitodātavaṇṇesu pupphavatthadhātūsu aññataraṁ subhanimittasaṅkhātaṁ iṭṭhaṁ kantaṁ manāpaṁ rajanīyaṁ vaṇṇaṁ ārammaṇaṁ katvā uppajjati.",
  "atk-abh01a4:101_1": "Nanu cetaṁ iṭṭhārammaṇaṁ lobhassa vatthu?",
  "atk-abh01a4:101_2": "Kathaṁ etaṁ cittaṁ kusalaṁ nāma jātanti?",
  "atk-abh01a4:101_3": "Niyamitavasena pariṇāmitavasena samudācāravasena ābhujitavasenāti.",
  "atk-abh01a4:101_4": "Yassa hi ‘kusalameva mayā kattabba’nti kusalakaraṇe cittaṁ niyamitaṁ hoti, akusalappavattito nivattetvā kusalakaraṇeyeva pariṇāmitaṁ, abhiṇhakaraṇena kusalasamudācāreneva samudācaritaṁ, patirūpadesavāsasappurisūpanissayasaddhammasavanapubbekatapuññatādīhi ca upanissayehi yoniso ca ābhogo pavattati, tassa iminā niyamitavasena pariṇāmitavasena samudācāravasena ābhujitavasena ca kusalaṁ nāma jātaṁ hoti.",
  "atk-abh01a4:102_0": "Ārammaṇavasena panettha somanassasahagatabhāvo veditabbo.",
  "atk-abh01a4:102_1": "Iṭṭhārammaṇasmiñhi uppannattā etaṁ somanassasahagataṁ jātaṁ.",
  "atk-abh01a4:102_2": "Saddhābahulatādīnipettha kāraṇāniyeva.",
  "atk-abh01a4:102_3": "Assaddhānañhi micchādiṭṭhīnañca ekantaiṭṭhārammaṇabhūtaṁ tathāgatarūpampi disvā somanassaṁ nuppajjati.",
  "atk-abh01a4:102_4": "Ye ca kusalappavattiyaṁ ānisaṁsaṁ na passanti tesaṁ parehi ussāhitānaṁ kusalaṁ karontānampi somanassaṁ nuppajjati.",
  "atk-abh01a4:102_5": "Tasmā saddhābahulatā visuddhadiṭṭhitā ānisaṁsadassāvitāti.",
  "atk-abh01a4:102_6": "Evampettha somanassasahagatabhāvo veditabbo.",
  "atk-abh01a4:102_7": "Apica ekādasadhammā pītisambojjhaṅgassa uppādāya saṁvattanti –",
  "atk-abh01a4:102_8": "buddhānussati dhammānussati saṅghānussati sīlānussati cāgānussati devatānussati upasamānussati lūkhapuggalaparivajjanatā siniddhapuggalasevanatā pasādanīyasuttantapaccavekkhaṇatā tadadhimuttatāti .",
  "atk-abh01a4:102_9": "Imehipi kāraṇehettha somanassasahagatabhāvo veditabbo.",
  "atk-abh01a4:102_10": "Imesaṁ pana vitthāro bojjhaṅgavibhaṅge (vibha. aṭṭha.",
  "atk-abh01a4:102_11": "367 bojjhaṅgapabbavaṇṇanā, 468-469) āvi bhavissati.",
  "atk-abh01a4:103_0": "Kammato, upapattito, indriyaparipākato, kilesadūrībhāvatoti imehi panettha kāraṇehi ñāṇasampayuttatā veditabbā.",
  "atk-abh01a4:103_1": "Yo hi paresaṁ dhammaṁ deseti anavajjāni sippāyatanakammāyatanavijjāṭṭhānāni sikkhāpeti dhammakathikaṁ sakkāraṁ katvā dhammaṁ kathāpeti, ‘āyatiṁ paññavā bhavissāmī’ti patthanaṁ paṭṭhapetvā nānappakāraṁ dānaṁ deti, tassa evarūpaṁ kammaṁ upanissāya kusalaṁ uppajjamānaṁ ñāṇasampayuttaṁ uppajjati.",
  "atk-abh01a4:103_2": "Abyāpajje loke uppannassa vāpi ‘‘tassa tattha sukhino dhammapadā pilavanti…",
  "atk-abh01a4:103_3": "dandho, bhikkhave, satuppādo, atha so satto khippaṁyeva visesagāmī hotī’’ti (a. ni.",
  "atk-abh01a4:103_4": "4.191) iminā nayena upapattiṁ nissāyapi uppajjamānaṁ kusalaṁ ñāṇasampayuttaṁ uppajjati.",
  "atk-abh01a4:103_5": "Tathā indriyaparipākaṁ upagatānaṁ paññādasakappattānaṁ indriyaparipākaṁ nissāyapi kusalaṁ uppajjamānaṁ ñāṇasampayuttaṁ uppajjati.",
  "atk-abh01a4:103_6": "Yehi pana kilesā vikkhambhitā tesaṁ kilesadūrībhāvaṁ nissāyapi uppajjamānaṁ kusalaṁ ñāṇasampayuttaṁ uppajjati.",
  "atk-abh01a4:103_7": "Vuttampi cetaṁ –",
  "atk-abh01a4:104_0": "‘‘Yogā ve jāyatī bhūri, ayogā bhūrisaṅkhayo’’ti (dha. pa. 282).",
  "atk-abh01a4:105_0": "Evaṁ kammato upapattito indriyaparipākato kilesadūrībhāvatoti imehi kāraṇehi ñāṇasampayuttatā veditabbā.",
  "atk-abh01a4:106_0": "Apica satta dhammā dhammavicayasambojjhaṅgassa uppādāya saṁvattanti –",
  "atk-abh01a4:106_1": "paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, gambhīrañāṇacariyapaccavekkhaṇā, tadadhimuttatāti.",
  "atk-abh01a4:106_2": "Imehipi kāraṇehi ñāṇasampayuttatā veditabbā.",
  "atk-abh01a4:106_3": "Imesaṁ pana vitthāro bojjhaṅgavibhaṅge (vibha. aṭṭha.",
  "atk-abh01a4:106_4": "367 bojjhaṅgapabbavaṇṇanā) āvi bhavissati.",
  "atk-abh01a4:107_0": "Evaṁ ñāṇasampayuttaṁ hutvā uppannañcetaṁ asaṅkhārena appayogena anupāyacintanāya uppannattā asaṅkhāraṁ nāma jātaṁ.",
  "atk-abh01a4:107_1": "Tayidaṁ rajanīyavaṇṇārammaṇaṁ hutvā uppajjamānameva tividhena niyamena uppajjati –",
  "atk-abh01a4:107_2": "dānamayaṁ vā hoti, sīlamayaṁ vā, bhāvanāmayaṁ vā.",
  "atk-abh01a4:108_0": "Kathaṁ?",
  "atk-abh01a4:108_1": "Yadā hi nīlapītalohitodātesu pupphādīsu aññataraṁ labhitvā vaṇṇavasena ābhujitvā ‘vaṇṇadānaṁ mayha’nti buddharatanādīni pūjeti, tadā dānamayaṁ hoti.",
  "atk-abh01a4:108_2": "Tatridaṁ vatthu –",
  "atk-abh01a4:108_3": "bhaṇḍāgārikasaṅghamitto kira ekaṁ suvaṇṇakhacitaṁ vatthaṁ labhitvā idampi vatthaṁ suvaṇṇavaṇṇaṁ, sammāsambuddhopi suvaṇṇavaṇṇo, suvaṇṇavaṇṇaṁ vatthaṁ suvaṇṇavaṇṇasseva anucchavikaṁ, amhākañca vaṇṇadānaṁ bhavissatīti mahācetiye āropesi.",
  "atk-abh01a4:108_4": "Evarūpe kāle dānamayaṁ hotīti veditabbaṁ.",
  "atk-abh01a4:108_5": "Yadā pana tathārūpameva deyyadhammaṁ labhitvā ‘mayhaṁ kulavaṁso, kulatanti kulappaveṇī esā, kulavattaṁ eta’nti buddharatanādīni pūjeti tadā sīlamayaṁ hoti.",
  "atk-abh01a4:108_6": "Yadā pana tādiseneva vatthunā ratanattayassa pūjaṁ katvā ‘ayaṁ vaṇṇo khayaṁ gacchissati, vayaṁ gacchissatī’ti khayavayaṁ paṭṭhapeti, tadā bhāvanāmayaṁ hoti.",
  "atk-abh01a4:109_0": "Dānamayaṁ pana hutvā vattamānampi yadā tīṇi ratanāni sahatthena pūjentassa pavattatti, tadā kāyakammaṁ hoti.",
  "atk-abh01a4:109_1": "Yadā tīṇi ratanāni pūjento puttadāradāsakammakaraporisādayopi āṇāpetvā pūjāpeti tadā vacīkammaṁ hoti.",
  "atk-abh01a4:109_2": "Yadā tadeva vuttappakāraṁ vijjamānakavatthuṁ ārabbha vaṇṇadānaṁ dassāmīti cinteti tadā manokammaṁ hoti.",
  "atk-abh01a4:109_3": "Vinayapariyāyaṁ patvā hi ‘dassāmi karissāmī’ti vācā bhinnā hotīti (pārā.",
  "atk-abh01a4:109_4": "659) iminā lakkhaṇena dānaṁ nāma hoti.",
  "atk-abh01a4:109_5": "Abhidhammapariyāyaṁ patvā pana vijjamānakavatthuṁ ārabbha ‘dassāmī’ti manasā cintitakālato paṭṭhāya kusalaṁ hoti.",
  "atk-abh01a4:109_6": "Aparabhāge kāyena vā vācāya vā kattabbaṁ karissatīti vuttaṁ.",
  "atk-abh01a4:109_7": "Evaṁ dānamayaṁ kāyavacīmanokammavaseneva tividhaṁ hoti.",
  "atk-abh01a4:110_0": "Yadā pana taṁ vuttappakāraṁ vatthuṁ labhitvā kulavaṁsādivasena sahatthā ratanattayaṁ pūjeti tadā sīlamayaṁ kāyakammaṁ hoti.",
  "atk-abh01a4:110_1": "Yadā kulavaṁsādivaseneva puttadārādayo āṇāpetvā pūjāpeti tadā vacīkammaṁ hoti.",
  "atk-abh01a4:110_2": "Yadā ‘mayhaṁ kulavaṁso, kulatanti kulappaveṇī esā, kulavattameta’nti vijjamānakavatthuṁ ārabbha ‘vaṇṇadānaṁ dassāmī’ti cinteti tadā manokammaṁ hoti.",
  "atk-abh01a4:110_3": "Evaṁ sīlamayaṁ kāyavacīmanokammavasena tividhaṁ hoti.",
  "atk-abh01a4:111_0": "Yadā pana taṁ vuttappakāraṁ vatthuṁ labhitvā tīṇi ratanāni pūjetvā caṅkamanto khayavayaṁ paṭṭhapeti tadā bhāvanāmayaṁ kāyakammaṁ hoti.",
  "atk-abh01a4:111_1": "Vācāya sammasanaṁ paṭṭhapentassa vacīkammaṁ hoti, kāyaṅgavācaṅgāni acopetvā manasāva sammasanaṁ paṭṭhapentassa manokammaṁ hoti.",
  "atk-abh01a4:111_2": "Evaṁ bhāvanāmayaṁ kāyavacīmanokammavasena tividhaṁ hoti.",
  "atk-abh01a4:111_3": "Evametaṁ rūpārammaṇaṁ kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:111_4": "Saddārammaṇādīsupi eseva nayo.",
  "atk-abh01a4:112_0": "Bherisaddādīsu hi rajanīyasaddaṁ ārammaṇaṁ katvā heṭṭhā vuttanayeneva tīhi niyamehetaṁ kusalaṁ uppajjati.",
  "atk-abh01a4:112_1": "Tattha saddaṁ kandamūlaṁ viya uppāṭetvā nīluppalahatthakaṁ viya ca hatthe ṭhapetvā dātuṁ nāma na sakkā, savatthukaṁ pana katvā dento saddadānaṁ deti nāma.",
  "atk-abh01a4:112_2": "Tasmā yadā ‘saddadānaṁ dassāmī’ti bherimudiṅgādīsu aññataratūriyena tiṇṇaṁ ratanānaṁ upahāraṁ karoti, ‘saddadānaṁ me’ti bheriādīni ṭhapāpeti, dhammakathikabhikkhūnaṁ sarabhesajjatelaphāṇitādīni deti, dhammasavanaṁ ghoseti, sarabhaññaṁ bhaṇati, dhammakathaṁ katheti, upanisinnakakathaṁ anumodanakathaṁ karoti, tadā dānamayaṁyeva hoti.",
  "atk-abh01a4:112_3": "Yadā etadeva vidhānaṁ kulavaṁsādivasena vattavasena karoti tadā sīlamayaṁ hoti.",
  "atk-abh01a4:112_4": "Yadā sabbampetaṁ katvā ayaṁ ettako saddo brahmalokappamāṇopi hutvā ‘khayaṁ gamissati, vayaṁ gamissatī’ti sammasanaṁ paṭṭhapeti tadā bhāvanāmayaṁ hoti.",
  "atk-abh01a4:113_0": "Tattha dānamayaṁ tāva yadā bheriādīni gahetvā sahatthā upahāraṁ karoti, niccupahāratthāya ṭhapentopi sahatthā ṭhapeti, ‘saddadānaṁ me’ti dhammasavanaṁ ghosetuṁ gacchati, dhammakathaṁ sarabhaññaṁ kātuṁ vā gacchati, tadā kāyakammaṁ hoti.",
  "atk-abh01a4:113_1": "Yadā ‘gacchatha, tātā, amhākaṁ saddadānaṁ tiṇṇaṁ ratanānaṁ upahāraṁ karothā’ti āṇāpeti, ‘saddadānaṁ me’ti cetiyaṅgaṇesu ‘imaṁ bheriṁ, imaṁ mudiṅgaṁ ṭhapethā’ti āṇāpeti, sayameva dhammasavanaṁ ghoseti, dhammakathaṁ katheti, sarabhaññaṁ bhaṇati, tadā vacīkammaṁ hoti.",
  "atk-abh01a4:113_2": "Yadā kāyaṅgavācaṅgāni acopetvā ‘saddadānaṁ dassāmī’ti vijjamānakavatthuṁ manasā pariccajati, tadā manokammaṁ hoti.",
  "atk-abh01a4:114_0": "Sīlamayampi ‘saddadānaṁ nāma mayhaṁ kulavaṁso kulatanti kulappaveṇī’ti bheriādīhi sahatthā upahāraṁ karontassa, bheriādīni sahatthā cetiyaṅgaṇādīsu ṭhapentassa, dhammakathikānaṁ sarabhesajjaṁ sahatthā dadantassa, vattasīsena dhammasavanaghosanadhammakathākathanasarabhaññabhaṇanatthāya ca gacchantassa kāyakammaṁ hoti.",
  "atk-abh01a4:114_1": "‘Saddadānaṁ nāma amhākaṁ kulavaṁso kulatanti kulappaveṇī, gacchatha , tātā, buddharatanādīnaṁ upahāraṁ karothā’ti āṇāpentassa kulavaṁsavaseneva attanā dhammakathaṁ vā sarabhaññaṁ vā karontassa ca vacīkammaṁ hoti.",
  "atk-abh01a4:114_2": "‘Saddadānaṁ nāma mayhaṁ kulavaṁso saddadānaṁ dassāmī’ti kāyaṅgavācaṅgāni acopetvā manasāva vijjamānakavatthuṁ pariccajantassa manokammaṁ hoti.",
  "atk-abh01a4:115_0": "Bhāvanāmayampi yadā caṅkamanto sadde khayavayaṁ paṭṭhapeti tadā kāyakammaṁ hoti.",
  "atk-abh01a4:115_1": "Kāyaṅgaṁ pana acopetvā vācāya sammasantassa vacīkammaṁ hoti.",
  "atk-abh01a4:115_2": "Kāyaṅgavācaṅgaṁ acopetvā manasāva saddāyatanaṁ sammasantassa manokammaṁ hoti.",
  "atk-abh01a4:115_3": "Evaṁ saddārammaṇampi kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:116_0": "Mūlagandhādīsupi rajanīyagandhaṁ ārammaṇaṁ katvā heṭṭhā vuttanayeneva tīhi niyamehetaṁ kusalaṁ uppajjati.",
  "atk-abh01a4:116_1": "Tattha yadā mūlagandhādīsu yaṁkiñci gandhaṁ labhitvā gandhavasena ābhujitvā ‘gandhadānaṁ mayha’nti buddharatanādīni pūjeti, tadā dānamayaṁ hotīti sabbaṁ vaṇṇadāne vuttanayeneva vitthārato veditabbaṁ.",
  "atk-abh01a4:116_2": "Evaṁ gandhārammaṇampi kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:117_0": "Mūlarasādīsu pana rajanīyarasaṁ ārammaṇaṁ katvā heṭṭhā vuttanayeneva tīhi niyamehetaṁ kusalaṁ uppajjati.",
  "atk-abh01a4:117_1": "Tattha yadā mūlarasādīsu yaṁkiñci rajanīyaṁ rasavatthuṁ labhitvā rasavasena ābhujitvā ‘rasadānaṁ mayha’nti deti pariccajati, tadā dānamayaṁ hotīti sabbaṁ vaṇṇadāne vuttanayeneva vitthārato veditabbaṁ.",
  "atk-abh01a4:117_2": "Sīlamaye panettha ‘saṅghassa adatvā paribhuñjanaṁ nāma amhākaṁ na āciṇṇa’nti dvādasannaṁ bhikkhusahassānaṁ dāpetvā sādurasaṁ paribhuttassa duṭṭhagāmaṇiabhayarañño vatthuṁ ādiṁ katvā mahāaṭṭhakathāyaṁ vatthūni āgatāni.",
  "atk-abh01a4:117_3": "Ayameva viseso.",
  "atk-abh01a4:117_4": "Evaṁ rasārammaṇampi kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:118_0": "Phoṭṭhabbārammaṇepi pathavīdhātu tejodhātu vāyodhātūti tīṇi mahābhūtāni phoṭṭhabbārammaṇaṁ nāma.",
  "atk-abh01a4:118_1": "Imasmiṁ ṭhāne etesaṁ vasena yojanaṁ akatvā mañcapīṭhādivasena kātabbā.",
  "atk-abh01a4:118_2": "Yadā hi mañcapīṭhādīsu yaṁkiñci rajanīyaṁ phoṭṭhabbavatthuṁ labhitvā phoṭṭhabbavasena ābhujitvā ‘phoṭṭhabbadānaṁ mayha’nti deti pariccajati, tadā dānamayaṁ hotīti sabbaṁ vaṇṇadāne vuttanayeneva vitthārato veditabbaṁ.",
  "atk-abh01a4:118_3": "Evaṁ phoṭṭhabbārammaṇampi kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:119_0": "Dhammārammaṇe cha ajjhattikāni āyatanāni, tīṇi lakkhaṇāni, tayo arūpino khandhā, pannarasa sukhumarūpāni, nibbānapaññattīti ime dhammāyatane pariyāpannā ca, apariyāpannā ca, dhammā dhammārammaṇaṁ nāma.",
  "atk-abh01a4:119_1": "Imasmiṁ pana ṭhāne etesaṁ vasena yojanaṁ akatvā ojadānapānadānajīvitadānavasena kātabbā.",
  "atk-abh01a4:119_2": "Ojādīsu hi rajanīyaṁ dhammārammaṇaṁ ārammaṇaṁ katvā heṭṭhā vuttanayeneva tīhi niyamehetaṁ kusalaṁ uppajjati.",
  "atk-abh01a4:120_0": "Tattha yadā ‘ojadānaṁ mayha’nti sappinavanītādīni deti, pānadānanti aṭṭha pānāni deti, jīvitadānanti salākabhattasaṅghabhattādīni deti, aphāsukānaṁ bhikkhūnaṁ bhesajjaṁ deti, vejjaṁ paccupaṭṭhāpeti, jālaṁ phālāpeti, kumīnaṁ viddhaṁsāpeti, sakuṇapañjaraṁ viddhaṁsāpeti, bandhanamokkhaṁ kārāpeti, māghātabheriṁ carāpeti, aññānipi jīvitaparittāṇatthaṁ evarūpāni kammāni karoti tadā dānamayaṁ hoti.",
  "atk-abh01a4:120_1": "Yadā pana ‘ojadānapānadānajīvitadānāni mayhaṁ kulavaṁso kulatanti kulappaveṇī’ti vattasīsena ojadānādīni pavatteti tadā sīlamayaṁ hoti.",
  "atk-abh01a4:120_2": "Yadā dhammārammaṇasmiṁ khayavayaṁ paṭṭhapeti tadā bhāvanāmayaṁ hoti.",
  "atk-abh01a4:121_0": "Dānamayaṁ pana hutvā pavattamānampi yadā ojadānapānadānajīvitadānāni sahatthā deti, tadā kāyakammaṁ hoti.",
  "atk-abh01a4:121_1": "Yadā puttadārādayo āṇāpetvā dāpeti, tadā vacīkammaṁ hoti.",
  "atk-abh01a4:121_2": "Yadā kāyaṅgavācaṅgāni acopetvā ojadānapānadānajīvitadānavasena vijjamānakavatthuṁ ‘dassāmī’ti manasā cinteti, tadā manokammaṁ hoti.",
  "atk-abh01a4:122_0": "Yadā pana vuttappakāraṁ vijjamānakavatthuṁ kulavaṁsādivasena sahatthā deti, tadā sīlamayaṁ kāyakammaṁ hoti.",
  "atk-abh01a4:122_1": "Yadā kulavaṁsādivaseneva puttadārādayo āṇāpetvā dāpeti, tadā vacīkammaṁ hoti.",
  "atk-abh01a4:122_2": "Yadā kulavaṁsādivaseneva vuttappakāraṁ vijjamānakavatthuṁ ‘dassāmī’ti manasāva cinteti, tadā manokammaṁ hoti.",
  "atk-abh01a4:123_0": "Caṅkamitvā dhammārammaṇe khayavayaṁ paṭṭhapentassa pana bhāvanāmayaṁ kāyakammaṁ hoti.",
  "atk-abh01a4:123_1": "Kāyaṅgaṁ acopetvā vācāya khayavayaṁ paṭṭhapentassa vacīkammaṁ hoti.",
  "atk-abh01a4:123_2": "Kāyaṅgavācaṅgāni acopetvā manasāva dhammārammaṇe khayavayaṁ paṭṭhapentassa manokammaṁ hoti.",
  "atk-abh01a4:123_3": "Evaṁ bhāvanāmayaṁ kāyavacīmanokammavasena tividhaṁ hoti.",
  "atk-abh01a4:123_4": "Evametaṁ dhammārammaṇampi kusalaṁ tividhapuññakiriyavatthuvasena navahi kammadvārehi bhājetvā dassesi dhammarājā.",
  "atk-abh01a4:124_0": "Evamidaṁ cittaṁ nānāvatthūsu nānārammaṇavasena dīpitaṁ.",
  "atk-abh01a4:124_1": "Idaṁ pana ekavatthusmimpi nānārammaṇavasena labbhatiyeva. Kathaṁ?",
  "atk-abh01a4:124_2": "Catūsu hi paccayesu cīvare cha ārammaṇāni labbhanti –",
  "atk-abh01a4:124_3": "navarattassa hi cīvarassa vaṇṇo manāpo hoti dassanīyo, idaṁ vaṇṇārammaṇaṁ.",
  "atk-abh01a4:124_4": "Paribhogakāle paṭapaṭasaddaṁ karoti, idaṁ saddārammaṇaṁ.",
  "atk-abh01a4:124_5": "Yo tattha kāḷakacchakādigandho, idaṁ gandhārammaṇaṁ.",
  "atk-abh01a4:124_6": "Rasārammaṇaṁ pana paribhogarasavasena kathitaṁ.",
  "atk-abh01a4:124_7": "Yā tattha sukhasamphassatā, idaṁ phoṭṭhabbārammaṇaṁ.",
  "atk-abh01a4:124_8": "Cīvaraṁ paṭicca uppannā sukhā vedanā, dhammārammaṇaṁ.",
  "atk-abh01a4:124_9": "Piṇḍapāte rasārammaṇaṁ nippariyāyeneva labbhati.",
  "atk-abh01a4:124_10": "Evaṁ catūsu paccayesu nānārammaṇavasena yojanaṁ katvā dānamayādibhedo veditabbo.",
  "atk-abh01a4:125_0": "Imassa pana cittassa ārammaṇameva nibaddhaṁ, vinā ārammaṇena anuppajjanato.",
  "atk-abh01a4:125_1": "Dvāraṁ pana anibaddhaṁ. Kasmā?",
  "atk-abh01a4:125_2": "Kammassa anibaddhattā.",
  "atk-abh01a4:125_3": "Kammasmiñhi anibaddhe dvārampi anibaddhameva hoti.",
  "atk-abh01a4:126_0": "Kāmāvacarakusalaṁ dvārakathā",
  "atk-abh01a4:127_0": "Kāyakammadvārakathā",
  "atk-abh01a4:128_0": "Imassa panatthassa pakāsanatthaṁ imasmiṁ ṭhāne mahāaṭṭhakathāyaṁ dvārakathā kathitā.",
  "atk-abh01a4:128_1": "Tattha tīṇi kammāni, tīṇi kammadvārāni, pañca viññāṇāni, pañca viññāṇadvārāni, cha phassā, cha phassadvārāni, aṭṭha asaṁvarā, aṭṭha asaṁvaradvārāni, aṭṭha saṁvarā, aṭṭha saṁvaradvārāni, dasa kusalakammapathā, dasa akusalakammapathāti, idaṁ ettakaṁ dvārakathāya mātikāṭhapanaṁ nāma.",
  "atk-abh01a4:129_0": "Tattha kiñcāpi tīṇi kammāni paṭhamaṁ vuttāni, tāni pana ṭhapetvā ādito tāva tīṇi kammadvārāni bhājetvā dassitāni.",
  "atk-abh01a4:129_1": "Katamāni tīṇi?",
  "atk-abh01a4:129_2": "Kāyakammadvāraṁ, vacīkammadvāraṁ, manokammadvāranti.",
  "atk-abh01a4:130_0": "Tattha catubbidho kāyo –",
  "atk-abh01a4:130_1": "upādinnako, āhārasamuṭṭhāno, utusamuṭṭhāno, cittasamuṭṭhānoti.",
  "atk-abh01a4:130_2": "Tattha cakkhāyatanādīni jīvitindriyapariyantāni aṭṭha kammasamuṭṭhānarūpānipi, kammasamuṭṭhānāneva catasso dhātuyo vaṇṇo gandho raso ojāti aṭṭha upādinnakakāyo nāma.",
  "atk-abh01a4:130_3": "Tāneva aṭṭha āhārajāni āhārasamuṭṭhānikakāyo nāma.",
  "atk-abh01a4:130_4": "Aṭṭha utujāni utusamuṭṭhānikakāyo nāma.",
  "atk-abh01a4:130_5": "Aṭṭha cittajāni cittasamuṭṭhānikakāyo nāma.",
  "atk-abh01a4:131_0": "Tesu kāyakammadvāranti neva upādinnakakāyassa nāmaṁ na itaresaṁ.",
  "atk-abh01a4:131_1": "Cittasamuṭṭhānesu pana aṭṭhasu rūpesu ekā viññatti atthi, idaṁ kāyakammadvāraṁ nāma.",
  "atk-abh01a4:131_2": "Yaṁ sandhāya vuttaṁ –",
  "atk-abh01a4:131_3": "‘‘katamaṁ taṁ rūpaṁ kāyaviññatti?",
  "atk-abh01a4:131_4": "Yā kusalacittassa vā, akusalacittassa vā, abyākatacittassa vā, abhikkamantassa vā paṭikkamantassa vā, ālokentassa vā vilokentassa vā, samiñjentassa vā pasārentassa vā, kāyassa thambhanā santhambhanā santhambhitattaṁ, viññatti viññāpanā viññāpitattaṁ, idaṁ taṁ rūpaṁ kāyaviññattī’’ti (dha. sa. 720).",
  "atk-abh01a4:131_5": "‘Abhikkamissāmi paṭikkamissāmī’ti hi cittaṁ uppajjamānaṁ rūpaṁ samuṭṭhāpeti.",
  "atk-abh01a4:131_6": "Tattha yā pathavīdhātu āpodhātu tejodhātu vāyodhātu tannissito vaṇṇo gandho raso ojāti imesaṁ aṭṭhannaṁ rūpakalāpānaṁ abbhantare cittasamuṭṭhānā vāyodhātu, sā attanā sahajātaṁ rūpakāyaṁ santhambheti sandhāreti cāleti abhikkamāpeti paṭikkamāpeti.",
  "atk-abh01a4:132_0": "Tattha ekāvajjanavīthiyaṁ sattasu javanesu paṭhamacittasamuṭṭhitā vāyodhātu attanā sahajātaṁ rūpakāyaṁ santhambhetuṁ sandhāretuṁ sakkoti, aparāparaṁ pana cāletuṁ na sakkoti.",
  "atk-abh01a4:132_1": "Dutiyādīsupi eseva nayo.",
  "atk-abh01a4:132_2": "Sattamacittena pana samuṭṭhitā vāyodhātu heṭṭhā chahi cittehi samuṭṭhitaṁ vāyodhātuṁ upatthambhanapaccayaṁ labhitvā attanā sahajātaṁ rūpakāyaṁ santhambhetuṁ sandhāretuṁ cāletuṁ abhikkamāpetuṁ paṭikkamāpetuṁ ālokāpetuṁ vilokāpetuṁ sammiñjāpetuṁ pasārāpetuṁ sakkoti.",
  "atk-abh01a4:132_3": "Tena gamanaṁ nāma jāyati, āgamanaṁ nāma jāyati, gamanāgamanaṁ nāma jāyati.",
  "atk-abh01a4:132_4": "‘Yojanaṁ gato dasayojanaṁ gato’ti vattabbataṁ āpajjāpeti.",
  "atk-abh01a4:133_0": "Yathā hi sattahi yugehi ākaḍḍhitabbe sakaṭe paṭhamayuge yuttagoṇā yugaṁ tāva santhambhetuṁ sandhāretuṁ sakkonti, cakkaṁ pana napavaṭṭenti;",
  "atk-abh01a4:133_1": "dutiyādīsupi eseva nayo;",
  "atk-abh01a4:133_2": "sattamayuge pana goṇe yojetvā yadā cheko sārathi dhure nisīditvā yottāni ādāya sabbapurimato paṭṭhāya patodalaṭṭhiyā goṇe ākoṭeti, tadā sabbeva ekabalā hutvā dhurañca sandhārenti cakkāni ca pavaṭṭenti.",
  "atk-abh01a4:133_3": "‘Sakaṭaṁ gahetvā dasayojanaṁ vīsatiyojanaṁ gatā’ti vattabbataṁ āpādenti –",
  "atk-abh01a4:133_4": "evaṁsampadamidaṁ veditabbaṁ.",
  "atk-abh01a4:134_0": "Tattha yo cittasamuṭṭhānikakāyo na so viññatti, cittasamuṭṭhānāya pana vāyodhātuyā sahajātaṁ rūpakāyaṁ santhambhetuṁ sandhāretuṁ cāletuṁ paccayo bhavituṁ samattho eko ākāravikāro atthi, ayaṁ viññatti nāma.",
  "atk-abh01a4:134_1": "Sā aṭṭha rūpāni viya na cittasamuṭṭhānā.",
  "atk-abh01a4:134_2": "Yathā pana aniccādibhedānaṁ dhammānaṁ jarāmaraṇattā, ‘‘jarāmaraṇaṁ, bhikkhave, aniccaṁ saṅkhata’’ntiādi (saṁ. ni.",
  "atk-abh01a4:134_3": "2.20) vuttaṁ, evaṁ cittasamuṭṭhānānaṁ rūpānaṁ viññattitāya sāpi cittasamuṭṭhānā nāma hoti.",
  "atk-abh01a4:135_0": "Viññāpanattā panesā viññattīti vuccati.",
  "atk-abh01a4:135_1": "Kiṁ viññāpetīti?",
  "atk-abh01a4:135_2": "Ekaṁ kāyikakaraṇaṁ.",
  "atk-abh01a4:135_3": "Cakkhupathasmiñhi ṭhito hatthaṁ vā pādaṁ vā ukkhipati, sīsaṁ vā bhamukaṁ vā cāleti, ayaṁ hatthādīnaṁ ākāro cakkhuviññeyyo hoti.",
  "atk-abh01a4:135_4": "Viññatti pana na cakkhuviññeyyā manoviññeyyā eva.",
  "atk-abh01a4:135_5": "Cakkhunā hi hatthavikārādivasena vipphandamānaṁ vaṇṇārammaṇameva passati.",
  "atk-abh01a4:135_6": "Viññattiṁ pana manodvārikacittena cintetvā ‘idañcidañca esa kāreti maññe’ti jānāti.",
  "atk-abh01a4:136_0": "Yathā hi araññe nidāghasamaye udakaṭṭhāne manussā ‘imāya saññāya idha udakassa atthibhāvaṁ jānissantī’ti rukkhagge tālapaṇṇādīni bandhāpenti, surāpānadvāre dhajaṁ ussāpenti, uccaṁ vā pana rukkhaṁ vāto paharitvā cāleti, antoudake macche calante upari bubbuḷakāni uṭṭhahanti, mahoghassa gatamaggapariyante tiṇapaṇṇakasaṭaṁ ussāritaṁ hoti.",
  "atk-abh01a4:136_1": "Tattha tālapaṇṇadhajasākhācalanabubbuḷakatiṇapaṇṇakasaṭe disvā yathā cakkhunā adiṭṭhampi ‘ettha udakaṁ bhavissati, surā bhavissati, ayaṁ rukkho vātena pahato bhavissati, antoudake maccho bhavissati, ettakaṁ ṭhānaṁ ajjhottharitvā ogho gato bhavissatī’ti manoviññāṇena jānāti, evameva viññattipi na cakkhuviññeyyā manoviññeyyāva.",
  "atk-abh01a4:136_2": "Cakkhunā hi hatthavikārādivasena vipphandamānaṁ vaṇṇārammaṇameva passati.",
  "atk-abh01a4:136_3": "Viññattiṁ pana manodvārikacittena cintetvā ‘idañcidañca esa kāreti maññe’ti jānāti.",
  "atk-abh01a4:137_0": "Na kevalañcesā viññāpanatova viññatti nāma.",
  "atk-abh01a4:137_1": "Viññeyyatopi pana viññattiyeva nāma.",
  "atk-abh01a4:137_2": "Ayañhi paresaṁ antamaso tiracchānagatānampi pākaṭā hoti.",
  "atk-abh01a4:137_3": "Tattha tattha sannipatitā hi soṇasiṅgālakākagoṇādayo daṇḍaṁ vā leḍḍuṁ vā gahetvā paharaṇākāre dassite ‘ayaṁ no paharitukāmo’ti ñatvā yena vā tena vā palāyanti.",
  "atk-abh01a4:137_4": "Pākārakuṭṭādiantarikassa pana parassa apākaṭakālopi atthi.",
  "atk-abh01a4:137_5": "Kiñcāpi tasmiṁ khaṇe apākaṭā sammukhībhūtānaṁ pana pākaṭattā viññattiyeva nāma hoti.",
  "atk-abh01a4:138_0": "Cittasamuṭṭhānike pana kāye calante tisamuṭṭhāniko calati na calatīti?",
  "atk-abh01a4:138_1": "Sopi tatheva calati.",
  "atk-abh01a4:138_2": "Taṁgatiko tadanuvattakova hoti.",
  "atk-abh01a4:138_3": "Yathā hi udake gacchante udake patitāni sukkhadaṇḍakatiṇapaṇṇādīnipi udakagatikāneva bhavanti, tasmiṁ gacchante gacchanti, tiṭṭhante tiṭṭhanti –",
  "atk-abh01a4:138_4": "evaṁsampadamidaṁ veditabbaṁ.",
  "atk-abh01a4:138_5": "Evamesā cittasamuṭṭhānesu rūpesu viññatti kāyakammadvāraṁ nāmāti veditabbā.",
  "atk-abh01a4:139_0": "Yā pana tasmiṁ dvāre siddhā cetanā yāya pāṇaṁ hanati, adinnaṁ ādiyati, micchācāraṁ carati, pāṇātipātādīhi viramati, idaṁ kāyakammaṁ nāma.",
  "atk-abh01a4:139_1": "Evaṁ paravādimhi sati kāyo dvāraṁ, tamhi dvāre siddhā cetanā kāyakammaṁ ‘kusalaṁ vā akusalaṁ vā’ti ṭhapetabbaṁ.",
  "atk-abh01a4:139_2": "Paravādimhi pana asati ‘abyākataṁ vā’ti tikaṁ pūretvāva ṭhapetabbaṁ.",
  "atk-abh01a4:139_3": "Tattha yathā nagaradvāraṁ kataṭṭhāneyeva tiṭṭhati, aṅgulamattampi aparāparaṁ na saṅkamati, tena tena pana dvārena mahājano sañcarati, evameva dvāre dvāraṁ na sañcarati, kammaṁ pana tasmiṁ tasmiṁ dvāre uppajjanato carati.",
  "atk-abh01a4:139_4": "Tenāhu porāṇā –",
  "atk-abh01a4:140_0": "Dvāre caranti kammāni, na dvārā dvāracārino;",
  "atk-abh01a4:141_0": "Tasmā dvārehi kammāni, aññamaññaṁ vavatthitāti.",
  "atk-abh01a4:142_0": "Tattha kammenāpi dvāraṁ nāmaṁ labhati, dvārenāpi kammaṁ.",
  "atk-abh01a4:142_1": "Yathā hi viññāṇādīnaṁ uppajjanaṭṭhānāni viññāṇadvāraṁ phassadvāraṁ asaṁvaradvāraṁ saṁvaradvāranti nāmaṁ labhanti, evaṁ kāyakammassa uppajjanaṭṭhānaṁ kāyakammadvāranti nāmaṁ labhati.",
  "atk-abh01a4:142_2": "Vacīmanokammadvāresupi eseva nayo.",
  "atk-abh01a4:142_3": "Yathā pana tasmiṁ tasmiṁ rukkhe adhivatthā devatā simbalidevatā palāsadevatā pucimandadevatā phandanadevatāti tena tena rukkhena nāmaṁ labhati, evameva kāyadvārena kataṁ kammampi kāyakammanti dvārena nāmaṁ labhati.",
  "atk-abh01a4:142_4": "Vacīkammamanokammesupi eseva nayo.",
  "atk-abh01a4:142_5": "Tattha añño kāyo, aññaṁ kammaṁ, kāyena pana katattā taṁ kāyakammanti vuccati.",
  "atk-abh01a4:142_6": "Tenāhu aṭṭhakathācariyā –",
  "atk-abh01a4:143_0": "Kāyena ce kataṁ kammaṁ, kāyakammanti vuccati;",
  "atk-abh01a4:144_0": "Kāyo ca kāyakammañca, aññamaññaṁ vavatthitā.",
  "atk-abh01a4:145_0": "Sūciyā ce kataṁ kammaṁ, sūcikammanti vuccati;",
  "atk-abh01a4:146_0": "Sūci ca sūcikammañca, aññamaññaṁ vavatthitā.",
  "atk-abh01a4:147_0": "Vāsiyā ce kataṁ kammaṁ, vāsikammanti vuccati;",
  "atk-abh01a4:148_0": "Vāsi ca vāsikammañca, aññamaññaṁ vavatthitā.",
  "atk-abh01a4:149_0": "Purisena ce kataṁ kammaṁ, purisakammanti vuccati;",
  "atk-abh01a4:150_0": "Puriso ca purisakammañca, aññamaññaṁ vavatthitā.",
  "atk-abh01a4:151_0": "Evamevaṁ.",
  "atk-abh01a4:152_0": "Kāyena ce kataṁ kammaṁ, kāyakammanti vuccati;",
  "atk-abh01a4:153_0": "Kāyo ca kāyakammañca, aññamaññaṁ vavatthitāti.",
  "atk-abh01a4:154_0": "Evaṁ sante neva dvāravavatthānaṁ yujjati, na kammavavatthānaṁ. Kathaṁ?",
  "atk-abh01a4:154_1": "Kāyaviññattiyañhi ‘‘dvāre caranti kammānī’’ti vacanato vacīkammampi pavattati, tenassā kāyakammadvāranti vavatthānaṁ na yuttaṁ.",
  "atk-abh01a4:154_2": "Kāyakammañca vacīviññattiyampi pavattati, tenassa kāyakammanti vavatthānaṁ na yujjatī’ti.",
  "atk-abh01a4:154_3": "‘No na yujjati. Kasmā?",
  "atk-abh01a4:154_4": "Yebhuyyavuttitāya ceva tabbahulavuttitāya ca.",
  "atk-abh01a4:154_5": "Kāyakammameva hi yebhuyyena kāyaviññattiyaṁ pavattati na itarāni, tasmā kāyakammassa yebhuyyena pavattito tassā kāyakammadvārabhāvo siddho.",
  "atk-abh01a4:154_6": "Brāhmaṇagāmaambavananāgavanādīnaṁ brāhmaṇagāmādibhāvo viyāti dvāravavatthānaṁ yujjati.",
  "atk-abh01a4:154_7": "Kāyakammaṁ pana kāyadvāramhiyeva bahulaṁ pavattati appaṁ vacīdvāre .",
  "atk-abh01a4:154_8": "Tasmā kāyadvāre bahulaṁ pavattito etassa kāyakammabhāvo siddho, vanacarakathullakumārikādigocarānaṁ vanacarakādibhāvo viyāti.",
  "atk-abh01a4:154_9": "Evaṁ kammavavatthānampi yujjatī’ti.",
  "atk-abh01a4:155_0": "Kāyakammadvārakathā niṭṭhitā.",
  "atk-abh01a4:156_0": "Vacīkammadvārakathā",
  "atk-abh01a4:157_0": "Vacīkammadvārakathāyaṁ pana cetanāviratisaddavasena tividhā vācā nāma.",
  "atk-abh01a4:157_1": "Tattha ‘‘catūhi, bhikkhave, aṅgehi samannāgatā vācā subhāsitā hoti no dubbhāsitā, anavajjā ca ananuvajjā ca viññūna’’nti (saṁ. ni. 1.213);",
  "atk-abh01a4:157_2": "ayaṁ cetanāvācā nāma.",
  "atk-abh01a4:157_3": "Yā ‘‘catūhi vacīduccaritehi ārati virati…pe…",
  "atk-abh01a4:157_4": "ayaṁ vuccati sammāvācā’’ti (vibha.",
  "atk-abh01a4:157_5": "206), ayaṁ virativācā nāma.",
  "atk-abh01a4:157_6": "‘‘Vācā girā byappatho udīraṇaṁ ghoso ghosakammaṁ vācā vacībhedo’’ti (dha. sa.",
  "atk-abh01a4:157_7": "850), ayaṁ saddavācā nāma.",
  "atk-abh01a4:157_8": "Tāsu vacīkammadvāranti neva cetanāya nāmaṁ na viratiyā.",
  "atk-abh01a4:157_9": "Sahasaddā pana ekā viññatti atthi, idaṁ vacīkammadvāraṁ nāma.",
  "atk-abh01a4:157_10": "Yaṁ sandhāya vuttaṁ –",
  "atk-abh01a4:157_11": "‘‘katamaṁ taṁ rūpaṁ vacīviññatti?",
  "atk-abh01a4:157_12": "Yā kusalacittassa vā akusalacittassa vā abyākatacittassa vā vācā girā byappatho udīraṇaṁ ghoso ghosakammaṁ vācā vacībhedo, ayaṁ vuccati vācā.",
  "atk-abh01a4:157_13": "Yā tāya vācāya viññatti viññāpanā viññāpitattaṁ, idaṁ taṁ rūpaṁ vacīviññattī’’ti (dha. sa. 636).",
  "atk-abh01a4:158_0": "‘Idaṁ vakkhāmi etaṁ vakkhāmī’ti hi vitakkayato vitakkavipphārasaddo nāma uppajjati.",
  "atk-abh01a4:158_1": "Ayaṁ na sotaviññeyyo manoviññeyyoti mahāaṭṭhakathāyaṁ āgato.",
  "atk-abh01a4:158_2": "Āgamaṭṭhakathāsu pana ‘vitakkavipphārasadda’nti vitakkavipphāravasena uppannaṁ vippalapantānaṁ suttappamattādīnaṁ saddaṁ;",
  "atk-abh01a4:158_3": "‘sutvā’ti taṁ sutvā, yaṁ vitakkayato tassa so saddo uppanno;",
  "atk-abh01a4:158_4": "tassa vasena ‘evampi te mano, itthampi te mano’ti ādisatīti vatvā vatthūnipi kathitāni.",
  "atk-abh01a4:158_5": "Paṭṭhānepi ‘‘cittasamuṭṭhānaṁ saddāyatanaṁ sotaviññāṇassa ārammaṇapaccayena paccayo’’ti āgataṁ.",
  "atk-abh01a4:158_6": "Tasmā vinā viññattighaṭṭanāya uppajjamāno asotaviññeyyo vitakkavipphārasaddo nāma natthi.",
  "atk-abh01a4:158_7": "‘Idaṁ vakkhāmi etaṁ vakkhāmī’ti uppajjamānaṁ pana cittaṁ pathavīdhātu āpodhātu tejodhātu vāyodhātu vaṇṇo gandho raso ojāti aṭṭha rūpāni samuṭṭhāpeti.",
  "atk-abh01a4:158_8": "Tesaṁ abbhantare cittasamuṭṭhānā pathavīdhātu upādinnakaṁ ghaṭṭayamānāva uppajjati.",
  "atk-abh01a4:158_9": "Tena dhātusaṅghaṭṭanena saheva saddo uppajjatīti.",
  "atk-abh01a4:158_10": "Ayaṁ cittasamuṭṭhānasaddo nāma.",
  "atk-abh01a4:158_11": "Ayaṁ na viññatti.",
  "atk-abh01a4:158_12": "Tassā pana cittasamuṭṭhānāya pathavīdhātuyā upādinnakaghaṭṭanassa paccayabhūto eko ākāravikāro atthi, ayaṁ vacīviññatti nāma.",
  "atk-abh01a4:158_13": "Ito paraṁ sā aṭṭha rūpāni viya na cittasamuṭṭhānātiādi sabbaṁ heṭṭhā vuttanayeneva veditabbaṁ.",
  "atk-abh01a4:159_0": "Idhāpi hi ‘tissa, datta, mittā’ti pakkosantassa saddaṁ sutvā viññattiṁ manodvārikacittena cintetvā ‘idañcidañca esa kāreti maññe’ti jānāti.",
  "atk-abh01a4:159_1": "Kāyaviññatti viya ca ayampi tiracchānagatānampi pākaṭā hoti.",
  "atk-abh01a4:159_2": "‘Ehi, yāhī’ti hi saddaṁ sutvā tiracchānagatāpi ‘idaṁ nāmesa kāreti maññe’ti ñatvā āgacchanti ceva gacchanti ca.",
  "atk-abh01a4:159_3": "Tisamuṭṭhānikakāyaṁ cāleti na cāletīti, ayaṁ pana vāro idha na labbhati.",
  "atk-abh01a4:159_4": "Purimacittasamuṭṭhānāya upatthambhanakiccampi natthi.",
  "atk-abh01a4:159_5": "Yā pana tasmiṁ vacīdvāre siddhā cetanā, yāya musā katheti, pesuññaṁ katheti, pharusaṁ katheti, samphaṁ palapati, musāvādādīhi viramati, idaṁ vacīkammaṁ nāma.",
  "atk-abh01a4:159_6": "Ito paraṁ sabbaṁ kammavavatthānañca dvāravavatthānañca heṭṭhā vuttanayeneva veditabbanti.",
  "atk-abh01a4:160_0": "Vacīkammadvārakathā niṭṭhitā.",
  "atk-abh01a4:161_0": "Manokammadvārakathā",
  "atk-abh01a4:162_0": "Manokammadvārakathāyaṁ pana kāmāvacarādivasena catubbidho mano mano nāma.",
  "atk-abh01a4:162_1": "Tattha kāmāvacaro catupaññāsavidho hoti, rūpāvacaro pannarasavidho, arūpāvacaro dvādasavidho, lokuttaro aṭṭhavidhoti sabbopi ekūnanavutividho hoti.",
  "atk-abh01a4:162_2": "Tattha ayaṁ nāma mano manodvāraṁ na hotīti na vattabbo.",
  "atk-abh01a4:162_3": "Yathā hi ayaṁ nāma cetanā kammaṁ na hotīti na vattabbā, antamaso pañcaviññāṇasampayuttāpi hi cetanā mahāpakaraṇe kammantveva niddiṭṭhā, evameva ayaṁ nāma mano manodvāraṁ na hotīti na vattabbo.",
  "atk-abh01a4:163_0": "Etthāha –",
  "atk-abh01a4:163_1": "kammaṁ nāmetaṁ kiṁ karotīti?",
  "atk-abh01a4:163_2": "Āyūhati, abhisaṅkharoti, piṇḍaṁ karoti, ceteti, kappeti, pakappetīti.",
  "atk-abh01a4:163_3": "Evaṁ sante pañcaviññāṇacetanā kiṁ āyūhati, abhisaṅkharoti, piṇḍaṁ karoti, ceteti, kappeti, pakappetīti?.",
  "atk-abh01a4:163_4": "Sahajātadhamme.",
  "atk-abh01a4:163_5": "Sāpi hi sahajāte sampayuttakkhandhe āyūhati abhisaṅkharoti piṇḍaṁ karoti ceteti kappeti pakappetīti.",
  "atk-abh01a4:163_6": "Kiṁ vā iminā vādena?",
  "atk-abh01a4:163_7": "Sabbasaṅgāhikavasena hetaṁ vuttaṁ.",
  "atk-abh01a4:163_8": "Idaṁ panettha sanniṭṭhānaṁ –",
  "atk-abh01a4:163_9": "tebhūmakakusalākusalo ekūnatiṁsavidho mano manokammadvāraṁ nāma.",
  "atk-abh01a4:163_10": "Yā pana tasmiṁ manodvāre siddhā cetanā yāya abhijjhābyāpādamicchādassanāni ceva anabhijjhāabyāpādasammādassanāni ca gaṇhāti, idaṁ manokammaṁ nāma.",
  "atk-abh01a4:163_11": "Ito paraṁ sabbaṁ kammavavatthānañca dvāravavatthānañca heṭṭhā vuttanayeneva veditabbanti.",
  "atk-abh01a4:163_12": "Imāni tīṇi kammadvārāni nāma.",
  "atk-abh01a4:164_0": "Manokammadvārakathā niṭṭhitā.",
  "atk-abh01a4:165_0": "Kammakathā",
  "atk-abh01a4:166_0": "Idāni yāni tīṇi kammāni ṭhapetvā imāni kammadvārāni dassitāni, tāni ādiṁ katvā avasesassa dvārakathāya mātikāṭhapanassa vitthārakathā hoti.",
  "atk-abh01a4:166_1": "Tīṇi hi kammāni –",
  "atk-abh01a4:166_2": "kāyakammaṁ vacīkammaṁ manokammanti.",
  "atk-abh01a4:166_3": "Kiṁ panetaṁ kammaṁ nāmāti?",
  "atk-abh01a4:166_4": "Cetanā ceva, ekacce ca cetanāsampayuttakā dhammā.",
  "atk-abh01a4:166_5": "Tattha cetanāya kammabhāve imāni suttāni –",
  "atk-abh01a4:167_0": "‘‘Cetanāhaṁ, bhikkhave, kammaṁ vadāmi, cetayitvā kammaṁ karoti kāyena vācāya manasā’’ (a. ni. 6.63; kathā. 539).",
  "atk-abh01a4:167_1": "‘‘Kāye vā hi, ānanda, sati kāyasañcetanāhetu uppajjati ajjhattaṁ sukhadukkhaṁ, vācāya vā, ānanda, sati vacīsañcetanāhetu uppajjati ajjhattaṁ sukhadukkhaṁ;",
  "atk-abh01a4:167_2": "mane vā, ānanda, sati manosañcetanāhetu uppajjati ajjhattaṁ sukhadukkhaṁ’’ (saṁ. ni. 2.25; a. ni. 4.171).",
  "atk-abh01a4:167_3": "‘‘Tividhā, bhikkhave, kāyasañcetanā akusalaṁ kāyakammaṁ dukkhudrayaṁ, dukkhavipākaṁ;",
  "atk-abh01a4:167_4": "catubbidhā, bhikkhave, vacīsañcetanā…pe…",
  "atk-abh01a4:167_5": "tividhā, bhikkhave, manosañcetanā akusalaṁ manokammaṁ dukkhudrayaṁ dukkhavipākaṁ tividhā , bhikkhave, kāyasañcetanā kusalaṁ kāyakammaṁ sukhudrayaṁ sukhavipākaṁ catubbidhā, bhikkhave, vacīsañcetanā…pe…",
  "atk-abh01a4:167_6": "tividhā, bhikkhave, manosañcetanā, kusalaṁ manokammaṁ sukhudrayaṁ sukhavipākaṁ’’ (kathā. 539; a. ni.",
  "atk-abh01a4:167_7": "10.217 thokaṁ visadisaṁ).",
  "atk-abh01a4:167_8": "‘‘Sacāyaṁ, ānanda, samiddhi moghapuriso pāṭaliputtassa paribbājakassa evaṁ puṭṭho evaṁ byākareyya –",
  "atk-abh01a4:167_9": "sañcetaniyaṁ, āvuso pāṭaliputta, kammaṁ katvā kāyena vācāya manasā, sukhavedanīyaṁ sukhaṁ so vedayati…pe…",
  "atk-abh01a4:167_10": "adukkhamasukhavedanīyaṁ adukkhamasukhaṁ so vedayatīti;",
  "atk-abh01a4:167_11": "evaṁ byākaramāno kho, ānanda, samiddhi moghapuriso pāṭaliputtassa paribbājakassa sammā byākaramāno byākareyyā’’ti (ma. ni. 3.300; kathā. 539).",
  "atk-abh01a4:168_0": "Imāni tāva cetanāya kammabhāve suttāni.",
  "atk-abh01a4:168_1": "Cetanāsampayuttadhammānaṁ pana kammabhāvo kammacatukkena dīpito.",
  "atk-abh01a4:168_2": "Vuttañhetaṁ –",
  "atk-abh01a4:169_0": "‘‘Cattārimāni , bhikkhave, kammāni mayā sayaṁ abhiññā sacchikatvā paveditāni.",
  "atk-abh01a4:169_1": "Katamāni cattāri?",
  "atk-abh01a4:169_2": "Atthi, bhikkhave, kammaṁ kaṇhaṁ kaṇhavipākaṁ, atthi, bhikkhave, kammaṁ sukkaṁ sukkavipākaṁ, atthi, bhikkhave, kammaṁ kaṇhasukkaṁ kaṇhasukkavipākaṁ, atthi, bhikkhave, kammaṁ akaṇhaṁ asukkaṁ akaṇhaasukkavipākaṁ kammakkhayāya saṁvattati (a. ni.",
  "atk-abh01a4:169_3": "4.232-233).…",
  "atk-abh01a4:169_4": "Katamañca, bhikkhave, kammaṁ akaṇhaṁ asukkaṁ akaṇhaasukkavipākaṁ kammakkhayāya saṁvattati?",
  "atk-abh01a4:169_5": "Yadidaṁ satta bojjhaṅgā –",
  "atk-abh01a4:169_6": "satisambojjhaṅgo…pe…",
  "atk-abh01a4:169_7": "upekkhāsambojjhaṅgo, idaṁ vuccati, bhikkhave, kammaṁ akaṇhaṁ asukkaṁ akaṇhaasukkavipākaṁ kammakkhayāya saṁvattati (a. ni. 4.238).…",
  "atk-abh01a4:169_8": "Katamañca, bhikkhave, kammaṁ akaṇhaṁ asukkaṁ akaṇhaasukkavipākaṁ kammakkhayāya saṁvattati?",
  "atk-abh01a4:169_9": "Ayameva ariyo aṭṭhaṅgiko maggo –",
  "atk-abh01a4:169_10": "seyyathidaṁ, sammādiṭṭhi …pe…",
  "atk-abh01a4:169_11": "sammāsamādhi.",
  "atk-abh01a4:169_12": "Idaṁ vuccati, bhikkhave, kammaṁ akaṇhaṁ asukkaṁ akaṇhaasukkavipākaṁ kammakkhayāya saṁvattatī’’ti (a. ni. 4.237).",
  "atk-abh01a4:170_0": "Evaṁ ime bojjhaṅgamaggaṅgappabhedato pannarasa dhammā kammacatukkena dīpitā.",
  "atk-abh01a4:170_1": "Abhijjhā, byāpādo, micchādiṭṭhi, anabhijjhā, abyāpādo, sammādiṭṭhīti imehi pana chahi saddhiṁ ekavīsati cetanāsampayuttakā dhammā veditabbā.",
  "atk-abh01a4:171_0": "Tattha lokuttaramaggo bhajāpiyamāno kāyakammādīni tīṇi kammāni bhajati.",
  "atk-abh01a4:171_1": "Yañhi kāyena dussīlyaṁ ajjhācarati, tamhā saṁvaro kāyikoti veditabbo.",
  "atk-abh01a4:171_2": "Yaṁ vācāya dussīlyaṁ ajjhācarati, tamhā saṁvaro vācasikoti veditabbo.",
  "atk-abh01a4:171_3": "Iti sammākammanto kāyakammaṁ, sammāvācā vacīkammaṁ.",
  "atk-abh01a4:171_4": "Etasmiṁ dvaye gahite sammāājīvo tappakkhikattā gahitova hoti.",
  "atk-abh01a4:171_5": "Yaṁ pana manena dussīlyaṁ ajjhācarati, tamhā saṁvaro mānasikoti veditabbo.",
  "atk-abh01a4:171_6": "So diṭṭhisaṅkappavāyāmasatisamādhivasena pañcavidho hoti.",
  "atk-abh01a4:171_7": "Ayaṁ pañcavidhopi manokammaṁ nāma.",
  "atk-abh01a4:171_8": "Evaṁ lokuttaramaggo bhajāpiyamāno tīṇi kammāni bhajati.",
  "atk-abh01a4:172_0": "Imasmiṁ ṭhāne dvārasaṁsandanaṁ nāma hoti.",
  "atk-abh01a4:172_1": "Kāyavacīdvāresu hi copanaṁ patvā kammapathaṁ appattampi atthi, manodvāre ca samudācāraṁ patvā kammapathaṁ appattampi atthi;",
  "atk-abh01a4:172_2": "taṁ gahetvā taṁtaṁdvārapakkhikameva akaṁsu.",
  "atk-abh01a4:173_0": "Tatrāyaṁ nayo –",
  "atk-abh01a4:173_1": "yo ‘migavaṁ gamissāmī’ti dhanuṁ sajjeti, jiyaṁ vaṭṭeti, sattiṁ niseti, bhattaṁ bhuñjati, vatthaṁ paridahati, ettāvatā kāyadvāre copanaṁ pattaṁ hoti.",
  "atk-abh01a4:173_2": "So araññe divasaṁ caritvā antamaso sasabiḷāramattampi na labhati, idaṁ akusalaṁ kāyakammaṁ nāma hoti na hotīti? Na hoti. Kasmā?",
  "atk-abh01a4:173_3": "Kammapathaṁ appattatāya.",
  "atk-abh01a4:173_4": "Kevalaṁ pana kāyaduccaritaṁ nāma hotīti veditabbaṁ.",
  "atk-abh01a4:173_5": "Macchaggahaṇādī supayogesupi eseva nayo.",
  "atk-abh01a4:174_0": "Vacīdvārepi ‘migavaṁ gamissāmi’ ‘vegena dhanuādīni sajjethā’ti āṇāpetvā purimanayeneva araññe kiñci alabhantassa kiñcāpi vacīdvāre copanaṁ pattaṁ, kammapathaṁ appattatāya pana kāyakammaṁ na hoti.",
  "atk-abh01a4:174_1": "Kevalaṁ vacīduccaritaṁ nāma hotīti veditabbaṁ.",
  "atk-abh01a4:175_0": "Manodvāre pana vadhakacetanāya uppannamattāya eva kammapathabhedova hoti.",
  "atk-abh01a4:175_1": "So ca kho byāpādavasena na pāṇātipātavasena.",
  "atk-abh01a4:175_2": "Akusalañhi kāyakammaṁ kāyavacīdvāresu samuṭṭhāti, na manodvāre;",
  "atk-abh01a4:175_3": "tathā akusalaṁ vacīkammaṁ.",
  "atk-abh01a4:175_4": "Akusalaṁ manokammaṁ pana tīsupi dvāresu samuṭṭhāti;",
  "atk-abh01a4:175_5": "tathā kusalāni kāyavacīmanokammāni.",
  "atk-abh01a4:176_0": "Kathaṁ ?",
  "atk-abh01a4:176_1": "Sahatthā hi pāṇaṁ hanantassa adinnaṁ ādiyantassa micchācāraṁ carantassa kammaṁ kāyakammameva hoti.",
  "atk-abh01a4:176_2": "Dvārampi kāyadvārameva hoti.",
  "atk-abh01a4:176_3": "Evaṁ tāva akusalaṁ kāyakammaṁ kāyadvāre samuṭṭhāti.",
  "atk-abh01a4:176_4": "Tehi pana cittehi sahajātā abhijjhābyāpādamicchādiṭṭhiyo cetanāpakkhikā vā bhavanti, abbohārikā vā.",
  "atk-abh01a4:176_5": "‘Gaccha itthannāmaṁ jīvitā voropehi, itthannāmaṁ bhaṇḍaṁ avaharā’ti āṇāpentassa pana kammaṁ kāyakammaṁ hoti, dvāraṁ pana vacīdvāraṁ.",
  "atk-abh01a4:176_6": "Evaṁ akusalaṁ kāyakammaṁ vacīdvāre samuṭṭhāti.",
  "atk-abh01a4:176_7": "Tehi pana cittehi sahajātā abhijjhābyāpādamicchādiṭṭhiyo cetanāpakkhikā vā bhavanti abbohārikā vā.",
  "atk-abh01a4:176_8": "Ettakā ācariyānaṁ samānatthakathā nāma.",
  "atk-abh01a4:177_0": "Vitaṇḍavādī panāha –",
  "atk-abh01a4:177_1": "‘akusalaṁ kāyakammaṁ manodvārepi samuṭṭhātī’ti.",
  "atk-abh01a4:177_2": "So ‘tayo saṅgahe āruḷhaṁ suttaṁ āharāhī’ti vutto idaṁ kulumbasuttaṁ nāma āhari –",
  "atk-abh01a4:178_0": "‘‘Puna caparaṁ , bhikkhave, idhekacco samaṇo vā brāhmaṇo vā iddhimā cetovasippatto aññissā kucchigataṁ gabbhaṁ pāpakena manasā anupekkhako hoti –",
  "atk-abh01a4:178_1": "‘aho vatāyaṁ kucchigato gabbho na sotthinā abhinikkhameyyā’ti.",
  "atk-abh01a4:178_2": "Evaṁ, bhikkhave, kulumbassa upaghāto hotī’’ti.",
  "atk-abh01a4:179_0": "Idaṁ suttaṁ āharitvā āha –",
  "atk-abh01a4:179_1": "‘evaṁ cintitamatteyeva manasā kucchigato gabbho pheṇapiṇḍo viya vilīyati.",
  "atk-abh01a4:179_2": "Ettha kuto kāyaṅgacopanaṁ vā vācaṅgacopanaṁ vā?",
  "atk-abh01a4:179_3": "Manodvārasmiṁyeva pana idaṁ akusalaṁ kāyakammaṁ samuṭṭhātī’ti.",
  "atk-abh01a4:180_0": "Tamenaṁ ‘tava suttassa atthaṁ tulayissāmā’ti vatvā evaṁ tulayiṁsu –",
  "atk-abh01a4:180_1": "‘tvaṁ iddhiyā parūpaghātaṁ vadesi.",
  "atk-abh01a4:180_2": "Iddhi nāma cesā –",
  "atk-abh01a4:180_3": "adhiṭṭhāniddhi, vikubbaniddhi, manomayiddhi, ñāṇavipphāriddhi, samādhivipphāriddhi, ariyiddhi, kammavipākajiddhi, puññavato iddhi, vijjāmayiddhi , tattha tattha sammāpayogapaccayā ijjhanaṭṭhena iddhīti dasavidhā (paṭi. ma. 3.10).",
  "atk-abh01a4:180_4": "Tattha kataraṁ iddhiṁ vadesī’ti?",
  "atk-abh01a4:180_5": "‘Bhāvanāmaya’nti.",
  "atk-abh01a4:180_6": "‘Kiṁ pana bhāvanāmayiddhiyā parūpaghātakammaṁ hotī’ti?",
  "atk-abh01a4:180_7": "‘Āma, ekacce ācariyā ekavāraṁ hotī’ti;",
  "atk-abh01a4:180_8": "vadanti yathā hi paraṁ paharitukāmena udakabharite ghaṭe khitte ghaṭopi bhijjati, udakampi nassati, evameva bhāvanāmayiddhiyā ekavāraṁ parūpaghātakammaṁ hoti.",
  "atk-abh01a4:180_9": "Tato paṭṭhāya pana sā nassatīti.",
  "atk-abh01a4:180_10": "Atha naṁ ‘bhāvanāmayiddhiyā neva ekavāraṁ na dve vāre parūpaghātakammaṁ hotī’ti vatvā taṁ saññattiṁ āgacchantaṁ pucchiṁsu –",
  "atk-abh01a4:180_11": "‘bhāvanāmayiddhi kiṁ kusalā, akusalā, abyākatā?",
  "atk-abh01a4:180_12": "Sukhāya vedanāya sampayuttā, dukkhāya vedanāya sampayuttā, adukkhamasukhāya vedanāya sampayuttā?",
  "atk-abh01a4:180_13": "Savitakkasavicārā, avitakkavicāramattā, avitakkaavicārā?",
  "atk-abh01a4:180_14": "Kāmāvacarā, rūpāvacarā, arūpāvacarā’ti?",
  "atk-abh01a4:181_0": "Imaṁ pana pañhaṁ yo jānāti so evaṁ vakkhati –",
  "atk-abh01a4:181_1": "‘bhāvanāmayiddhi kusalā vā hoti, abyākatā vā;",
  "atk-abh01a4:181_2": "adukkhamasukhavedanīyā eva, avitakkaavicārā eva, rūpāvacarā evā’ti.",
  "atk-abh01a4:181_3": "So vattabbo –",
  "atk-abh01a4:181_4": "‘pāṇātipātacetanā kusalādīsu kataraṁ koṭṭhāsaṁ bhajatī’ti?",
  "atk-abh01a4:181_5": "Jānanto vakkhati –",
  "atk-abh01a4:181_6": "‘pāṇātipātacetanā akusalā eva, dukkhavedanīyā eva, savitakkasavicārā eva kāmāvacarā evā’ti.",
  "atk-abh01a4:181_7": "‘Evaṁ sante tava pañho neva kusalattikena sameti, na vedanāttikena , na vitakkattikena, na bhūmantarenā’ti.",
  "atk-abh01a4:182_0": "‘Kiṁ pana evaṁ mahantaṁ suttaṁ niratthaka’nti?",
  "atk-abh01a4:182_1": "‘No niratthakaṁ;",
  "atk-abh01a4:182_2": "tvaṁ panassa atthaṁ na jānāsi.",
  "atk-abh01a4:182_3": "‘‘Iddhimā cetovasippatto’’ti ettha hi neva bhāvanāmayiddhi adhippetā, āthabbaṇiddhi pana adhippetā.",
  "atk-abh01a4:182_4": "Sā hi ettha labbhamānā labbhati.",
  "atk-abh01a4:182_5": "Sā pana kāyavacīdvārāni muñcitvā kātuṁ na sakkā.",
  "atk-abh01a4:182_6": "Āthabbaṇiddhikā hi sattāhaṁ aloṇakaṁ bhuñjitvā dabbe attharitvā pathaviyaṁ sayamānā tapaṁ caritvā sattame divase susānabhūmiṁ sajjetvā sattame pade ṭhatvā hatthaṁ vaṭṭetvā vaṭṭetvā mukhena vijjaṁ parijappanti.",
  "atk-abh01a4:182_7": "Atha nesaṁ kammaṁ samijjhati.",
  "atk-abh01a4:182_8": "Evaṁ ayampi iddhi kāyavacīdvārāni muñcitvā kātuṁ na sakkāti.",
  "atk-abh01a4:182_9": "‘Na kāyakammaṁ manodvāre samuṭṭhātī’ti niṭṭhamettha gantabbaṁ.",
  "atk-abh01a4:183_0": "Hatthamuddāya pana musāvādādīni kathentassa kammaṁ vacīkammaṁ, dvāraṁ pana kāyadvāraṁ hoti .",
  "atk-abh01a4:183_1": "Evaṁ akusalaṁ vacīkammampi kāyadvāre samuṭṭhāti.",
  "atk-abh01a4:183_2": "Tehi pana cittehi sahajātā abhijjhābyāpādamicchādiṭṭhiyo cetanāpakkhikā vā bhavanti, abbohārikā vā.",
  "atk-abh01a4:183_3": "Vacībhedaṁ pana katvā musāvādādīni kathentassa kammampi vacīkammaṁ dvārampi vacīdvārameva.",
  "atk-abh01a4:183_4": "Evaṁ akusalaṁ vacīkammaṁ vacīdvāre samuṭṭhāti.",
  "atk-abh01a4:183_5": "Tehi pana cittehi sahajātā abhijjhābyāpādamicchādiṭṭhiyo cetanāpakkhikā vā bhavanti abbohārikā vā.",
  "atk-abh01a4:183_6": "Ettakā ācariyānaṁ samānatthakathā nāma.",
  "atk-abh01a4:184_0": "Vitaṇḍavādī panāha –",
  "atk-abh01a4:184_1": "‘akusalaṁ vacīkammaṁ manodvārepi samuṭṭhātī’ti.",
  "atk-abh01a4:184_2": "So ‘tayo saṅgahe āruḷhaṁ suttaṁ āharāhī’ti vutto idaṁ uposathakkhandhakato suttaṁ āhari –",
  "atk-abh01a4:185_0": "‘‘Yo pana bhikkhu yāvatatiyaṁ anussāviyamāne saramāno santiṁ āpattiṁ nāvikareyya sampajānamusāvādassa hotī’’ti (mahāva. 134).",
  "atk-abh01a4:186_0": "Idaṁ suttaṁ āharitvā āha –",
  "atk-abh01a4:186_1": "‘evaṁ āpattiṁ anāvikaronto tuṇhībhūtova aññaṁ āpattiṁ āpajjati, ettha kuto kāyaṅgacopanaṁ vā vācaṅgacopanaṁ vā?",
  "atk-abh01a4:186_2": "Manodvārasmiṁyeva pana idaṁ akusalaṁ vacīkammaṁ samuṭṭhātī’ti.",
  "atk-abh01a4:187_0": "So vattabbo –",
  "atk-abh01a4:187_1": "‘kiṁ panetaṁ suttaṁ neyyatthaṁ udāhu nītattha’nti?",
  "atk-abh01a4:187_2": "‘Nītatthameva mayhaṁ sutta’nti.",
  "atk-abh01a4:187_3": "So ‘mā evaṁ avaca, tulayissāmassa attha’nti vatvā evaṁ pucchitabbo –",
  "atk-abh01a4:187_4": "‘sampajānamusāvāde kiṁ hotī’ti?",
  "atk-abh01a4:187_5": "Jānanto ‘sampajānamusāvāde dukkaṭaṁ hotī’ti vakkhati.",
  "atk-abh01a4:187_6": "Tato vattabbo ‘vinayassa dve mūlāni –",
  "atk-abh01a4:187_7": "kāyo ca vācā ca;",
  "atk-abh01a4:187_8": "sammāsambuddhena hi sabbāpattiyo imesuyeva dvīsu dvāresu paññattā, manodvāre āpattipaññapanaṁ nāma natthi.",
  "atk-abh01a4:187_9": "Tvaṁ ativiya vinaye pakataññū, yo satthārā apaññatte ṭhāne āpattiṁ paññapesi, sammāsambuddhaṁ abbhācikkhasi, jinacakkaṁ paharasī’tiādivacanehi niggaṇhitvā uttari pañhaṁ pucchitabbo –",
  "atk-abh01a4:187_10": "‘sampajānamusāvādo kiriyato samuṭṭhāti udāhu akiriyato’ti?",
  "atk-abh01a4:187_11": "Jānanto ‘kiriyato’ti vakkhati.",
  "atk-abh01a4:187_12": "Tato vattabbo –",
  "atk-abh01a4:187_13": "‘anāvikaronto kataraṁ kiriyaṁ karotī’ti?",
  "atk-abh01a4:187_14": "Addhā hi kiriyaṁ apassanto vighātaṁ āpajjissati.",
  "atk-abh01a4:187_15": "Tato imassa suttassa atthena saññāpetabbo.",
  "atk-abh01a4:187_16": "Ayañhettha attho –",
  "atk-abh01a4:187_17": "yvāyaṁ ‘sampajānamusāvādo hotī’ti vutto, so āpattito kiṁ hoti?",
  "atk-abh01a4:187_18": "‘Katarāpatti hotī’ti attho.",
  "atk-abh01a4:187_19": "‘Dukkaṭāpatti hoti’.",
  "atk-abh01a4:187_20": "Sā ca kho na musāvādalakkhaṇena, bhagavato pana vacanena vacīdvāre akiriyasamuṭṭhānā āpatti hotīti veditabbā.",
  "atk-abh01a4:187_21": "Vuttampi cetaṁ –",
  "atk-abh01a4:188_0": "‘‘Anālapanto manujena kenaci,",
  "atk-abh01a4:189_0": "Vācāgiraṁ no ca pare bhaṇeyya;",
  "atk-abh01a4:190_0": "Āpajjeyya vācasikaṁ na kāyikaṁ,",
  "atk-abh01a4:191_0": "Pañhā mesā kusalehi cintitā’’ti. (paṭi. 479);",
  "atk-abh01a4:192_0": "Evaṁ akusalaṁ vacīkammaṁ na manodvāre samuṭṭhātīti niṭṭhamettha gantabbaṁ.",
  "atk-abh01a4:193_0": "Yadā pana abhijjhāsahagatena cetasā kāyaṅgaṁ copento hatthaggāhādīni karoti, byāpādasahagatena cetasā daṇḍaparāmāsādīni, micchādiṭṭhisahagatena cetasā ‘khandasivādayo seṭṭhā’ti tesaṁ abhivādanaañjalikammabhūtapīṭhakaparibhaṇḍādīni karoti, tadā kammaṁ manokammaṁ hoti, dvāraṁ pana kāyadvāraṁ.",
  "atk-abh01a4:193_1": "Evaṁ akusalaṁ manokammaṁ kāyadvāre samuṭṭhāti.",
  "atk-abh01a4:193_2": "Cetanā panettha abbohārikā.",
  "atk-abh01a4:194_0": "Yadā pana abhijjhāsahagatena cetasā vācaṅgaṁ copento ‘aho vata yaṁ parassa, taṁ mamassā’ti paravittūpakaraṇaṁ abhijjhāyati, byāpādasahagatena cetasā ‘ime sattā haññantu vā, bajjhantu vā, ucchijjantu vā, mā vā ahesu’nti vadati, micchādiṭṭhisahagatena cetasā ‘natthi dinnaṁ, natthi yiṭṭha’ntiādīni vadati, tadā kammaṁ manokammaṁ hoti, dvāraṁ pana vacīdvāraṁ.",
  "atk-abh01a4:194_1": "Evaṁ akusalaṁ manokammaṁ vacīdvāre samuṭṭhāti.",
  "atk-abh01a4:194_2": "Cetanā panettha abbohārikā.",
  "atk-abh01a4:195_0": "Yadā pana kāyaṅgavācaṅgāni acopetvā raho nisinno abhijjhābyāpādamicchādiṭṭhisahagatāni cittāni uppādeti, tadā kammaṁ manokammaṁ, dvārampi manodvārameva.",
  "atk-abh01a4:195_1": "Evaṁ akusalaṁ manokammaṁ manodvāre samuṭṭhāti.",
  "atk-abh01a4:195_2": "Imasmiṁ pana ṭhāne cetanāpi cetanāsampayuttakā dhammāpi manodvāreyeva samuṭṭhahanti.",
  "atk-abh01a4:195_3": "Evaṁ akusalaṁ manokammaṁ tīsupi dvāresu samuṭṭhātīti veditabbaṁ.",
  "atk-abh01a4:196_0": "Yaṁ pana vuttaṁ ‘tathā kusalāni kāyavacīmanokammānī’ti, tatrāyaṁ nayo –",
  "atk-abh01a4:196_1": "yadā hi kenaci kāraṇena vattuṁ asakkonto ‘pāṇātipātā adinnādānā kāmesumicchācārā paṭiviramāmī’ti imāni sikkhāpadāni hatthamuddāya gaṇhāti, tadā kammaṁ kāyakammaṁ dvārampi kāyadvārameva.",
  "atk-abh01a4:196_2": "Evaṁ kusalaṁ kāyakammaṁ kāyadvāre samuṭṭhāti.",
  "atk-abh01a4:196_3": "Tehi cittehi sahagatā anabhijjhādayo cetanāpakkhikā vā honti, abbohārikā vā.",
  "atk-abh01a4:197_0": "Yadā pana tāneva sikkhāpadāni vacībhedaṁ katvā gaṇhāti, tadā kammaṁ kāyakammaṁ, dvāraṁ pana vacīdvāraṁ hoti.",
  "atk-abh01a4:197_1": "Evaṁ kusalaṁ kāyakammaṁ vacīdvāre samuṭṭhāti.",
  "atk-abh01a4:197_2": "Tehi cittehi sahagatā anabhijjhādayo cetanāpakkhikā vā honti, abbohārikā vā.",
  "atk-abh01a4:198_0": "Yadā pana tesu sikkhāpadesu diyyamānesu kāyaṅgavācaṅgāni acopetvā manasāva ‘pāṇātipātā adinnādānā kāmesumicchācārā paṭiviramāmī’ti gaṇhāti, tadā kammaṁ kāyakammaṁ, dvāraṁ pana manodvāraṁ hoti.",
  "atk-abh01a4:198_1": "Evaṁ kusalaṁ kāyakammaṁ manodvāre samuṭṭhāti.",
  "atk-abh01a4:198_2": "Tehi cittehi sahagatā anabhijjhādayo cetanāpakkhikā vā honti, abbohārikā vā.",
  "atk-abh01a4:199_0": "‘Musāvādā veramaṇī’ādīni pana cattāri sikkhāpadāni vuttanayeneva kāyādīhi gaṇhantassa kusalaṁ vacīkammaṁ tīsu dvāresu samuṭṭhātīti veditabbaṁ.",
  "atk-abh01a4:199_1": "Idhāpi anabhijjhādayo cetanāpakkhikā vā honti, abbohārikā vā.",
  "atk-abh01a4:200_0": "Anabhijjhādisahagatehi pana cittehi kāyaṅgaṁ copetvā cetiyaṅgaṇasammajjanagandhamālādipūjanacetiyavandanādīni karontassa kammaṁ manokammaṁ hoti, dvāraṁ pana kāyadvāraṁ.",
  "atk-abh01a4:200_1": "Evaṁ kusalaṁ manokammaṁ kāyadvāre samuṭṭhāti.",
  "atk-abh01a4:200_2": "Cetanā panettha abbohārikā.",
  "atk-abh01a4:200_3": "Anabhijjhāsahagatena cittena vācaṅgaṁ copetvā ‘aho vata yaṁ parassa vittūpakaraṇaṁ na taṁ mamassā’ti anabhijjhāyato abyāpādasahagatena cittena ‘sabbe sattā averā abyābajjhā anīghā sukhī attānaṁ pariharantū’ti vadantassa sammādiṭṭhisahagatena cittena ‘atthi dinna’ntiādīni udāharantassa kammaṁ manokammaṁ hoti, dvāraṁ pana vacīdvāraṁ.",
  "atk-abh01a4:200_4": "Evaṁ kusalaṁ manokammaṁ vacīdvāre samuṭṭhāti.",
  "atk-abh01a4:200_5": "Cetanā panettha abbohārikā.",
  "atk-abh01a4:200_6": "Kāyaṅgavācaṅgāni pana acopetvā raho nisinnassa manasāva anabhijjhādisahagatāni cittāni uppādentassa kammaṁ manokammaṁ, dvārampi manodvārameva.",
  "atk-abh01a4:200_7": "Evaṁ kusalaṁ manokammaṁ manodvāre samuṭṭhāti.",
  "atk-abh01a4:200_8": "Imasmiṁ pana ṭhāne cetanāpi cetanāsampayuttakā dhammāpi manodvāreyeva samuṭṭhahanti.",
  "atk-abh01a4:201_0": "Tattha āṇattisamuṭṭhitesu pāṇātipātaadinnādānesu kammampi kāyakammaṁ dvārampi kammavaseneva kāyadvāranti vadanto kammaṁ rakkhati, dvāraṁ bhindati nāma.",
  "atk-abh01a4:201_1": "Hatthamuddāya samuṭṭhitesu musāvādādīsu dvārampi kāyadvāraṁ, kammampi dvāravaseneva kāyakammanti vadanto dvāraṁ rakkhati kammaṁ bhindati nāma.",
  "atk-abh01a4:201_2": "Tasmā ‘kammaṁ rakkhāmī’ti dvāraṁ na bhinditabbaṁ, ‘dvāraṁ rakkhāmī’ti kammaṁ na bhinditabbaṁ.",
  "atk-abh01a4:201_3": "Yathāvutteneva pana nayena kammañca dvārañca veditabbaṁ.",
  "atk-abh01a4:201_4": "Evaṁ kathento hi neva kammaṁ na dvāraṁ bhindatīti.",
  "atk-abh01a4:202_0": "Kammakathā niṭṭhitā.",
  "atk-abh01a4:203_0": "Idāni ‘pañca viññāṇāni pañcaviññāṇadvārānī’tiādīsu cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇanti imāni pañca viññāṇāni nāma.",
  "atk-abh01a4:203_1": "Cakkhuviññāṇadvāraṁ sota… ghāna… jivhā…",
  "atk-abh01a4:203_2": "kāyaviññāṇadvāranti imāni pañca viññāṇadvārāni nāma.",
  "atk-abh01a4:203_3": "Imesaṁ pañcannaṁ dvārānaṁ vasena uppannā cetanā neva kāyakammaṁ hoti, na vacīkammaṁ, manokammameva hotīti veditabbā.",
  "atk-abh01a4:203_4": "Cakkhusamphasso sota… ghāna… jivhā… kāya…",
  "atk-abh01a4:203_5": "manosamphassoti ime pana cha samphassā nāma.",
  "atk-abh01a4:203_6": "Cakkhusamphassadvāraṁ sota… ghāna… jivhā… kāya…",
  "atk-abh01a4:203_7": "manosamphassadvāranti imāni cha samphassadvārāni nāma.",
  "atk-abh01a4:204_0": "Cakkhuasaṁvaro sota… ghāna… jivhā…",
  "atk-abh01a4:204_1": "pasādakāya…",
  "atk-abh01a4:204_2": "copanakāyaasaṁvaro vācāasaṁvaro manoasaṁvaroti –",
  "atk-abh01a4:204_3": "ime aṭṭha asaṁvarā nāma.",
  "atk-abh01a4:204_4": "Te atthato ‘dussīlyaṁ muṭṭhassaccaṁ aññāṇaṁ akkhanti kosajja’nti ime pañca dhammā honti.",
  "atk-abh01a4:204_5": "Tesu ekadhammopi pañcadvāre voṭṭhabbanapariyosānesu cittesu nuppajjati, javanakkhaṇeyeva uppajjati.",
  "atk-abh01a4:204_6": "Javane uppannopi pañcadvāre asaṁvaroti vuccati.",
  "atk-abh01a4:205_0": "Cakkhuviññāṇasahajāto hi phasso cakkhusamphasso nāma, cetanā manokammaṁ nāma, taṁ cittaṁ manokammadvāraṁ nāma.",
  "atk-abh01a4:205_1": "Ettha pañcavidho asaṁvaro natthi .",
  "atk-abh01a4:205_2": "Sampaṭicchanasahajāto phasso manosamphasso nāma, cetanā manokammaṁ nāma, taṁ cittaṁ manokammadvāraṁ nāma.",
  "atk-abh01a4:205_3": "Etthāpi asaṁvaro natthi.",
  "atk-abh01a4:205_4": "Santīraṇavoṭṭhabbanesupi eseva nayo.",
  "atk-abh01a4:205_5": "Javanasahajāto pana phasso manosamphasso nāma, cetanā manokammaṁ nāma, taṁ cittaṁ manokammadvāraṁ nāma.",
  "atk-abh01a4:205_6": "Ettha asaṁvaro cakkhuasaṁvaro nāma hoti.",
  "atk-abh01a4:205_7": "Sotaghānajivhāpasādakāyadvāresupi eseva nayo.",
  "atk-abh01a4:205_8": "Yadā pana rūpādīsu aññatarārammaṇaṁ manodvārikajavanaṁ vinā vacīdvārena suddhaṁ kāyadvārasaṅkhātaṁ copanaṁ pāpayamānaṁ uppajjati, tadā tena cittena sahajāto phasso manosamphasso nāma, cetanā kāyakammaṁ nāma, taṁ pana cittaṁ abbohārikaṁ, copanassa uppannattā manodvāranti saṅkhyaṁ na gacchati.",
  "atk-abh01a4:205_9": "Ettha asaṁvaro copanakāyaasaṁvaro nāma.",
  "atk-abh01a4:205_10": "Yadā tādisaṁyeva javanaṁ vinā kāyadvārena suddhaṁ vacīdvārasaṅkhātaṁ copanaṁ pāpayamānaṁ uppajjati, tadā tena cittena sahajāto phasso manosamphasso nāma, cetanā vacīkammaṁ nāma, taṁ pana cittaṁ abbohārikaṁ, copanassa uppannattā manodvāranti saṅkhyaṁ na gacchati.",
  "atk-abh01a4:205_11": "Ettha asaṁvaro vācāasaṁvaro nāma.",
  "atk-abh01a4:205_12": "Yadā pana tādisaṁ javanacittaṁ vinā kāyavacīdvārehi suddhaṁ manodvārameva hutvā uppajjati, tadā tena cittena sahajāto phasso manosamphasso nāma, cetanā manokammaṁ nāma, taṁ pana cittaṁ manokammadvāraṁ nāma.",
  "atk-abh01a4:205_13": "Ettha asaṁvaro manoasaṁvaro nāma.",
  "atk-abh01a4:205_14": "Iti imesaṁ aṭṭhannaṁ asaṁvarānaṁ vasena cakkhuasaṁvaradvāraṁ, sota… ghāna… jivhā…",
  "atk-abh01a4:205_15": "pasādakāya…",
  "atk-abh01a4:205_16": "copanakāya… vācā…",
  "atk-abh01a4:205_17": "manoasaṁvaradvāranti imāni aṭṭha asaṁvaradvārāni veditabbāni.",
  "atk-abh01a4:206_0": "Cakkhusaṁvaro sota… ghāna… jivhā…",
  "atk-abh01a4:206_1": "pasādakāya…",
  "atk-abh01a4:206_2": "copanakāya… vācā…",
  "atk-abh01a4:206_3": "manosaṁvaroti ime pana aṭṭha saṁvarā nāma.",
  "atk-abh01a4:206_4": "Te atthato ‘sīlaṁ sati ñāṇaṁ khanti vīriya’nti ime pañca dhammā honti.",
  "atk-abh01a4:206_5": "Tesupi ekadhammopi pañcadvāre voṭṭhabbanapariyosānesu cittesu nuppajjati.",
  "atk-abh01a4:206_6": "Javanakkhaṇeyeva uppajjati.",
  "atk-abh01a4:206_7": "Javane uppannopi pañcadvāre saṁvaroti vuccati.",
  "atk-abh01a4:206_8": "Tassa sabbassāpi cakkhuviññāṇasahajāto hi phasso cakkhusamphassotiādinā asaṁvare vuttanayeneva uppatti veditabbā.",
  "atk-abh01a4:206_9": "Iti imesaṁ aṭṭhannaṁ saṁvarānaṁ vasena cakkhusaṁvaradvāraṁ…pe…",
  "atk-abh01a4:206_10": "manosaṁvaradvāranti imāni aṭṭha saṁvaradvārāni veditabbāni.",
  "atk-abh01a4:207_0": "Akusalakammapathakathā",
  "atk-abh01a4:208_0": "Pāṇātipāto , adinnādānaṁ, kāmesumicchācāro, musāvādo, pisuṇavācā, pharusavācā, samphappalāpo, abhijjhā, byāpādo, micchādiṭṭhīti ime pana dasa akusalakammapathā nāma.",
  "atk-abh01a4:209_0": "Tattha pāṇassa atipāto pāṇātipāto nāma;",
  "atk-abh01a4:209_1": "pāṇavadho, pāṇaghātoti vuttaṁ hoti.",
  "atk-abh01a4:209_2": "Pāṇoti cettha vohārato satto, paramatthato jīvitindriyaṁ.",
  "atk-abh01a4:209_3": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-abh01a4:209_4": "So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā?",
  "atk-abh01a4:209_5": "Payogamahantatāya.",
  "atk-abh01a4:209_6": "Payogasamattepi vatthumahantatāya.",
  "atk-abh01a4:209_7": "Guṇavantesu manussādīsu appaguṇe appasāvajjo, mahāguṇe mahāsāvajjo.",
  "atk-abh01a4:209_8": "Sarīraguṇānaṁ pana samabhāve sati kilesānaṁ upakkamānañca mudutāya appasāvajjo, tibbatāya mahāsāvajjoti veditabbo.",
  "atk-abh01a4:210_0": "Tassa pañca sambhārā honti –",
  "atk-abh01a4:210_1": "pāṇo, pāṇasaññitā, vadhakacittaṁ, upakkamo, tena maraṇanti.",
  "atk-abh01a4:210_2": "Cha payogā –",
  "atk-abh01a4:210_3": "sāhatthiko, āṇattiko, nissaggiyo, thāvaro, vijjāmayo, iddhimayoti.",
  "atk-abh01a4:210_4": "Imasmiṁ panatthe vitthāriyamāne atipapañco hoti.",
  "atk-abh01a4:210_5": "Tasmā taṁ na vitthārayāma.",
  "atk-abh01a4:210_6": "Aññañca evarūpaṁ atthikehi pana samantapāsādikaṁ vinayaṭṭhakathaṁ (pārā. aṭṭha.",
  "atk-abh01a4:210_7": "2.172) oloketvā gahetabbaṁ.",
  "atk-abh01a4:211_0": "Adinnassa ādānaṁ ‘adinnādānaṁ’;",
  "atk-abh01a4:211_1": "parassaharaṇaṁ, theyyaṁ, corikāti vuttaṁ hoti.",
  "atk-abh01a4:211_2": "Tattha adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo ca hoti.",
  "atk-abh01a4:211_3": "Tasmiṁ parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṁ.",
  "atk-abh01a4:211_4": "Taṁ hīne parasantake appasāvajjaṁ, paṇīte mahāsāvajjaṁ. Kasmā?",
  "atk-abh01a4:211_5": "Vatthupaṇītatāya.",
  "atk-abh01a4:211_6": "Vatthusamatte sati guṇādhikānaṁ santake vatthusmiṁ mahāsāvajjaṁ.",
  "atk-abh01a4:211_7": "Taṁtaṁguṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-abh01a4:212_0": "Tassa pañca sambhārā honti –",
  "atk-abh01a4:212_1": "parapariggahitaṁ, parapariggahitasaññitā, theyyacittaṁ, upakkamo , tena haraṇanti.",
  "atk-abh01a4:212_2": "Cha payogā –",
  "atk-abh01a4:212_3": "sāhatthikādayova.",
  "atk-abh01a4:212_4": "Te ca kho yathānurūpaṁ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṁ pañcannaṁ avahārānaṁ vasena pavattanti.",
  "atk-abh01a4:212_5": "Ayamettha saṅkhepo.",
  "atk-abh01a4:212_6": "Vitthāro pana samantapāsādikāyaṁ (pārā. aṭṭha.",
  "atk-abh01a4:212_7": "1.138) vutto.",
  "atk-abh01a4:213_0": "‘Kāmesu micchācāro’ti ettha pana ‘kāmesū’ti methunasamācāresu;",
  "atk-abh01a4:213_1": "‘micchācāro’ti ekantanindito lāmakācāro.",
  "atk-abh01a4:213_2": "Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro.",
  "atk-abh01a4:214_0": "Tattha agamanīyaṭṭhānaṁ nāma –",
  "atk-abh01a4:214_1": "purisānaṁ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa;",
  "atk-abh01a4:214_2": "dhanakkītā, chandavāsinī, bhogavāsinī, paṭavāsinī, odapattakinī, obhaṭacumbaṭā, dāsī ca bhariyā, kammakārī ca bhariyā, dhajāhaṭā, muhuttikāti etā dhanakkītādayo dasāti vīsati itthiyo.",
  "atk-abh01a4:214_3": "Itthīsu pana dvinnaṁ sārakkhasaparidaṇḍānaṁ, dasannañca dhanakkītādīnanti dvādasannaṁ itthīnaṁ aññe purisā idaṁ agamanīyaṭṭhānaṁ nāma.",
  "atk-abh01a4:215_0": "So panesa micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo.",
  "atk-abh01a4:215_1": "Tassa cattāro sambhārā –",
  "atk-abh01a4:215_2": "agamanīyavatthu, tasmiṁ sevanacittaṁ, sevanappayogo, maggenamaggappaṭipattiadhivāsananti.",
  "atk-abh01a4:215_3": "Eko payogo sāhatthiko eva.",
  "atk-abh01a4:216_0": "‘Musā’ti visaṁvādanapurekkhārassa atthabhañjako vacīpayogo, kāyapayogo vā.",
  "atk-abh01a4:216_1": "Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-abh01a4:216_2": "Aparo nayo –",
  "atk-abh01a4:216_3": "‘musā’ti abhūtaṁ atacchaṁ vatthu.",
  "atk-abh01a4:216_4": "‘Vādo’ti tassa bhūtato tacchato viññāpanaṁ.",
  "atk-abh01a4:216_5": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo.",
  "atk-abh01a4:216_6": "So yamatthaṁ bhañjati tassa appatāya appasāvajjo, mahantatāya mahāsāvajjo.",
  "atk-abh01a4:216_7": "Apica gahaṭṭhānaṁ attano santakaṁ adātukāmatāya ‘natthī’tiādinayappavatto appasāvajjo.",
  "atk-abh01a4:216_8": "Sakkhinā hutvā atthabhañjanatthaṁ vutto mahāsāvajjo.",
  "atk-abh01a4:216_9": "Pabbajitānaṁ appakampi telaṁ vā sappiṁ vā labhitvā hasādhippāyena ‘ajja gāme telaṁ nadī maññe sandatī’ti pūraṇakathānayena pavatto appasāvajjo.",
  "atk-abh01a4:216_10": "Adiṭṭhaṁyeva pana diṭṭhantiādinā nayena vadantānaṁ mahāsāvajjo.",
  "atk-abh01a4:217_0": "Tassa cattāro sambhārā honti –",
  "atk-abh01a4:217_1": "atathaṁ vatthu, visaṁvādanacittaṁ, tajjo vāyāmo, parassa tadatthavijānananti.",
  "atk-abh01a4:217_2": "Eko payogo –",
  "atk-abh01a4:217_3": "sāhatthikova.",
  "atk-abh01a4:217_4": "So ca kāyena vā kāyappaṭibaddhena vā vācāya vā paravisaṁvādakakiriyākaraṇe daṭṭhabbo.",
  "atk-abh01a4:217_5": "Tāya ce kiriyāya paro tamatthaṁ jānāti, ayaṁ kiriyasamuṭṭhāpikacetanākkhaṇeyeva musāvādakammunā bajjhati.",
  "atk-abh01a4:217_6": "Yasmā pana yathā kāyakāyappaṭibaddhavācāhi paraṁ visaṁvādeti, tathā imassa ‘imaṁ bhaṇāhī’ti āṇāpentopi, paṇṇaṁ likhitvā purato nissajjantopi, ‘ayamattho evaṁ daṭṭhabbo’ti kuṭṭādīsu likhitvā ṭhapentopi;",
  "atk-abh01a4:217_7": "tasmā ettha āṇattikanissaggiyathāvarāpi payogā yujjanti.",
  "atk-abh01a4:217_8": "Aṭṭhakathāsu pana anāgatattā vīmaṁsitvā gahetabbā.",
  "atk-abh01a4:218_0": "‘Pisuṇavācā’tiādīsu yāya vācāya yassa taṁ vācaṁ bhāsati tassa hadaye attano piyabhāvaṁ parassa ca suññabhāvaṁ karoti, sā pisuṇavācā.",
  "atk-abh01a4:218_1": "Yāya pana attānampi parampi pharusaṁ karoti, yā vācā sayampi pharusā neva kaṇṇasukhā, na hadayaṅgamā, ayaṁ ‘pharusavācā’.",
  "atk-abh01a4:218_2": "Yena samphaṁ palapati, niratthakaṁ, so ‘samphappalāpo’.",
  "atk-abh01a4:218_3": "Tesaṁ mūlabhūtā cetanāpi pisuṇavācādināmameva labhati.",
  "atk-abh01a4:218_4": "Sā eva ca idha adhippetāti.",
  "atk-abh01a4:219_0": "Tattha saṁkiliṭṭhacittassa paresaṁ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇavācā nāma.",
  "atk-abh01a4:219_1": "Sā yassa bhedaṁ karoti tassa appaguṇatāya appasāvajjā, mahāguṇatāya mahāsāvajjā.",
  "atk-abh01a4:220_0": "Tassā cattāro sambhārā –",
  "atk-abh01a4:220_1": "‘bhinditabbo paro’ iti ‘ime nānā bhavissa’nti vinā bhavissantīti bhedapurekkhāratā vā, ‘iti ahaṁ piyo bhavissāmi vissāsiko’ti piyakamyatā vā, tajjo vāyāmo, tassa tadatthavijānananti .",
  "atk-abh01a4:220_2": "Pare pana abhinne kammapathabhedo natthi, bhinne eva hoti.",
  "atk-abh01a4:221_0": "Parassa mammacchedakakāyavacīpayogasamuṭṭhāpikā ekantapharusacetanā ‘pharusavācā’.",
  "atk-abh01a4:221_1": "Tassā āvibhāvatthamidaṁ vatthu –",
  "atk-abh01a4:221_2": "eko kira dārako mātu vacanaṁ anādiyitvā araññaṁ gacchati.",
  "atk-abh01a4:221_3": "Taṁ mātā nivattetuṁ asakkontī ‘caṇḍā taṁ mahiṁsī anubandhatū’ti akkosi.",
  "atk-abh01a4:221_4": "Athassa tatheva araññe mahiṁsī uṭṭhāsi.",
  "atk-abh01a4:221_5": "Dārako ‘yaṁ mama mātā mukhena kathesi taṁ mā hotu, yaṁ cittena cintesi taṁ hotū’ti saccakiriyaṁ akāsi.",
  "atk-abh01a4:221_6": "Mahiṁsī tattheva baddhā viya aṭṭhāsi.",
  "atk-abh01a4:221_7": "Evaṁ mammacchedakopi payogo cittasaṇhatāya pharusavācā na hoti.",
  "atk-abh01a4:221_8": "Mātāpitaro hi kadāci puttake evampi vadanti –",
  "atk-abh01a4:221_9": "‘corā vo khaṇḍākhaṇḍikaṁ karontū’ti, uppalapattampi ca nesaṁ upari patantaṁ na icchanti.",
  "atk-abh01a4:221_10": "Ācariyupajjhāyā ca kadāci nissitake evaṁ vadanti –",
  "atk-abh01a4:221_11": "‘kiṁ ime ahirikā anottappino caranti, niddhamatha ne’ti;",
  "atk-abh01a4:221_12": "atha ca nesaṁ āgamādhigamasampattiṁ icchanti.",
  "atk-abh01a4:221_13": "Yathā ca cittasaṇhatāya pharusavācā na hoti, evaṁ vacanasaṇhatāya apharusavācāpi na hoti.",
  "atk-abh01a4:221_14": "Na hi mārāpetukāmassa ‘imaṁ sukhaṁ sayāpethā’ti vacanaṁ apharusavācā hoti.",
  "atk-abh01a4:221_15": "Cittapharusatāya panesā pharusavācāva.",
  "atk-abh01a4:221_16": "Sā yaṁ sandhāya pavattitā tassa appaguṇatāya appasāvajjā, mahāguṇatāya mahāsāvajjā.",
  "atk-abh01a4:221_17": "Tassā tayo sambhārā –",
  "atk-abh01a4:221_18": "akkositabbo paro, kupitacittaṁ, akkosananti.",
  "atk-abh01a4:222_0": "Anatthaviññāpikā kāyavacīpayogasamuṭṭhāpikā akusalacetanā ‘samphappalāpo’.",
  "atk-abh01a4:222_1": "So āsevanamandatāya appasāvajjo.",
  "atk-abh01a4:222_2": "Āsevanamahantatāya mahāsāvajjo.",
  "atk-abh01a4:222_3": "Tassa dve sambhārā –",
  "atk-abh01a4:222_4": "bhāratayuddhasītāharaṇādiniratthakakathāpurekkhāratā, tathārūpīkathākathanañcāti.",
  "atk-abh01a4:222_5": "Pare pana taṁ kathaṁ agaṇhante kammapathabhedo natthi, parena samphappalāpe gahiteyeva hoti.",
  "atk-abh01a4:223_0": "Abhijjhāyatīti ‘abhijjhā’.",
  "atk-abh01a4:223_1": "Parabhaṇḍābhimukhī hutvā tanninnatāya pavattatīti attho.",
  "atk-abh01a4:223_2": "Sā ‘aho tava idaṁ mamassā’ti evaṁ parabhaṇḍābhijjhāyanalakkhaṇā.",
  "atk-abh01a4:223_3": "Adinnādānaṁ viya appasāvajjā mahāsāvajjā ca.",
  "atk-abh01a4:223_4": "Tassā dve sambhārā –",
  "atk-abh01a4:223_5": "parabhaṇḍaṁ, attano pariṇāmanañcāti.",
  "atk-abh01a4:223_6": "Parabhaṇḍavatthuke hi lobhe uppannepi na tāva kammapathabhedo hoti yāva na ‘aho vata idaṁ mamassā’ti attano pariṇāmeti.",
  "atk-abh01a4:224_0": "Hitasukhaṁ byāpādayatīti ‘byāpādo’.",
  "atk-abh01a4:224_1": "So paravināsāya manopadosalakkhaṇo.",
  "atk-abh01a4:224_2": "Pharusavācā viya appasāvajjo mahāsāvajjo ca.",
  "atk-abh01a4:224_3": "Tassa dve sambhārā –",
  "atk-abh01a4:224_4": "parasatto ca, tassa ca vināsacintāti.",
  "atk-abh01a4:224_5": "Parasattavatthuke hi kodhe uppannepi na tāva kammapathabhedo hoti yāva ‘aho vatāyaṁ ucchijjeyya vinasseyyā’ti tassa vināsanaṁ na cintesi.",
  "atk-abh01a4:225_0": "Yathābhuccagahaṇābhāvena micchā passatīti ‘micchādiṭṭhi’.",
  "atk-abh01a4:225_1": "Sā ‘natthi dinna’ntiādinā nayena viparītadassanalakkhaṇā.",
  "atk-abh01a4:225_2": "Samphappalāpo viya appasāvajjā mahāsāvajjā ca.",
  "atk-abh01a4:225_3": "Apica aniyatā appasāvajjā, niyatā mahāsāvajjā.",
  "atk-abh01a4:225_4": "Tassā dve sambhārā –",
  "atk-abh01a4:225_5": "vatthuno ca gahitākāraviparītatā, yathā ca taṁ gaṇhāti tathābhāvena tassupaṭṭhānanti.",
  "atk-abh01a4:225_6": "Tattha natthikāhetukaakiriyadiṭṭhīhi eva kammapathabhedo hoti, na aññadiṭṭhīhi.",
  "atk-abh01a4:226_0": "Imesaṁ pana dasannaṁ akusalakammapathānaṁ dhammato koṭṭhāsato ārammaṇato vedanāto mūlato cāti pañcahākārehi vinicchayo veditabbo –",
  "atk-abh01a4:227_0": "Tattha ‘dhammato’ti etesu hi paṭipāṭiyā satta cetanādhammāva honti, abhijjhādayo tayo cetanāsampayuttā.",
  "atk-abh01a4:228_0": "‘Koṭṭhāsato’ti paṭipāṭiyā satta, micchādiṭṭhi cāti ime aṭṭha kammapathā eva honti;",
  "atk-abh01a4:228_1": "no mūlāni.",
  "atk-abh01a4:228_2": "Abhijjhābyāpādā kammapathā ceva mūlāni ca.",
  "atk-abh01a4:228_3": "Abhijjhā hi mūlaṁ patvā ‘lobho akusalamūlaṁ’ hoti, byāpādo ‘doso akusalamūlaṁ’.",
  "atk-abh01a4:229_0": "‘Ārammaṇato’ti pāṇātipāto jīvitindriyārammaṇato saṅkhārārammaṇo hoti.",
  "atk-abh01a4:229_1": "Adinnādānaṁ sattārammaṇaṁ vā hoti saṅkhārārammaṇaṁ vā.",
  "atk-abh01a4:229_2": "Micchācāro phoṭṭhabbavasena saṅkhārārammaṇo hoti;",
  "atk-abh01a4:229_3": "sattārammaṇotipi eke.",
  "atk-abh01a4:229_4": "Musāvādo sattārammaṇo vā, saṅkhārārammaṇo vā.",
  "atk-abh01a4:229_5": "Tathā pisuṇavācā.",
  "atk-abh01a4:229_6": "Pharusavācā sattārammaṇāva.",
  "atk-abh01a4:229_7": "Samphappalāpo diṭṭhasutamutaviññātavasena sattārammaṇo vā saṅkhārārammaṇo vā.",
  "atk-abh01a4:229_8": "Tathā abhijjhā.",
  "atk-abh01a4:229_9": "Byāpādo sattārammaṇova.",
  "atk-abh01a4:229_10": "Micchādiṭṭhi tebhūmakadhammavasena saṅkhārārammaṇāva.",
  "atk-abh01a4:230_0": "‘Vedanāto’ti pāṇātipāto dukkhavedano hoti.",
  "atk-abh01a4:230_1": "Kiñcāpi hi rājāno coraṁ disvā hasamānāpi ‘gacchatha naṁ ghātethā’ti vadanti, sanniṭṭhāpakacetanā pana nesaṁ dukkhasampayuttāva hoti .",
  "atk-abh01a4:230_2": "Adinnādānaṁ tivedanaṁ.",
  "atk-abh01a4:230_3": "Tañhi parabhaṇḍaṁ disvā haṭṭhatuṭṭhassa gaṇhato sukhavedanaṁ hoti, bhītatasitassa gaṇhato dukkhavedanaṁ.",
  "atk-abh01a4:230_4": "Tathā vipākanissandaphalāni paccavekkhantassa.",
  "atk-abh01a4:230_5": "Gahaṇakāle majjhattabhāve ṭhitassa pana gaṇhato adukkhamasukhavedanaṁ hotīti.",
  "atk-abh01a4:230_6": "Micchācāro sukhamajjhattavasena dvivedano.",
  "atk-abh01a4:230_7": "Sanniṭṭhāpakacitte pana majjhattavedano na hoti.",
  "atk-abh01a4:230_8": "Musāvādo adinnādāne vuttanayeneva tivedano;",
  "atk-abh01a4:230_9": "tathā pisuṇavācā.",
  "atk-abh01a4:230_10": "Pharusavācā dukkhavedanā.",
  "atk-abh01a4:230_11": "Samphappalāpo tivedano.",
  "atk-abh01a4:230_12": "Paresu hi sādhukāraṁ dentesu celukkhepādīni khipantesu haṭṭhatuṭṭhassa sītāharaṇabhāratayuddhādīni kathanakāle so sukhavedano hoti.",
  "atk-abh01a4:230_13": "Paṭhamaṁ dinnavetanena ekena pacchā āgantvā ‘ādito paṭṭhāya kathehī’ti vutte ‘ananusandhikaṁ pakiṇṇakakathaṁ kathessāmi nu kho no’ti domanassitassa kathanakāle dukkhavedano hoti, majjhattassa kathayato adukkhamasukhavedano hoti.",
  "atk-abh01a4:230_14": "Abhijjhā sukhamajjhattavasena dvivedanā;",
  "atk-abh01a4:230_15": "tathā micchādiṭṭhi.",
  "atk-abh01a4:230_16": "Byāpādo dukkhavedano.",
  "atk-abh01a4:231_0": "‘Mūlato’ti pāṇātipāto dosamohavasena dvimūlako hoti.",
  "atk-abh01a4:231_1": "Adinnādānaṁ dosamohavasena vā lobhamohavasena vā.",
  "atk-abh01a4:231_2": "Micchācāro lobhamohavasena.",
  "atk-abh01a4:231_3": "Musāvādo dosamohavasena vā lobhamohavasena vā;",
  "atk-abh01a4:231_4": "tathā pisuṇavācā samphappalāpo ca.",
  "atk-abh01a4:231_5": "Pharusavācā dosamohavasena.",
  "atk-abh01a4:231_6": "Abhijjhā mohavasena ekamūlā;",
  "atk-abh01a4:231_7": "tathā byāpādo.",
  "atk-abh01a4:231_8": "Micchādiṭṭhi lobhamohavasena dvimūlāti.",
  "atk-abh01a4:232_0": "Akusalakammapathakathā niṭṭhitā.",
  "atk-abh01a4:233_0": "Kusalakammapathakathā",
  "atk-abh01a4:234_0": "Pāṇātipātādīhi pana viratiyo anabhijjhāabyāpādasammādiṭṭhiyo cāti ime dasa kusalakammapathā nāma.",
  "atk-abh01a4:234_1": "Tattha pāṇātipātādayo vuttatthā eva.",
  "atk-abh01a4:234_2": "Pāṇātipātādīhi etāya viramanti, sayaṁ vā viramati, viramaṇamattameva vā etanti virati.",
  "atk-abh01a4:234_3": "Yā pāṇātipātā viramantassa ‘‘yā tasmiṁ samaye pāṇātipātā ārati viratī’’ti (dha. sa.",
  "atk-abh01a4:234_4": "299-301) evaṁ vuttā kusalacittasampayuttā virati, sā pabhedato tividhā hoti –",
  "atk-abh01a4:234_5": "sampattavirati, samādānavirati, samucchedaviratīti.",
  "atk-abh01a4:235_0": "Tattha asamādinnasikkhāpadānaṁ attano jātivayabāhusaccādīni paccavekkhitvā ‘ayuttaṁ amhākaṁ evarūpaṁ pāpaṁ kātu’nti sampattaṁ vatthuṁ avītikkamantānaṁ uppajjamānā virati ‘sampattaviratī’ti veditabbā –",
  "atk-abh01a4:235_1": "sīhaḷadīpe cakkanaupāsakassa viya.",
  "atk-abh01a4:235_2": "Tassa kira daharakāleyeva mātuyā rogo uppajji.",
  "atk-abh01a4:235_3": "Vejjena ca ‘allasasamaṁsaṁ laddhuṁ vaṭṭatī’ti vuttaṁ.",
  "atk-abh01a4:235_4": "Tato cakkanassa bhātā ‘gaccha, tāta, khettaṁ āhiṇḍāhī’ti cakkanaṁ pesesi.",
  "atk-abh01a4:235_5": "So tattha gato.",
  "atk-abh01a4:235_6": "Tasmiñca samaye eko saso taruṇasassaṁ khādituṁ āgato hoti.",
  "atk-abh01a4:235_7": "So taṁ disvāva vegena dhāvanto valliyā baddho ‘kiri kirī’ti saddamakāsi.",
  "atk-abh01a4:235_8": "Cakkano tena saddena gantvā taṁ gahetvā cintesi –",
  "atk-abh01a4:235_9": "‘mātu bhesajjaṁ karomī’ti.",
  "atk-abh01a4:235_10": "Puna cintesi –",
  "atk-abh01a4:235_11": "‘na metaṁ patirūpaṁ yvāhaṁ mātu jīvitakāraṇā paraṁ jīvitā voropeyya’nti.",
  "atk-abh01a4:235_12": "Atha naṁ ‘gaccha, araññe sasehi saddhiṁ tiṇodakaṁ paribhuñjā’ti muñci.",
  "atk-abh01a4:235_13": "Bhātarā ca ‘kiṁ tāta saso laddho’ti pucchito taṁ pavattiṁ ācikkhi.",
  "atk-abh01a4:235_14": "Tato naṁ bhātā paribhāsi.",
  "atk-abh01a4:235_15": "So mātusantikaṁ gantvā ‘yato ahaṁ jāto nābhijānāmi sañcicca pāṇaṁ jīvitā voropetā’ti saccaṁ vatvā aṭṭhāsi.",
  "atk-abh01a4:235_16": "Tāvadevassa mātā arogā ahosi.",
  "atk-abh01a4:236_0": "Samādinnasikkhāpadānaṁ pana sikkhāpadasamādāne ca tatuttariñca attano jīvitampi pariccajitvā vatthuṁ avītikkamantānaṁ uppajjamānā virati ‘samādānaviratī’ti veditabbā.",
  "atk-abh01a4:236_1": "Uttaravaḍḍhamānapabbatavāsīupāsakassa viya.",
  "atk-abh01a4:236_2": "So kira ambariyavihāravāsino piṅgalabuddharakkhitattherassa santike sikkhāpadāni gahetvā khettaṁ kasati.",
  "atk-abh01a4:236_3": "Athassa goṇo naṭṭho.",
  "atk-abh01a4:236_4": "So taṁ gavesanto uttaravaḍḍhamānapabbataṁ āruhi.",
  "atk-abh01a4:236_5": "Tatra naṁ mahāsappo aggahesi.",
  "atk-abh01a4:236_6": "So cintesi –",
  "atk-abh01a4:236_7": "‘imāyassa tikhiṇavāsiyā sīsaṁ chindāmī’ti.",
  "atk-abh01a4:236_8": "Puna cintesi –",
  "atk-abh01a4:236_9": "‘na metaṁ patirūpaṁ yvāhaṁ bhāvanīyassa garuno santike sikkhāpadāni gahetvā bhindeyya’nti evaṁ yāvatatiyaṁ cintetvā ‘jīvitaṁ pariccajāmi, na sikkhāpada’nti aṁse ṭhapitaṁ tikhiṇadaṇḍavāsiṁ araññe chaḍḍesi.",
  "atk-abh01a4:236_10": "Tāvadeva naṁ mahāvāḷo muñcitvā agamāsīti.",
  "atk-abh01a4:237_0": "Ariyamaggasampayuttā pana virati ‘samucchedaviratī’ti veditabbā, yassā uppattito pabhuti ‘pāṇaṁ ghātessāmī’ti ariyapuggalānaṁ cittampi nuppajjatīti.",
  "atk-abh01a4:238_0": "Idāni yathā akusalānaṁ evaṁ imesampi kusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo –",
  "atk-abh01a4:239_0": "Tattha ‘dhammato’ti etesu hi paṭipāṭiyā satta cetanāpi vaṭṭanti, viratiyopi;",
  "atk-abh01a4:239_1": "ante tayo cetanāsampayuttāva.",
  "atk-abh01a4:240_0": "‘Koṭṭhāsato’ti paṭipāṭiyā satta kammapathā eva, no mūlāni.",
  "atk-abh01a4:240_1": "Ante tayo kammapathā ceva mūlāni ca.",
  "atk-abh01a4:240_2": "Anabhijjhā hi mūlaṁ patvā ‘alobho kusalamūlaṁ’ hoti.",
  "atk-abh01a4:240_3": "Abyāpādo ‘adoso kusalamūlaṁ’, sammādiṭṭhi ‘amoho kusalamūlaṁ’.",
  "atk-abh01a4:241_0": "‘Ārammaṇato’ti pāṇātipātādīnaṁ ārammaṇāneva etesaṁ ārammaṇāni.",
  "atk-abh01a4:241_1": "Vītikkamitabbatoyeva hi veramaṇī nāma hoti.",
  "atk-abh01a4:241_2": "Yathā pana nibbānārammaṇo ariyamaggo kilese pajahati, evaṁ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.",
  "atk-abh01a4:242_0": "‘Vedanāto’ti sabbe sukhavedanā vā honti majjhattavedanā vā.",
  "atk-abh01a4:242_1": "Kusalaṁ patvā hi dukkhavedanā nāma natthi.",
  "atk-abh01a4:243_0": "‘Mūlato’ti paṭipāṭiyā satta kammapathā ñāṇasampayuttacittena viramantassa alobhaadosaamohavasena timūlā honti;",
  "atk-abh01a4:243_1": "ñāṇavippayuttacittena viramantassa dvimūlā.",
  "atk-abh01a4:243_2": "Anabhijjhā ñāṇasampayuttacittena viramantassa dvimūlā hoti;",
  "atk-abh01a4:243_3": "ñāṇavippayuttacittena ekamūlā.",
  "atk-abh01a4:243_4": "Alobho pana attanāva attano mūlaṁ na hoti.",
  "atk-abh01a4:243_5": "Abyāpādepi eseva nayo.",
  "atk-abh01a4:243_6": "Sammādiṭṭhi alobhādosavasena dvimūlāva hoti.",
  "atk-abh01a4:243_7": "Ime dasa kusalakammapathā nāma.",
  "atk-abh01a4:244_0": "Kammapathasaṁsandanakathā",
  "atk-abh01a4:245_0": "Idāni imasmiṁ ṭhāne kammapathasaṁsandanaṁ nāma veditabbaṁ.",
  "atk-abh01a4:245_1": "Pañcaphassadvāravasena hi uppanno asaṁvaro akusalaṁ manokammameva hoti.",
  "atk-abh01a4:245_2": "Manophassadvāravasena uppanno tīṇipi kammāni honti –",
  "atk-abh01a4:245_3": "so hi kāyadvāre copanappatto akusalaṁ kāyakammaṁ hoti, vacīdvāre akusalaṁ vacīkammaṁ, ubhayattha copanaṁ appatto akusalaṁ manokammaṁ.",
  "atk-abh01a4:245_4": "Pañcaasaṁvaradvāravasena uppannopi akusalaṁ manokammameva hoti.",
  "atk-abh01a4:245_5": "Copanakāyaasaṁvaradvāravasena uppanno akusalaṁ kāyakammameva hoti, vācāasaṁvaradvāravasena uppanno akusalaṁ vacīkammameva hoti, manoasaṁvaradvāravasena uppanno akusalaṁ manokammameva hoti.",
  "atk-abh01a4:245_6": "Tividhaṁ kāyaduccaritaṁ akusalaṁ kāyakammameva hoti, catubbidhaṁ vacīduccaritaṁ akusalaṁ vacīkammameva hoti, tividhaṁ manoduccaritaṁ akusalaṁ manokammameva hoti.",
  "atk-abh01a4:246_0": "Pañcaphassadvāravasena uppanno saṁvaropi kusalaṁ manokammameva hoti.",
  "atk-abh01a4:246_1": "Manophassadvāravasena uppanno pana ayampi, asaṁvaro viya, tīṇipi kammāni honti.",
  "atk-abh01a4:246_2": "Pañcasaṁvaradvāravasena uppannopi kusalaṁ manokammameva hoti, copanakāyasaṁvaradvāravasena uppanno kusalaṁ kāyakammameva hoti, vācāsaṁvaradvāravasena uppanno kusalaṁ vacīkammameva hoti, manosaṁvaradvāravasena uppanno kusalaṁ manokammameva hoti.",
  "atk-abh01a4:246_3": "Tividhaṁ kāyasucaritaṁ kusalaṁ kāyakammameva hoti, catubbidhaṁ vacīsucaritaṁ kusalaṁ vacīkammameva hoti, tividhaṁ manosucaritaṁ kusalaṁ manokammameva hoti.",
  "atk-abh01a4:247_0": "Akusalaṁ kāyakammaṁ pañcaphassadvāravasena nuppajjati;",
  "atk-abh01a4:247_1": "manophassadvāravaseneva uppajjati.",
  "atk-abh01a4:247_2": "Tathā akusalaṁ vacīkammaṁ.",
  "atk-abh01a4:247_3": "Akusalaṁ manokammaṁ pana chaphassadvāravasena uppajjati;",
  "atk-abh01a4:247_4": "taṁ kāyavacīdvāresu copanaṁ pattaṁ akusalaṁ kāyavacīkammaṁ hoti, copanaṁ appattaṁ akusalaṁ manokammameva.",
  "atk-abh01a4:247_5": "Yathā ca pañcaphassadvāravasena, evaṁ pañcaasaṁvaradvāravasenapi akusalaṁ kāyakammaṁ nuppajjati, copanakāyaasaṁvaradvāravasena pana vācāasaṁvaradvāravasena ca uppajjati;",
  "atk-abh01a4:247_6": "manoasaṁvaradvāravasena nuppajjati.",
  "atk-abh01a4:247_7": "Akusalaṁ vacīkammampi pañcaasaṁvaradvāravasena nuppajjati, copanakāyavācāasaṁvaradvāravasena uppajjati;",
  "atk-abh01a4:247_8": "manoasaṁvaradvāravasena nuppajjati.",
  "atk-abh01a4:247_9": "Akusalaṁ manokammaṁ aṭṭhaasaṁvaradvāravasenapi uppajjateva.",
  "atk-abh01a4:247_10": "Kusalakāyakammādīsupi eseva nayo.",
  "atk-abh01a4:248_0": "Ayaṁ pana viseso –",
  "atk-abh01a4:248_1": "yathā akusalakāyakammavacīkammāni manoasaṁvaradvāravasena nuppajjanti, na tathā etāni.",
  "atk-abh01a4:248_2": "Etāni pana kāyaṅgavācaṅgaṁ acopetvā sikkhāpadāni gaṇhantassa manosaṁvaradvārepi uppajjanti eva.",
  "atk-abh01a4:248_3": "Tattha kāmāvacaraṁ kusalaṁ cittaṁ tividhakammadvāravasena uppajjati, pañcaviññāṇadvāravasena nuppajjati;",
  "atk-abh01a4:248_4": "‘yamidaṁ cakkhusamphassapaccayā uppajjati vedayitaṁ, sukhaṁ vā dukkhaṁ vā adukkhamasukhaṁ vā’ti iminā pana nayena chaphassadvāravasena uppajjati;",
  "atk-abh01a4:248_5": "aṭṭhaasaṁvaradvāravasena nuppajjati, aṭṭhasaṁvaradvāravasena uppajjati;",
  "atk-abh01a4:248_6": "dasaakusalakammapathavasena nuppajjati, dasakusalakammapathavasena uppajjati;",
  "atk-abh01a4:248_7": "tasmā idampi cittaṁ tividhakammadvāravasena vā uppannaṁ hotu, chaphassadvāravasena vā, aṭṭhasaṁvaradvāravasena vā dasakusalakammapathavasena vā.",
  "atk-abh01a4:248_8": "‘‘Kāmāvacaraṁ kusalaṁ cittaṁ uppannaṁ hoti…pe…",
  "atk-abh01a4:248_9": "rūpārammaṇaṁ vā…pe…",
  "atk-abh01a4:248_10": "dhammārammaṇaṁ vā’’ti vutte sabbaṁ vuttameva hotīti.",
  "atk-abh01a4:249_0": "Dvārakathā niṭṭhitā.",
  "atk-abh01a4:250_0": "Yaṁ yaṁ vā panārabbhāti ettha ayaṁ yojanā –",
  "atk-abh01a4:250_1": "heṭṭhā vuttesu rūpārammaṇādīsu rūpārammaṇaṁ vā ārabbha, ārammaṇaṁ katvāti attho.",
  "atk-abh01a4:250_2": "Saddārammaṇaṁ vā…pe…",
  "atk-abh01a4:250_3": "dhammārammaṇaṁ vā ārabbha uppannaṁ hoti.",
  "atk-abh01a4:250_4": "Ettāvatā etassa cittassa etesu ārammaṇesu yaṁkiñci ekameva ārammaṇaṁ anuññātasadisaṁ hoti.",
  "atk-abh01a4:250_5": "Idañca ekasmiṁ samaye ekassa vā puggalassa rūpārammaṇaṁ ārabbha uppannaṁ puna aññasmiṁ samaye aññassa vā puggalassa saddādīsupi aññataraṁ ārammaṇaṁ ārabbha uppajjati eva.",
  "atk-abh01a4:250_6": "Evaṁ uppajjamānassa cassa ekasmiṁ bhave paṭhamaṁ rūpārammaṇaṁ ārabbha pavatti hoti, pacchā saddārammaṇanti ayampi kamo natthi.",
  "atk-abh01a4:250_7": "Rūpādīsu cāpi paṭhamaṁ nīlārammaṇaṁ pacchā pītārammaṇanti ayampi niyamo natthi.",
  "atk-abh01a4:250_8": "Iti imaṁ sabbārammaṇatañceva, kamābhāvañca, kamābhāvepi ca nīlapītādīsu niyamābhāvaṁ dassetuṁ ‘yaṁ yaṁ vā panārabbhā’ti āha.",
  "atk-abh01a4:250_9": "Idaṁ vuttaṁ hoti –",
  "atk-abh01a4:250_10": "imesu rūpādīsu na yaṁkiñci ekameva, atha kho yaṁ yaṁ vā panārabbha uppannaṁ hoti.",
  "atk-abh01a4:250_11": "Evaṁ uppajjamānampi ca ‘paṭhamaṁ rūpārammaṇaṁ pacchā saddārammaṇaṁ ārabbhā’ti evampi anuppajjitvā yaṁ yaṁ vā panārabbha uppannaṁ hoti;",
  "atk-abh01a4:250_12": "‘paṭilomato vā anulomato vā, ekantarikadvantarikādinayena vā, rūpārammaṇādīsu yaṁ vā taṁ vā ārammaṇaṁ katvā uppannaṁ hotī’ti attho.",
  "atk-abh01a4:250_13": "Rūpārammaṇesupi ca ‘paṭhamaṁ nīlārammaṇaṁ pacchā pītārammaṇa’nti imināpi niyamena anuppajjitvā, yaṁ yaṁ vā panārabbha ‘nīlapītakādīsu rūpārammaṇesu yaṁ vā taṁ vā rūpārammaṇaṁ ārabbha uppannaṁ hotī’ti attho.",
  "atk-abh01a4:250_14": "Saddārammaṇādīsupi eseva nayo.",
  "atk-abh01a4:250_15": "Ayaṁ tāva ekā yojanā.",
  "atk-abh01a4:251_0": "Ayaṁ pana aparā –",
  "atk-abh01a4:251_1": "rūpaṁ ārammaṇaṁ etassāti rūpārammaṇaṁ…pe…",
  "atk-abh01a4:251_2": "dhammo ārammaṇaṁ etassāti dhammārammaṇaṁ .",
  "atk-abh01a4:251_3": "Iti rūpārammaṇaṁ vā…pe…",
  "atk-abh01a4:251_4": "dhammārammaṇaṁ vā cittaṁ uppannaṁ hotīti vatvā puna ‘yaṁ yaṁ vā panārabbhā’ti āha.",
  "atk-abh01a4:251_5": "Tassattho –",
  "atk-abh01a4:251_6": "etesu rūpādīsu heṭṭhā vuttanayeneva yaṁ vā taṁ vā pana ārabbha uppannaṁ hotīti.",
  "atk-abh01a4:251_7": "Mahāaṭṭhakathāyaṁ pana yevāpanake abhinavaṁ natthi, heṭṭhā gahitameva gahita’nti vatvā ‘rūpaṁ vā ārabbha…pe…",
  "atk-abh01a4:251_8": "dhammaṁ vā ārabbha, idaṁ vā idaṁ vā ārabbhāti kathetuṁ idaṁ vutta’nti ettakameva āgataṁ.",
  "atk-abh01a4:252_0": "Dhammuddesavāro",
  "atk-abh01a4:253_0": "Phassapañcamakarāsivaṇṇanā",
  "atk-abh01a4:254_0": "Tasmiṁ samayeti idaṁ aniyamaniddiṭṭhassa samayassa niyamato paṭiniddesavacanaṁ.",
  "atk-abh01a4:254_1": "Tasmā ‘yasmiṁ samaye kāmāvacaraṁ kusalaṁ cittaṁ uppannaṁ hoti, tasmiṁyeva samaye phasso hoti…pe…",
  "atk-abh01a4:254_2": "avikkhepo hotī’ti ayamattho veditabbo.",
  "atk-abh01a4:254_3": "Tattha yatheva cittaṁ evaṁ phassādīsupi phasso hoti. Kiṁ hoti?",
  "atk-abh01a4:254_4": "‘Kāmāvacaro hoti, kusalo hoti, uppanno hoti, somanassasahagato hotī’tiādinā nayena labbhamānapadavasena yojanā kātabbā.",
  "atk-abh01a4:254_5": "Vedanāyañhi ‘somanassasahagatā’ti paññindriye ca ‘ñāṇasampayutta’nti na labbhati, tasmā ‘labbhamānapadavasenā’ti vuttaṁ.",
  "atk-abh01a4:254_6": "Idaṁ aṭṭhakathāmuttakaṁ ācariyānaṁ mataṁ;",
  "atk-abh01a4:254_7": "na panetaṁ sārato daṭṭhabbaṁ.",
  "atk-abh01a4:255_0": "Kasmā panettha phassova paṭhamaṁ vuttoti?",
  "atk-abh01a4:255_1": "Cittassa paṭhamābhinipātattā.",
  "atk-abh01a4:255_2": "Ārammaṇasmiñhi cittassa paṭhamābhinipāto hutvā phasso ārammaṇaṁ phusamāno uppajjati, tasmā paṭhamaṁ vutto.",
  "atk-abh01a4:255_3": "Phassena pana phusitvā vedanāya vedayati, saññāya sañjānāti, cetanāya ceteti.",
  "atk-abh01a4:255_4": "Tena vuttaṁ –",
  "atk-abh01a4:255_5": "‘‘phuṭṭho, bhikkhave, vedeti, phuṭṭho sañjānāti phuṭṭho cetetī’’ti.",
  "atk-abh01a4:256_0": "Apica , ayaṁ phasso nāma yathā pāsādaṁ patvā thambho nāma sesadabbasambhārānaṁ balavapaccayo, tulāsaṅghāṭabhittipādakūṭagopānasīpakkhapāsakamukhavaṭṭiyo thambhābaddhā thambhe patiṭṭhitā, evameva sahajātasampayuttadhammānaṁ balavapaccayo hoti.",
  "atk-abh01a4:256_1": "Thambhasadiso hi esa.",
  "atk-abh01a4:256_2": "Avasesā dabbasambhārasadisāti.",
  "atk-abh01a4:256_3": "Tasmāpi paṭhamaṁ vutto.",
  "atk-abh01a4:256_4": "Idaṁ pana akāraṇaṁ.",
  "atk-abh01a4:256_5": "Ekacittasmiñhi uppannadhammānaṁ ‘ayaṁ paṭhamaṁ uppanno ayaṁ pacchā’ti idaṁ vattuṁ na labbhā.",
  "atk-abh01a4:256_6": "Balavapaccayabhāvepi phassassa kāraṇaṁ na dissati.",
  "atk-abh01a4:256_7": "Desanāvāreneva pana phasso paṭhamaṁ vutto.",
  "atk-abh01a4:256_8": "Vedanā hoti phasso hoti, saññā hoti phasso hoti, cetanā hoti phasso hoti, cittaṁ hoti phasso hoti, vedanā hoti saññā hoti, cetanā hoti vitakko hotīti āharitumpi hi vaṭṭeyya.",
  "atk-abh01a4:256_9": "Desanāvārena pana phassova paṭhamaṁ vuttoti veditabbo.",
  "atk-abh01a4:256_10": "Yathā cettha evaṁ sesadhammesupi pubbāparakkamo nāma na pariyesitabbo.",
  "atk-abh01a4:256_11": "Vacanatthalakkhaṇarasādīhi pana dhammā eva pariyesitabbā.",
  "atk-abh01a4:257_0": "Seyyathidaṁ –",
  "atk-abh01a4:257_1": "phusatīti phasso.",
  "atk-abh01a4:257_2": "Svāyaṁ phusanalakkhaṇo, saṅghaṭṭanaraso, sannipātapaccupaṭṭhāno, āpāthagatavisayapadaṭṭhāno.",
  "atk-abh01a4:258_0": "Ayañhi arūpadhammopi samāno ārammaṇe phusanākāreneva pavattatīti phusanalakkhaṇo.",
  "atk-abh01a4:258_1": "Ekadesena ca anallīyamānopi rūpaṁ viya cakkhuṁ, saddo viya ca sotaṁ, cittaṁ ārammaṇañca saṅghaṭṭetīti saṅghaṭṭanaraso.",
  "atk-abh01a4:258_2": "Vatthārammaṇasaṅghaṭṭanato vā uppannattā sampattiatthenapi rasena saṅghaṭṭanarasoti veditabbo.",
  "atk-abh01a4:258_3": "Vuttañhetaṁ aṭṭhakathāyaṁ –",
  "atk-abh01a4:258_4": "‘‘catubhūmakaphasso hi nophusanalakkhaṇo nāma natthi.",
  "atk-abh01a4:258_5": "Saṅghaṭṭanaraso pana pañcadvārikova hoti.",
  "atk-abh01a4:258_6": "Pañcadvārikassa hi phusanalakkhaṇotipi saṅghaṭṭanarasotipi nāmaṁ;",
  "atk-abh01a4:258_7": "manodvārikassa phusanalakkhaṇotveva nāmaṁ, na saṅghaṭṭanaraso’’ti.",
  "atk-abh01a4:259_0": "Idañca vatvā idaṁ suttaṁ ābhataṁ –",
  "atk-abh01a4:259_1": "‘‘yathā, mahārāja, dve meṇḍā yujjheyyuṁ, tesu yathā eko meṇḍo evaṁ cakkhu daṭṭhabbaṁ, yathā dutiyo meṇḍo evaṁ rūpaṁ daṭṭhabbaṁ;",
  "atk-abh01a4:259_2": "yathā tesaṁ sannipāto evaṁ phasso daṭṭhabbo’’.",
  "atk-abh01a4:259_3": "Evaṁ phusanalakkhaṇo ca phasso, saṅghaṭṭanaraso ca.",
  "atk-abh01a4:259_4": "‘‘Yathā, mahārāja, dve sammā vajjeyyuṁ…pe…",
  "atk-abh01a4:259_5": "dve pāṇī vajjeyyuṁ, yathā eko pāṇi evaṁ cakkhu daṭṭhabbaṁ, yathā dutiyo pāṇi evaṁ rūpaṁ daṭṭhabbaṁ, yathā tesaṁ sannipāto evaṁ phasso daṭṭhabbo.",
  "atk-abh01a4:259_6": "Evaṁ phusanalakkhaṇo ca phasso saṅghaṭṭanaraso cā’’ti (mi. pa.",
  "atk-abh01a4:259_7": "2.3.8) vitthāro.",
  "atk-abh01a4:260_0": "Yathā vā ‘‘cakkhunā rūpaṁ disvā’’tiādīsu (dha. sa.",
  "atk-abh01a4:260_1": "1352, 1354) cakkhuviññāṇādīni cakkhuādināmena vuttāni, evamidhāpi tāni cakkhuādināmena vuttānīti veditabbāni.",
  "atk-abh01a4:260_2": "Tasmā ‘evaṁ cakkhu daṭṭhabba’ntiādīsu evaṁ cakkhuviññāṇaṁ daṭṭhabbanti iminā nayena attho veditabbo.",
  "atk-abh01a4:260_3": "Evaṁ sante cittārammaṇasaṅghaṭṭanato imasmimpi sutte kiccaṭṭheneva rasena saṅghaṭṭanarasoti siddho hoti.",
  "atk-abh01a4:261_0": "Tikasannipātasaṅkhātassa pana attano kāraṇassa vasena paveditattā sannipātapaccupaṭṭhāno.",
  "atk-abh01a4:261_1": "Ayañhi tattha tattha ‘‘tiṇṇaṁ saṅgati phasso’’ti evaṁ kāraṇassa vasena paveditoti.",
  "atk-abh01a4:261_2": "Imassa ca suttapadassa tiṇṇaṁ saṅgatiyā phassoti ayamattho;",
  "atk-abh01a4:261_3": "na saṅgatimattameva phassoti.",
  "atk-abh01a4:262_0": "Evaṁ paveditattā pana tenevākārena paccupaṭṭhātīti sannipātapaccupaṭṭhānoti vutto.",
  "atk-abh01a4:262_1": "Phalaṭṭhena pana paccupaṭṭhānenesa vedanāpaccupaṭṭhāno nāma hoti.",
  "atk-abh01a4:262_2": "Vedanañhesa paccupaṭṭhāpeti uppādetīti attho.",
  "atk-abh01a4:262_3": "Uppādayamāno ca yathā bahiddhā uṇhapaccayāpi lākhāsaṅkhātadhātunissitā usmā attano nissaye mudubhāvakārī hoti, na attano paccayabhūtepi bahiddhā vītaccitaṅgārasaṅkhāte uṇhabhāve, evaṁ vatthārammaṇasaṅkhātaaññapaccayopi samāno, cittanissitattā attano nissayabhūte citte eva esa vedanuppādako hoti, na attano paccayabhūtepi vatthumhi ārammaṇe vāti veditabbo.",
  "atk-abh01a4:262_4": "Tajjāsamannāhārena pana indriyena ca parikkhate visaye anantarāyena uppajjanato esa āpāthagatavisayapadaṭṭhānoti vuccati.",
  "atk-abh01a4:263_0": "Vedayatīti vedanā.",
  "atk-abh01a4:263_1": "Sā vedayitalakkhaṇā, anubhavanarasā iṭṭhākārasambhogarasā vā, cetasikaassādapaccupaṭṭhānā, passaddhipadaṭṭhānā.",
  "atk-abh01a4:264_0": "‘Catubhūmikavedanā hi novedayitalakkhaṇā nāma natthi.",
  "atk-abh01a4:264_1": "Anubhavanarasatā pana sukhavedanāyameva labbhatī’ti vatvā puna taṁ vādaṁ paṭikkhipitvā ‘sukhavedanā vā hotu, dukkhavedanā vā, adukkhamasukhavedanā vā, sabbā anubhavanarasā’ti vatvā ayamattho dīpito –",
  "atk-abh01a4:264_2": "ārammaṇarasānubhavanaṭṭhānaṁ patvā sesasampayuttadhammā ekadesamattakameva anubhavanti.",
  "atk-abh01a4:264_3": "Phassassa hi phusanamattakameva hoti, saññāya sañjānanamattakameva, cetanāya cetanāmattakameva, viññāṇassa vijānanamattakameva.",
  "atk-abh01a4:264_4": "Ekaṁsato pana issaravatāya vissavitāya sāmibhāvena vedanāva ārammaṇarasaṁ anubhavati.",
  "atk-abh01a4:265_0": "Rājā viya hi vedanā, sūdo viya sesadhammā.",
  "atk-abh01a4:265_1": "Yathā sūdo nānārasabhojanaṁ sampādetvā peḷāya pakkhipitvā lañchanaṁ datvā rañño santike otāretvā lañchanaṁ bhinditvā peḷaṁ vivaritvā sabbasūpabyañjanehi aggaggaṁ ādāya bhājane pakkhipitvā sadosaniddosabhāvavīmaṁsanatthaṁ ajjhoharati, tato rañño nānaggarasabhojanaṁ upanāmeti.",
  "atk-abh01a4:265_2": "Rājā issaravatāya vissavitāya sāmī hutvā icchiticchitaṁ bhuñjati.",
  "atk-abh01a4:265_3": "Tattha hi sūdassa bhattavīmaṁsanamattamiva avasesadhammānaṁ ārammaṇarasassa ekadesānubhavanaṁ.",
  "atk-abh01a4:265_4": "Yathā hi sūdo bhattekadesamattameva vīmaṁsati evaṁ sesadhammāpi ārammaṇarasekadesameva anubhavanti.",
  "atk-abh01a4:265_5": "Yathā pana rājā issaravatāya vissavitāya sāmī hutvā yadicchakaṁ bhuñjati, evaṁ vedanāpi issaravatāya vissavitāya sāmibhāvena ārammaṇarasaṁ anubhavati.",
  "atk-abh01a4:265_6": "Tasmā anubhavanarasāti vuccati.",
  "atk-abh01a4:266_0": "Dutiye atthavikappe ayaṁ idha adhippetā vedanā yathā vā tathā vā ārammaṇassa iṭṭhākārameva sambhuñjatīti iṭṭhākārasambhogarasāti vuttā.",
  "atk-abh01a4:266_1": "Cetasikaassādato panesā attano sabhāveneva upaṭṭhānaṁ sandhāya cetasikaassādapaccupaṭṭhānāti vuttā.",
  "atk-abh01a4:266_2": "Yasmā pana ‘‘passaddhikāyo sukhaṁ vedeti’’ tasmā passaddhipadaṭṭhānāti veditabbā.",
  "atk-abh01a4:267_0": "Nīlādibhedaṁ ārammaṇaṁ sañjānātīti saññā.",
  "atk-abh01a4:267_1": "Sā sañjānanalakkhaṇā paccābhiññāṇarasā.",
  "atk-abh01a4:267_2": "Catubhūmikasaññā hi nosañjānanalakkhaṇā nāma natthi .",
  "atk-abh01a4:267_3": "Sabbā sañjānanalakkhaṇāva.",
  "atk-abh01a4:267_4": "Yā panettha abhiññāṇena sañjānāti sā paccābhiññāṇarasā nāma hoti.",
  "atk-abh01a4:268_0": "Tassā, vaḍḍhakissa dārumhi abhiññāṇaṁ katvā puna tena abhiññāṇena taṁ paccābhijānanakāle, purisassa kāḷatilakādiabhiññāṇaṁ sallakkhetvā puna tena abhiññāṇena asuko nāma esoti tassa paccābhijānanakāle, rañño piḷandhanagopakabhaṇḍāgārikassa tasmiṁ tasmiṁ piḷandhane nāmapaṇṇakaṁ bandhitvā ‘asukaṁ piḷandhanaṁ nāma āharā’ti vutte dīpaṁ jāletvā ratanagabbhaṁ pavisitvā paṇṇaṁ vācetvā tassa tasseva piḷandhanassa āharaṇakāle ca pavatti veditabbā.",
  "atk-abh01a4:269_0": "Aparo nayo –",
  "atk-abh01a4:269_1": "sabbasaṅgāhikavasena hi sañjānanalakkhaṇā saññā.",
  "atk-abh01a4:269_2": "Punasañjānanapaccayanimittakaraṇarasā, dāruādīsu tacchakādayo viya.",
  "atk-abh01a4:269_3": "Yathāgahitanimittavasena abhinivesakaraṇapaccupaṭṭhānā, hatthidassakaandhā viya.",
  "atk-abh01a4:269_4": "Ārammaṇe anogāḷhavuttitāya aciraṭṭhānapaccupaṭṭhānā vā, vijju viya.",
  "atk-abh01a4:269_5": "Yathāupaṭṭhitavisayapadaṭṭhānā, tiṇapurisakesu migapotakānaṁ ‘purisā’ti uppannasaññā viya.",
  "atk-abh01a4:269_6": "Yā panettha ñāṇasampayuttā hoti sā saññā ñāṇameva anuvattati.",
  "atk-abh01a4:269_7": "Sasambhārapathavīādīsu sesadhammā pathavīādīni viyāti veditabbā.",
  "atk-abh01a4:270_0": "Cetayatīti cetanā saddhiṁ attanā sampayuttadhamme ārammaṇe abhisandahatīti attho.",
  "atk-abh01a4:270_1": "Sā cetayitalakkhaṇā, cetanābhāvalakkhaṇāti attho.",
  "atk-abh01a4:270_2": "Āyūhanarasā.",
  "atk-abh01a4:270_3": "Catubhūmikacetanā hi nocetayitalakkhaṇā nāma natthi.",
  "atk-abh01a4:270_4": "Sabbā cetayitalakkhaṇāva.",
  "atk-abh01a4:270_5": "Āyūhanarasatā pana kusalākusalesu eva hoti.",
  "atk-abh01a4:270_6": "Kusalākusalakammāyūhanaṭṭhānañhi patvā sesasampayuttadhammānaṁ ekadesamattakameva kiccaṁ hoti.",
  "atk-abh01a4:270_7": "Cetanā pana atirekaussāhā atirekavāyāmā, diguṇussāhā diguṇavāyāmā.",
  "atk-abh01a4:270_8": "Tenāhu porāṇā –",
  "atk-abh01a4:270_9": "‘‘thāvariyasabhāvasaṇṭhitā ca panesā cetanā’’ti.",
  "atk-abh01a4:270_10": "Thāvariyoti khettasāmī vuccati.",
  "atk-abh01a4:270_11": "Yathā khettasāmī puriso pañcapaṇṇāsa balipurise gahetvā ‘lāyissāmī’ti ekato khettaṁ otarati.",
  "atk-abh01a4:270_12": "Tassa atireko ussāho atireko vāyāmo, diguṇo ussāho diguṇo vāyāmo hoti, ‘nirantaraṁ gaṇhathā’tiādīni vadati, sīmaṁ ācikkhati, tesaṁ surābhattagandhamālādīni jānāti, maggaṁ samakaṁ harati.",
  "atk-abh01a4:270_13": "Evaṁsampadamidaṁ veditabbaṁ .",
  "atk-abh01a4:270_14": "Khettasāmipuriso viya hi cetanā.",
  "atk-abh01a4:270_15": "Pañcapaṇṇāsa balipurisā viya cittaṅgavasena uppannā pañcapaṇṇāsa kusalā dhammā.",
  "atk-abh01a4:270_16": "Khettasāmipurisassa diguṇussāhadiguṇavāyāmakaraṇakālo viya kusalākusalakammāyūhanaṭṭhānaṁ patvā cetanāya diguṇussāho diguṇavāyāmo hoti.",
  "atk-abh01a4:270_17": "Evamassā āyūhanarasatā veditabbā.",
  "atk-abh01a4:271_0": "Sā panesā saṁvidahanapaccupaṭṭhānā.",
  "atk-abh01a4:271_1": "Saṁvidahamānā hi ayaṁ upaṭṭhāti, sakiccaparakiccasādhakā, jeṭṭhasissamahāvaḍḍhakīādayo viya.",
  "atk-abh01a4:271_2": "Yathā hi jeṭṭhasisso upajjhāyaṁ dūratova āgacchantaṁ disvā sayaṁ adhīyamāno itarepi dārake attano attano ajjhayanakamme pavattayati, tasmiñhi adhīyituṁ āraddhe tepi adhīyanti, tadanuvattitāya.",
  "atk-abh01a4:271_3": "Yathā ca mahāvaḍḍhakī sayaṁ tacchanto itarepi tacchake attano attano tacchanakamme pavattayati, tasmiñhi tacchituṁ āraddhe tepi tacchanti, tadanuvattitāya.",
  "atk-abh01a4:271_4": "Yathā ca yodhanāyako sayaṁ yujjhamāno itarepi yodhe sampahāravuttiyaṁ pavattayati, tasmiñhi yujjhituṁ āraddhe tepi anivattamānā yujjhanti, tadanuvattitāya.",
  "atk-abh01a4:271_5": "Evamesāpi attano kiccena ārammaṇe pavattamānā aññepi sampayuttadhamme attano attano kiriyāya pavatteti.",
  "atk-abh01a4:271_6": "Tassā hi attano kiccaṁ āraddhāya, taṁsampayuttāpi ārabhanti.",
  "atk-abh01a4:271_7": "Tena vuttaṁ –",
  "atk-abh01a4:271_8": "‘sakiccaparakiccasādhakā, jeṭṭhasissamahāvaḍḍhakīādayo viyā’ti.",
  "atk-abh01a4:271_9": "Accāyikakammānussaraṇādīsu ca panāyaṁ sampayuttānaṁ ussāhanabhāvena pavattamānā pākaṭā hotīti veditabbā.",
  "atk-abh01a4:272_0": "‘Ārammaṇaṁ cintetī’ti cittanti nayena cittassa vacanattho vutto eva.",
  "atk-abh01a4:272_1": "Lakkhaṇādito pana vijānanalakkhaṇaṁ cittaṁ, pubbaṅgamarasaṁ, sandahanapaccupaṭṭhānaṁ, nāmarūpapadaṭṭhānaṁ.",
  "atk-abh01a4:272_2": "Catubhūmakacittañhi novijānanalakkhaṇaṁ nāma natthi.",
  "atk-abh01a4:272_3": "Sabbaṁ vijānanalakkhaṇameva.",
  "atk-abh01a4:272_4": "Dvāraṁ pana patvā ārammaṇavibhāvanaṭṭhāne cittaṁ pubbaṅgamaṁ purecārikaṁ hoti.",
  "atk-abh01a4:272_5": "Cakkhunā hi diṭṭhaṁ rūpārammaṇaṁ citteneva vijānāti…pe…",
  "atk-abh01a4:272_6": "manena viññātaṁ dhammārammaṇaṁ citteneva vijānāti.",
  "atk-abh01a4:272_7": "Yathā hi nagaraguttiko nāma nagaramajjhe siṅghāṭake nisīditvā ‘ayaṁ nevāsiko ayaṁ āgantuko’ti āgatāgataṁ janaṁ upadhāreti vavatthapeti –",
  "atk-abh01a4:272_8": "evaṁsampadamidaṁ daṭṭhabbaṁ.",
  "atk-abh01a4:272_9": "Vuttampi cetaṁ mahātherena –",
  "atk-abh01a4:272_10": "‘‘yathā, mahārāja , nagaraguttiko nāma majjhe nagarassa siṅghāṭake nisinno puratthimato disato purisaṁ āgacchantaṁ passeyya…",
  "atk-abh01a4:272_11": "pacchimato…",
  "atk-abh01a4:272_12": "dakkhiṇato…",
  "atk-abh01a4:272_13": "uttarato disato purisaṁ āgacchantaṁ passeyya, evameva kho, mahārāja, yaṁ cakkhunā rūpaṁ passati taṁ viññāṇena vijānāti, yaṁ sotena saddaṁ suṇāti, ghānena gandhaṁ ghāyati, jivhāya rasaṁ sāyati, kāyena phoṭṭhabbaṁ phusati, manasā dhammaṁ vijānāti, taṁ viññāṇena vijānātī’’ti (mi. pa. 2.3.12).",
  "atk-abh01a4:272_14": "Evaṁ dvāraṁ patvā ārammaṇavibhāvanaṭṭhāne cittameva pubbaṅgamaṁ purecārikaṁ.",
  "atk-abh01a4:272_15": "Tasmā pubbaṅgamarasanti vuccati.",
  "atk-abh01a4:273_0": "Tadetaṁ pacchimaṁ pacchimaṁ uppajjamānaṁ purimaṁ purimaṁ nirantaraṁ katvā sandahanameva upaṭṭhātīti sandahanapaccupaṭṭhānaṁ.",
  "atk-abh01a4:273_1": "Pañcavokārabhave panassa niyamato nāmarūpaṁ, catuvokārabhave nāmameva padaṭṭhānaṁ.",
  "atk-abh01a4:273_2": "Tasmā nāmarūpapadaṭṭhānanti vuttaṁ.",
  "atk-abh01a4:274_0": "Kiṁ panetaṁ cittaṁ purimaniddiṭṭhacittena saddhiṁ ekameva udāhu aññanti? Ekameva.",
  "atk-abh01a4:274_1": "Atha kasmā purimaniddiṭṭhaṁ puna vuttanti?",
  "atk-abh01a4:274_2": "Avicāritaṁ etaṁ aṭṭhakathāyaṁ.",
  "atk-abh01a4:274_3": "Ayaṁ panettha yutti –",
  "atk-abh01a4:274_4": "yathā hi rūpādīni upādāya paññattā sūriyādayo na atthato rūpādīhi aññe honti, teneva yasmiṁ samaye sūriyo udeti tasmiṁ samaye tassa tejasaṅkhātaṁ rūpampīti.",
  "atk-abh01a4:274_5": "Evaṁ vuccamānepi na rūpādīhi añño sūriyo nāma atthi.",
  "atk-abh01a4:274_6": "Na tathā cittaṁ;",
  "atk-abh01a4:274_7": "phassādayo dhamme upādāya paññāpiyati;",
  "atk-abh01a4:274_8": "atthato panetaṁ tehi aññameva.",
  "atk-abh01a4:274_9": "Tena ‘yasmiṁ samaye cittaṁ uppannaṁ hoti ekaṁseneva tasmiṁ samaye phassādīhi atthato aññameva taṁ hotī’ti imassatthassa dīpanatthāya etaṁ puna vuttanti veditabbaṁ.",
  "atk-abh01a4:275_0": "Yathā ca ‘‘yasmiṁ samaye rūpūpapattiyā maggaṁ bhāveti…pe…",
  "atk-abh01a4:275_1": "pathavīkasiṇaṁ, tasmiṁ samaye phasso hoti vedanā hotī’’tiādīsu (dha. sa.",
  "atk-abh01a4:275_2": "160) pana bhāventena vavatthāpite samaye yo bhāveti na so atthato uppajjati nāma, teneva tattha yathā ‘‘phasso hoti vedanā hotī’’ti vuttaṁ, na evaṁ ‘‘yo bhāveti so hotī’’ti vuttaṁ.",
  "atk-abh01a4:275_3": "‘‘Yasmiṁ samaye kāmāvacaraṁ kusalaṁ cittaṁ uppannaṁ hotī’’tiādīsu pana cittena vavatthāpite samaye samayavavatthāpitaṁ cittaṁ na tathā atthato nuppajjati .",
  "atk-abh01a4:275_4": "Yatheva pana tadā ‘phasso hoti vedanā hoti’, tathā ‘cittampi hotī’ti imassapi atthassa dīpanatthamidaṁ puna vuttanti veditabbaṁ.",
  "atk-abh01a4:275_5": "Idaṁ panettha sanniṭṭhānaṁ –",
  "atk-abh01a4:275_6": "uddesavāre saṅgaṇhanatthaṁ niddesavāre ca vibhajanatthaṁ purimena hi ‘citta’-saddena kevalaṁ samayo vavatthāpito.",
  "atk-abh01a4:275_7": "Tasmiṁ pana cittena vavatthāpitasamaye ye dhammā honti tesaṁ dassanatthaṁ ‘‘phasso hotī’’tiādi āraddhaṁ.",
  "atk-abh01a4:275_8": "Cittañcāpi tasmiṁ samaye hotiyeva.",
  "atk-abh01a4:275_9": "Tasmā tassāpi saṅgaṇhanatthametaṁ puna vuttaṁ.",
  "atk-abh01a4:275_10": "Imasmiñca ṭhāne etasmiṁ avuccamāne ‘‘katamaṁ tasmiṁ samaye citta’’nti na sakkā bhaveyya niddesavāre vibhajituṁ.",
  "atk-abh01a4:275_11": "Evamassa vibhajanaṁyeva parihāyetha.",
  "atk-abh01a4:275_12": "Tasmā tassa niddesavāre vibhajanatthampi etañca vuttanti veditabbaṁ.",
  "atk-abh01a4:276_0": "Yasmā vā ‘‘uppannaṁ hotī’’ti ettha cittaṁ uppannanti etaṁ desanāsīsameva, ‘na pana cittaṁ ekameva uppajjatī’ti aṭṭhakathāyaṁ vicāritaṁ, tasmā cittaṁ ‘‘uppanna’’nti etthāpi cittamattameva aggahetvā paropaṇṇāsakusaladhammehi saddhiṁyeva cittaṁ gahitaṁ.",
  "atk-abh01a4:276_1": "Evaṁ tattha saṅkhepato sabbepi cittacetasikadhamme gahetvā idha sarūpena pabhedato dassetuṁ ‘‘phasso hotī’’tiādi āraddhaṁ.",
  "atk-abh01a4:276_2": "Iti phassādayo viya cittampi vuttamevāti veditabbaṁ.",
  "atk-abh01a4:277_0": "Dhammuddesavāro",
  "atk-abh01a4:278_0": "Jhānaṅgarāsivaṇṇanā",
  "atk-abh01a4:279_0": "Vitakketīti vitakko;",
  "atk-abh01a4:279_1": "vitakkanaṁ vā vitakko;",
  "atk-abh01a4:279_2": "ūhananti vuttaṁ hoti.",
  "atk-abh01a4:279_3": "Svāyaṁ ārammaṇe cittassa abhiniropanalakkhaṇo.",
  "atk-abh01a4:279_4": "So hi ārammaṇe cittaṁ āropeti.",
  "atk-abh01a4:279_5": "Yathā hi koci rājavallabhaṁ ñātiṁ vā mittaṁ vā nissāya rājagehaṁ ārohati, evaṁ vitakkaṁ nissāya cittaṁ ārammaṇaṁ ārohati.",
  "atk-abh01a4:279_6": "Tasmā so ārammaṇe cittassa abhiniropanalakkhaṇoti vutto.",
  "atk-abh01a4:279_7": "Nāgasenatthero panāha –",
  "atk-abh01a4:279_8": "ākoṭanalakkhaṇo vitakko.",
  "atk-abh01a4:279_9": "‘‘Yathā, mahārāja, bherī ākoṭitā atha pacchā anuravati anusaddāyati, evameva kho, mahārāja, yathā ākoṭanā evaṁ vitakko daṭṭhabbo.",
  "atk-abh01a4:279_10": "Yathā pacchā anuravanā anusaddāyanā evaṁ vicāro daṭṭhabbo’’ti (mi. pa.",
  "atk-abh01a4:279_11": "2.3.14 thokaṁ visadisaṁ).",
  "atk-abh01a4:279_12": "Svāyaṁ āhananapariyāhananaraso.",
  "atk-abh01a4:279_13": "Tathā hi tena yogāvacaro ārammaṇaṁ vitakkāhataṁ vitakkapariyāhataṁ karotīti vuccati.",
  "atk-abh01a4:279_14": "Ārammaṇe cittassa ānayanapaccupaṭṭhāno.",
  "atk-abh01a4:280_0": "Ārammaṇe tena cittaṁ vicaratīti vicāro;",
  "atk-abh01a4:280_1": "vicaraṇaṁ vā vicāro.",
  "atk-abh01a4:280_2": "Anusañcaraṇanti vuttaṁ hoti.",
  "atk-abh01a4:280_3": "Svāyaṁ ārammaṇānumajjanalakkhaṇo.",
  "atk-abh01a4:280_4": "Tattha sahajātānuyojanaraso.",
  "atk-abh01a4:280_5": "Cittassa anuppabandhapaccupaṭṭhāno.",
  "atk-abh01a4:280_6": "Santepi ca nesaṁ katthaci aviyoge oḷārikaṭṭhena pubbaṅgamaṭṭhena ca ghaṇṭābhighāto viya abhiniropanaṭṭhena ca cetaso paṭhamābhinipāto vitakko .",
  "atk-abh01a4:280_7": "Sukhumaṭṭhena anumajjanasabhāvaṭṭhena ca ghaṇṭānuravo viya anuppabandho vicāro.",
  "atk-abh01a4:280_8": "Vipphāravā cettha vitakko, paṭhamuppattikāle paripphandabhūto cittassa.",
  "atk-abh01a4:280_9": "Ākāse uppatitukāmassa pakkhino pakkhavikkhepo viya.",
  "atk-abh01a4:280_10": "Padumābhimukhapāto viya ca gandhānubaddhacetaso bhamarassa.",
  "atk-abh01a4:280_11": "Santavutti vicāro nātiparipphandanabhāvo cittassa, ākāse uppatitassa pakkhino pakkhappasāraṇaṁ viya, paribbhamanaṁ viya ca padumābhimukhapatitassa bhamarassa padumassa uparibhāge.",
  "atk-abh01a4:281_0": "Aṭṭhakathāyaṁ pana ‘‘ākāse gacchato mahāsakuṇassa ubhohi pakkhehi vātaṁ gahetvā pakkhe sannisīdāpetvā gamanaṁ viya ārammaṇe cetaso abhiniropanabhāvena pavatto vitakko.",
  "atk-abh01a4:281_1": "So hi ekaggo hutvā appeti vātaggahaṇatthaṁ pakkhe phandāpayamānassa gamanaṁ viya.",
  "atk-abh01a4:281_2": "Anumajjabhāvena pavatto vicāro.",
  "atk-abh01a4:281_3": "So hi ārammaṇaṁ anumajjatīti vuttaṁ, taṁ anuppabandhanena pavattiyaṁ ativiya yujjati.",
  "atk-abh01a4:281_4": "So pana nesaṁ viseso paṭhamadutiyajjhānesu pākaṭo hoti.",
  "atk-abh01a4:281_5": "Apica malaggahitaṁ kaṁsabhājanaṁ ekena hatthena daḷhaṁ gahetvā itarena hatthena cuṇṇatelavālaṇḍupakena parimajjantassa daḷhaggahaṇahattho viya vitakko, parimajjanahattho viya vicāro.",
  "atk-abh01a4:281_6": "Tathā kumbhakārassa daṇḍappahārena cakkaṁ bhamayitvā bhājanaṁ karontassa uppīḷanahattho viya vitakko, ito cito ca sañcaraṇahattho viya vicāro.",
  "atk-abh01a4:281_7": "Tathā maṇḍalaṁ karontassa majjhe sannirumbhitvā ṭhitakaṇṭako viya abhiniropano vitakko, bahiparibbhamanakaṇṭako viya anumajjamāno vicāro.",
  "atk-abh01a4:282_0": "Piṇayatīti pīti.",
  "atk-abh01a4:282_1": "Sā sampiyāyanalakkhaṇā.",
  "atk-abh01a4:282_2": "Kāyacittapīṇanarasā, pharaṇarasā vā.",
  "atk-abh01a4:282_3": "Odagyapaccupaṭṭhānā.",
  "atk-abh01a4:282_4": "Sā panesā khuddikāpīti, khaṇikāpīti, okkantikāpīti, ubbegāpīti, pharaṇāpītīti pañcavidhā hoti.",
  "atk-abh01a4:283_0": "Tattha khuddikāpīti sarīre lomahaṁsamattameva kātuṁ sakkoti.",
  "atk-abh01a4:283_1": "Khaṇikāpīti khaṇe khaṇe vijjuppādasadisā hoti.",
  "atk-abh01a4:283_2": "Okkantikāpīti , samuddatīraṁ vīci viya, kāyaṁ okkamitvā okkamitvā bhijjati.",
  "atk-abh01a4:283_3": "Ubbegāpīti balavatī hoti, kāyaṁ uddhaggaṁ katvā ākāse laṅghāpanappamāṇappattā.",
  "atk-abh01a4:283_4": "Tathā hi puṇṇavallikavāsī mahātissatthero puṇṇamadivase sāyaṁ cetiyaṅgaṇaṁ gantvā candālokaṁ disvā mahācetiyābhimukho hutvā ‘imāya vata velāya catasso parisā mahācetiyaṁ vandantī’ti pakatiyā diṭṭhārammaṇavasena buddhārammaṇaṁ ubbegaṁ pītiṁ uppādetvā sudhātale pahaṭacitrageṇḍuko viya ākāse uppatitvā mahācetiyaṅgaṇeyeva aṭṭhāsi.",
  "atk-abh01a4:284_0": "Tathā girikaṇḍakavihārassa upanissaye vattakālakagāme ekā kuladhītāpi balavabuddhārammaṇāya ubbegāya pītiyā ākāse laṅghesi.",
  "atk-abh01a4:284_1": "Tassā kira mātāpitaro sāyaṁ dhammasavanatthāya vihāraṁ gacchantā ‘amma, tvaṁ garubhārā, akāle vicarituṁ na sakkosi, mayaṁ tuyhaṁ pattiṁ katvā dhammaṁ sossāmā’ti agamaṁsu.",
  "atk-abh01a4:284_2": "Sā gantukāmāpi tesaṁ vacanaṁ paṭibāhituṁ asakkontī ghare ohīyitvā gharadvāre ṭhatvā candālokena girikaṇḍake ākāsacetiyaṅgaṇaṁ olokentī cetiyassa dīpapūjaṁ addasa.",
  "atk-abh01a4:284_3": "Catasso ca parisā mālāgandhādīhi cetiyapūjaṁ katvā padakkhiṇaṁ karontiyo bhikkhusaṅghassa ca gaṇasajjhāyasaddaṁ assosi.",
  "atk-abh01a4:284_4": "Athassā ‘dhaññā vatime manussā ye vihāraṁ gantvā evarūpe cetiyaṅgaṇe anusañcarituṁ evarūpañca madhuraṁ dhammakathaṁ sotuṁ labhantī’ti muttarāsisadisaṁ cetiyaṁ passantiyā eva ubbegāpīti udapādi.",
  "atk-abh01a4:284_5": "Sā ākāse laṅghitvā mātāpitūnaṁ purimataraṁyeva ākāsato cetiyaṅgaṇe oruyha cetiyaṁ vanditvā dhammaṁ suṇamānā aṭṭhāsi.",
  "atk-abh01a4:284_6": "Atha naṁ mātāpitaro āgantvā ‘amma, tvaṁ katarena maggena āgatāsī’ti pucchiṁsu.",
  "atk-abh01a4:284_7": "Sā ‘ākāsena āgatāmhi, na maggenā’ti vatvā ‘amma, ākāsena nāma khīṇāsavā sañcaranti, tvaṁ kathaṁ āgatā’ti puṭṭhā āha –",
  "atk-abh01a4:284_8": "‘mayhaṁ candālokena cetiyaṁ olokentiyā ṭhitāya buddhārammaṇā balavapīti uppajjati, athāhaṁ neva attano ṭhitabhāvaṁ na nisinnabhāvaṁ aññāsiṁ, gahitanimitteneva pana ākāsaṁ laṅghitvā cetiyaṅgaṇe patiṭṭhitāmhī’ti.",
  "atk-abh01a4:284_9": "Evaṁ ubbegāpīti ākāse laṅghāpanappamāṇā hoti.",
  "atk-abh01a4:285_0": "Pharaṇapītiyā pana uppannāya sakalasarīraṁ dhamitvā pūritavatthi viya, mahatā udakoghena pakkhandapabbatakucchi viya ca anuparipphuṭaṁ hoti.",
  "atk-abh01a4:285_1": "Sā panesā pañcavidhā pīti gabbhaṁ gaṇhantī paripākaṁ gacchantī duvidhaṁ passaddhiṁ paripūreti –",
  "atk-abh01a4:285_2": "kāyapassaddhiñca cittapassaddhiñca.",
  "atk-abh01a4:285_3": "Passaddhi gabbhaṁ gaṇhantī paripākaṁ gacchantī duvidhaṁ sukhaṁ paripūreti –",
  "atk-abh01a4:285_4": "kāyikaṁ cetasikañca.",
  "atk-abh01a4:285_5": "Sukhaṁ gabbhaṁ gaṇhantaṁ paripākaṁ gacchantaṁ tividhaṁ samādhiṁ paripūreti –",
  "atk-abh01a4:285_6": "khaṇikasamādhiṁ upacārasamādhiṁ appanāsamādhinti.",
  "atk-abh01a4:285_7": "Tāsu ṭhapetvā appanāsamādhipūrikaṁ itarā dvepi idha yujjanti.",
  "atk-abh01a4:286_0": "Sukhayatīti sukhaṁ;",
  "atk-abh01a4:286_1": "yassa uppajjati taṁ sukhitaṁ karotīti attho.",
  "atk-abh01a4:286_2": "Suṭṭhu vā khādati, khanati ca kāyacittābādhanti sukhaṁ.",
  "atk-abh01a4:286_3": "Somanassavedanāyetaṁ nāmaṁ.",
  "atk-abh01a4:286_4": "Tassa lakkhaṇādīni vedanāpade vuttanayeneva veditabbāni.",
  "atk-abh01a4:287_0": "Aparo nayo –",
  "atk-abh01a4:287_1": "sātalakkhaṇaṁ sukhaṁ, sampayuttānaṁ upabrūhanarasaṁ, anuggahaṇapaccupaṭṭhānaṁ.",
  "atk-abh01a4:287_2": "Satipi ca nesaṁ pītisukhānaṁ katthaci avippayoge, iṭṭhārammaṇapaṭilābhatuṭṭhi pīti;",
  "atk-abh01a4:287_3": "paṭiladdharasānubhavanaṁ sukhaṁ.",
  "atk-abh01a4:287_4": "Yattha pīti tattha sukhaṁ.",
  "atk-abh01a4:287_5": "Yattha sukhaṁ tattha na niyamato pīti.",
  "atk-abh01a4:287_6": "Saṅkhārakkhandhasaṅgahitā pīti, vedanākkhandhasaṅgahitaṁ sukhaṁ.",
  "atk-abh01a4:287_7": "Kantārakhinnassa vanantodakadassanasavanesu viya pīti.",
  "atk-abh01a4:287_8": "Vanacchāyāpavesanaudakaparibhogesu viya sukhaṁ.",
  "atk-abh01a4:288_0": "Yathā hi puriso mahākantāramaggaṁ paṭipanno ghammapareto tasito pipāsito paṭipathe purisaṁ disvā ‘kattha pānīyaṁ atthī’ti puccheyya.",
  "atk-abh01a4:288_1": "So ‘aṭaviṁ uttaritvā jātassaravanasaṇḍo atthi, tattha gantvā labhissasī’ti vadeyya.",
  "atk-abh01a4:288_2": "So tassa kathaṁ sutvā haṭṭhapahaṭṭho bhaveyya.",
  "atk-abh01a4:288_3": "Tato gacchanto bhūmiyaṁ patitāni uppaladalanālapattādīni disvā suṭṭhutaraṁ haṭṭhapahaṭṭho hutvā gacchanto allavatthe allakese purise passeyya, vanakukkuṭamorādīnaṁ saddaṁ suṇeyya, jātassarapariyante jātaṁ maṇijālasadisaṁ nīlavanasaṇḍaṁ passeyya, sare jātāni uppalapadumakumudādīni passeyya, acchaṁ vippasannaṁ udakaṁ passeyya.",
  "atk-abh01a4:288_4": "So bhiyyo bhiyyo haṭṭhapahaṭṭho hutvā jātassaraṁ otaritvā yathāruci nhatvā ca pivitvā ca paṭippassaddhadaratho bhisamuḷālapokkharādīni khāditvā nīluppalādīni piḷandhitvā mandālakamūlāni khandhe karitvā uttaritvā sāṭakaṁ nivāsetvā, udakasāṭakaṁ ātape katvā, sītacchāyāya mandamande vāte paharante nipanno ‘aho sukhaṁ, aho sukha’nti vadeyya.",
  "atk-abh01a4:288_5": "Evaṁsampadamidaṁ daṭṭhabbaṁ.",
  "atk-abh01a4:289_0": "Tassa hi purisassa jātassaravanasaṇḍasavanato paṭṭhāya yāva udakadassanā haṭṭhapahaṭṭhakālo viya pubbabhāgārammaṇe haṭṭhapahaṭṭhākārā pīti.",
  "atk-abh01a4:289_1": "Nhatvā ca pivitvā ca sītacchāyāya mandamande vāte paharante ‘aho sukhaṁ, aho sukha’nti vadato nipannakālo viya balavappattaṁ ārammaṇarasānubhavanākārasaṇṭhitaṁ sukhaṁ.",
  "atk-abh01a4:289_2": "Tasmiṁ tasmiṁ samaye pākaṭabhāvato cetaṁ vuttanti veditabbaṁ.",
  "atk-abh01a4:289_3": "Yattha pana pīti sukhampi tattha atthīti vuttamevetaṁ.",
  "atk-abh01a4:290_0": "Cittassekaggatāti cittassa ekaggabhāvo;",
  "atk-abh01a4:290_1": "samādhissetaṁ nāmaṁ.",
  "atk-abh01a4:290_2": "Lakkhaṇādīsu panassa aṭṭhakathāyaṁ tāva vuttaṁ –",
  "atk-abh01a4:290_3": "‘‘pāmokkhalakkhaṇo ca samādhi avikkhepalakkhaṇo ca’’.",
  "atk-abh01a4:290_4": "Yathā hi kūṭāgārakaṇṇikā sesadabbasambhārānaṁ ābandhanato pamukhā hoti evameva sabbakusaladhammānaṁ samādhicittena ijjhanato sabbesampi tesaṁ dhammānaṁ samādhi pāmokkho hoti.",
  "atk-abh01a4:290_5": "Tena vuttaṁ –",
  "atk-abh01a4:291_0": "‘‘Yathā, mahārāja, kūṭāgārassa yā kāci gopānasiyo sabbā tā kūṭaṅgamā honti, kūṭaninnā kūṭasamosaraṇā, kūṭaṁ tāsaṁ aggamakkhāyati, evameva kho, mahārāja, ye keci kusalā dhammā sabbe te samādhininnā honti, samādhipoṇā, samādhipabbhārā, samādhi tesaṁ aggamakkhāyatī’’ti (mi. pa. 2.1.14).",
  "atk-abh01a4:292_0": "Yathā ca senaṅgaṁ patvā rājā nāma yattha yattha senā osīdati taṁ taṁ ṭhānaṁ gacchati, tassa gatagataṭṭhāne senā paripūrati, parasenā bhijjitvā rājānameva anuvattati, evameva sahajātadhammānaṁ vikkhipituṁ vippakirituṁ appadānato samādhi avikkhepalakkhaṇo nāma hotīti.",
  "atk-abh01a4:293_0": "Aparo pana nayo –",
  "atk-abh01a4:293_1": "ayaṁ cittassekaggatāsaṅkhāto samādhi nāma avisāralakkhaṇo vā avikkhepalakkhaṇo vā, sahajātadhammānaṁ, sampiṇḍanaraso nhāniyacuṇṇānaṁ udakaṁ viya, upasamapaccupaṭṭhāno ñāṇapaccupaṭṭhāno vā.",
  "atk-abh01a4:293_2": "‘‘Samāhito yathābhūtaṁ jānāti passatī’’ti hi vuttaṁ.",
  "atk-abh01a4:293_3": "Visesato sukhapadaṭṭhāno, nivāte dīpaccīnaṁ ṭhiti viya cetaso ṭhitīti daṭṭhabbo.",
  "atk-abh01a4:294_0": "Indriyarāsivaṇṇanā",
  "atk-abh01a4:295_0": "Saddahanti etāya, sayaṁ vā saddahati, saddahanamattameva vā esāti saddhā.",
  "atk-abh01a4:295_1": "Sāva assaddhiyassa abhibhavanato adhipatiyaṭṭhena indriyaṁ.",
  "atk-abh01a4:295_2": "Adhimokkhalakkhaṇe vā indaṭṭhaṁ kāretīti indriyaṁ.",
  "atk-abh01a4:295_3": "Saddhāva indriyaṁ saddhindriyaṁ.",
  "atk-abh01a4:295_4": "Sā panesā sampasādanalakkhaṇā ca saddhā sampakkhandanalakkhaṇā ca.",
  "atk-abh01a4:296_0": "Yathā hi rañño cakkavattissa udakappasādako maṇi udake pakkhitto paṅkasevālapaṇakakaddamaṁ sannisīdāpeti, udakaṁ acchaṁ karoti vippasannaṁ anāvilaṁ, evameva saddhā uppajjamānā nīvaraṇe vikkhambheti, kilese sannisīdāpeti, cittaṁ pasādeti, anāvilaṁ karoti.",
  "atk-abh01a4:296_1": "Pasannena cittena yogāvacaro kulaputto dānaṁ deti, sīlaṁ samādiyati, uposathakammaṁ karoti, bhāvanaṁ ārabhati.",
  "atk-abh01a4:296_2": "Evaṁ tāva saddhā sampasādanalakkhaṇāti veditabbā.",
  "atk-abh01a4:296_3": "Tenāha āyasmā nāgaseno –",
  "atk-abh01a4:297_0": "‘‘Yathā, mahārāja, rājā cakkavatti caturaṅginiyā senāya saddhiṁ addhānamaggappaṭipanno parittaṁ udakaṁ tareyya, taṁ udakaṁ hatthīhi ca assehi ca rathehi ca pattīhi ca saṅkhubhitaṁ bhaveyya āvilaṁ lulitaṁ kalalībhūtaṁ, uttiṇṇo ca rājā cakkavatti manusse āṇāpeyya ‘pānīyaṁ bhaṇe āharatha, taṁ pivissāmī’ti.",
  "atk-abh01a4:297_1": "Rañño ca udakappasādako maṇi bhaveyya.",
  "atk-abh01a4:297_2": "‘Evaṁ devā’ti kho te manussā rañño cakkavattissa paṭissutvā taṁ udakappasādakaṁ maṇiṁ udake pakkhipeyyuṁ.",
  "atk-abh01a4:297_3": "Tasmiṁ udake pakkhittamatte paṅkasevālapaṇakaṁ vigaccheyya, kaddamo ca sannisīdeyya, acchaṁ bhaveyya udakaṁ vippasannaṁ anāvilaṁ, tato rañño cakkavattissa pānīyaṁ upanāmeyyuṁ –",
  "atk-abh01a4:297_4": "‘pivatu devo pānīya’nti.",
  "atk-abh01a4:298_0": "‘‘Yathā , mahārāja, udakaṁ evaṁ cittaṁ daṭṭhabbaṁ.",
  "atk-abh01a4:298_1": "Yathā te manussā evaṁ yogāvacaro daṭṭhabbo.",
  "atk-abh01a4:298_2": "Yathā paṅkasevālapaṇakaṁ kaddamo ca evaṁ kilesā daṭṭhabbā.",
  "atk-abh01a4:298_3": "Yathā udakappasādako maṇi evaṁ saddhā daṭṭhabbā.",
  "atk-abh01a4:298_4": "Yathā udakappasādake maṇimhi pakkhittamatte paṅkasevālapaṇakaṁ vigacchati kaddamo ca sannisīdati, acchaṁ bhavati udakaṁ vippasannaṁ anāvilaṁ, evameva kho, mahārāja, saddhā uppajjamānā nīvaraṇe vikkhambheti, vinīvaraṇaṁ cittaṁ hoti acchaṁ vippasannaṁ anāvila’’nti (mi. pa. 2.1.10).",
  "atk-abh01a4:299_0": "Yathā pana kumbhilamakaragāharakkhasādikiṇṇaṁ pūraṁ mahānadiṁ āgamma bhīrukajano ubhosu tīresu tiṭṭhati.",
  "atk-abh01a4:299_1": "Saṅgāmasūro pana mahāyodho āgantvā ‘kasmā ṭhitatthā’ti pucchitvā ‘sappaṭibhayabhāvena otarituṁ na visahāmā’ti vutte sunisitaṁ asiṁ gahetvā ‘mama pacchato etha, mā bhāyitthā’ti vatvā nadiṁ otaritvā āgatāgate kumbhilādayo paṭibāhitvā orimatīrato manussānaṁ sotthibhāvaṁ karonto pārimatīraṁ neti.",
  "atk-abh01a4:299_2": "Pārimatīratopi sotthinā orimatīraṁ āneti.",
  "atk-abh01a4:299_3": "Evameva dānaṁ dadato sīlaṁ rakkhato uposathakammaṁ karoto bhāvanaṁ ārabhato saddhā pubbaṅgamā purecārikā hoti.",
  "atk-abh01a4:299_4": "Tena vuttaṁ ‘sampakkhandanalakkhaṇā ca saddhā’ti.",
  "atk-abh01a4:300_0": "Aparo nayo –",
  "atk-abh01a4:300_1": "saddahanalakkhaṇā saddhā, okappanalakkhaṇā vā.",
  "atk-abh01a4:300_2": "Pasādanarasā udakappasādakamaṇi viya, pakkhandanarasā vā oghuttaraṇo viya.",
  "atk-abh01a4:300_3": "Akālusiyapaccupaṭṭhānā, adhimuttipaccupaṭṭhānā vā.",
  "atk-abh01a4:300_4": "Saddheyyavatthupadaṭṭhānā sotāpattiyaṅgapadaṭṭhānā vā, sā hatthavittabījāni viya daṭṭhabbā.",
  "atk-abh01a4:301_0": "Vīrassa bhāvo vīriyaṁ, vīrānaṁ vā kammaṁ vīriyaṁ.",
  "atk-abh01a4:301_1": "Vidhinā vā nayena upāyena īrayitabbaṁ pavattayitabbanti vīriyaṁ.",
  "atk-abh01a4:301_2": "Tadeva kosajjassa abhibhavanato adhipatiyaṭṭhena indriyaṁ.",
  "atk-abh01a4:301_3": "Paggahaṇalakkhaṇe vā indaṭṭhaṁ kāretīti indriyaṁ.",
  "atk-abh01a4:301_4": "Vīriyameva indriyaṁ vīriyindriyaṁ.",
  "atk-abh01a4:301_5": "Taṁ panetaṁ upatthambhanalakkhaṇañca vīriyaṁ paggahaṇalakkhaṇañca.",
  "atk-abh01a4:301_6": "Yathā hi jiṇṇagharaṁ āgantukena thūṇupatthambhena tiṭṭhati, evameva yogāvacaro vīriyupatthambhena upatthambhito hutvā sabbakusaladhammehi na hāyati, na parihāyati.",
  "atk-abh01a4:301_7": "Evaṁ tāvassa upatthambhanalakkhaṇatā veditabbā.",
  "atk-abh01a4:301_8": "Tenāha thero nāgaseno –",
  "atk-abh01a4:302_0": "‘‘Yathā , mahārāja, puriso gehe patante tamaññena dārunā upatthambheyya, upatthambhitaṁ santaṁ evaṁ taṁ gehaṁ na pateyya, evameva kho mahārāja upatthambhanalakkhaṇaṁ vīriyaṁ, vīriyupatthambhitā sabbe kusalā dhammā na hāyanti na parihāyantī’’ti (mi. pa. 2.1.12).",
  "atk-abh01a4:303_0": "Yathā vā pana khuddikāya ca mahatikāya ca senāya saṅgāme pavatte khuddikā senā olīyeyya, tato rañño āroceyya, rājā balavāhanaṁ peseyya, tena paggahitā sakasenā parasenaṁ parājeyya, evameva vīriyaṁ sahajātasampayuttadhammānaṁ olīyituṁ osakkituṁ na deti, ukkhipati, paggaṇhāti.",
  "atk-abh01a4:303_1": "Tena vuttaṁ ‘paggahaṇalakkhaṇañca vīriya’nti.",
  "atk-abh01a4:304_0": "Aparo nayo –",
  "atk-abh01a4:304_1": "ussāhalakkhaṇaṁ vīriyaṁ, sahajātānaṁ upatthambhanarasaṁ, asaṁsīdanabhāvapaccupaṭṭhānaṁ, ‘‘saṁviggo yoniso padahatī’’ti (a. ni.",
  "atk-abh01a4:304_2": "4.113) vacanato saṁvegapadaṭṭhānaṁ, vīriyārambhavatthupadaṭṭhānaṁ vā.",
  "atk-abh01a4:304_3": "Sammā āraddhaṁ sabbāsaṁ sampattīnaṁ mūlaṁ hotīti daṭṭhabbaṁ.",
  "atk-abh01a4:305_0": "Saranti etāya, sayaṁ vā sarati, saraṇamattameva vā esāti sati.",
  "atk-abh01a4:305_1": "Sāva muṭṭhassaccassa abhibhavanato adhipatiyaṭṭhena indriyaṁ, upaṭṭhānalakkhaṇe vā indaṭṭhaṁ kāretīti indriyaṁ.",
  "atk-abh01a4:305_2": "Sati eva indriyaṁ satindriyaṁ.",
  "atk-abh01a4:305_3": "Sā panesā apilāpanalakkhaṇā ca sati upaggaṇhanalakkhaṇā ca.",
  "atk-abh01a4:305_4": "Yathā hi rañño bhaṇḍāgāriko dasavidhaṁ ratanaṁ gopayanto sāyaṁpātaṁ rājānaṁ issariyasampattiṁ sallakkhāpeti sāreti, evameva sati kusalaṁ dhammaṁ sallakkhāpeti sarāpeti.",
  "atk-abh01a4:305_5": "Tenāha thero –",
  "atk-abh01a4:306_0": "‘‘Yathā, mahārāja, rañño cakkavattissa bhaṇḍāgāriko rājānaṁ cakkavattiṁ sāyaṁpātaṁ yasaṁ sarāpeti –",
  "atk-abh01a4:306_1": "‘ettakā, deva, hatthī, ettakā assā, ettakā rathā, ettakā pattī, ettakaṁ hiraññaṁ, ettakaṁ suvaṇṇaṁ, ettakaṁ sabbaṁ sāpateyyaṁ, taṁ devo saratū’ti, evameva kho, mahārāja, sati kusale dhamme apilāpeti –",
  "atk-abh01a4:306_2": "ime cattāro satipaṭṭhānā, ime cattāro sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṁ ariyo aṭṭhaṅgiko maggo, ayaṁ samatho, ayaṁ vipassanā, ayaṁ vijjā, ayaṁ vimutti, ime lokuttarā dhammāti.",
  "atk-abh01a4:306_3": "Evaṁ kho, mahārāja, apilāpanalakkhaṇā satī’’ti (mi. pa. 2.1.13).",
  "atk-abh01a4:307_0": "Yathā pana rañño cakkavattissa pariṇāyakaratanaṁ rañño ahite ca hite ca ñatvā ahite apayāpeti, hite upayāpeti, evameva sati hitāhitānaṁ dhammānaṁ gatiyo samanvesitvā ‘ime kāyaduccaritādayo dhammā ahitā’ti ahite dhamme apanudeti , ‘ime kāyasucaritādayo dhammā hitā’ti hite dhamme upaggaṇhāti.",
  "atk-abh01a4:307_1": "Tenāha thero –",
  "atk-abh01a4:308_0": "‘‘Yathā, mahārāja, rañño cakkavattissa pariṇāyakaratanaṁ rañño hitāhite jānāti ‘ime rañño hitā ime ahitā, ime upakārā ime anupakārā’ti, tato ahite apanudeti hite upaggaṇhāti, evameva kho, mahārāja, sati uppajjamānā hitāhitānaṁ dhammānaṁ gatiyo samanvesati ‘ime dhammā hitā ime dhammā ahitā, ime dhammā upakārā ime dhammā anupakārā’ti , tato ahite dhamme apanudeti hite dhamme upaggaṇhāti.",
  "atk-abh01a4:308_1": "Evaṁ kho, mahārāja, upaggaṇhanalakkhaṇā satī’’ti (mi. pa. 2.1.13).",
  "atk-abh01a4:309_0": "Aparo nayo –",
  "atk-abh01a4:309_1": "apilāpanalakkhaṇā sati, asammosanarasā, ārakkhapaccupaṭṭhānā visayābhimukhībhāvapaccupaṭṭhānā vā, thirasaññāpadaṭṭhānā, kāyādisatipaṭṭhānapadaṭṭhānā vā, ārammaṇe daḷhaṁ patiṭṭhitattā pana esikā viya, cakkhudvārādirakkhaṇato dovāriko viya ca daṭṭhabbā.",
  "atk-abh01a4:310_0": "Ārammaṇe cittaṁ sammā adhiyati ṭhapetīti samādhi.",
  "atk-abh01a4:310_1": "Sova vikkhepassa abhibhavanato adhipatiyaṭṭhena indriyaṁ.",
  "atk-abh01a4:310_2": "Avikkhepalakkhaṇe vā indaṭṭhaṁ kāretīti indriyaṁ.",
  "atk-abh01a4:310_3": "Samādhiyeva indriyaṁ samādhindriyaṁ.",
  "atk-abh01a4:310_4": "Lakkhaṇādīni panassa heṭṭhā vuttanayeneva veditabbāni.",
  "atk-abh01a4:311_0": "Pajānātīti paññā.",
  "atk-abh01a4:311_1": "Kiṁ pajānāti?",
  "atk-abh01a4:311_2": "‘Idaṁ dukkha’ntiādinā nayena ariyasaccāni.",
  "atk-abh01a4:311_3": "Aṭṭhakathāyaṁ pana ‘paññāpetīti paññā’ti vuttaṁ.",
  "atk-abh01a4:311_4": "Kinti paññāpetīti?",
  "atk-abh01a4:311_5": "Aniccaṁ dukkhaṁ anattāti paññāpeti.",
  "atk-abh01a4:311_6": "Sāva avijjāya abhibhavanato adhipatiyaṭṭhena indriyaṁ.",
  "atk-abh01a4:311_7": "Dassanalakkhaṇe vā indaṭṭhaṁ kāretīti indriyaṁ.",
  "atk-abh01a4:311_8": "Paññāva indriyaṁ paññindriyaṁ.",
  "atk-abh01a4:311_9": "Sā panesā obhāsanalakkhaṇā ca paññā pajānanalakkhaṇā ca.",
  "atk-abh01a4:311_10": "Yathā hi catubhittike gehe rattibhāge dīpe jalite andhakāro nirujjhati āloko pātubhavati, evameva obhāsanalakkhaṇā paññā.",
  "atk-abh01a4:311_11": "Paññobhāsasamo obhāso nāma natthi.",
  "atk-abh01a4:311_12": "Paññavato hi ekapallaṅkena nisinnassa dasasahassilokadhātu ekālokā hoti.",
  "atk-abh01a4:311_13": "Tenāha thero –",
  "atk-abh01a4:312_0": "‘‘Yathā, mahārāja, puriso andhakāre gehe padīpaṁ paveseyya, paviṭṭho padīpo andhakāraṁ viddhaṁseti, obhāsaṁ janeti, ālokaṁ vidaṁseti, pākaṭāni ca rūpāni karoti, evameva kho, mahārāja, paññā uppajjamānā avijjandhakāraṁ viddhaṁseti, vijjobhāsaṁ janeti, ñāṇālokaṁ vidaṁseti, pākaṭāni ca ariyasaccāni karoti.",
  "atk-abh01a4:312_1": "Evaṁ kho, mahārāja, obhāsanalakkhaṇā paññā’’ti (mi. pa. 2.1.15).",
  "atk-abh01a4:313_0": "Yathā pana cheko bhisakko āturānaṁ sappāyāsappāyāni bhojanāni jānāti, evaṁ paññā uppajjamānā kusalākusale sevitabbāsevitabbe hīnappaṇītakaṇhasukkasappaṭibhāgaappaṭibhāge dhamme pajānāti.",
  "atk-abh01a4:313_1": "Vuttampi cetaṁ dhammasenāpatinā –",
  "atk-abh01a4:313_2": "‘‘pajānāti pajānātīti kho, āvuso, tasmā paññavāti vuccati.",
  "atk-abh01a4:313_3": "Kiñca pajānāti?",
  "atk-abh01a4:313_4": "Idaṁ dukkhanti pajānātī’’ti (ma. ni.",
  "atk-abh01a4:313_5": "1.449) vitthāretabbaṁ.",
  "atk-abh01a4:313_6": "Evamassā pajānanalakkhaṇatā veditabbā.",
  "atk-abh01a4:314_0": "Aparo nayo –",
  "atk-abh01a4:314_1": "yathāsabhāvapaṭivedhalakkhaṇā paññā;",
  "atk-abh01a4:314_2": "akkhalitapaṭivedhalakkhaṇā vā kusalissāsakhittausupaṭivedho viya.",
  "atk-abh01a4:314_3": "Visayobhāsarasā padīpo viya.",
  "atk-abh01a4:314_4": "Asammohapaccupaṭṭhānā araññagatasudesako viya.",
  "atk-abh01a4:315_0": "Manatīti mano;",
  "atk-abh01a4:315_1": "vijānātīti attho.",
  "atk-abh01a4:315_2": "Aṭṭhakathācariyā panāhu –",
  "atk-abh01a4:315_3": "nāḷiyā minamāno viya, mahātulāya dhārayamāno viya ca, ārammaṇaṁ minati pajānātīti manoti.",
  "atk-abh01a4:315_4": "Tadeva mananalakkhaṇe indaṭṭhaṁ kāretīti indriyaṁ.",
  "atk-abh01a4:315_5": "Manova indriyaṁ manindriyaṁ.",
  "atk-abh01a4:315_6": "Heṭṭhā vuttacittassevetaṁ vevacanaṁ.",
  "atk-abh01a4:316_0": "Pītisomanassasampayogato sobhanaṁ mano assāti sumano.",
  "atk-abh01a4:316_1": "Sumanassa bhāvo somanassaṁ.",
  "atk-abh01a4:316_2": "Sātalakkhaṇe indaṭṭhaṁ kāretīti indriyaṁ.",
  "atk-abh01a4:316_3": "Somanassameva indriyaṁ somanassindriyaṁ.",
  "atk-abh01a4:316_4": "Heṭṭhā vuttavedanāyevetaṁ vevacanaṁ.",
  "atk-abh01a4:317_0": "Jīvanti tena taṁsampayuttakā dhammāti jīvitaṁ.",
  "atk-abh01a4:317_1": "Anupālanalakkhaṇe indaṭṭhaṁ kāretīti indriyaṁ.",
  "atk-abh01a4:317_2": "Jīvitameva indriyaṁ jīvitindriyaṁ.",
  "atk-abh01a4:317_3": "Taṁ pavattasantatādhipateyyaṁ hoti.",
  "atk-abh01a4:317_4": "Lakkhaṇādīhi pana attanā avinibhuttānaṁ dhammānaṁ anupālanalakkhaṇaṁ jīvitindriyaṁ, tesaṁ pavattanarasaṁ, tesaṁyeva ṭhapanapaccupaṭṭhānaṁ, yāpayitabbadhammapadaṭṭhānaṁ.",
  "atk-abh01a4:317_5": "Santepi ca anupālanalakkhaṇādimhi vidhāne atthikkhaṇeyeva taṁ te dhamme anupāleti udakaṁ viya uppalādīni, yathāsakaṁpaccayuppannepi ca dhamme pāleti dhātī viya kumāraṁ, sayaṁpavattitadhammasambandheneva ca pavattati niyāmako viya, na bhaṅgato uddhaṁ pavattayati attano ca pavattayitabbānañca abhāvā, na bhaṅgakkhaṇe ṭhapeti sayaṁ bhijjamānattā khīyamāno viya vaṭṭisineho dīpasikhaṁ.",
  "atk-abh01a4:317_6": "Na ca anupālanapavattanaṭṭhapanānubhāvavirahitaṁ yathāvuttakkhaṇe tassa tassa sādhanatoti daṭṭhabbaṁ.",
  "atk-abh01a4:318_0": "Maggaṅgarāsivaṇṇanā",
  "atk-abh01a4:319_0": "Sammādiṭṭhiādīsu dassanaṭṭhena sammādiṭṭhi.",
  "atk-abh01a4:319_1": "Abhiniropanaṭṭhena sammāsaṅkappo, paggahanaṭṭhena sammāvāyāmo, upaṭṭhānaṭṭhena sammāsati, avikkhepanaṭṭhena sammāsamādhīti veditabbo.",
  "atk-abh01a4:319_2": "Vacanatthato pana sammā passati, sammā vā tāya passantīti sammādiṭṭhi.",
  "atk-abh01a4:319_3": "Sammā saṅkappeti, sammā vā tena saṅkappentīti sammāsaṅkappo.",
  "atk-abh01a4:319_4": "Sammā vāyāmeti, sammā vā tena vāyamantīti sammāvāyāmo.",
  "atk-abh01a4:319_5": "Sammā sarati, sammā vā tāya sarantīti sammāsati.",
  "atk-abh01a4:319_6": "Sammā samādhiyati, sammā vā tena samādhiyantīti sammāsamādhi.",
  "atk-abh01a4:319_7": "Apica, pasatthā sundarā vā diṭṭhi sammādiṭṭhīti.",
  "atk-abh01a4:319_8": "Imināpi nayena tesaṁ vacanattho veditabbo.",
  "atk-abh01a4:319_9": "Lakkhaṇādīni pana heṭṭhā vuttāneva.",
  "atk-abh01a4:320_0": "Balarāsivaṇṇanā",
  "atk-abh01a4:321_0": "Saddhābalādīsupi saddhādīni vuttatthāneva.",
  "atk-abh01a4:321_1": "Akampiyaṭṭhena pana balanti veditabbaṁ.",
  "atk-abh01a4:321_2": "Evametesu assaddhiye na kampatīti saddhābalaṁ.",
  "atk-abh01a4:321_3": "Kosajje na kampatīti vīriyabalaṁ.",
  "atk-abh01a4:321_4": "Muṭṭhassacce na kampatīti satibalaṁ.",
  "atk-abh01a4:321_5": "Uddhacce na kampatīti samādhibalaṁ.",
  "atk-abh01a4:321_6": "Avijjāya na kampatīti paññābalaṁ.",
  "atk-abh01a4:321_7": "Ahirike na kampatīti hiribalaṁ.",
  "atk-abh01a4:321_8": "Anottappe na kampatīti ottappabalanti.",
  "atk-abh01a4:321_9": "Ayaṁ ubhayapadavasena atthavaṇṇanā hoti.",
  "atk-abh01a4:322_0": "Tattha purimāni pañca heṭṭhā lakkhaṇādīhi pakāsitāneva.",
  "atk-abh01a4:322_1": "Pacchimadvaye kāyaduccaritādīhi hiriyatīti hirī;",
  "atk-abh01a4:322_2": "lajjāyetaṁ adhivacanaṁ.",
  "atk-abh01a4:322_3": "Tehi eva ottappatīti ottappaṁ;",
  "atk-abh01a4:322_4": "pāpato ubbegassetaṁ adhivacanaṁ.",
  "atk-abh01a4:322_5": "Tesaṁ nānākaraṇadīpanatthaṁ ‘samuṭṭhānaṁ adhipati lajjā bhayalakkhaṇena cā’ti imaṁ mātikaṁ ṭhapetvā ayaṁ vitthārakathā vuttā.",
  "atk-abh01a4:323_0": "Ajjhattasamuṭṭhānā hirī nāma;",
  "atk-abh01a4:323_1": "bahiddhāsamuṭṭhānaṁ ottappaṁ nāma.",
  "atk-abh01a4:323_2": "Attādhipati hirī nāma;",
  "atk-abh01a4:323_3": "lokādhipati ottappaṁ nāma.",
  "atk-abh01a4:323_4": "Lajjāsabhāvasaṇṭhitā hirī nāma;",
  "atk-abh01a4:323_5": "bhayasabhāvasaṇṭhitaṁ ottappaṁ nāma.",
  "atk-abh01a4:323_6": "Sappatissavalakkhaṇā hirī nāma;",
  "atk-abh01a4:323_7": "vajjabhīrukabhayadassāvilakkhaṇaṁ ottappaṁ nāma.",
  "atk-abh01a4:324_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti –",
  "atk-abh01a4:324_1": "jātiṁ paccavekkhitvā, vayaṁ paccavekkhitvā, sūrabhāvaṁ paccavekkhitvā, bāhusaccaṁ paccavekkhitvā. Kathaṁ?",
  "atk-abh01a4:324_2": "‘Pāpakaraṇaṁ nāmetaṁ na jātisampannānaṁ kammaṁ, hīnajaccānaṁ kevaṭṭādīnaṁ idaṁ kammaṁ.",
  "atk-abh01a4:324_3": "Mādisassa jātisampannassa idaṁ kammaṁ kātuṁ na yutta’nti, evaṁ tāva jātiṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-abh01a4:324_4": "Tathā ‘pāpakaraṇaṁ nāmetaṁ daharehi kattabbaṁ kammaṁ, mādisassa vaye ṭhitassa idaṁ kammaṁ kātuṁ na yutta’nti, evaṁ vayaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-abh01a4:324_5": "Tathā ‘pāpakammaṁ nāmetaṁ dubbalajātikānaṁ kammaṁ, na sūrabhāvānaṁ.",
  "atk-abh01a4:324_6": "Mādisassa sūrabhāvasampannassa idaṁ kammaṁ kātuṁ na yutta’nti, evaṁ sūrabhāvaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-abh01a4:324_7": "Tathā ‘pāpakammaṁ nāmetaṁ andhabālānaṁ kammaṁ, na paṇḍitānaṁ.",
  "atk-abh01a4:324_8": "Mādisassa paṇḍitassa bahussutassa idaṁ kammaṁ kātuṁ na yutta’nti, evaṁ bāhusaccaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-abh01a4:324_9": "Evaṁ ajjhattasamuṭṭhānahiriṁ catūhi kāraṇehi samuṭṭhāpeti.",
  "atk-abh01a4:324_10": "Samuṭṭhāpetvā ca pana attano citte hiriṁ pavesetvā pāpakammaṁ na karoti.",
  "atk-abh01a4:324_11": "Evaṁ ajjhattasamuṭṭhānā hirī nāma hoti.",
  "atk-abh01a4:325_0": "Kathaṁ bahiddhāsamuṭṭhānaṁ ottappaṁ nāma?",
  "atk-abh01a4:325_1": "Sace tvaṁ pāpakammaṁ karissasi catūsu parisāsu garahappatto bhavissasi.",
  "atk-abh01a4:326_0": "Garahissanti taṁ viññū, asuciṁ nāgariko yathā;",
  "atk-abh01a4:327_0": "Vajjito sīlavantehi, kathaṁ bhikkhu karissasīti.",
  "atk-abh01a4:328_0": "Evaṁ paccavekkhanto hi bahiddhāsamuṭṭhitena ottappena pāpakammaṁ na karoti.",
  "atk-abh01a4:328_1": "Evaṁ bahiddhāsamuṭṭhānaṁ ottappaṁ nāma hoti.",
  "atk-abh01a4:329_0": "Kathaṁ attādhipati hirī nāma?",
  "atk-abh01a4:329_1": "Idhekacco kulaputto attānaṁ adhipatiṁ jeṭṭhakaṁ katvā ‘mādisassa saddhāpabbajitassa bahussutassa dhutaṅgadharassa na yuttaṁ pāpakammaṁ kātu’nti pāpaṁ na karoti.",
  "atk-abh01a4:329_2": "Evaṁ attādhipati hirī nāma hoti.",
  "atk-abh01a4:329_3": "Tenāha bhagavā –",
  "atk-abh01a4:329_4": "‘‘so attānaṁyeva adhipatiṁ jeṭṭhakaṁ karitvā akusalaṁ pajahati kusalaṁ bhāveti, sāvajjaṁ pajahati anavajjaṁ bhāveti, suddhamattānaṁ pariharatī’’ti (a. ni. 3.40).",
  "atk-abh01a4:330_0": "Kathaṁ lokādhipati ottappaṁ nāma?",
  "atk-abh01a4:330_1": "Idhekacco kulaputto lokaṁ adhipatiṁ jeṭṭhakaṁ katvā pāpakammaṁ na karoti. Yathāha –",
  "atk-abh01a4:330_2": "‘‘mahā kho panāyaṁ lokasannivāso.",
  "atk-abh01a4:330_3": "Mahantasmiṁ kho pana lokasannivāse santi samaṇabrāhmaṇā iddhimanto dibbacakkhukā paracittaviduno, te dūratopi passanti, āsannāpi na dissanti, cetasāpi cittaṁ pajānanti, tepimaṁ evaṁ jānissanti ‘passatha bho imaṁ kulaputtaṁ, saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-abh01a4:330_4": "Santi devatā iddhimantiniyo dibbacakkhukā paracittaviduniyo.",
  "atk-abh01a4:330_5": "Tā dūratopi passanti, āsannāpi na dissanti, cetasāpi cittaṁ pajānanti, tāpi maṁ jānissanti ‘passatha bho imaṁ kulaputtaṁ, saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti…",
  "atk-abh01a4:330_6": "so lokaṁyeva adhipatiṁ jeṭṭhakaṁ katvā akusalaṁ pajahati kusalaṁ bhāveti, sāvajjaṁ pajahati anavajjaṁ bhāveti, suddhamattānaṁ pariharatī’’ti (a. ni. 3.146).",
  "atk-abh01a4:330_7": "Evaṁ lokādhipati ottappaṁ nāma hoti.",
  "atk-abh01a4:331_0": "Lajjāsabhāvasaṇṭhitā hirī, bhayasabhāvasaṇṭhitaṁ ottappanti.",
  "atk-abh01a4:331_1": "Ettha pana lajjāti lajjanākāro;",
  "atk-abh01a4:331_2": "tena sabhāvena saṇṭhitā hirī.",
  "atk-abh01a4:331_3": "Bhayanti apāyabhayaṁ;",
  "atk-abh01a4:331_4": "tena sabhāvena saṇṭhitaṁ ottappaṁ.",
  "atk-abh01a4:331_5": "Tadubhayampi pāpaparivajjane pākaṭaṁ hoti.",
  "atk-abh01a4:331_6": "Ekacco hi, yathā nāma eko kulaputto uccārapassāvādīni karonto lajjitabbayuttakaṁ ekaṁ disvā lajjanākārappatto bhaveyya hīḷito, evameva ajjhattaṁ lajjidhammaṁ okkamitvā pāpakammaṁ na karoti.",
  "atk-abh01a4:331_7": "Ekacco apāyabhayabhīto hutvā pāpakammaṁ na karoti.",
  "atk-abh01a4:332_0": "Tatridaṁ opammaṁ –",
  "atk-abh01a4:332_1": "yathā hi dvīsu ayoguḷesu eko sītalo bhaveyya gūthamakkhito, eko uṇho āditto.",
  "atk-abh01a4:332_2": "Tattha paṇḍito sītalaṁ gūthamakkhitattā jigucchanto na gaṇhāti, itaraṁ ḍāhabhayena.",
  "atk-abh01a4:332_3": "Tattha sītalassa gūthamakkhanajigucchāya agaṇhanaṁ viya ajjhattaṁ lajjidhammaṁ okkamitvā pāpassa akaraṇaṁ.",
  "atk-abh01a4:332_4": "Uṇhassa ḍāhabhayena agaṇhanaṁ viya apāyabhayena pāpassa akaraṇaṁ veditabbaṁ.",
  "atk-abh01a4:333_0": "Sappatissavalakkhaṇā hirī, vajjabhīrukabhayadassāvilakkhaṇaṁ ottappanti.",
  "atk-abh01a4:333_1": "Idampi dvayaṁ pāpaparivajjane eva pākaṭaṁ hoti.",
  "atk-abh01a4:333_2": "Ekacco hi jātimahattapaccavekkhaṇā satthumahattapaccavekkhaṇā dāyajjamahattapaccavekkhaṇā sabrahmacārīmahattapaccavekkhaṇāti catūhi kāraṇehi sappatissavalakkhaṇaṁ hiriṁ samuṭṭhāpetvā pāpaṁ na karoti.",
  "atk-abh01a4:333_3": "Ekacco attānuvādabhayaṁ parānuvādabhayaṁ daṇḍabhayaṁ duggatibhayanti catūhi kāraṇehi vajjabhīrukabhayadassāvilakkhaṇaṁ ottappaṁ samuṭṭhāpetvā pāpaṁ na karoti.",
  "atk-abh01a4:333_4": "Tattha jātimahattapaccavekkhaṇādīni ceva attānuvādabhayādīni ca vitthāretvā kathetabbāni.",
  "atk-abh01a4:334_0": "Mūlarāsivaṇṇanā",
  "atk-abh01a4:335_0": "Na lubbhanti etena, sayaṁ vā na lubbhati, alubbhanamattameva vā tanti alobho.",
  "atk-abh01a4:335_1": "Adosāmohesupi eseva nayo.",
  "atk-abh01a4:335_2": "Tesu alobho ārammaṇe cittassa agedhalakkhaṇo, alaggabhāvalakkhaṇo vā kamaladale jalabindu viya.",
  "atk-abh01a4:335_3": "Apariggahaṇaraso muttabhikkhu viya .",
  "atk-abh01a4:335_4": "Anallīnabhāvapaccupaṭṭhāno asucimhi patitapuriso viya.",
  "atk-abh01a4:335_5": "Adoso acaṇḍikkalakkhaṇo, avirodhalakkhaṇo vā anukūlamitto viya.",
  "atk-abh01a4:335_6": "Āghātavinayaraso pariḷāhavinayaraso vā candanaṁ viya.",
  "atk-abh01a4:335_7": "Sommabhāvapaccupaṭṭhāno puṇṇacando viya.",
  "atk-abh01a4:335_8": "Amoho lakkhaṇādīhi heṭṭhā paññindriyapade vibhāvito eva.",
  "atk-abh01a4:336_0": "Imesu pana tīsu alobho maccheramalassa paṭipakkho, adoso dussīlyamalassa, amoho kusalesu dhammesu abhāvanāya paṭipakkho.",
  "atk-abh01a4:336_1": "Alobho cettha dānahetu, adoso sīlahetu, amoho bhāvanāhetu.",
  "atk-abh01a4:336_2": "Tesu ca alobhena anadhikaṁ gaṇhāti, luddhassa adhikaggahaṇato.",
  "atk-abh01a4:336_3": "Adosena anūnaṁ, duṭṭhassa ūnaggahaṇato.",
  "atk-abh01a4:336_4": "Amohena aviparītaṁ, mūḷhassa viparītaggahaṇato.",
  "atk-abh01a4:337_0": "Alobhena cettha vijjamānaṁ dosaṁ dosato dhārento dose pavattati;",
  "atk-abh01a4:337_1": "luddho hi dosaṁ paṭicchādeti.",
  "atk-abh01a4:337_2": "Adosena vijjamānaṁ guṇaṁ guṇato dhārento guṇe pavattati;",
  "atk-abh01a4:337_3": "duṭṭho hi guṇaṁ makkheti.",
  "atk-abh01a4:337_4": "Amohena yāthāvasabhāvaṁ yāthāvasabhāvato dhārento yāthāvasabhāve pavattati.",
  "atk-abh01a4:337_5": "Mūḷho hi ‘tacchaṁ atacchanti atacchaṁ ca taccha’nti gaṇhāti.",
  "atk-abh01a4:337_6": "Alobhena ca piyavippayogadukkhaṁ na hoti, luddhassa piyasabhāvato piyavippayogāsahanato ca.",
  "atk-abh01a4:337_7": "Adosena appiyasampayogadukkhaṁ na hoti, duṭṭhassa hi appiyasabhāvato appiyasampayogāsahanato ca.",
  "atk-abh01a4:337_8": "Amohena icchitālābhadukkhaṁ na hoti, amūḷhassa hi ‘taṁ kutettha labbhā’tievamādipaccavekkhaṇasambhavato (dī. ni. 3.34; a. ni. 9.30).",
  "atk-abh01a4:338_0": "Alobhena cettha jātidukkhaṁ na hoti, alobhassa taṇhāpaṭipakkhato taṇhāmūlakattā ca jātidukkhassa.",
  "atk-abh01a4:338_1": "Adosena jarādukkhaṁ na hoti, tikkhadosassa khippaṁ jarāsambhavato.",
  "atk-abh01a4:338_2": "Amohena maraṇadukkhaṁ na hoti, sammohamaraṇañhi dukkhaṁ, na cetaṁ amūḷhassa hoti.",
  "atk-abh01a4:338_3": "Alobhena ca gahaṭṭhānaṁ, amohena pabbajitānaṁ, adosena pana sabbesampi sukhasaṁvāsatā hoti.",
  "atk-abh01a4:339_0": "Visesato cettha alobhena pettivisaye upapatti na hoti.",
  "atk-abh01a4:339_1": "Yebhuyyena hi sattā taṇhāya pettivisayaṁ upapajjanti, taṇhāya ca paṭipakkho alobho.",
  "atk-abh01a4:339_2": "Adosena niraye upapatti na hoti.",
  "atk-abh01a4:339_3": "Dosena hi caṇḍajātitāya dosasadisaṁ nirayaṁ upapajjanti.",
  "atk-abh01a4:339_4": "Dosassa ca paṭipakkho adoso.",
  "atk-abh01a4:339_5": "Amohena tiracchānayoniyaṁ nibbatti na hoti.",
  "atk-abh01a4:339_6": "Mohena hi niccasammūḷhaṁ tiracchānayoniṁ upapajjanti.",
  "atk-abh01a4:339_7": "Mohassa paṭipakkho ca amoho.",
  "atk-abh01a4:339_8": "Etesu ca alobho rāgavasena upagamanassa abhāvakaro, adoso dosavasena apagamanassa, amoho mohavasena amajjhattabhāvassa.",
  "atk-abh01a4:340_0": "Tīhipi cetehi yathāpaṭipāṭiyā nekkhammasaññā abyāpādasaññā avihiṁsāsaññāti imā tisso.",
  "atk-abh01a4:340_1": "Asubhasaññā appamāṇasaññā dhātusaññāti imā ca tisso saññāyo honti.",
  "atk-abh01a4:340_2": "Alobhena pana kāmasukhallikānuyogaantassa, adosena attakilamathānuyogaantassa parivajjanaṁ hoti;",
  "atk-abh01a4:340_3": "amohena majjhimāya paṭipattiyā paṭipajjanaṁ.",
  "atk-abh01a4:340_4": "Tathā alobhena abhijjhākāyaganthassa pabhedanaṁ hoti, adosena byāpādakāyaganthassa, amohena sesaganthadvayassa.",
  "atk-abh01a4:340_5": "Purimāni ca dve satipaṭṭhānāni purimānaṁ dvinnaṁ ānubhāvena, pacchimāni pacchimasseva ānubhāvena ijjhanti.",
  "atk-abh01a4:341_0": "Alobho cettha ārogyassa paccayo hoti;",
  "atk-abh01a4:341_1": "aluddho hi lobhanīyampi asappāyaṁ na sevati, tena kho arogo hoti.",
  "atk-abh01a4:341_2": "Adoso yobbanassa;",
  "atk-abh01a4:341_3": "aduṭṭho hi valipalitāvahena dosagginā aḍayhamāno dīgharattaṁ yuvā hoti.",
  "atk-abh01a4:341_4": "Amoho dīghāyukatāya;",
  "atk-abh01a4:341_5": "amūḷho hi hitāhitaṁ ñatvā ahitaṁ parivajjanto hitañca paṭisevamāno dīghāyuko hoti.",
  "atk-abh01a4:342_0": "Alobho cettha bhogasampattiyā paccayo hoti, aluddhassa hi cāgena bhogapaṭilābho.",
  "atk-abh01a4:342_1": "Adoso mittasampattiyā, mettāya mittānaṁ paṭilābhato ceva aparihānato ca.",
  "atk-abh01a4:342_2": "Amoho attasampattiyā , amūḷho hi attano hitameva karonto attānaṁ sampādeti .",
  "atk-abh01a4:342_3": "Alobho ca dibbavihārassa paccayo hoti, adoso brahmavihārassa, amoho ariyavihārassa.",
  "atk-abh01a4:343_0": "Alobhena cettha sakapakkhesu sattasaṅkhāresu nibbuto hoti, tesaṁ vināsena abhisaṅgahetukassa dukkhassa abhāvā;",
  "atk-abh01a4:343_1": "adosena parapakkhesu, aduṭṭhassa hi verīsupi verisaññāya abhāvato;",
  "atk-abh01a4:343_2": "amohena udāsīnapakkhesu, amūḷhassa sabbābhisaṅgatāya abhāvato.",
  "atk-abh01a4:344_0": "Alobhena ca aniccadassanaṁ hoti;",
  "atk-abh01a4:344_1": "luddho hi upabhogāsāya aniccepi saṅkhāre aniccato na passati.",
  "atk-abh01a4:344_2": "Adosena dukkhadassanaṁ;",
  "atk-abh01a4:344_3": "adosajjhāsayo hi pariccattaāghātavatthupariggaho saṅkhāreyeva dukkhato passati.",
  "atk-abh01a4:344_4": "Amohena anattadassanaṁ;",
  "atk-abh01a4:344_5": "amūḷho hi yāthāvagahaṇakusalo apariṇāyakaṁ khandhapañcakaṁ apariṇāyakato bujjhati.",
  "atk-abh01a4:344_6": "Yathā ca etehi aniccadassanādīni evametepi aniccadassanādīhi honti.",
  "atk-abh01a4:344_7": "Aniccadassanena hi alobho hoti, dukkhadassanena adoso, anattadassanena amoho hoti.",
  "atk-abh01a4:344_8": "Ko hi nāma ‘aniccamida’nti sammā ñatvā tassatthāya pihaṁ uppādeyya, saṅkhāre vā ‘dukkha’nti jānanto aparampi accantatikhiṇaṁ kodhadukkhaṁ uppādeyya, attasuññatañca bujjhitvā puna sammohamāpajjeyyāti?",
  "atk-abh01a4:345_0": "Kammapatharāsivaṇṇanā",
  "atk-abh01a4:346_0": "Nābhijjhāyatīti anabhijjhā.",
  "atk-abh01a4:346_1": "Kāyikacetasikasukhaṁ idhalokaparalokahitaṁ guṇānubhāvapaṭiladdhaṁ kittisaddañca na byāpādetīti abyāpādo.",
  "atk-abh01a4:346_2": "Sammā passati, sobhanā vā diṭṭhīti sammādiṭṭhi.",
  "atk-abh01a4:346_3": "Alobhādīnaṁyeva tāni nāmāni.",
  "atk-abh01a4:346_4": "Heṭṭhā panete dhammā mūlavasena gahitā, idha kammapathavasenāti veditabbā.",
  "atk-abh01a4:347_0": "Lokapāladukavaṇṇanā",
  "atk-abh01a4:348_0": "Hirottappānipi heṭṭhā balavasena gahitāni, idha lokapālavasena.",
  "atk-abh01a4:348_1": "Lokañhi ime dve dhammā pālayanti. Yathāha –",
  "atk-abh01a4:349_0": "‘‘Dveme, bhikkhave, sukkā dhammā lokaṁ pālenti.",
  "atk-abh01a4:349_1": "Katame dve?",
  "atk-abh01a4:349_2": "Hirī ca ottappañca .",
  "atk-abh01a4:349_3": "Ime kho, bhikkhave, dve sukkā dhammā lokaṁ pālenti .",
  "atk-abh01a4:349_4": "Sace, bhikkhave, dve sukkā dhammā lokaṁ na pāleyyuṁ, nayidha paññāyetha mātāti vā, mātucchāti vā, mātulānīti vā, ācariyabhariyāti vā, garūnaṁ dārāti vā.",
  "atk-abh01a4:349_5": "Sambhedaṁ loko agamissa yathā ajeḷakā kukkuṭasūkarā soṇasiṅgālā.",
  "atk-abh01a4:349_6": "Yasmā ca kho, bhikkhave, ime dve sukkā dhammā lokaṁ pālenti, tasmā paññāyati mātāti vā mātucchāti vā mātulānīti vā ācariyabhariyāti vā garūnaṁ dārāti vā’’ti (a. ni. 2.9).",
  "atk-abh01a4:350_0": "Passaddhādiyugalavaṇṇanā",
  "atk-abh01a4:351_0": "Kāyassa passambhanaṁ kāyapassaddhi.",
  "atk-abh01a4:351_1": "Cittassa passambhanaṁ cittapassaddhi.",
  "atk-abh01a4:351_2": "Kāyoti cettha vedanādayo tayo khandhā.",
  "atk-abh01a4:351_3": "Ubhopi panetā ekato katvā kāyacittadarathavūpasamalakkhaṇā kāyacittapassaddhiyo, kāyacittadarathanimmaddanarasā, kāyacittānaṁ aparipphandasītibhāvapaccupaṭṭhānā, kāyacittapadaṭṭhānā.",
  "atk-abh01a4:351_4": "Kāyacittānaṁ avūpasamakarauddhaccādikilesapaṭipakkhabhūtāti daṭṭhabbā.",
  "atk-abh01a4:352_0": "Kāyassa lahubhāvo kāyalahutā.",
  "atk-abh01a4:352_1": "Cittassa lahubhāvo cittalahutā.",
  "atk-abh01a4:352_2": "Tā kāyacittagarubhāvavūpasamalakkhaṇā, kāyacittagarubhāvanimmaddanarasā, kāyacittānaṁ adandhatāpaccupaṭṭhānā, kāyacittapadaṭṭhānā.",
  "atk-abh01a4:352_3": "Kāyacittānaṁ garubhāvakarathinamiddhādikilesapaṭipakkhabhūtāti daṭṭhabbā.",
  "atk-abh01a4:353_0": "Kāyassa mudubhāvo kāyamudutā.",
  "atk-abh01a4:353_1": "Cittassa mudubhāvo cittamudutā.",
  "atk-abh01a4:353_2": "Tā kāyacittathaddhabhāvavūpasamalakkhaṇā, kāyacittathaddhabhāvanimmaddanarasā, appaṭighātapaccupaṭṭhānā, kāyacittapadaṭṭhānā.",
  "atk-abh01a4:353_3": "Kāyacittānaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.",
  "atk-abh01a4:354_0": "Kāyassa kammaññabhāvo kāyakammaññatā.",
  "atk-abh01a4:354_1": "Cittassa kammaññabhāvo cittakammaññatā.",
  "atk-abh01a4:354_2": "Tā kāyacittaakammaññabhāvavūpasamalakkhaṇā, kāyacittānaṁ akammaññabhāvanimmaddanarasā, kāyacittānaṁ ārammaṇakaraṇasampattipaccupaṭṭhānā, kāyacittapadaṭṭhānā.",
  "atk-abh01a4:354_3": "Kāyacittānaṁ akammaññabhāvakarāvasesanīvaraṇapaṭipakkhabhūtāti daṭṭhabbā.",
  "atk-abh01a4:354_4": "Tā pasādanīyavatthūsu pasādāvahā, hitakiriyāsu viniyogakkhemabhāvāvahā suvaṇṇavisuddhi viyāti daṭṭhabbā.",
  "atk-abh01a4:355_0": "Kāyassa pāguññabhāvo kāyapāguññatā.",
  "atk-abh01a4:355_1": "Cittassa pāguññabhāvo cittapāguññatā.",
  "atk-abh01a4:355_2": "Tā kāyacittānaṁ agelaññabhāvalakkhaṇā, kāyacittagelaññanimmaddanarasā, nirādīnavapaccupaṭṭhānā, kāyacittapadaṭṭhānā.",
  "atk-abh01a4:355_3": "Kāyacittagelaññakaraassaddhiyādikilesapaṭipakkhabhūtāti daṭṭhabbā.",
  "atk-abh01a4:356_0": "Kāyassa ujukabhāvo kāyujukatā.",
  "atk-abh01a4:356_1": "Cittassa ujukabhāvo cittujukatā.",
  "atk-abh01a4:356_2": "Tā kāyacittānaṁ ajjavalakkhaṇā, kāyacittakuṭilabhāvanimmaddanarasā, ajimhatāpaccupaṭṭhānā, kāyacittapadaṭṭhānā.",
  "atk-abh01a4:356_3": "Kāyacittānaṁ kuṭilabhāvakaramāyāsāṭheyyādikilesapaṭipakkhabhūtāti daṭṭhabbā.",
  "atk-abh01a4:357_0": "Saratīti sati.",
  "atk-abh01a4:357_1": "Sampajānātīti sampajaññaṁ;",
  "atk-abh01a4:357_2": "samantato pakārehi jānātīti attho.",
  "atk-abh01a4:357_3": "Sātthakasampajaññaṁ sappāyasampajaññaṁ gocarasampajaññaṁ asammohasampajaññanti imesaṁ catunnaṁ panassa vasena bhedo veditabbo.",
  "atk-abh01a4:357_4": "Lakkhaṇādīni ca tesaṁ satindriyapaññindriyesu vuttanayeneva veditabbāni.",
  "atk-abh01a4:357_5": "Iti heṭṭhā vuttamevetaṁ dhammadvayaṁ puna imasmiṁ ṭhāne upakāravasena gahitaṁ.",
  "atk-abh01a4:358_0": "Kāmacchandādayo paccanīkadhamme sametīti samatho.",
  "atk-abh01a4:358_1": "Aniccādivasena vividhehi ākārehi dhamme passatīti vipassanā.",
  "atk-abh01a4:358_2": "Paññāvesā atthato.",
  "atk-abh01a4:358_3": "Imesampi dvinnaṁ lakkhaṇādīni heṭṭhā vuttāneva.",
  "atk-abh01a4:358_4": "Idha panete yuganaddhavasena gahitā.",
  "atk-abh01a4:359_0": "Sahajātadhamme paggaṇhātīti paggāho.",
  "atk-abh01a4:359_1": "Uddhaccasaṅkhātassa vikkhepassa paṭipakkhabhāvato na vikkhepoti avikkhepo.",
  "atk-abh01a4:359_2": "Etesampi lakkhaṇādīni heṭṭhā vuttāneva.",
  "atk-abh01a4:359_3": "Idha panetaṁ dvayaṁ vīriyasamādhiyojanatthāya gahitanti veditabbaṁ.",
  "atk-abh01a4:360_0": "Yevāpanakavaṇṇanā",
  "atk-abh01a4:361_0": "Ye vā pana tasmiṁ samaye aññepi atthi paṭiccasamuppannā arūpino dhammā, ime dhammā kusalāti ‘phasso hoti…pe…",
  "atk-abh01a4:361_1": "avikkhepo hotī’ti na kevalaṁ padapaṭipāṭiyā uddiṭṭhā ime paropaṇṇāsadhammā eva, atha kho yasmiṁ samaye kāmāvacaraṁ tihetukaṁ somanassasahagataṁ paṭhamaṁ asaṅkhārikaṁ mahācittaṁ uppannaṁ hoti, tasmiṁ samaye ye vā pana aññepi tehiyeva phassādīhi sampayuttā hutvā pavattamānā atthi, attano attano anurūpaṁ paccayaṁ paṭicca samuppannā rūpābhāvena arūpino, sabhāvato upalabbhamānā dhammā sabbepi ime dhammā kusalā.",
  "atk-abh01a4:362_0": "Ettāvatā cittaṅgavasena pāḷiyaṁ āruḷhe paropaṇṇāsadhamme dīpetvā yevāpanakavasena aparepi nava dhamme dhammarājā dīpeti.",
  "atk-abh01a4:362_1": "Tesu tesu hi suttapadesu ‘chando adhimokkho manasikāro tatramajjhattatā karuṇā muditā kāyaduccaritavirati vacīduccaritavirati micchājīvaviratī’ti ime nava dhammā paññāyanti.",
  "atk-abh01a4:362_2": "Imasmiñcāpi mahācitte kattukamyatākusaladhammacchando atthi, cittaṅgavasena pana pāḷiyaṁ na āruḷho.",
  "atk-abh01a4:362_3": "So idha yevāpanakavasena gahito.",
  "atk-abh01a4:363_0": "Adhimokkho atthi, manasikāro atthi, tatramajjhattatā atthi.",
  "atk-abh01a4:363_1": "Mettāpubbabhāgo atthi;",
  "atk-abh01a4:363_2": "so adose gahite gahito eva hoti.",
  "atk-abh01a4:363_3": "Karuṇāpubbabhāgo atthi, muditāpubbabhāgo atthi.",
  "atk-abh01a4:363_4": "Upekkhāpubbabhāgo atthi;",
  "atk-abh01a4:363_5": "so pana tatramajjhattatāya gahitāya gahitova hoti.",
  "atk-abh01a4:363_6": "Sammāvācā atthi, sammākammanto atthi.",
  "atk-abh01a4:363_7": "Sammāājīvo atthi;",
  "atk-abh01a4:363_8": "cittaṅgavasena pana pāḷiyaṁ na āruḷho.",
  "atk-abh01a4:363_9": "Sopi idha yevāpanakavasena gahito.",
  "atk-abh01a4:364_0": "Imesu pana navasu chando adhimokkho manasikāro tatramajjhattatāti ime cattārova ekakkhaṇe labbhanti, sesā nānākkhaṇe.",
  "atk-abh01a4:364_1": "Yadā hi iminā cittena micchāvācaṁ pajahati, virativasena sammāvācaṁ pūreti, tadā chandādayo cattāro, sammāvācā cāti ime pañca ekakkhaṇe labbhanti.",
  "atk-abh01a4:364_2": "Yadā micchākammantaṁ pajahati, virativasena sammākammantaṁ pūreti…pe…",
  "atk-abh01a4:364_3": "micchāājīvaṁ pajahati, virativasena sammāājīvaṁ pūreti…pe…",
  "atk-abh01a4:364_4": "yadā karuṇāya parikammaṁ karoti…pe…",
  "atk-abh01a4:364_5": "yadā muditāya parikammaṁ karoti, tadā chandādayo cattāro, muditāpubbabhāgo cāti ime pañca ekakkhaṇe labbhanti.",
  "atk-abh01a4:364_6": "Ito pana muñcitvā, dānaṁ dentassa sīlaṁ pūrentassa yoge kammaṁ karontassa cattāri apaṇṇakaṅgāneva labbhanti.",
  "atk-abh01a4:365_0": "Evametesu navasu yevāpanakadhammesu ‘chando’ti kattukamyatāyetaṁ adhivacanaṁ.",
  "atk-abh01a4:365_1": "Tasmā so kattukamyatālakkhaṇo chando, ārammaṇapariyesanaraso, ārammaṇena atthikatāpaccupaṭṭhāno .",
  "atk-abh01a4:365_2": "Tadevassa padaṭṭhānaṁ .",
  "atk-abh01a4:365_3": "Ārammaṇassa gahaṇe cāyaṁ cetaso hatthappasāraṇaṁ viya daṭṭhabbo.",
  "atk-abh01a4:366_0": "Adhimuccanaṁ ‘adhimokkho’.",
  "atk-abh01a4:366_1": "So sanniṭṭhānalakkhaṇo, asaṁsappanaraso, nicchayapaccupaṭṭhāno sanniṭṭhātabbadhammapadaṭṭhāno.",
  "atk-abh01a4:366_2": "Ārammaṇe niccalabhāvena indakhīlo viya daṭṭhabbo.",
  "atk-abh01a4:367_0": "Kiriyā kāro, manasmiṁ kāro ‘manasikāro’.",
  "atk-abh01a4:367_1": "Purimamanato visadisaṁ manaṁ karotītipi manasikāro.",
  "atk-abh01a4:367_2": "Svāyaṁ ārammaṇapaṭipādako vīthipaṭipādako javanapaṭipādakoti tippakāro.",
  "atk-abh01a4:367_3": "Tattha ārammaṇapaṭipādako manasmiṁ kāroti manasikāro.",
  "atk-abh01a4:367_4": "So sāraṇalakkhaṇo, sampayuttānaṁ ārammaṇe sampayojanaraso, ārammaṇābhimukhabhāvapaccupaṭṭhāno, saṅkhārakkhandhapariyāpanno.",
  "atk-abh01a4:367_5": "Ārammaṇapaṭipādakattena sampayuttānaṁ sārathi viya daṭṭhabbo.",
  "atk-abh01a4:367_6": "Vīthipaṭipādakoti pana pañcadvārāvajjanassetaṁ adhivacanaṁ.",
  "atk-abh01a4:367_7": "Javanapaṭipādakoti manodvārāvajjanassa.",
  "atk-abh01a4:367_8": "Na te idha adhippetā.",
  "atk-abh01a4:368_0": "Tesu dhammesu majjhattatā ‘tatramajjhattatā’.",
  "atk-abh01a4:368_1": "Sā cittacetasikānaṁ samavāhitalakkhaṇā, ūnādhikanivāraṇarasā, pakkhapātupacchedanarasā vā;",
  "atk-abh01a4:368_2": "majjhattabhāvapaccupaṭṭhānā.",
  "atk-abh01a4:368_3": "Cittacetasikānaṁ ajjhupekkhanavasena samappavattānaṁ ājāneyyānaṁ ajjhupekkhanasārathi viya daṭṭhabbā.",
  "atk-abh01a4:369_0": "‘Karuṇāmuditā’ brahmavihāraniddese āvi bhavissanti.",
  "atk-abh01a4:369_1": "Kevalañhi tā appanappattā rūpāvacarā, idha kāmāvacarāti ayameva viseso.",
  "atk-abh01a4:370_0": "Kāyaduccaritato virati ‘kāyaduccaritavirati’.",
  "atk-abh01a4:370_1": "Sesapadadvayepi eseva nayo.",
  "atk-abh01a4:370_2": "Lakkhaṇādito panetā tissopi kāyaduccaritādivatthūnaṁ avītikkamalakkhaṇā;",
  "atk-abh01a4:370_3": "amaddanalakkhaṇāti vuttaṁ hoti.",
  "atk-abh01a4:370_4": "Kāyaduccaritādivatthuto saṅkocanarasā, akiriyapaccupaṭṭhānā, saddhāhirottappaappicchatādiguṇapadaṭṭhānā.",
  "atk-abh01a4:370_5": "Pāpakiriyato cittassa vimukhībhāvabhūtāti daṭṭhabbā.",
  "atk-abh01a4:371_0": "Iti phassādīni chappaññāsa yevāpanakavasena vuttāni navāti sabbānipi imasmiṁ dhammuddesavāre pañcasaṭṭhi dhammapadāni bhavanti.",
  "atk-abh01a4:371_1": "Tesu ekakkhaṇe kadāci ekasaṭṭhi bhavanti, kadāci samasaṭṭhi.",
  "atk-abh01a4:371_2": "Tāni hi sammāvācāpūraṇādivasena.",
  "atk-abh01a4:371_3": "Uppattiyaṁ pañcasu ṭhānesu ekasaṭṭhi bhavanti.",
  "atk-abh01a4:371_4": "Tehi mutte ekasmiṁ ṭhāne samasaṭṭhi bhavanti.",
  "atk-abh01a4:371_5": "Ṭhapetvā pana yevāpanake pāḷiyaṁ yathārutavasena gayhamānāni chappaññāsāva honti.",
  "atk-abh01a4:371_6": "Aggahitaggahaṇena panettha phassapañcakaṁ, vitakko vicāro pīti cittekaggatā, pañcindriyāni, hiribalaṁ ottappabalanti dve balāni, alobho adosoti dve mūlāni, kāyapassaddhicittapassaddhiādayo dvādasa dhammāti samatiṁsa dhammā honti.",
  "atk-abh01a4:372_0": "Tesu samatiṁsāya dhammesu aṭṭhārasa dhammā avibhattikā honti, dvādasa savibhattikā.",
  "atk-abh01a4:372_1": "Katame aṭṭhārasa?",
  "atk-abh01a4:372_2": "Phasso saññā cetanā vicāro pīti jīvitindriyaṁ, kāyapassaddhiādayo dvādasa dhammāti ime aṭṭhārasa avibhattikā.",
  "atk-abh01a4:372_3": "Vedanā cittaṁ vitakko cittekaggatā, saddhindriyaṁ vīriyindriyaṁ satindriyaṁ paññindriyaṁ, hiribalaṁ ottappabalaṁ, alobho adosoti ime dvādasa dhammā savibhattikā.",
  "atk-abh01a4:372_4": "Tesu satta dhammā dvīsu ṭhānesu vibhattā, eko tīsu, dve catūsu, eko chasu, eko sattasu ṭhānesu vibhatto.",
  "atk-abh01a4:373_0": "Kathaṁ? Cittaṁ vitakko saddhā hirī ottappaṁ alobho adosoti ime satta dvīsu ṭhānesu vibhattā.",
  "atk-abh01a4:374_0": "Etesu hi cittaṁ tāva phassapañcakaṁ patvā cittaṁ hotīti vuttaṁ, indriyāni patvā manindriyanti.",
  "atk-abh01a4:374_1": "Vitakko jhānaṅgāni patvā vitakko hotīti vutto, maggaṅgāni patvā sammāsaṅkappoti.",
  "atk-abh01a4:374_2": "Saddhā indriyāni patvā saddhindriyaṁ hotīti vuttā, balāni patvā saddhābalanti.",
  "atk-abh01a4:374_3": "Hirī balāni patvā hiribalaṁ hotīti vuttā, lokapāladukaṁ patvā hirīti.",
  "atk-abh01a4:374_4": "Ottappepi eseva nayo.",
  "atk-abh01a4:374_5": "Alobho mūlaṁ patvā alobho hotīti vutto, kammapathaṁ patvā anabhijjhāti.",
  "atk-abh01a4:374_6": "Adoso mūlaṁ patvā adoso hotīti vutto, kammapathaṁ patvā abyāpādoti.",
  "atk-abh01a4:374_7": "Ime satta dvīsu ṭhānesu vibhattā.",
  "atk-abh01a4:375_0": "Vedanā pana phassapañcakaṁ patvā vedanā hotīti vuttā, jhānaṅgāni patvā sukhanti, indriyāni patvā somanassindriyanti.",
  "atk-abh01a4:375_1": "Evaṁ eko dhammo tīsu ṭhānesu vibhatto.",
  "atk-abh01a4:376_0": "Vīriyaṁ pana indriyāni patvā vīriyindriyaṁ hotīti vuttaṁ, maggaṅgāni patvā sammāvāyāmoti, balāni patvā vīriyabalanti, piṭṭhidukaṁ patvā paggāhoti.",
  "atk-abh01a4:376_1": "Satipi indriyāni patvā satindriyaṁ hotīti vuttā, maggaṅgāni patvā sammāsatīti, balāni patvā satibalanti, piṭṭhidukaṁ patvā sati hotīti vuttā.",
  "atk-abh01a4:376_2": "Evaṁ ime dve dhammā catūsu ṭhānesu vibhattā.",
  "atk-abh01a4:377_0": "Samādhi pana jhānaṅgāni patvā cittassekaggatā hotīti vutto, indriyāni patvā samādhindriyanti, maggaṅgāni patvā sammāsamādhīti.",
  "atk-abh01a4:377_1": "Balāni patvā samādhibalanti, piṭṭhidukaṁ patvā samatho avikkhepoti.",
  "atk-abh01a4:377_2": "Evamayaṁ eko dhammo chasu ṭhānesu vibhatto.",
  "atk-abh01a4:378_0": "Paññā pana indriyāni patvā paññindriyaṁ hotīti vuttā, maggaṅgāni patvā sammādiṭṭhīti, balāni patvā paññābalanti, mūlāni patvā amohoti, kammapathaṁ patvā sammādiṭṭhīti, piṭṭhidukaṁ patvā sampajaññaṁ vipassanāti.",
  "atk-abh01a4:378_1": "Evaṁ eko dhammo sattasu ṭhānesu vibhatto.",
  "atk-abh01a4:379_0": "Sace pana koci vadeyya –",
  "atk-abh01a4:379_1": "‘ettha apubbaṁ nāma natthi, heṭṭhā gahitameva gaṇhitvā tasmiṁ tasmiṁ ṭhāne padaṁ pūritaṁ, ananusandhikā kathā uppaṭipāṭiyā corehi ābhatabhaṇḍasadisā, goyūthena gatamagge ālulitatiṇasadisā ajānitvā kathitā’ti, so ‘māheva’nti paṭisedhetvā vattabbo –",
  "atk-abh01a4:379_2": "‘buddhānaṁ desanā ananusandhikā nāma natthi, sānusandhikā va hoti.",
  "atk-abh01a4:379_3": "Ajānitvā kathitāpi natthi, sabbā jānitvā kathitāyeva.",
  "atk-abh01a4:379_4": "Sammāsambuddho hi tesaṁ tesaṁ dhammānaṁ kiccaṁ jānāti, taṁ ñatvā kiccavasena vibhattiṁ āropento aṭṭhārasa dhammā ekekakiccāti ñatvā ekekasmiṁ ṭhāne vibhattiṁ āropesi.",
  "atk-abh01a4:379_5": "Satta dhammā dvedvekiccāti ñatvā dvīsu dvīsu ṭhānesu vibhattiṁ āropesi.",
  "atk-abh01a4:379_6": "Vedanā tikiccāti ñatvā tīsu ṭhānesu vibhattiṁ āropesi.",
  "atk-abh01a4:379_7": "Vīriyasatīnaṁ cattāri cattāri kiccānīti ñatvā catūsu catūsu ṭhānesu vibhattiṁ āropesi.",
  "atk-abh01a4:379_8": "Samādhi chakiccoti ñatvā chasu ṭhānesu vibhattiṁ āropesi.",
  "atk-abh01a4:379_9": "Paññā sattakiccāti ñatvā sattasu ṭhānesu vibhattiṁ āropesi’.",
  "atk-abh01a4:380_0": "Tatridaṁ opammaṁ –",
  "atk-abh01a4:380_1": "eko kira paṇḍito rājā rahogato cintesi –",
  "atk-abh01a4:380_2": "‘imaṁ rājakulasantakaṁ na yathā vā tathā vā khāditabbaṁ, sippānucchavikaṁ vetanaṁ vaḍḍhessāmī’ti.",
  "atk-abh01a4:380_3": "So sabbe sippike sannipātāpetvā ‘ekekasippajānanake pakkosathā’ti āha.",
  "atk-abh01a4:380_4": "Evaṁ pakkosiyamānā aṭṭhārasa janā uṭṭhahiṁsu.",
  "atk-abh01a4:380_5": "Tesaṁ ekekaṁ paṭivīsaṁ dāpetvā vissajjesi.",
  "atk-abh01a4:380_6": "‘Dve dve sippāni jānantā āgacchantū’ti vutte pana satta janā āgamaṁsu.",
  "atk-abh01a4:380_7": "Tesaṁ dve dve paṭivīse dāpesi.",
  "atk-abh01a4:380_8": "‘Tīṇi sippāni jānantā āgacchantū’ti vutte ekova āgacchi.",
  "atk-abh01a4:380_9": "Tassa tayo paṭivīse dāpesi.",
  "atk-abh01a4:380_10": "‘Cattāri sippāni jānantā āgacchantū’ti vutte dve janā āgamaṁsu.",
  "atk-abh01a4:380_11": "Tesaṁ cattāri cattāri paṭivīse dāpesi.",
  "atk-abh01a4:380_12": "‘Pañca sippāni jānantā āgacchantū’ti vutte ekopi nāgacchi .",
  "atk-abh01a4:380_13": "‘Cha sippāni jānantā āgacchantū’ti vutte ekova āgacchi.",
  "atk-abh01a4:380_14": "Tassa cha paṭivīse dāpesi.",
  "atk-abh01a4:380_15": "‘Satta sippāni jānantā āgacchantū’ti vutte ekova āgacchi.",
  "atk-abh01a4:380_16": "Tassa satta paṭivīse dāpesi.",
  "atk-abh01a4:381_0": "Tattha paṇḍito rājā viya anuttaro dhammarājā.",
  "atk-abh01a4:381_1": "Sippajānanakā viya cittacittaṅgavasena uppannā dhammā.",
  "atk-abh01a4:381_2": "Sippānucchavikavetanavaḍḍhanaṁ viya kiccavasena tesaṁ tesaṁ dhammānaṁ vibhattiāropanaṁ.",
  "atk-abh01a4:382_0": "Sabbepi panete dhammā phassapañcakavasena jhānaṅgavasena indriyavasena maggavasena balavasena mūlavasena kammapathavasena lokapālavasena passaddhivasena lahutāvasena mudutāvasena kammaññatāvasena pāguññatāvasena ujukatāvasena satisampajaññavasena samathavipassanāvasena paggāhāvikkhepavasenāti sattarasa rāsayo hontīti.",
  "atk-abh01a4:383_0": "Dhammuddesavārakathā niṭṭhitā.",
  "atk-abh01a4:384_0": "Kāmāvacarakusalaṁ niddesavārakathā",
  "atk-abh01a4:385_0": "2.",
  "atk-abh01a4:385_1": "Idāni tāneva dhammuddesavāre pāḷiāruḷhāni chappaññāsa padāni vibhajitvā dassetuṁ ‘katamo tasmiṁ samaye phasso hotī’tiādinā nayena niddesavāro āraddho.",
  "atk-abh01a4:386_0": "Tattha pucchāya tāva ayamattho –",
  "atk-abh01a4:386_1": "yasmiṁ samaye kāmāvacaraṁ kusalaṁ somanassasahagataṁ tihetukaṁ asaṅkhārikaṁ mahācittaṁ uppajjati, tasmiṁ samaye phasso hotīti vutto, katamo so phassoti iminā nayena sabbapucchāsu attho veditabbo.",
  "atk-abh01a4:387_0": "Yo tasmiṁ samaye phassoti tasmiṁ samaye yo phusanakavasena uppanno phasso, so phassoti.",
  "atk-abh01a4:387_1": "Idaṁ phassassa sabhāvadīpanato sabhāvapadaṁ nāma.",
  "atk-abh01a4:387_2": "Phusanāti phusanākāro.",
  "atk-abh01a4:387_3": "Samphusanāti phusanākārova upasaggena padaṁ vaḍḍhetvā vutto.",
  "atk-abh01a4:387_4": "Samphusitattanti samphusitabhāvo.",
  "atk-abh01a4:387_5": "Ayaṁ panettha yojanā –",
  "atk-abh01a4:387_6": "yo tasmiṁ samaye phusanakavasena phasso, yā tasmiṁ samaye phusanā, yā tasmiṁ samaye samphusanā, yaṁ tasmiṁ samaye samphusitattaṁ;",
  "atk-abh01a4:387_7": "atha vā, yo tasmiṁ samaye phusanavasena phasso, aññenāpi pariyāyena phusanā samphusanā samphusitattanti vuccati, ayaṁ tasmiṁ samaye phasso hotīti.",
  "atk-abh01a4:387_8": "Vedanādīnampi niddesesu imināva nayena padayojanā veditabbā.",
  "atk-abh01a4:388_0": "Ayaṁ panettha sabbasādhāraṇo vibhattivinicchayo.",
  "atk-abh01a4:388_1": "Yānimāni bhagavatā paṭhamaṁ kāmāvacaraṁ kusalaṁ mahācittaṁ bhājetvā dassentena atirekapaṇṇāsapadāni mātikāvasena ṭhapetvā puna ekekapadaṁ gahetvā vibhattiṁ āropitāni, tāni vibhattiṁ gacchantāni tīhi kāraṇehi vibhattiṁ gacchanti;",
  "atk-abh01a4:388_2": "nānā hontāni catūhi kāraṇehi nānā bhavanti.",
  "atk-abh01a4:388_3": "Aparadīpanā panettha dve ṭhānāni gacchati. Kathaṁ?",
  "atk-abh01a4:388_4": "Etānihi byañjanavasena upasaggavasena atthavasenāti imehi tīhi kāraṇehi vibhattiṁ gacchanti.",
  "atk-abh01a4:388_5": "Tattha kodho kujjhanā kujjhitattaṁ, doso dussanā dussitattanti evaṁ byañjanavasena vibhattigamanaṁ veditabbaṁ.",
  "atk-abh01a4:388_6": "Ettha hi ekova kodho byañjanavasena evaṁ vibhattiṁ gato.",
  "atk-abh01a4:388_7": "Cāro vicāro anuvicāro upavicāroti evaṁ pana upasaggavasena vibhattigamanaṁ veditabbaṁ.",
  "atk-abh01a4:388_8": "Paṇḍiccaṁ kosallaṁ nepuññaṁ vebhabyā cintā upaparikkhāti evaṁ atthavasena vibhattigamanaṁ veditabbaṁ.",
  "atk-abh01a4:388_9": "Tesu phassapadaniddese tāva imā tissopi vibhattiyo labbhanti.",
  "atk-abh01a4:388_10": "‘Phasso phusanā’ti hi byañjanavasena vibhattigamanaṁ hoti.",
  "atk-abh01a4:388_11": "‘Samphusanā’ti upasaggavasena.",
  "atk-abh01a4:388_12": "‘Samphusitatta’nti atthavasena.",
  "atk-abh01a4:388_13": "Iminā nayena sabbapadaniddesesu vibhattigamanaṁ veditabbaṁ.",
  "atk-abh01a4:389_0": "Nānā hontānipi pana nāmanānattena lakkhaṇanānattena kiccanānattena paṭikkhepanānattenāti imehi catūhi kāraṇehi nānā honti.",
  "atk-abh01a4:389_1": "Tattha katamo tasmiṁ samaye byāpādo hoti?",
  "atk-abh01a4:389_2": "Yo tasmiṁ samaye doso dussanāti (dha. sa.",
  "atk-abh01a4:389_3": "419) ettha byāpādoti vā, dosoti vā, dvepi ete kodho eva, nāmena nānattaṁ gatāti.",
  "atk-abh01a4:389_4": "Evaṁ ‘nāmanānattena’ nānattaṁ veditabbaṁ.",
  "atk-abh01a4:390_0": "Rāsaṭṭhena ca pañcapi khandhā ekova khandho hoti.",
  "atk-abh01a4:390_1": "Ettha pana rūpaṁ ruppanalakkhaṇaṁ, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṁ vijānanalakkhaṇanti iminā lakkhaṇanānattena pañcakkhandhā honti.",
  "atk-abh01a4:390_2": "Evaṁ ‘lakkhaṇanānattena’ nānattaṁ veditabbaṁ.",
  "atk-abh01a4:391_0": "Cattāro sammappadhānā –",
  "atk-abh01a4:391_1": "‘‘idha bhikkhu anuppannānaṁ pāpakānaṁ akusalānaṁ dhammānaṁ anuppādāya…pe…",
  "atk-abh01a4:391_2": "cittaṁ paggaṇhāti padahatī’’ti (vibha. 390; dī. ni.",
  "atk-abh01a4:391_3": "2.402) ekameva vīriyaṁ kiccanānattena catūsu ṭhānesu āgataṁ.",
  "atk-abh01a4:391_4": "Evaṁ ‘kiccanānattena’ nānattaṁ veditabbaṁ.",
  "atk-abh01a4:392_0": "Cattāro asaddhammā –",
  "atk-abh01a4:392_1": "kodhagarutā na saddhammagarutā, makkhagarutā na saddhammagarutā, lābhagarutā na saddhammagarutā, sakkāragarutā na saddhammagarutāti, evamādīsu (a. ni.",
  "atk-abh01a4:392_2": "4.44) pana ‘paṭikkhepanānattena’ nānattaṁ veditabbaṁ.",
  "atk-abh01a4:393_0": "Imāni pana cattāri nānattāni na phasseyeva labbhanti, sabbesupi phassapañcakādīsu labbhanti.",
  "atk-abh01a4:393_1": "Phassassa hi phassoti nāmaṁ…pe…",
  "atk-abh01a4:393_2": "cittassa cittanti.",
  "atk-abh01a4:393_3": "Phasso ca phusanalakkhaṇo, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṁ vijānanalakkhaṇaṁ.",
  "atk-abh01a4:393_4": "Tathā phasso phusanakicco, vedanā anubhavanakiccā, saññā sañjānanakiccā, cetanā cetayitakiccā, viññāṇaṁ vijānanakiccanti.",
  "atk-abh01a4:393_5": "Evaṁ kiccanānattena nānattaṁ veditabbaṁ.",
  "atk-abh01a4:394_0": "Paṭikkhepanānattaṁ phassapañcamake natthi.",
  "atk-abh01a4:394_1": "Alobhādiniddese pana alobho alubbhanā alubbhitattantiādinā nayena labbhatīti evaṁ paṭikkhepanānattena nānattaṁ veditabbaṁ.",
  "atk-abh01a4:394_2": "Evaṁ sabbapadaniddesesu labbhamānavasena catubbidhampi nānattaṁ veditabbaṁ.",
  "atk-abh01a4:395_0": "Aparadīpanā pana padatthuti vā hoti daḷhīkammaṁ vāti evaṁ dve ṭhānāni gacchati.",
  "atk-abh01a4:395_1": "Yaṭṭhikoṭiyā uppīḷentena viya hi sakimeva phassoti vutte etaṁ padaṁ phullitamaṇḍitavibhūsitaṁ nāma na hoti.",
  "atk-abh01a4:395_2": "Punappunaṁ byañjanavasena upasaggavasena atthavasena ‘phasso phusanā samphusanā samphusitatta’nti vutte phullitamaṇḍitavibhūsitaṁ nāma hoti.",
  "atk-abh01a4:395_3": "Yathā hi daharakumāraṁ nhāpetvā, manoramaṁ vatthaṁ paridahāpetvā pupphāni piḷandhāpetvā akkhīni añjetvā athassa nalāṭe ekameva manosilābinduṁ kareyyuṁ, tassa na ettāvatā cittatilako nāma hoti.",
  "atk-abh01a4:395_4": "Nānāvaṇṇehi pana parivāretvā bindūsu katesu cittatilako nāma hoti.",
  "atk-abh01a4:395_5": "Evaṁsampadamidaṁ veditabbaṁ.",
  "atk-abh01a4:395_6": "Ayaṁ ‘padatthuti’ nāma.",
  "atk-abh01a4:396_0": "Byañjanavasena upasaggavasena atthavasena ca punappunaṁ bhaṇanameva daḷhīkammaṁ nāma.",
  "atk-abh01a4:396_1": "Yathā hi ‘āvuso’ti vā ‘bhante’ti vā ‘yakkho’ti vā ‘sappo’ti vā vutte daḷhīkammaṁ nāma na hoti.",
  "atk-abh01a4:396_2": "‘Āvuso āvuso’‘bhante bhante’‘yakkho yakkho’‘sappo sappo’ti vutte pana daḷhīkammaṁ nāma hoti.",
  "atk-abh01a4:396_3": "Evameva sakideva yaṭṭhikoṭiyā uppīḷentena viya ‘phasso’ti vutte padaṁ daḷhīkammaṁ nāma na hoti.",
  "atk-abh01a4:396_4": "Punappunaṁ byañjanavasena upasaggavasena atthavasena ‘phasso phusanā samphusanā samphusitatta’nti vutteyeva ‘daḷhīkammaṁ’ nāma hotīti.",
  "atk-abh01a4:396_5": "Evaṁ aparadīpanā dve ṭhānāni gacchati.",
  "atk-abh01a4:396_6": "Etassāpi vasena labbhamānakapadaniddesesu sabbattha attho veditabbo.",
  "atk-abh01a4:397_0": "Ayaṁ tasmiṁ samaye phasso hotīti yasmiṁ samaye paṭhamaṁ kāmāvacaraṁ mahākusalacittaṁ uppajjati, tasmiṁ samaye ayaṁ phasso nāma hotīti attho.",
  "atk-abh01a4:397_1": "Ayaṁ tāva phassapadaniddesassa vaṇṇanā.",
  "atk-abh01a4:397_2": "Ito paresu pana vedanādīnaṁ padānaṁ niddesesu visesamattameva vaṇṇayissāma.",
  "atk-abh01a4:397_3": "Sesaṁ idha vuttanayeneva veditabbaṁ.",
  "atk-abh01a4:398_0": "3.Yaṁ tasmiṁ samayeti ettha kiñcāpi katamā tasmiṁ samaye vedanā hotīti āraddhaṁ, ‘sātapadavasena pana ‘ya’nti vuttaṁ.",
  "atk-abh01a4:398_1": "Tajjāmanoviññāṇadhātusamphassajanti ettha ‘tajjā’ vuccati tassa sātasukhassa anucchavikā sāruppā.",
  "atk-abh01a4:398_2": "Anucchavikatthopi hi ayaṁ ‘tajjā’-saddo hoti. Yathāha –",
  "atk-abh01a4:398_3": "‘‘tajjaṁ tassāruppaṁ kathaṁ mantetī’’ti (ma. ni. 3.246).",
  "atk-abh01a4:398_4": "Tehi vā rūpādīhi ārammaṇehi imassa ca sukhassa paccayehi jātātipi tajjā.",
  "atk-abh01a4:398_5": "Manoviññāṇameva nissattaṭṭhena dhātūti manoviññāṇadhātu.",
  "atk-abh01a4:398_6": "Samphassato jātaṁ, samphasse vā jātanti samphassajaṁ.",
  "atk-abh01a4:398_7": "Cittanissitattā cetasikaṁ.",
  "atk-abh01a4:398_8": "Madhuraṭṭhena sātaṁ.",
  "atk-abh01a4:398_9": "Idaṁ vuttaṁ hoti –",
  "atk-abh01a4:398_10": "yaṁ tasmiṁ samaye yathāvuttena atthena tajjāya manoviññāṇadhātuyā samphassajaṁ cetasikaṁ sātaṁ, ayaṁ tasmiṁ samaye vedanā hotīti.",
  "atk-abh01a4:398_11": "Evaṁ sabbapadehi saddhiṁ yojanā veditabbā.",
  "atk-abh01a4:399_0": "Idāni cetasikaṁ sukhantiādīsu cetasikapadena kāyikasukhaṁ paṭikkhipati, sukhapadena cetasikaṁ dukkhaṁ.",
  "atk-abh01a4:399_1": "Cetosamphassajanti cittasamphasse jātaṁ.",
  "atk-abh01a4:399_2": "Sātaṁ sukhaṁ vedayitanti sātaṁ vedayitaṁ, na asātaṁ vedayitaṁ;",
  "atk-abh01a4:399_3": "sukhaṁ vedayitaṁ, na dukkhaṁ vedayitaṁ.",
  "atk-abh01a4:399_4": "Parato tīṇi padāni itthiliṅgavasena vuttāni.",
  "atk-abh01a4:399_5": "Sātā vedanā, na asātā;",
  "atk-abh01a4:399_6": "sukhā vedanā, na dukkhāti.",
  "atk-abh01a4:399_7": "Ayameva panettha attho.",
  "atk-abh01a4:400_0": "4.",
  "atk-abh01a4:400_1": "Saññāniddese tajjāmanoviññāṇadhātusamphassajāti tassākusalasaññāya anucchavikāya manoviññāṇadhātuyā samphassamhi jātā.",
  "atk-abh01a4:400_2": "Saññāti sabhāvanāmaṁ.",
  "atk-abh01a4:400_3": "Sañjānanāti sañjānanākāro.",
  "atk-abh01a4:400_4": "Sañjānitattanti sañjānitabhāvo.",
  "atk-abh01a4:401_0": "5.Cetanāniddesepi imināva nayena veditabbo.",
  "atk-abh01a4:402_0": "Cittaniddese cittavicittatāya cittaṁ.",
  "atk-abh01a4:402_1": "Ārammaṇaṁ minamānaṁ jānātīti mano.",
  "atk-abh01a4:402_2": "Mānasanti mano eva.",
  "atk-abh01a4:402_3": "‘‘Antalikkhacaro pāso yvāyaṁ carati mānaso’’ti (saṁ. ni. 1.151; mahāva.",
  "atk-abh01a4:402_4": "33) hi ettha pana sampayuttakadhammo ‘mānaso’ti vutto.",
  "atk-abh01a4:403_0": "‘‘Kathañhi bhagavā tuyhaṁ, sāvako sāsane rato;",
  "atk-abh01a4:404_0": "Appattamānaso sekkho, kālaṁ kayirā jane sutā’’ti. (saṁ. ni. 1.159);",
  "atk-abh01a4:405_0": "Ettha arahattaṁ ‘mānasa’nti vuttaṁ.",
  "atk-abh01a4:405_1": "Idha pana ‘manova’ mānasaṁ.",
  "atk-abh01a4:405_2": "Byañjanavasena hetaṁ padaṁ vaḍḍhitaṁ.",
  "atk-abh01a4:406_0": "Hadayanti cittaṁ.",
  "atk-abh01a4:406_1": "‘‘Cittaṁ vā te khipissāmi, hadayaṁ vā te phālessāmī’’ti (saṁ. ni. 1.237; su. ni.",
  "atk-abh01a4:406_2": "āḷavakasutta) ettha uro hadayanti vuttaṁ.",
  "atk-abh01a4:406_3": "‘‘Hadayā hadayaṁ maññe aññāya tacchatī’’ti (ma. ni.",
  "atk-abh01a4:406_4": "1.63) ettha cittaṁ.",
  "atk-abh01a4:406_5": "‘‘Vakkaṁ hadaya’’nti (dī. ni. 2.377; ma. ni.",
  "atk-abh01a4:406_6": "1.110) ettha hadayavatthu.",
  "atk-abh01a4:406_7": "Idha pana cittameva abbhantaraṭṭhena ‘hadaya’nti vuttaṁ.",
  "atk-abh01a4:406_8": "Tameva parisuddhaṭṭhena paṇḍaraṁ.",
  "atk-abh01a4:406_9": "Bhavaṅgaṁ sandhāyetaṁ vuttaṁ. Yathāha –",
  "atk-abh01a4:406_10": "‘‘pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha’’nti (a. ni. 1.49).",
  "atk-abh01a4:406_11": "Tato nikkhantattā pana akusalampi, gaṅgāya nikkhantā nadī gaṅgā viya, godhāvarito nikkhantā godhāvarī viya ca, paṇḍarantveva vuttaṁ.",
  "atk-abh01a4:407_0": "Mano manāyatananti idha pana manoggahaṇaṁ manasseva āyatanabhāvadīpanatthaṁ.",
  "atk-abh01a4:407_1": "Tenetaṁ dīpeti –",
  "atk-abh01a4:407_2": "‘nayidaṁ devāyatanaṁ viya manassa āyatanattā manāyatanaṁ, atha kho mano eva āyatanaṁ manāyatana’nti.",
  "atk-abh01a4:407_3": "Tattha nivāsaṭhānaṭṭhena ākaraṭṭhena samosaraṇaṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ.",
  "atk-abh01a4:407_4": "Tathā hi loke ‘issarāyatanaṁ vāsudevāyatana’ntiādīsu nivāsaṭṭhānaṁ āyatananti vuccati.",
  "atk-abh01a4:407_5": "‘Suvaṇṇāyatanaṁ rajatāyatana’ntiādīsu ākaro.",
  "atk-abh01a4:407_6": "Sāsane pana ‘‘manorame āyatane sevanti naṁ vihaṅgamā’’tiādīsu (a. ni.",
  "atk-abh01a4:407_7": "5.38) samosaraṇaṭṭhānaṁ.",
  "atk-abh01a4:407_8": "‘‘Dakkhiṇāpatho gunnaṁ āyatana’’ntiādīsu sañjātideso.",
  "atk-abh01a4:407_9": "‘‘Tatra tatreva sakkhibhabbataṁ pāpuṇāti sati satiāyatane’’tiādīsu (ma. ni.",
  "atk-abh01a4:407_10": "3.158) kāraṇaṁ.",
  "atk-abh01a4:407_11": "Idha pana sañjātidesaṭṭhena samosaraṇaṭhānaṭṭhena kāraṇaṭṭhenāti tidhāpi vaṭṭati.",
  "atk-abh01a4:408_0": "Phassādayo hi dhammā ettha sañjāyantīti sañjātidesaṭṭhenapi etaṁ āyatanaṁ.",
  "atk-abh01a4:408_1": "Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭhānaṭṭhenapi āyatanaṁ.",
  "atk-abh01a4:408_2": "Phassādīnaṁ pana sahajātādipaccayaṭṭhena kāraṇattā kāraṇaṭṭhenapi āyatananti veditabbaṁ.",
  "atk-abh01a4:408_3": "Manindriyaṁ vuttatthameva.",
  "atk-abh01a4:409_0": "Vijānātīti viññāṇaṁ viññāṇameva khandho viññāṇakkhandho.",
  "atk-abh01a4:409_1": "Tassa rāsiādivasena attho veditabbo.",
  "atk-abh01a4:409_2": "Mahāudakakkhandhotveva saṅkhyaṁ gacchatīti (a. ni. 4.51).",
  "atk-abh01a4:409_3": "Ettha hi rāsaṭṭhena khandho vutto.",
  "atk-abh01a4:409_4": "‘‘Sīlakkhandho samādhikkhandho’’tiādīsu (dī. ni.",
  "atk-abh01a4:409_5": "3.355) guṇaṭṭhena.",
  "atk-abh01a4:409_6": "‘‘Addasā kho bhagavā mahantaṁ dārukkhandha’’nti (saṁ. ni.",
  "atk-abh01a4:409_7": "4.241) ettha paṇṇattimattaṭṭhena.",
  "atk-abh01a4:409_8": "Idha pana ruḷhito khandho vutto.",
  "atk-abh01a4:409_9": "Rāsaṭṭhena hi viññāṇakkhandhassa ekadeso ekaṁ viññāṇaṁ.",
  "atk-abh01a4:409_10": "Tasmā yathā rukkhassa ekadesaṁ chindanto rukkhaṁ chindatīti vuccati, evameva viññāṇakkhandhassa ekadesabhūtaṁ ekampi viññāṇaṁ ruḷhito viññāṇakkhandhoti vuttaṁ.",
  "atk-abh01a4:410_0": "Tajjāmanoviññāṇadhātūti tesaṁ phassādīnaṁ dhammānaṁ anucchavikā manoviññāṇadhātu.",
  "atk-abh01a4:410_1": "Imasmiñhi pade ekameva cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena nissattaṭṭhena vā dhātūti tīhi nāmehi vuttaṁ.",
  "atk-abh01a4:410_2": "Iti imasmiṁ phassapañcamake phasso tāva yasmā phasso eva, na tajjāmanoviññāṇadhātusamphassajo, cittañca yasmā tajjāmanoviññāṇadhātu eva, tasmā imasmiṁ padadvaye ‘tajjāmanoviññāṇadhātusamphassajā’ti paññatti na āropitā.",
  "atk-abh01a4:410_3": "Vitakkapadādīsu pana labbhamānāpi idha pacchinnattā na uddhaṭā.",
  "atk-abh01a4:411_0": "Imesañca pana phassapañcamakānaṁ dhammānaṁ pāṭiyekkaṁ pāṭiyekkaṁ vinibbhogaṁ katvā paññattiṁ uddharamānena bhagavatā dukkaraṁ kataṁ.",
  "atk-abh01a4:411_1": "Nānāudakānañhi nānātelānaṁ vā ekabhājane pakkhipitvā divasaṁ nimmathitānaṁ vaṇṇa gandharasānaṁ nānatāya disvā vā ghāyitvā vā sāyitvā vā nānākaraṇaṁ sakkā bhaveyya ñātuṁ.",
  "atk-abh01a4:411_2": "Evaṁ santepi taṁ dukkaranti vuttaṁ.",
  "atk-abh01a4:411_3": "Sammāsambuddhena pana imesaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ pāṭiyekkaṁ pāṭiyekkaṁ vinibbhogaṁ katvā paññattiṁ uddharamānena atidukkaraṁ kataṁ.",
  "atk-abh01a4:411_4": "Tenāha āyasmā nāgasenatthero –",
  "atk-abh01a4:412_0": "‘‘Dukkaraṁ, mahārāja, bhagavatā katanti.",
  "atk-abh01a4:412_1": "‘Kiṁ, bhante nāgasena, bhagavatā dukkaraṁ kata’nti.",
  "atk-abh01a4:412_2": "‘Dukkaraṁ, mahārāja, bhagavatā kataṁ, yaṁ imesaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ vavatthānaṁ akkhātaṁ –",
  "atk-abh01a4:412_3": "ayaṁ phasso, ayaṁ vedanā, ayaṁ saññā, ayaṁ cetanā, idaṁ citta’nti.",
  "atk-abh01a4:412_4": "‘Opammaṁ, bhante, karohī’ti.",
  "atk-abh01a4:412_5": "‘Yathā, mahārāja, kocideva puriso nāvāya samuddaṁ ajjhogāhetvā hatthapuṭena udakaṁ gahetvā jivhāya sāyitvā jāneyya nu kho, mahārāja, so puriso –",
  "atk-abh01a4:412_6": "idaṁ gaṅgāya udakaṁ, idaṁ yamunāya udakaṁ, idaṁ aciravatiyā udakaṁ, idaṁ sarabhuyā udakaṁ, idaṁ mahiyā udaka’nti?",
  "atk-abh01a4:412_7": "‘Dukkaraṁ, bhante, jānitu’nti.",
  "atk-abh01a4:412_8": "‘Tato dukkarataraṁ kho, mahārāja, bhagavatā kataṁ yaṁ imesaṁ arūpīnaṁ cittacetasikānaṁ dhammānaṁ…pe…",
  "atk-abh01a4:412_9": "idaṁ citta’’’nti (mi. pa. 2.7.16).",
  "atk-abh01a4:413_0": "7.",
  "atk-abh01a4:413_1": "Vitakkaniddese takkanavasena takko.",
  "atk-abh01a4:413_2": "Tassa tittakaṁ takkesi kumbhaṁ takkesi sakaṭaṁ takkesi yojanaṁ takkesi addhayojanaṁ takkesīti evaṁ takkanavasena pavatti veditabbā.",
  "atk-abh01a4:413_3": "Idaṁ takkassa sabhāvapadaṁ.",
  "atk-abh01a4:413_4": "Vitakkanavasena vitakko.",
  "atk-abh01a4:413_5": "Balavataratakkassetaṁ nāmaṁ.",
  "atk-abh01a4:413_6": "Suṭṭhu kappanavasena saṅkappo.",
  "atk-abh01a4:413_7": "Ekaggaṁ cittaṁ ārammaṇe appetīti appanā.",
  "atk-abh01a4:413_8": "Dutiyapadaṁ upasaggavasena vaḍḍhitaṁ .",
  "atk-abh01a4:413_9": "Balavatarā vā appanā byappanā.",
  "atk-abh01a4:413_10": "Ārammaṇe cittaṁ abhiniropeti patiṭṭhāpetīti cetaso abhiniropanā.",
  "atk-abh01a4:413_11": "Yāthāvatāya niyyānikatāya ca kusalabhāvappatto pasattho saṅkappoti sammāsaṅkappo.",
  "atk-abh01a4:414_0": "8.",
  "atk-abh01a4:414_1": "Vicāraniddese ārammaṇe caraṇakavasena cāro.",
  "atk-abh01a4:414_2": "Idamassa sabhāvapadaṁ.",
  "atk-abh01a4:414_3": "Vicaraṇavasena vicāro.",
  "atk-abh01a4:414_4": "Anugantvā vicaraṇavasena anuvicāro.",
  "atk-abh01a4:414_5": "Upagantvā vicaraṇavasena upavicāroti.",
  "atk-abh01a4:414_6": "Upasaggavasena vā padāni vaḍḍhitāni.",
  "atk-abh01a4:414_7": "Ārammaṇe cittaṁ, saraṁ viya jiyāya, anusandahitvā ṭhapanato cittassa anusandhānatā.",
  "atk-abh01a4:414_8": "Ārammaṇaṁ anupekkhamāno viya tiṭṭhatīti anupekkhanatā.",
  "atk-abh01a4:414_9": "Vicaraṇavasena vā upekkhanatā anupekkhanatā.",
  "atk-abh01a4:415_0": "9.",
  "atk-abh01a4:415_1": "Pītiniddese pītīti sabhāvapadaṁ.",
  "atk-abh01a4:415_2": "Pamuditassa bhāvo pāmojjaṁ.",
  "atk-abh01a4:415_3": "Āmodanākāro āmodanā.",
  "atk-abh01a4:415_4": "Pamodanākāro pamodanā.",
  "atk-abh01a4:415_5": "Yathā vā bhesajjānaṁ vā telānaṁ vā uṇhodakasītodakānaṁ vā ekatokaraṇaṁ modanāti vuccati, evamayampi pīti dhammānaṁ ekatokaraṇena modanā.",
  "atk-abh01a4:415_6": "Upasaggavasena pana maṇḍetvā āmodanā pamodanāti vuttā.",
  "atk-abh01a4:415_7": "Hāsetīti hāso.",
  "atk-abh01a4:415_8": "Pahāsetīti pahāso.",
  "atk-abh01a4:415_9": "Haṭṭhapahaṭṭhākārānametaṁ adhivacanaṁ.",
  "atk-abh01a4:415_10": "Vittīti vittaṁ;",
  "atk-abh01a4:415_11": "dhanassetaṁ nāmaṁ.",
  "atk-abh01a4:415_12": "Ayaṁ pana somanassapaccayattā vittisarikkhatāya vitti.",
  "atk-abh01a4:415_13": "Yathā hi dhanino dhanaṁ paṭicca somanassaṁ uppajjati, evaṁ pītimatopi pītiṁ paṭicca somanassaṁ uppajjati, tasmā vittīti vuttā.",
  "atk-abh01a4:415_14": "Tuṭṭhisabhāvasaṇṭhitāya pītiyā etaṁ nāmaṁ.",
  "atk-abh01a4:415_15": "Pītimā pana puggalo kāyacittānaṁ uggatattā abbhuggatattā udaggoti vuccati .",
  "atk-abh01a4:415_16": "Udaggassa bhāvo odagyaṁ.",
  "atk-abh01a4:415_17": "Attano manatā attamanatā.",
  "atk-abh01a4:415_18": "Anabhiraddhassa hi mano dukkhapadaṭṭhānattā attano mano nāma na hoti, abhiraddhassa pana sukhapadaṭṭhānattā attano mano nāma hoti.",
  "atk-abh01a4:415_19": "Iti attano manatā attamanatā, sakamanatā.",
  "atk-abh01a4:415_20": "Sakamanassa bhāvoti attho.",
  "atk-abh01a4:415_21": "Sā pana yasmā na aññassa kassaci attano manatā, cittasseva paneso bhāvo, cetasiko dhammo, tasmā attamanatā cittassāti vuttā.",
  "atk-abh01a4:416_0": "11.",
  "atk-abh01a4:416_1": "Ekaggatāniddese acalabhāvena ārammaṇe tiṭṭhatīti ṭhiti.",
  "atk-abh01a4:416_2": "Parato padadvayaṁ upasaggavasena vaḍḍhitaṁ.",
  "atk-abh01a4:416_3": "Apica sampayuttadhamme ārammaṇamhi sampiṇḍetvā tiṭṭhatīti saṇṭhiti.",
  "atk-abh01a4:416_4": "Ārammaṇaṁ ogāhetvā anupavisitvā tiṭṭhatīti avaṭṭhiti.",
  "atk-abh01a4:416_5": "Kusalapakkhasmiñhi cattāro dhammā ārammaṇaṁ ogāhanti –",
  "atk-abh01a4:416_6": "saddhā sati samādhi paññāti.",
  "atk-abh01a4:416_7": "Teneva saddhā okappanāti vuttā, sati apilāpanatāti, samādhi avaṭṭhitīti, paññā pariyogāhanāti.",
  "atk-abh01a4:416_8": "Akusalapakkhe pana tayo dhammā ārammaṇaṁ ogāhanti –",
  "atk-abh01a4:416_9": "taṇhā diṭṭhi avijjāti.",
  "atk-abh01a4:416_10": "Teneva te oghāti vuttā.",
  "atk-abh01a4:416_11": "Cittekaggatā panettha na balavatī hoti.",
  "atk-abh01a4:416_12": "Yathā hi rajuṭṭhānaṭṭhāne udakena siñcitvā sammaṭṭhe thokameva kālaṁ rajo sannisīdati, sukkhante sukkhante puna pakatibhāvena vuṭṭhāti, evameva akusalapakkhe cittekaggatā na balavatī hoti.",
  "atk-abh01a4:416_13": "Yathā pana tasmiṁ ṭhāne ghaṭehi udakaṁ āsiñcitvā kudālena khanitvā ākoṭanamaddanaghaṭṭanāni katvā upalitte ādāse viya chāyā paññāyati, vassasatātikkamepi taṁmuhuttakataṁ viya hoti, evameva kusalapakkhe cittekaggatā balavatī hoti.",
  "atk-abh01a4:417_0": "Uddhaccavicikicchāvasena pavattassa visāhārassa paṭipakkhato avisāhāro.",
  "atk-abh01a4:417_1": "Uddhaccavicikicchāvaseneva gacchantaṁ cittaṁ vikkhipati nāma.",
  "atk-abh01a4:417_2": "Ayaṁ pana tathāvidho vikkhepo na hotīti avikkhepo.",
  "atk-abh01a4:417_3": "Uddhaccavicikicchāvaseneva ca cittaṁ visāhaṭaṁ nāma hoti, ito cito ca harīyati.",
  "atk-abh01a4:417_4": "Ayaṁ pana evaṁ avisāhaṭassa mānasassa bhāvoti avisāhaṭamānasatā.",
  "atk-abh01a4:418_0": "Samathoti tividho samatho –",
  "atk-abh01a4:418_1": "cittasamatho, adhikaraṇasamatho, sabbasaṅkhārasamathoti.",
  "atk-abh01a4:418_2": "Tattha aṭṭhasu samāpattīsu cittekaggatā cittasamatho nāma.",
  "atk-abh01a4:418_3": "Tañhi āgamma cittacalanaṁ cittavipphanditaṁ sammati vūpasammati, tasmā so cittasamathoti vuccati.",
  "atk-abh01a4:418_4": "Sammukhāvinayādisattavidho samatho adhikaraṇasamatho nāma.",
  "atk-abh01a4:418_5": "Tañhi āgamma tāni tāni adhikaraṇāni sammanti vūpasammanti, tasmā so adhikaraṇasamathoti vuccati.",
  "atk-abh01a4:418_6": "Yasmā pana sabbe saṅkhārā nibbānaṁ āgamma sammanti vūpasammanti, tasmā taṁ sabbasaṅkhārasamathoti vuccati.",
  "atk-abh01a4:418_7": "Imasmiṁ atthe cittasamatho adhippeto.",
  "atk-abh01a4:418_8": "Samādhilakkhaṇe indaṭṭhaṁ kāretīti samādhindriyaṁ.",
  "atk-abh01a4:418_9": "Uddhacce na kampatīti samādhibalaṁ.",
  "atk-abh01a4:418_10": "Sammāsamādhīti yāthāvasamādhi niyyānikasamādhi kusalasamādhi.",
  "atk-abh01a4:419_0": "12.",
  "atk-abh01a4:419_1": "Saddhindriyaniddese buddhādiguṇānaṁ saddahanavasena saddhā.",
  "atk-abh01a4:419_2": "Buddhādīni vā ratanāni saddahati pattiyāyatīti saddhā.",
  "atk-abh01a4:419_3": "Saddahanāti saddahanākāro.",
  "atk-abh01a4:419_4": "Buddhādīnaṁ guṇe ogāhati, bhinditvā viya anupavisatīti okappanā.",
  "atk-abh01a4:419_5": "Buddhādīnaṁ guṇesu etāya sattā ativiya pasīdanti, sayaṁ vā abhippasīdatīti abhippasādo.",
  "atk-abh01a4:419_6": "Idāni yasmā saddhindriyādīnaṁ samāsapadānaṁ vasena aññasmiṁ pariyāye āraddhe ādipadaṁ gahetvāva padabhājanaṁ karīyati –",
  "atk-abh01a4:419_7": "ayaṁ abhidhamme dhammatā –",
  "atk-abh01a4:419_8": "tasmā puna saddhāti vuttaṁ.",
  "atk-abh01a4:419_9": "Yathā vā itthiyā indriyaṁ itthindriyaṁ, na tathā idaṁ.",
  "atk-abh01a4:419_10": "Idaṁ pana saddhāva indriyaṁ saddhindriyanti.",
  "atk-abh01a4:419_11": "Evaṁ samānādhikaraṇabhāvañāpanatthampi puna saddhāti vuttaṁ.",
  "atk-abh01a4:419_12": "Evaṁ sabbapadaniddesesu ādipadassa puna vacane payojanaṁ veditabbaṁ.",
  "atk-abh01a4:419_13": "Adhimokkhalakkhaṇe indaṭṭhaṁ kāretīti saddhindriyaṁ.",
  "atk-abh01a4:419_14": "Asaddhiye na kampatīti saddhābalaṁ.",
  "atk-abh01a4:420_0": "13.",
  "atk-abh01a4:420_1": "Vīriyindriyaniddese cetasikoti idaṁ vīriyassa niyamato cetasikabhāvadīpanatthaṁ vuttaṁ.",
  "atk-abh01a4:420_2": "Idañhi vīriyaṁ ‘‘yadapi, bhikkhave, kāyikaṁ vīriyaṁ tadapi vīriyasambojjhaṅgo, yadapi cetasikaṁ vīriyaṁ tadapi vīriyasambojjhaṅgoti.",
  "atk-abh01a4:420_3": "Itihidaṁ uddesaṁ gacchatī’’ti (saṁ. ni.",
  "atk-abh01a4:420_4": "5.233) evamādīsu suttesu caṅkamādīni karontassa uppannattā ‘kāyika’nti vuccamānampi kāyaviññāṇaṁ viya kāyikaṁ nāma natthi, cetasikameva panetanti dassetuṁ ‘cetasiko’ti vuttaṁ.",
  "atk-abh01a4:420_5": "Vīriyārambhoti vīriyasaṅkhāto ārambho.",
  "atk-abh01a4:420_6": "Iminā sesārambhe paṭikkhipati.",
  "atk-abh01a4:420_7": "Ayañhi ‘ārambha’-saddo kamme āpattiyaṁ kiriyāyaṁ vīriye hiṁsāya vikopaneti anekesu atthesu āgato.",
  "atk-abh01a4:421_0": "‘‘Yaṁkiñci dukkhaṁ sambhoti, sabbaṁ ārambhapaccayā;",
  "atk-abh01a4:422_0": "Ārambhānaṁ nirodhena, natthi dukkhassa sambhavo’’ti. (su. ni. 749);",
  "atk-abh01a4:423_0": "Ettha hi kammaṁ ‘ārambho’ti āgataṁ.",
  "atk-abh01a4:423_1": "‘‘Ārambhati ca vippaṭisārī ca hotī’’ti (a. ni. 5.142; pu. pa.",
  "atk-abh01a4:423_2": "191) ettha āpatti.",
  "atk-abh01a4:423_3": "‘‘Mahāyaññā mahārambhā na te honti mahapphalā’’ti (a. ni. 4.39; saṁ. ni.",
  "atk-abh01a4:423_4": "1.120) ettha yūpussāpanādikiriyā.",
  "atk-abh01a4:423_5": "‘‘Ārambhatha nikkamatha yuñjatha buddhasāsane’’ti (saṁ. ni.",
  "atk-abh01a4:423_6": "1.185) ettha vīriyaṁ.",
  "atk-abh01a4:423_7": "‘‘Samaṇaṁ gotamaṁ uddissa pāṇaṁ ārabhantī’’ti (ma. ni.",
  "atk-abh01a4:423_8": "2.51-52) ettha hiṁsā.",
  "atk-abh01a4:423_9": "‘‘Bījagāmabhūtagāmasamārambhā paṭivirato hotī’’ti (dī. ni. 1.10; ma. ni.",
  "atk-abh01a4:423_10": "1.293) ettha chedanabhañjanādikaṁ vikopanaṁ.",
  "atk-abh01a4:423_11": "Idha pana vīriyameva adhippetaṁ. Tenāha –",
  "atk-abh01a4:423_12": "‘vīriyārambhoti vīriyasaṅkhāto ārambho’ti.",
  "atk-abh01a4:423_13": "Vīriyañhi ārambhanakavasena ārambhoti vuccati.",
  "atk-abh01a4:423_14": "Idamassa sabhāvapadaṁ.",
  "atk-abh01a4:423_15": "Kosajjato nikkhamanavasena nikkamo.",
  "atk-abh01a4:423_16": "Paraṁ paraṁ ṭhānaṁ akkamanavasena parakkamo.",
  "atk-abh01a4:423_17": "Uggantvā yamanavasena uyyāmo.",
  "atk-abh01a4:423_18": "Byāyamanavasena vāyāmo.",
  "atk-abh01a4:423_19": "Ussāhanavasena ussāho.",
  "atk-abh01a4:423_20": "Adhimattussāhanavasena ussoḷhī.",
  "atk-abh01a4:423_21": "Thirabhāvaṭṭhena thāmo.",
  "atk-abh01a4:423_22": "Cittacetasikānaṁ dhāraṇavasena avicchedato vā pavattanavasena kusalasantānaṁ dhāretīti dhiti.",
  "atk-abh01a4:424_0": "Aparo nayo –",
  "atk-abh01a4:424_1": "nikkamo ceso kāmānaṁ panudanāya, parakkamo ceso bandhanacchedāya, uyyāmo ceso oghanittharaṇāya, vāyāmo ceso pāraṅgamanaṭṭhena, ussāho ceso pubbaṅgamaṭṭhena, ussoḷhī ceso adhimattaṭṭhena, thāmo ceso palighugghāṭanatāya, dhiti ceso avaṭṭhitikāritāyāti.",
  "atk-abh01a4:425_0": "‘‘Kāmaṁ taco ca nhāru ca aṭṭhi ca avasissatū’’ti (ma. ni. 2.184; saṁ. ni.",
  "atk-abh01a4:425_1": "2.22, 237; a. ni. 2.5; mahāni. 196; cūḷani.",
  "atk-abh01a4:425_2": "khaggavisāṇasuttaniddesa 154) evaṁ pavattikāle asithilaparakkamavasena asithilaparakkamatā;",
  "atk-abh01a4:425_3": "thiraparakkamo, daḷhaparakkamoti attho.",
  "atk-abh01a4:425_4": "Yasmā panetaṁ vīriyaṁ kusalakammakaraṇaṭṭhāne chandaṁ na nikkhipati, dhuraṁ na nikkhipati, na otāreti, na vissajjeti, anosakkitamānasataṁ āvahati, tasmā anikkhittachandatā anikkhittadhuratāti vuttaṁ.",
  "atk-abh01a4:425_5": "Yathā pana tajjātike udakasambhinnaṭṭhāne dhuravāhagoṇaṁ gaṇhathāti vadanti , so jaṇṇunā bhūmiṁ uppīḷetvāpi dhuraṁ vahati, bhūmiyaṁ patituṁ na deti, evameva vīriyaṁ kusalakammakaraṇaṭṭhāne dhuraṁ ukkhipati paggaṇhāti, tasmā dhurasampaggāhoti vuttaṁ.",
  "atk-abh01a4:425_6": "Paggahalakkhaṇe indaṭṭhaṁ kāretīti vīriyindriyaṁ.",
  "atk-abh01a4:425_7": "Kosajje na kampatīti vīriyabalaṁ.",
  "atk-abh01a4:425_8": "Yāthāvaniyyānikakusalavāyāmatāya sammāvāyāmo.",
  "atk-abh01a4:426_0": "14.",
  "atk-abh01a4:426_1": "Satindriyaniddese saraṇakavasena sati.",
  "atk-abh01a4:426_2": "Idaṁ satiyā sabhāvapadaṁ.",
  "atk-abh01a4:426_3": "Punappunaṁ saraṇato anussaraṇavasena anussati.",
  "atk-abh01a4:426_4": "Abhimukhaṁ gantvā viya saraṇato paṭisaraṇavasena paṭissati.",
  "atk-abh01a4:426_5": "Upasaggavasena vā vaḍḍhitamattametaṁ.",
  "atk-abh01a4:426_6": "Saraṇākāro saraṇatā.",
  "atk-abh01a4:426_7": "Yasmā pana saraṇatāti tiṇṇaṁ saraṇānampi nāmaṁ, tasmā taṁ paṭisedhetuṁ puna satiggahaṇaṁ kataṁ.",
  "atk-abh01a4:426_8": "Satisaṅkhātā saraṇatāti ayañhettha attho.",
  "atk-abh01a4:426_9": "Sutapariyattassa dhāraṇabhāvato dhāraṇatā.",
  "atk-abh01a4:426_10": "Anupavisanasaṅkhātena ogāhanaṭṭhena apilāpanabhāvo apilāpanatā.",
  "atk-abh01a4:426_11": "Yathā hi lābukaṭāhādīni udake plavanti, na anupavisanti, na tathā ārammaṇe sati.",
  "atk-abh01a4:426_12": "Ārammaṇañhesā anupavisati, tasmā apilāpanatāti vuttā.",
  "atk-abh01a4:426_13": "Cirakatacirabhāsitānaṁ asammussanabhāvato asammussanatā.",
  "atk-abh01a4:426_14": "Upaṭṭhānalakkhaṇe jotanalakkhaṇe ca indaṭṭhaṁ kāretīti indriyaṁ.",
  "atk-abh01a4:426_15": "Satisaṅkhātaṁ indriyaṁ satindriyaṁ.",
  "atk-abh01a4:426_16": "Pamāde na kampatīti satibalaṁ.",
  "atk-abh01a4:426_17": "Yāthāvasati niyyānikasati kusalasatīti sammāsati.",
  "atk-abh01a4:427_0": "16.",
  "atk-abh01a4:427_1": "Paññindriyaniddese tassa tassa atthassa pākaṭakaraṇasaṅkhātena paññāpanaṭṭhena paññā.",
  "atk-abh01a4:427_2": "Tena tena vā aniccādinā pakārena dhamme jānātītipi paññā.",
  "atk-abh01a4:427_3": "Idamassā sabhāvapadaṁ.",
  "atk-abh01a4:427_4": "Pajānanākāro pajānanā.",
  "atk-abh01a4:427_5": "Aniccādīni vicinātīti vicayo.",
  "atk-abh01a4:427_6": "Pavicayoti upasaggena padaṁ vaḍḍhitaṁ .",
  "atk-abh01a4:427_7": "Catusaccadhamme vicinātīti dhammavicayo.",
  "atk-abh01a4:427_8": "Aniccādīnaṁ sallakkhaṇavasena sallakkhaṇā.",
  "atk-abh01a4:427_9": "Sāyeva puna upasagganānattena upalakkhaṇā paccupalakkhaṇāti vuttā.",
  "atk-abh01a4:427_10": "Paṇḍitassa bhāvo paṇḍiccaṁ.",
  "atk-abh01a4:427_11": "Kusalassa bhāvo kosallaṁ.",
  "atk-abh01a4:427_12": "Nipuṇassa bhāvo nepuññaṁ.",
  "atk-abh01a4:427_13": "Aniccādīnaṁ vibhāvanavasena vebhabyā.",
  "atk-abh01a4:427_14": "Aniccādīnaṁ cintanakavasena cintā.",
  "atk-abh01a4:427_15": "Yassa vā uppajjati taṁ aniccādīni cintāpetītipi cintā.",
  "atk-abh01a4:427_16": "Aniccādīni upaparikkhatīti upaparikkhā.",
  "atk-abh01a4:427_17": "Bhūrīti pathaviyā nāmaṁ.",
  "atk-abh01a4:427_18": "Ayampi saṇhaṭṭhena vitthaṭaṭṭhena ca bhūrī viyāti bhūrī.",
  "atk-abh01a4:427_19": "Tena vuttaṁ –",
  "atk-abh01a4:427_20": "‘‘bhūrī vuccati pathavī .",
  "atk-abh01a4:427_21": "Tāya pathavīsamāya vitthaṭāya vipulāya paññāya samannāgatoti bhūripaññoti (mahāni. 27).",
  "atk-abh01a4:427_22": "Apica paññāya etaṁ adhivacanaṁ bhūrī’’ti.",
  "atk-abh01a4:427_23": "Bhūte atthe ramatītipi bhūrī.",
  "atk-abh01a4:427_24": "Asani viya siluccaye kilese medhati hiṁsatīti medhā.",
  "atk-abh01a4:427_25": "Khippaṁ gahaṇadhāraṇaṭṭhena vā medhā.",
  "atk-abh01a4:427_26": "Yassa uppajjati taṁ attahitapaṭipattiyaṁ sampayuttadhamme ca yāthāvalakkhaṇapaṭivedhe parinetīti pariṇāyikā.",
  "atk-abh01a4:427_27": "Aniccādivasena dhamme vipassatīti vipassanā.",
  "atk-abh01a4:427_28": "Sammā pakārehi aniccādīni jānātīti sampajaññaṁ.",
  "atk-abh01a4:427_29": "Uppathapaṭipanne sindhave vīthiāropanatthaṁ patodo viya uppathe dhāvanakaṁ kūṭacittaṁ vīthiāropanatthaṁ vijjhatīti patodo viya patodo.",
  "atk-abh01a4:427_30": "Dassanalakkhaṇe indaṭṭhaṁ kāretīti indriyaṁ.",
  "atk-abh01a4:427_31": "Paññāsaṅkhātaṁ indriyaṁ paññindriyaṁ.",
  "atk-abh01a4:427_32": "Avijjāya na kampatīti paññābalaṁ.",
  "atk-abh01a4:427_33": "Kilesacchedanaṭṭhena paññāva satthaṁ paññāsatthaṁ.",
  "atk-abh01a4:427_34": "Accuggataṭṭhena paññāva pāsādo paññāpāsādo.",
  "atk-abh01a4:428_0": "Ālokanaṭṭhena paññāva āloko paññāāloko.",
  "atk-abh01a4:428_1": "Obhāsanaṭṭhena paññāva obhāso paññāobhāso.",
  "atk-abh01a4:428_2": "Pajjotanaṭṭhena paññāva pajjoto paññāpajjoto.",
  "atk-abh01a4:428_3": "Paññavato hi ekapallaṅkena nisinnassa dasasahassilokadhātu ekālokā ekobhāsā ekapajjotā hoti, tenetaṁ vuttaṁ.",
  "atk-abh01a4:428_4": "Imesu pana tīsu padesu ekapadenapi etasmiṁ atthe siddhe, yāni panetāni ‘‘cattārome, bhikkhave, ālokā.",
  "atk-abh01a4:428_5": "Katame cattāro?",
  "atk-abh01a4:428_6": "Candāloko sūriyāloko agyāloko paññāloko.",
  "atk-abh01a4:428_7": "Ime kho, bhikkhave, cattāro ālokā.",
  "atk-abh01a4:428_8": "Etadaggaṁ, bhikkhave, imesaṁ catunnaṁ ālokānaṁ yadidaṁ paññāloko’’.",
  "atk-abh01a4:428_9": "Tathā ‘‘cattārome, bhikkhave, obhāsā…pe…",
  "atk-abh01a4:428_10": "cattārome, bhikkhave, pajjotā’’ti (a. ni.",
  "atk-abh01a4:428_11": "4.144) sattānaṁ ajjhāsayavasena suttāni desitāni, tadanurūpeneva idhāpi desanā katā.",
  "atk-abh01a4:428_12": "Attho hi anekehi ākārehi vibhajjamāno suvibhatto hoti.",
  "atk-abh01a4:428_13": "Aññathā ca añño bujjhati, aññathā ca aññoti.",
  "atk-abh01a4:429_0": "Ratikaraṇaṭṭhena pana ratidāyakaṭṭhena ratijanakaṭṭhena cittīkataṭṭhena dullabhapātubhāvaṭṭhena atulaṭṭhena anomasattaparibhogaṭṭhena ca paññāva ratanaṁ paññāratanaṁ.",
  "atk-abh01a4:429_1": "Na tena sattā muyhanti, sayaṁ vā ārammaṇe na muyhatīti amoho.",
  "atk-abh01a4:429_2": "Dhammavicayapadaṁ vuttatthameva.",
  "atk-abh01a4:429_3": "Kasmā panetaṁ puna vuttanti?",
  "atk-abh01a4:429_4": "Amohassa mohapaṭipakkhabhāvadīpanatthaṁ .",
  "atk-abh01a4:429_5": "Tenetaṁ dīpeti –",
  "atk-abh01a4:429_6": "yvāyaṁ amoho so na kevalaṁ mohato añño dhammo, mohassa pana paṭipakkho, dhammavicayasaṅkhāto amoho nāma idha adhippetoti.",
  "atk-abh01a4:429_7": "Sammādiṭṭhīti yāthāvaniyyānikakusaladiṭṭhi.",
  "atk-abh01a4:430_0": "19.",
  "atk-abh01a4:430_1": "Jīvitindriyaniddese yo tesaṁ arūpīnaṁ dhammānaṁ āyūti tesaṁ sampayuttakānaṁ arūpadhammānaṁ yo āyāpanaṭṭhena āyu, tasmiñhi sati arūpadhammā ayanti gacchanti pavattanti, tasmā āyūti vuccati.",
  "atk-abh01a4:430_2": "Idamassa sabhāvapadaṁ.",
  "atk-abh01a4:430_3": "Yasmā panete dhammā āyusmiṁyeva sati tiṭṭhanti yapenti yāpenti iriyanti vattanti pālayanti, tasmā ṭhitītiādīni vuttāni.",
  "atk-abh01a4:430_4": "Vacanattho panettha –",
  "atk-abh01a4:430_5": "etāya tiṭṭhantīti ṭhiti.",
  "atk-abh01a4:430_6": "Yapentīti yapanā.",
  "atk-abh01a4:430_7": "Tathā yāpanā.",
  "atk-abh01a4:430_8": "Evaṁ bujjhantānaṁ pana vasena purimapade rassattaṁ kataṁ.",
  "atk-abh01a4:430_9": "Etāya iriyantīti iriyanā.",
  "atk-abh01a4:430_10": "Vattantīti vattanā.",
  "atk-abh01a4:430_11": "Pālayantīti pālanā.",
  "atk-abh01a4:430_12": "Jīvanti etenāti jīvitaṁ.",
  "atk-abh01a4:430_13": "Anupālanalakkhaṇe indaṭṭhaṁ kāretīti jīvitindriyaṁ.",
  "atk-abh01a4:431_0": "30.",
  "atk-abh01a4:431_1": "Hiribalaniddese yaṁ tasmiṁ samayeti yena dhammena tasmiṁ samaye.",
  "atk-abh01a4:431_2": "Liṅgavipallāsaṁ vā katvā yo dhammo tasmiṁ samayetipi attho veditabbo.",
  "atk-abh01a4:431_3": "Hiriyitabbenāti upayogatthe karaṇavacanaṁ.",
  "atk-abh01a4:431_4": "Hiriyitabbayuttakaṁ kāyaduccaritādidhammaṁ hiriyati jigucchatīti attho.",
  "atk-abh01a4:431_5": "Pāpakānanti lāmakānaṁ.",
  "atk-abh01a4:431_6": "Akusalānaṁ dhammānanti akosallasambhūtānaṁ dhammānaṁ.",
  "atk-abh01a4:431_7": "Samāpattiyāti idampi upayogatthe karaṇavacanaṁ.",
  "atk-abh01a4:431_8": "Tesaṁ dhammānaṁ samāpattiṁ paṭilābhaṁ samaṅgībhāvaṁ hiriyati jigucchatīti attho.",
  "atk-abh01a4:432_0": "31.",
  "atk-abh01a4:432_1": "Ottappabalaniddese ottappitabbenāti hetvatthe karaṇavacanaṁ.",
  "atk-abh01a4:432_2": "Ottappitabbayuttakena ottappassa hetubhūtena kāyaduccaritādinā vuttappakārāya ca samāpattiyā ottappassa hetubhūtāya ottappati, bhāyatīti attho.",
  "atk-abh01a4:433_0": "32.",
  "atk-abh01a4:433_1": "Alobhaniddese alubbhanakavasena alobho.",
  "atk-abh01a4:433_2": "Na lubbhatītipi alobho.",
  "atk-abh01a4:433_3": "Idamassa sabhāvapadaṁ.",
  "atk-abh01a4:433_4": "Alubbhanāti alubbhanākāro.",
  "atk-abh01a4:433_5": "Lobhasamaṅgī puggalo lubbhito nāma.",
  "atk-abh01a4:433_6": "Na lubbhito alubbhito .",
  "atk-abh01a4:433_7": "Alubbhitassa bhāvo alubbhitattaṁ.",
  "atk-abh01a4:433_8": "Sārāgapaṭipakkhato na sārāgoti asārāgo.",
  "atk-abh01a4:433_9": "Asārajjanāti asārajjanākāro.",
  "atk-abh01a4:433_10": "Asārajjitassa bhāvo asārajjitattaṁ.",
  "atk-abh01a4:433_11": "Na abhijjhāyatīti anabhijjhā.",
  "atk-abh01a4:433_12": "Alobho kusalamūlanti alobhasaṅkhātaṁ kusalamūlaṁ.",
  "atk-abh01a4:433_13": "Alobho hi kusalānaṁ dhammānaṁ mūlaṁ paccayaṭṭhenāti kusalamūlaṁ.",
  "atk-abh01a4:433_14": "Kusalañca taṁ paccayaṭṭhena mūlañcātipi kusalamūlaṁ.",
  "atk-abh01a4:434_0": "33.",
  "atk-abh01a4:434_1": "Adosaniddese adussanakavasena adoso.",
  "atk-abh01a4:434_2": "Na dussatītipi adoso.",
  "atk-abh01a4:434_3": "Idamassa sabhāvapadaṁ.",
  "atk-abh01a4:434_4": "Adussanāti adussanākāro.",
  "atk-abh01a4:434_5": "Adussitassa bhāvo adussitattaṁ.",
  "atk-abh01a4:434_6": "Byāpādapaṭipakkhato na byāpādoti abyāpādo.",
  "atk-abh01a4:434_7": "Kodhadukkhapaṭipakkhato na byāpajjoti abyāpajjo.",
  "atk-abh01a4:434_8": "Adosasaṅkhātaṁ kusalamūlaṁ adoso kusalamūlaṁ.",
  "atk-abh01a4:434_9": "Taṁ vuttatthameva.",
  "atk-abh01a4:435_0": "40-41.",
  "atk-abh01a4:435_1": "Kāyapassaddhiniddesādīsu yasmā kāyoti tayo khandhā adhippetā, tasmā vedanākkhandhassātiādi vuttaṁ.",
  "atk-abh01a4:435_2": "Passambhanti etāya te dhammā, vigatadarathā bhavanti, samassāsappattāti passaddhi.",
  "atk-abh01a4:435_3": "Dutiyapadaṁ upasaggavasena vaḍḍhitaṁ.",
  "atk-abh01a4:435_4": "Passambhanāti passambhanākāro.",
  "atk-abh01a4:435_5": "Dutiyapadaṁ upasaggavasena vaḍḍhitaṁ.",
  "atk-abh01a4:435_6": "Passaddhisamaṅgitāya paṭippassambhitassa khandhattayassa bhāvo paṭippassambhitattaṁ.",
  "atk-abh01a4:435_7": "Sabbapadehipi tiṇṇaṁ khandhānaṁ kilesadarathapaṭippassaddhi eva kathitā.",
  "atk-abh01a4:435_8": "Dutiyanayena viññāṇakkhandhassa darathapaṭippassaddhi kathitā.",
  "atk-abh01a4:436_0": "42-43.Lahutāti lahutākāro.",
  "atk-abh01a4:436_1": "Lahupariṇāmatāti lahupariṇāmo etesaṁ dhammānanti lahupariṇāmā;",
  "atk-abh01a4:436_2": "tesaṁ bhāvo lahupariṇāmatā;",
  "atk-abh01a4:436_3": "sīghaṁ sīghaṁ parivattanasamatthatāti vuttaṁ hoti.",
  "atk-abh01a4:436_4": "Adandhanatāti garubhāvapaṭikkhepavacanametaṁ;",
  "atk-abh01a4:436_5": "abhāriyatāti attho.",
  "atk-abh01a4:436_6": "Avitthanatāti mānādikilesabhārassa abhāvena athaddhatā.",
  "atk-abh01a4:436_7": "Evaṁ paṭhamena tiṇṇaṁ khandhānaṁ lahutākāro kathito.",
  "atk-abh01a4:436_8": "Dutiyena viññāṇakkhandhassa lahutākāro kathito.",
  "atk-abh01a4:437_0": "44-45.Mudutāti mudubhāvo.",
  "atk-abh01a4:437_1": "Maddavatāti maddavaṁ vuccati siniddhaṁ, maṭṭhaṁ;",
  "atk-abh01a4:437_2": "maddavassa bhāvo maddavatā.",
  "atk-abh01a4:437_3": "Akakkhaḷatāti akakkhaḷabhāvo.",
  "atk-abh01a4:437_4": "Akathinatāti akathinabhāvo.",
  "atk-abh01a4:437_5": "Idhāpi purimanayena tiṇṇaṁ khandhānaṁ, pacchimanayena viññāṇakkhandhassa mudutākārova kathito.",
  "atk-abh01a4:438_0": "46-47.Kammaññatāti kammani sādhutā;",
  "atk-abh01a4:438_1": "kusalakiriyāya viniyogakkhamatāti attho.",
  "atk-abh01a4:438_2": "Sesapadadvayaṁ byañjanavasena vaḍḍhitaṁ.",
  "atk-abh01a4:438_3": "Padadvayenāpi hi purimanayena tiṇṇaṁ khandhānaṁ, pacchimanayena viññāṇakkhandhassa kammaniyākārova kathito.",
  "atk-abh01a4:439_0": "48-49.Paguṇatāti paguṇabhāvo, anāturatā niggilānatāti attho.",
  "atk-abh01a4:439_1": "Sesapadadvayaṁ byañjanavasena vaḍḍhitaṁ.",
  "atk-abh01a4:439_2": "Idhāpi purimanayena tiṇṇaṁ khandhānaṁ, pacchimanayena viññāṇakkhandhassa niggilānākārova kathito.",
  "atk-abh01a4:440_0": "50-51.Ujukatāti ujukabhāvo, ujukenākārena pavattanatāti attho.",
  "atk-abh01a4:440_1": "Ujukassa khandhattayassa viññāṇakkhandhassa ca bhāvo ujukatā.",
  "atk-abh01a4:440_2": "Ajimhatāti gomuttavaṅkabhāvapaṭikkhepo.",
  "atk-abh01a4:440_3": "Avaṅkatāti candalekhāvaṅkabhāvapaṭikkhepo.",
  "atk-abh01a4:440_4": "Akuṭilatāti naṅgalakoṭivaṅkabhāvapaṭikkhepo.",
  "atk-abh01a4:441_0": "Yo hi pāpaṁ katvāva ‘na karomī’ti bhāsati, so gantvā paccosakkanatāya ‘gomuttavaṅko’ nāma hoti.",
  "atk-abh01a4:441_1": "Yo pāpaṁ karontova ‘bhāyāmahaṁ pāpassā’ti bhāsati, so yebhuyyena kuṭilatāya ‘candalekhāvaṅko’ nāma hoti.",
  "atk-abh01a4:441_2": "Yo pāpaṁ karontova ‘ko pāpassa na bhāyeyyā’ti bhāsati, so nātikuṭilatāya ‘naṅgalakoṭivaṅko’ nāma hoti.",
  "atk-abh01a4:441_3": "Yassa vā tīṇipi kammadvārāni asuddhāni, so ‘gomuttavaṅko’ nāma hoti.",
  "atk-abh01a4:441_4": "Yassa yāni kānici dve, so ‘candalekhāvaṅko’ nāma.",
  "atk-abh01a4:441_5": "Yassa yaṁkiñci ekaṁ, so ‘naṅgalakoṭivaṅko nāma.",
  "atk-abh01a4:442_0": "Dīghabhāṇakā panāhu –",
  "atk-abh01a4:442_1": "ekacco bhikkhu sabbavaye ekavīsatiyā anesanāsu, chasu ca agocaresu carati, ayaṁ ‘gomuttavaṅko’ nāma.",
  "atk-abh01a4:442_2": "Eko paṭhamavaye catupārisuddhisīlaṁ paripūreti, lajjī kukkuccako sikkhākāmo hoti, majjhimavayapacchimavayesu purimasadiso, ayaṁ ‘candalekhāvaṅko’ nāma.",
  "atk-abh01a4:442_3": "Eko paṭhamavaye majjhimavayepi catupārisuddhisīlaṁ pūreti, lajjī kukkuccako sikkhākāmo hoti, pacchimavaye purimasadiso.",
  "atk-abh01a4:442_4": "Ayaṁ ‘naṅgalakoṭivaṅko’ nāma.",
  "atk-abh01a4:443_0": "Tassa kilesavasena evaṁ vaṅkassa puggalassa bhāvo jimhatā vaṅkatā kuṭilatāti vuccati.",
  "atk-abh01a4:443_1": "Tāsaṁ paṭikkhepavasena ajimhatādikā vuttā.",
  "atk-abh01a4:443_2": "Khandhādhiṭṭhānāva desanā katā.",
  "atk-abh01a4:443_3": "Khandhānañhi etā ajimhatādikā, no puggalassāti.",
  "atk-abh01a4:443_4": "Evaṁ sabbehipi imehi padehi purimanayena tiṇṇaṁ khandhānaṁ, pacchimanayena viññāṇakkhandhassāti arūpīnaṁ dhammānaṁ nikkilesatāya ujutākārova kathitoti veditabbo.",
  "atk-abh01a4:444_0": "Idāni yvāyaṁ yevāpanāti appanāvāro vutto, tena dhammuddesavāre dassitānaṁ ‘yevāpanakānaṁ’yeva saṅkhepato niddeso kathito hotīti.",
  "atk-abh01a4:445_0": "Niddesavārakathā niṭṭhitā.",
  "atk-abh01a4:446_0": "Ettāvatā pucchā samayaniddeso dhammuddeso appanāti uddesavāre catūhi paricchedehi, pucchā samayaniddeso dhammuddeso appanāti niddesavāre catūhi paricchedehīti aṭṭhaparicchedapaṭimaṇḍito dhammavavatthānavāro niṭṭhitova hoti.",
  "atk-abh01a4:447_0": "Koṭṭhāsavāro",
  "atk-abh01a4:448_0": "58-120.",
  "atk-abh01a4:448_1": "Idāni tasmiṁ kho pana samaye cattāro khandhā hontīti saṅgahavāro āraddho.",
  "atk-abh01a4:448_2": "So uddesaniddesapaṭiniddesānaṁ vasena tividho hoti.",
  "atk-abh01a4:448_3": "Tattha ‘tasmiṁ kho pana samaye cattāro khandhā’ti evamādiko uddeso.",
  "atk-abh01a4:448_4": "Katame tasmiṁ samaye cattāro khandhā’tiādiko niddeso.",
  "atk-abh01a4:448_5": "Katamo tasmiṁ samaye vedanākkhandhotiādiko paṭiniddesoti veditabbo.",
  "atk-abh01a4:449_0": "Tattha uddesavāre cattāro khandhātiādayo tevīsati koṭṭhāsā honti.",
  "atk-abh01a4:449_1": "Tesaṁ evamattho veditabbo –",
  "atk-abh01a4:449_2": "yasmiṁ samaye kāmāvacaraṁ paṭhamaṁ mahākusalacittaṁ uppajjati, ye tasmiṁ samaye cittaṅgavasena uppannā, ṭhapetvā yevāpanake, pāḷiāruḷhā atirekapaṇṇāsadhammā, te sabbepi saṅgayhamānā rāsaṭṭhena cattārova khandhā honti .",
  "atk-abh01a4:449_3": "Heṭṭhā vuttena āyatanaṭṭhena dve āyatanāni honti.",
  "atk-abh01a4:449_4": "Sabhāvaṭṭhena suññataṭṭhena nissattaṭṭhena dveva dhātuyo honti.",
  "atk-abh01a4:449_5": "Paccayasaṅkhātena āhāraṭṭhena tayovettha dhammā āhārā honti.",
  "atk-abh01a4:449_6": "Avasesā no āhārā.",
  "atk-abh01a4:450_0": "‘Kiṁ panete aññamaññaṁ vā taṁsamuṭṭhānarūpassa vā paccayā na hontī’ti?",
  "atk-abh01a4:450_1": "‘No na honti.",
  "atk-abh01a4:450_2": "Ime pana tathā ca honti, aññathā cāti samānepi paccayatte atirekapaccayā honti, tasmā āhārāti vuttā. Kathaṁ?",
  "atk-abh01a4:450_3": "Etesu hi phassāhāro, yesaṁ dhammānaṁ avasesā cittacetasikā paccayā honti, tesañca paccayo hoti, tisso ca vedanā āharati.",
  "atk-abh01a4:450_4": "Manosañcetanāhāro tesañca paccayo hoti tayo ca bhave āharati.",
  "atk-abh01a4:450_5": "Viññāṇāhāro tesañca paccayo hoti paṭisandhināmarūpañca āharatī’ti.",
  "atk-abh01a4:450_6": "‘Nanu ca so vipākova idaṁ pana kusalaviññāṇa’nti?",
  "atk-abh01a4:450_7": "‘Kiñcāpi kusalaviññāṇaṁ, taṁsarikkhatāya pana viññāṇāhāro’tveva vuttaṁ.",
  "atk-abh01a4:450_8": "Upatthambhakaṭṭhena vā ime tayo āhārāti vuttā.",
  "atk-abh01a4:450_9": "Ime hi sampayuttadhammānaṁ, kabaḷīkārāhāro viya rūpakāyassa, upatthambhakapaccayā honti.",
  "atk-abh01a4:450_10": "Teneva vuttaṁ –",
  "atk-abh01a4:450_11": "‘‘arūpino āhārā sampayuttakānaṁ dhammānaṁ taṁsamuṭṭhānānañca rūpānaṁ āhārapaccayena paccayo’’ti (paṭṭhā. 1.1.15).",
  "atk-abh01a4:451_0": "Aparo nayo –",
  "atk-abh01a4:451_1": "ajjhattikasantatiyā visesapaccayattā kabaḷīkārāhāro ca ime ca tayo dhammā āhārāti vuttā.",
  "atk-abh01a4:451_2": "Visesapaccayo hi kabaḷīkārāhārabhakkhānaṁ sattānaṁ rūpakāyassa kabaḷīkāro āhāro;",
  "atk-abh01a4:451_3": "nāmakāye vedanāya phasso, viññāṇassa manosañcetanā, nāmarūpassa viññāṇaṁ. Yathāha –",
  "atk-abh01a4:452_0": "‘‘Seyyathāpi, bhikkhave, ayaṁ kāyo āhāraṭṭhitiko, āhāraṁ paṭicca tiṭṭhati, anāhāro no tiṭṭhati’’ (saṁ. ni. 5.183).",
  "atk-abh01a4:452_1": "Tathā phassapaccayā vedanā, saṅkhārapaccayā viññāṇaṁ, viññāṇapaccayā nāmarūpanti (saṁ. ni. 2.1).",
  "atk-abh01a4:453_0": "Adhipatiyaṭṭhena pana aṭṭheva dhammā indriyāni honti, na avasesā.",
  "atk-abh01a4:453_1": "Tena vuttaṁ –",
  "atk-abh01a4:453_2": "aṭṭhindriyāni hontīti.",
  "atk-abh01a4:453_3": "Upanijjhāyanaṭṭhena pañceva dhammā jhānaṅgāni honti.",
  "atk-abh01a4:453_4": "Tena vuttaṁ –",
  "atk-abh01a4:453_5": "pañcaṅgikaṁ jhānaṁ hotīti.",
  "atk-abh01a4:454_0": "Niyyānaṭṭhena ca hetvaṭṭhena ca pañceva dhammā maggaṅgāni honti.",
  "atk-abh01a4:454_1": "Tena vuttaṁ –",
  "atk-abh01a4:454_2": "pañcaṅgiko maggo hotīti.",
  "atk-abh01a4:454_3": "Kiñcāpi hi aṭṭhaṅgiko ariyamaggo, lokiyacitte pana ekakkhaṇe tisso viratiyo na labbhanti, tasmā pañcaṅgikoti vutto.",
  "atk-abh01a4:454_4": "‘Nanu ca ‘‘yathāgatamaggoti kho, bhikkhu, ariyassetaṁ aṭṭhaṅgikassa maggassa adhivacana’’nti (saṁ. ni.",
  "atk-abh01a4:454_5": "4.245) imasmiṁ sutte ‘yatheva lokuttaramaggo aṭṭhaṅgiko, pubbabhāgavipassanāmaggopi tatheva aṭṭhaṅgiko’ti yathāgatavacanena imassatthassa dīpitattā, lokiyamaggenāpi aṭṭhaṅgikena bhavitabbanti?",
  "atk-abh01a4:454_6": "Na bhavitabbaṁ .",
  "atk-abh01a4:454_7": "Ayañhi suttantikadesanā nāma pariyāyadesanā. Tenāha –",
  "atk-abh01a4:454_8": "‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431).",
  "atk-abh01a4:454_9": "Ayaṁ pana nippariyāyadesanā.",
  "atk-abh01a4:454_10": "Lokiyacittasmiñhi tisso viratiyo ekakkhaṇe na labbhanti, tasmā ‘pañcaṅgiko’va vuttoti.",
  "atk-abh01a4:455_0": "Akampiyaṭṭhena pana satteva dhammā balāni honti.",
  "atk-abh01a4:455_1": "Mūlaṭṭhena tayova dhammā hetū.",
  "atk-abh01a4:455_2": "Phusanaṭṭhena ekova dhammo phasso.",
  "atk-abh01a4:455_3": "Vedayitaṭṭhena ekova dhammo vedanā.",
  "atk-abh01a4:455_4": "Sañjānanaṭṭhena ekova dhammo saññā.",
  "atk-abh01a4:455_5": "Cetayanaṭṭhena ekova dhammo cetanā.",
  "atk-abh01a4:455_6": "Cittavicittaṭṭhena ekova dhammo cittaṁ.",
  "atk-abh01a4:455_7": "Rāsaṭṭhena ceva vedayitaṭṭhena ca ekova dhammo vedanākkhandho.",
  "atk-abh01a4:455_8": "Rāsaṭṭhena ca sañjānanaṭṭhena ca ekova dhammo saññākkhandho.",
  "atk-abh01a4:455_9": "Rāsaṭṭhena ca abhisaṅkharaṇaṭṭhena ca ekova dhammo saṅkhārakkhandho.",
  "atk-abh01a4:455_10": "Rāsaṭṭhena ca cittavicittaṭṭhena ca ekova dhammo viññāṇakkhandho.",
  "atk-abh01a4:455_11": "Vijānanaṭṭhena ceva heṭṭhā vuttaāyatanaṭṭhena ca ekameva manāyatanaṁ.",
  "atk-abh01a4:455_12": "Vijānanaṭṭhena ca adhipatiyaṭṭhena ca ekameva manindriyaṁ.",
  "atk-abh01a4:455_13": "Vijānanaṭṭhena ca sabhāvasuññatanissattaṭṭhena ca ekova dhammo manoviññāṇadhātu nāma hoti, na avasesā.",
  "atk-abh01a4:455_14": "Ṭhapetvā pana cittaṁ, yathāvuttena atthena avasesā sabbepi dhammā ekaṁ dhammāyatanameva, ekā ca dhammadhātuyeva hotīti.",
  "atk-abh01a4:456_0": "Ye vā pana tasmiṁ samayeti iminā pana appanāvārena idhāpi heṭṭhā vuttā yevāpanakāva saṅgahitā.",
  "atk-abh01a4:456_1": "Yathā ca idha evaṁ sabbattha .",
  "atk-abh01a4:456_2": "Ito parañhi ettakampi na vicārayissāma.",
  "atk-abh01a4:456_3": "Niddesapaṭiniddesavāresu heṭṭhā vuttanayeneva attho veditabboti.",
  "atk-abh01a4:457_0": "Saṅgahavāro niṭṭhito.",
  "atk-abh01a4:458_0": "Koṭṭhāsavārotipi etasseva nāmaṁ.",
  "atk-abh01a4:459_0": "Suññatavāro",
  "atk-abh01a4:460_0": "121-145.",
  "atk-abh01a4:460_1": "Idāni tasmiṁ kho pana samaye dhammā hontīti suññatavāro āraddho.",
  "atk-abh01a4:460_2": "So uddesaniddesavasena dvidhā vavatthito.",
  "atk-abh01a4:460_3": "Tattha uddesavāre ‘dhammā hontī’ti iminā saddhiṁ catuvīsati koṭṭhāsā honti.",
  "atk-abh01a4:460_4": "Sabbakoṭṭhāsesu ca ‘cattāro dve tayo’ti gaṇanaparicchedo na vutto. Kasmā?",
  "atk-abh01a4:460_5": "Saṅgahavāre paricchinnattā.",
  "atk-abh01a4:460_6": "Tattha paricchinnadhammāyeva hi idhāpi vuttā.",
  "atk-abh01a4:460_7": "Na hettha satto vā bhāvo vā attā vā upalabbhati.",
  "atk-abh01a4:460_8": "Dhammāva ete dhammamattā asārā apariṇāyakāti imissā suññatāya dīpanatthaṁ vuttā.",
  "atk-abh01a4:460_9": "Tasmā evamettha attho veditabbo –",
  "atk-abh01a4:460_10": "yasmiṁ samaye kāmāvacaraṁ paṭhamaṁ mahākusalacittaṁ uppajjati, tasmiṁ samaye cittaṅgavasena uppannā atirekapaṇṇāsadhammā sabhāvaṭṭhena dhammā eva honti.",
  "atk-abh01a4:460_11": "Na añño koci satto vā bhāvo vā poso vā puggalo vā hotīti.",
  "atk-abh01a4:460_12": "Tathā rāsaṭṭhena khandhāva hontīti.",
  "atk-abh01a4:460_13": "Evaṁ purimanayeneva sabbapadesu atthayojanā veditabbā.",
  "atk-abh01a4:460_14": "Yasmā pana jhānato aññaṁ jhānaṅgaṁ, maggato vā aññaṁ maggaṅgaṁ natthi, tasmā idha ‘jhānaṁ hoti, maggo hoti’ icceva vuttaṁ.",
  "atk-abh01a4:460_15": "Upanijjhāyanaṭṭhena hi jhānameva hetvaṭṭhena maggova hoti.",
  "atk-abh01a4:460_16": "Na añño koci satto vā bhāvo vāti.",
  "atk-abh01a4:460_17": "Evaṁ sabbapadesu atthayojanā kātabbā.",
  "atk-abh01a4:460_18": "Niddesavāro uttānatthoyevāti.",
  "atk-abh01a4:461_0": "Suññatavāro niṭṭhito.",
  "atk-abh01a4:462_0": "Niṭṭhitā ca tīhi mahāvārehi maṇḍetvā niddiṭṭhassa",
  "atk-abh01a4:463_0": "Paṭhamacittassa atthavaṇṇanā.",
  "atk-abh01a4:464_0": "Dutiyacittaṁ",
  "atk-abh01a4:465_0": "146.",
  "atk-abh01a4:465_1": "Idāni dutiyacittādīni dassetuṁ puna ‘‘katame dhammā’’tiādi āraddhaṁ.",
  "atk-abh01a4:465_2": "Tesu sabbesupi paṭhamacitte vuttanayeneva tayo tayo mahāvārā veditabbā.",
  "atk-abh01a4:465_3": "Na kevalañca mahāvārā eva, paṭhamacitte vuttasadisānaṁ sabbapadānaṁ atthopi vuttanayeneva veditabbo.",
  "atk-abh01a4:465_4": "Ito parampi apubbapadavaṇṇanaṁyeva karissāma.",
  "atk-abh01a4:465_5": "Imasmiṁ tāva dutiyacittaniddese sasaṅkhārenāti idameva apubbaṁ.",
  "atk-abh01a4:465_6": "Tassattho –",
  "atk-abh01a4:465_7": "saha saṅkhārenāti sasaṅkhāro.",
  "atk-abh01a4:465_8": "Tena sasaṅkhārena sappayogena saupāyena paccayagaṇenāti attho.",
  "atk-abh01a4:465_9": "Yena hi ārammaṇādinā paccayagaṇena paṭhamaṁ mahācittaṁ uppajjati, teneva sappayogena saupāyena idaṁ uppajjati.",
  "atk-abh01a4:466_0": "Tassevaṁ uppatti veditabbā –",
  "atk-abh01a4:466_1": "idhekacco bhikkhu vihārapaccante vasamāno cetiyaṅgaṇasammajjanavelāya vā therupaṭṭhānavelāya vā sampattāya, dhammasavanadivase vā sampatte ‘mayhaṁ gantvā paccāgacchato atidūraṁ bhavissati, na gamissāmī’ti cintetvā puna cinteti –",
  "atk-abh01a4:466_2": "‘bhikkhussa nāma cetiyaṅgaṇaṁ vā therupaṭṭhānaṁ vā dhammasavanaṁ vā agantuṁ asāruppaṁ, gamissāmī’ti gacchati.",
  "atk-abh01a4:466_3": "Tassevaṁ attano payogena vā, parena vā vattādīnaṁ akaraṇe ca ādīnavaṁ karaṇe ca ānisaṁsaṁ dassetvā ovadiyamānassa, niggahavaseneva vā ‘ehi, idaṁ karohī’ti kāriyamānassa uppannaṁ kusalacittaṁ sasaṅkhārena paccayagaṇena uppannaṁ nāma hotīti.",
  "atk-abh01a4:467_0": "Dutiyacittaṁ.",
  "atk-abh01a4:468_0": "Tatiyacittaṁ",
  "atk-abh01a4:469_0": "147-148.",
  "atk-abh01a4:469_1": "Tatiye ñāṇena vippayuttanti ñāṇavippayuttaṁ.",
  "atk-abh01a4:469_2": "Idampi hi ārammaṇe haṭṭhapahaṭṭhaṁ hoti paricchindakañāṇaṁ panettha na hoti.",
  "atk-abh01a4:469_3": "Tasmā idaṁ daharakumārakānaṁ bhikkhuṁ disvā ‘ayaṁ thero mayha’nti vandanakāle, teneva nayena cetiyavandanadhammasavanakālādīsu ca uppajjatīti veditabbaṁ.",
  "atk-abh01a4:469_4": "Pāḷiyaṁ panettha sattasu ṭhānesu paññā parihāyati.",
  "atk-abh01a4:469_5": "Sesaṁ pākatikamevāti.",
  "atk-abh01a4:470_0": "Tatiyacittaṁ.",
  "atk-abh01a4:471_0": "Catutthacittaṁ",
  "atk-abh01a4:472_0": "149.",
  "atk-abh01a4:472_1": "Catutthacittepi eseva nayo.",
  "atk-abh01a4:472_2": "Idaṁ pana sasaṅkhārenāti vacanato yadā mātāpitaro daharakumārake sīse gahetvā cetiyādīni vandāpenti te ca anatthikā samānāpi haṭṭhapahaṭṭhāva vandanti.",
  "atk-abh01a4:472_3": "Evarūpe kāle labbhatīti veditabbaṁ.",
  "atk-abh01a4:473_0": "Catutthacittaṁ.",
  "atk-abh01a4:474_0": "Pañcamacittaṁ",
  "atk-abh01a4:475_0": "150.",
  "atk-abh01a4:475_1": "Pañcame upekkhāsahagatanti upekkhāvedanāya sampayuttaṁ .",
  "atk-abh01a4:475_2": "Idañhi ārammaṇe majjhattaṁ hoti.",
  "atk-abh01a4:475_3": "Paricchindakañāṇaṁ panettha hotiyeva.",
  "atk-abh01a4:475_4": "Pāḷiyaṁ panettha jhānacatukke upekkhā hotīti indriyaṭṭhake upekkhindriyaṁ hotīti vatvā sabbesampi vedanādipadānaṁ niddese sātāsātasukhadukkhapaṭikkhepavasena desanaṁ katvā adukkhamasukhavedanā kathitā.",
  "atk-abh01a4:475_5": "Tassā majjhattalakkhaṇe indattakaraṇavasena upekkhindriyabhāvo veditabbo.",
  "atk-abh01a4:475_6": "Padapaṭipāṭiyā ca ekasmiṁ ṭhāne pīti parihīnā.",
  "atk-abh01a4:475_7": "Tasmā cittaṅgavasena pāḷiāruḷhā pañcapaṇṇāseva dhammā honti.",
  "atk-abh01a4:475_8": "Tesaṁ vasena sabbakoṭṭhāsesu sabbavāresu ca vinicchayo veditabbo.",
  "atk-abh01a4:476_0": "Pañcamacittaṁ.",
  "atk-abh01a4:477_0": "Chaṭṭhacittādi",
  "atk-abh01a4:478_0": "156-9.",
  "atk-abh01a4:478_1": "Chaṭṭhasattamaaṭṭhamāni dutiyatatiyacatutthesu vuttanayeneva veditabbāni.",
  "atk-abh01a4:478_2": "Kevalañhi imesu vedanāparivattanañceva pītiparihānañca hoti.",
  "atk-abh01a4:478_3": "Sesaṁ saddhiṁ uppattinayena tādisameva.",
  "atk-abh01a4:478_4": "Karuṇāmuditā parikammakālepi hi imesaṁ uppatti mahāaṭṭhakathāyaṁ anuññātā eva.",
  "atk-abh01a4:478_5": "Imāni aṭṭha kāmāvacarakusalacittāni nāma.",
  "atk-abh01a4:479_0": "Puññakiriyavatthādikathā",
  "atk-abh01a4:480_0": "Tāni sabbānipi dasahi puññakiriyavatthūhi dīpetabbāni. Kathaṁ?",
  "atk-abh01a4:480_1": "Dānamayaṁ puññakiriyavatthu, sīlamayaṁ…",
  "atk-abh01a4:480_2": "bhāvanāmayaṁ…",
  "atk-abh01a4:480_3": "apacitisahagataṁ…",
  "atk-abh01a4:480_4": "veyyāvaccasahagataṁ…",
  "atk-abh01a4:480_5": "pattānuppadānaṁ…",
  "atk-abh01a4:480_6": "abbhanumodanaṁ…",
  "atk-abh01a4:480_7": "desanāmayaṁ…",
  "atk-abh01a4:480_8": "savanamayaṁ…",
  "atk-abh01a4:480_9": "diṭṭhijukammaṁ puññakiriyavatthūti imāni dasa puññakiriyavatthūni nāma.",
  "atk-abh01a4:480_10": "Tattha dānameva dānamayaṁ.",
  "atk-abh01a4:480_11": "Puññakiriyā ca sā tesaṁ tesaṁ ānisaṁsānaṁ vatthu cāti puññakiriyavatthu.",
  "atk-abh01a4:480_12": "Sesesupi eseva nayo.",
  "atk-abh01a4:481_0": "Tattha cīvarādīsu catūsu paccayesu, rūpādīsu vā chasu ārammaṇesu, annādīsu vā dasasu dānavatthūsu, taṁ taṁ dentassa tesaṁ tesaṁ uppādanato paṭṭhāya pubbabhāge, pariccāgakāle, pacchā somanassacittena anussaraṇakāle cāti tīsu kālesu pavattā cetanā ‘dānamayaṁ puññakiriyavatthu’ nāma.",
  "atk-abh01a4:482_0": "Pañcasīlaṁ aṭṭhasīlaṁ dasasīlaṁ samādiyantassa, ‘pabbajissāmī’ti vihāraṁ gacchantassa, pabbajantassa, ‘manorathaṁ matthakaṁ pāpetvā pabbajito vata’mhi, ‘sādhu sādhū’ti āvajjentassa, pātimokkhaṁ saṁvarantassa, cīvarādayo paccaye paccavekkhantassa, āpāthagatesu rūpādīsu cakkhudvārādīni saṁvarantassa , ājīvaṁ sodhentassa ca pavattā cetanā ‘sīlamayaṁ puññakiriyavatthu’ nāma.",
  "atk-abh01a4:483_0": "Paṭisambhidāyaṁ vuttena vipassanāmaggena cakkhuṁ aniccato dukkhato anattato bhāventassa…pe… manaṁ… rūpe…pe… dhamme…",
  "atk-abh01a4:483_1": "cakkhuviññāṇaṁ…pe…",
  "atk-abh01a4:483_2": "manoviññāṇaṁ,…",
  "atk-abh01a4:483_3": "cakkhusamphassaṁ…pe…",
  "atk-abh01a4:483_4": "manosamphassaṁ, cakkhusamphassajaṁ vedanaṁ…pe…",
  "atk-abh01a4:483_5": "manosamphassajaṁ vedanaṁ, …pe…",
  "atk-abh01a4:483_6": "rūpasaññaṁ…pe…",
  "atk-abh01a4:483_7": "jarāmaraṇaṁ aniccato dukkhato anattato bhāventassa pavattā cetanā, aṭṭhatiṁsāya vā ārammaṇesu appanaṁ appattā sabbāpi cetanā ‘bhāvanāmayaṁ puññakiriyavatthu’ nāma.",
  "atk-abh01a4:484_0": "Mahallakaṁ pana disvā paccuggamanapattacīvarapaṭiggahaṇaabhivādanamaggasampadānādivasena ‘apacitisahagataṁ’ veditabbaṁ.",
  "atk-abh01a4:485_0": "Vuḍḍhatarānaṁ vattappaṭipattikaraṇavasena gāmaṁ piṇḍāya paviṭṭhaṁ bhikkhuṁ disvā pattaṁ gahetvā gāme bhikkhaṁ samādapetvā upasaṁharaṇavasena, ‘gaccha bhikkhūnaṁ pattaṁ āharā’ti sutvā vegena gantvā pattāharaṇādivasena ca kāyaveyyāvaṭikakāle ‘veyyāvaccasahagataṁ’ veditabbaṁ.",
  "atk-abh01a4:486_0": "Dānaṁ datvā gandhādīhi pūjaṁ katvā ‘asukassa nāma patti hotū’ti vā, ‘sabbasattānaṁ hotū’ti vā pattiṁ dadato ‘pattānuppadānaṁ’ veditabbaṁ.",
  "atk-abh01a4:486_1": "Kiṁ panevaṁ pattiṁ dadato puññakkhayo hotīti? Na hoti.",
  "atk-abh01a4:486_2": "Yathā pana ekaṁ dīpaṁ jāletvā tato dīpasahassaṁ jālentassa paṭhamadīpo khīṇoti na vattabbo;",
  "atk-abh01a4:486_3": "purimālokena pana saddhiṁ pacchimāloko ekato hutvā atimahā hoti.",
  "atk-abh01a4:486_4": "Evameva pattiṁ dadato parihāni nāma natthi.",
  "atk-abh01a4:486_5": "Vuḍḍhiyeva pana hotīti veditabbo.",
  "atk-abh01a4:487_0": "Parehi dinnāya pattiyā vā aññāya vā puññakiriyāya ‘sādhu sādhū’ti anumodanavasena ‘abbhanumodanaṁ’ veditabbaṁ.",
  "atk-abh01a4:488_0": "Eko ‘evaṁ maṁ dhammakathikoti maṁ jānissantī’ti icchāya ṭhatvā lābhagaruko hutvā deseti, taṁ na mahapphalaṁ.",
  "atk-abh01a4:488_1": "Eko attano paguṇaṁ dhammaṁ apaccāsīsamāno vimuttāyatanasīsena paresaṁ deseti, idaṁ ‘desanāmayaṁ puññakiriyavatthu’ nāma.",
  "atk-abh01a4:489_0": "Eko suṇanto ‘iti maṁ saddhoti jānissantī’ti suṇāti, taṁ na mahapphalaṁ.",
  "atk-abh01a4:489_1": "Eko ‘evaṁ me mahapphalaṁ bhavissatī’ti hitapharaṇena muducittena dhammaṁ suṇāti, idaṁ ‘savanamayaṁ puññakiriyavatthu’ nāma.",
  "atk-abh01a4:490_0": "Diṭṭhiṁ ujuṁ karontassa ‘diṭṭhijukammaṁ puññakiriyavatthu’ nāma.",
  "atk-abh01a4:490_1": "Dīghabhāṇakā panāhu –",
  "atk-abh01a4:490_2": "‘diṭṭhijukammaṁ sabbesaṁ niyamalakkhaṇaṁ, yaṁkiñci puññaṁ karontassa hi diṭṭhiyā ujukabhāveneva mahapphalaṁ hotī’ti.",
  "atk-abh01a4:491_0": "Etesu pana puññakiriyavatthūsu dānamayaṁ tāva ‘dānaṁ dassāmī’ti cintentassa uppajjati, dānaṁ dadato uppajjati, ‘dinnaṁ me’ti paccavekkhantassa uppajjati.",
  "atk-abh01a4:491_1": "Evaṁ pubbacetanaṁ muñcanacetanaṁ aparacetananti tissopi cetanā ekato katvā ‘dānamayaṁ puññakiriyavatthu’ nāma hoti.",
  "atk-abh01a4:491_2": "Sīlamayampi ‘sīlaṁ pūressāmī’ti cintentassa uppajjati, sīlapūraṇakāle uppajjati, ‘pūritaṁ me’ti paccavekkhantassa uppajjati.",
  "atk-abh01a4:491_3": "Tā sabbāpi ekato katvā ‘sīlamayaṁ puññakiriyavatthu’ nāma hoti…pe…",
  "atk-abh01a4:491_4": "diṭṭhijukammampi ‘diṭṭhiṁ ujukaṁ karissāmī’ti cintentassa uppajjati, diṭṭhiṁ ujuṁ karontassa uppajjati, ‘diṭṭhi me ujukā katā’ti paccavekkhantassa uppajjati.",
  "atk-abh01a4:491_5": "Tā sabbāpi ekato katvā ‘diṭṭhijukammaṁ puññakiriyavatthu’ nāma hoti.",
  "atk-abh01a4:492_0": "Sutte pana tīṇiyeva puññakiriyavatthūni āgatāni.",
  "atk-abh01a4:492_1": "Tesu itaresampi saṅgaho veditabbo.",
  "atk-abh01a4:492_2": "Apacitiveyyāvaccāni hi sīlamaye saṅgahaṁ gacchanti.",
  "atk-abh01a4:492_3": "Pattānuppadānaabbhanumodanāni dānamaye.",
  "atk-abh01a4:492_4": "Desanāsavanadiṭṭhijukammāni bhāvanāmaye.",
  "atk-abh01a4:492_5": "Ye pana ‘diṭṭhijukammaṁ sabbesaṁ niyamalakkhaṇa’nti vadanti tesaṁ taṁ tīsupi saṅgahaṁ gacchati.",
  "atk-abh01a4:492_6": "Evametāni saṅkhepato tīṇi hutvā vitthārato dasa honti.",
  "atk-abh01a4:493_0": "Tesu ‘dānaṁ dassāmī’ti cintento aṭṭhannaṁ kāmāvacarakusalacittānaṁ aññatareneva cinteti;",
  "atk-abh01a4:493_1": "dadamānopi tesaṁyeva aññatarena deti;",
  "atk-abh01a4:493_2": "‘dānaṁ me dinna’nti paccavekkhantopi tesaṁyeva aññatarena paccavekkhati.",
  "atk-abh01a4:493_3": "‘Sīlaṁ pūressāmī’ti cintentopi tesaṁyeva aññatarena cinteti;",
  "atk-abh01a4:493_4": "sīlaṁ pūrentopi tesaṁyeva aññatarena pūreti, ‘sīlaṁ me pūrita’nti paccavekkhantopi tesaṁyeva aññatarena paccavekkhati.",
  "atk-abh01a4:493_5": "‘Bhāvanaṁ bhāvessāmī’ti cintentopi tesaṁyeva aññatarena cinteti;",
  "atk-abh01a4:493_6": "bhāventopi tesaṁyeva aññatarena bhāveti;",
  "atk-abh01a4:493_7": "‘bhāvanā me bhāvitā’ti paccavekkhantopi tesaṁyeva aññatarena paccavekkhati.",
  "atk-abh01a4:494_0": "‘Jeṭṭhāpacitikammaṁ karissāmī’ti cintentopi tesaṁyeva aññatarena cinteti, karontopi tesaṁyeva aññatarena karoti, ‘kataṁ me’ti paccavekkhantopi tesaṁyeva aññatarena paccavekkhati.",
  "atk-abh01a4:494_1": "‘Kāyaveyyāvaṭikakammaṁ karissāmī’ti cintentopi, karontopi, ‘kataṁ me’ti paccavekkhantopi tesaṁyeva aññatarena paccavekkhati.",
  "atk-abh01a4:494_2": "‘Pattiṁ dassāmī’ti cintentopi, dadantopi, ‘dinnaṁ me’ti paccavekkhantopi, ‘pattiṁ vā sesakusalaṁ vā anumodissāmī’ti cintentopi tesaṁyeva aññatarena cinteti;",
  "atk-abh01a4:494_3": "anumodantopi tesaṁyeva aññatarena anumodati, ‘anumoditaṁ me’ti paccavekkhantopi tesaṁyeva aññatarena paccavekkhati.",
  "atk-abh01a4:494_4": "‘Dhammaṁ desessāmī’ti cintentopi tesaṁyeva aññatarena cinteti, desentopi tesaṁyeva aññatarena deseti, ‘desito me’ti paccavekkhantopi tesaṁyeva aññatarena paccavekkhati.",
  "atk-abh01a4:494_5": "‘Dhammaṁ sossāmī’ti cintentopi tesaṁyeva aññatarena cinteti, suṇantopi tesaṁyeva aññatarena suṇāti, ‘suto me’ti paccavekkhantopi tesaṁyeva aññatarena paccavekkhati.",
  "atk-abh01a4:494_6": "‘Diṭṭhiṁ ujukaṁ karissāmī’ti cintentopi tesaṁyeva aññatarena cinteti, ujuṁ karonto pana catunnaṁ ñāṇasampayuttānaṁ aññatarena karoti, ‘diṭṭhi me ujukā katā’ti paccavekkhanto aṭṭhannaṁ aññatarena paccavekkhati.",
  "atk-abh01a4:495_0": "Imasmiṁ ṭhāne cattāri anantāni nāma gahitāni.",
  "atk-abh01a4:495_1": "Cattāri hi anantāni –",
  "atk-abh01a4:495_2": "ākāso ananto, cakkavāḷāni anantāni, sattanikāyo ananto, buddhaññāṇaṁ anantaṁ.",
  "atk-abh01a4:495_3": "Ākāsassa hi puratthimāya disāya vā pacchimuttaradakkhiṇāsu vā ettakāni vā yojanasatāni ettakāni vā yojanasahassānīti paricchedo natthi.",
  "atk-abh01a4:495_4": "Sinerumattampi ayokūṭaṁ pathaviṁ dvidhā katvā heṭṭhā khittaṁ bhassetheva, no patiṭṭhaṁ labhetha, evaṁ ākāsaṁ anantaṁ nāma.",
  "atk-abh01a4:496_0": "Cakkavāḷānampi satehi vā sahassehi vā paricchedo natthi.",
  "atk-abh01a4:496_1": "Sacepi hi akaniṭṭhabhavane nibbattā, daḷhathāmadhanuggahassa lahukena sarena tiriyaṁ tālacchāyaṁ atikkamanamattena kālena cakkavāḷasatasahassaṁ atikkamanasamatthena javena samannāgatā cattāro mahābrahmāno ‘cakkavāḷapariyantaṁ passissāmā’ti tena javena dhāveyyuṁ, cakkavāḷapariyantaṁ adisvāva parinibbāyeyyuṁ, evaṁ cakkavāḷāni anantāni nāma.",
  "atk-abh01a4:497_0": "Ettakesu pana cakkavāḷesu udakaṭṭhakathalaṭṭhakasattānaṁ pamāṇaṁ natthi.",
  "atk-abh01a4:497_1": "Evaṁ sattanikāyo ananto nāma.",
  "atk-abh01a4:497_2": "Tatopi buddhañāṇaṁ anantameva.",
  "atk-abh01a4:498_0": "Evaṁ aparimāṇesu cakkavāḷesu aparimāṇānaṁ sattānaṁ kāmāvacarasomanassasahagatañāṇasampayuttaasaṅkhārikakusalacittāni ekassa bahūni uppajjanti.",
  "atk-abh01a4:498_1": "Bahūnampi bahūni uppajjanti.",
  "atk-abh01a4:498_2": "Tāni sabbānipi kāmāvacaraṭṭhena somanassasahagataṭṭhena ñāṇasampayuttaṭṭhena asaṅkhārikaṭṭhena ekattaṁ gacchanti.",
  "atk-abh01a4:498_3": "Ekameva somanassasahagataṁ tihetukaṁ asaṅkhārikaṁ mahācittaṁ hoti.",
  "atk-abh01a4:498_4": "Tathā sasaṅkhārikaṁ mahācittaṁ…pe…",
  "atk-abh01a4:498_5": "tathā upekkhāsahagataṁ ñāṇavippayuttaṁ dvihetukaṁ sasaṅkhārikacittanti.",
  "atk-abh01a4:498_6": "Evaṁ sabbānipi aparimāṇesu cakkavāḷesu aparimāṇānaṁ sattānaṁ uppajjamānāni kāmāvacarakusalacittāni sammāsambuddho mahātulāya tulayamāno viya, tumbe pakkhipitvā minamāno viya, sabbaññutaññāṇena paricchinditvā ‘aṭṭhevetānī’ti sarikkhaṭṭhena aṭṭheva koṭṭhāse katvā dassesi.",
  "atk-abh01a4:499_0": "Puna imasmiṁ ṭhāne chabbidhena puññāyūhanaṁ nāma gahitaṁ.",
  "atk-abh01a4:499_1": "Puññañhi atthi sayaṁkāraṁ atthi paraṁkāraṁ, atthi sāhatthikaṁ atthi āṇattikaṁ, atthi sampajānakataṁ atthi asampajānakatanti.",
  "atk-abh01a4:500_0": "Tattha attano dhammatāya kataṁ ‘sayaṁkāraṁ’ nāma.",
  "atk-abh01a4:500_1": "Paraṁ karontaṁ disvā kataṁ ‘paraṁkāraṁ’ nāma.",
  "atk-abh01a4:500_2": "Sahatthena kataṁ ‘sāhatthikaṁ’ nāma.",
  "atk-abh01a4:500_3": "Āṇāpetvā kāritaṁ ‘āṇattikaṁ’ nāma.",
  "atk-abh01a4:500_4": "Kammañca phalañca saddahitvā kataṁ ‘sampajānakataṁ’ nāma.",
  "atk-abh01a4:500_5": "Kammampi phalampi ajānitvā kataṁ ‘asampajānakataṁ’ nāma.",
  "atk-abh01a4:500_6": "Tesu sayaṁkāraṁ karontopi imesaṁ aṭṭhannaṁ kusalacittānaṁ aññatareneva karoti.",
  "atk-abh01a4:500_7": "Paraṁkāraṁ karontopi, sahatthena karontopi, āṇāpetvā karontopi imesaṁ aṭṭhannaṁ kusalacittānaṁ aññatareneva karoti.",
  "atk-abh01a4:500_8": "Sampajānakaraṇaṁ pana catūhi ñāṇasampayuttehi hoti.",
  "atk-abh01a4:500_9": "Asampajānakaraṇaṁ catūhi ñāṇavippayuttehi.",
  "atk-abh01a4:501_0": "Aparāpi imasmiṁ ṭhāne catasso dakkhiṇāvisuddhiyo gahitā –",
  "atk-abh01a4:501_1": "paccayānaṁ dhammikatā, cetanāmahattaṁ, vatthusampatti, guṇātirekatāti.",
  "atk-abh01a4:501_2": "Tattha dhammena samena uppannā paccayā ‘dhammikā’ nāma.",
  "atk-abh01a4:501_3": "Saddahitvā okappetvā dadato pana ‘cetanāmahattaṁ’ nāma hoti.",
  "atk-abh01a4:501_4": "Khīṇāsavabhāvo ‘vatthusampatti’ nāma.",
  "atk-abh01a4:501_5": "Khīṇāsavasseva nirodhā vuṭṭhitabhāvo ‘guṇātirekatā’ nāma.",
  "atk-abh01a4:501_6": "Imāni cattāri samodhānetvā dātuṁ sakkontassa kāmāvacaraṁ kusalaṁ imasmiṁyeva attabhāve vipākaṁ deti.",
  "atk-abh01a4:501_7": "Puṇṇakaseṭṭhikākavaliyasumanamālākārādīnaṁ (dha. pa. aṭṭha.",
  "atk-abh01a4:501_8": "2.225 puṇṇadāsīvatthu) (dha. pa. aṭṭha.",
  "atk-abh01a4:501_9": "1.67 sumanamālākāravatthu) viya.",
  "atk-abh01a4:502_0": "Saṅkhepato panetaṁ sabbampi kāmāvacarakusalacittaṁ ‘citta’nti karitvā cittavicittaṭṭhena ekameva hoti.",
  "atk-abh01a4:502_1": "Vedanāvasena somanassasahagataṁ upekkhāsahagatanti duvidhaṁ hoti.",
  "atk-abh01a4:502_2": "Ñāṇavibhattidesanāvasena catubbidhaṁ hoti.",
  "atk-abh01a4:502_3": "Somanassasahagataṁ ñāṇasampayuttaṁ asaṅkhārikaṁ mahācittañhi upekkhāsahagataṁ ñāṇasampayuttaṁ asaṅkhārikaṁ mahācittañca ñāṇasampayuttaṭṭhena asaṅkhārikaṭṭhena ca ekameva hoti.",
  "atk-abh01a4:502_4": "Tathā ñāṇasampayuttaṁ sasaṅkhārikaṁ, ñāṇavippayuttaṁ asaṅkhārikaṁ, ñāṇavippayuttaṁ sasaṅkhārikañcāti.",
  "atk-abh01a4:502_5": "Evaṁ ñāṇavibhattidesanāvasena catubbidhe panetasmiṁ asaṅkhārasasaṅkhāravibhattito cattāri asaṅkhārikāni cattāri sasaṅkhārikānīti aṭṭheva kusalacittāni honti.",
  "atk-abh01a4:502_6": "Tāni yāthāvato ñatvā bhagavā sabbaññū gaṇīvaro muniseṭṭho ācikkhati deseti paññapeti paṭṭhapeti vivarati vibhajati uttānīkarotīti.",
  "atk-abh01a4:503_0": "Aṭṭhasāliniyā dhammasaṅgahaṭṭhakathāya",
  "atk-abh01a4:504_0": "Kāmāvacarakusalaniddeso samatto.",
  "atk-abh01a4:505_0": "Rūpāvacarakusalavaṇṇanā",
  "atk-abh01a4:506_0": "Catukkanayo paṭhamajjhānaṁ",
  "atk-abh01a4:507_0": "160.",
  "atk-abh01a4:507_1": "Idāni rūpāvacarakusalaṁ dassetuṁ katame dhammā kusalātiādi āraddhaṁ.",
  "atk-abh01a4:507_2": "Tattha rūpūpapattiyā maggaṁ bhāvetīti rūpaṁ vuccati rūpabhavo.",
  "atk-abh01a4:507_3": "Upapattīti nibbatti jāti sañjāti.",
  "atk-abh01a4:507_4": "Maggoti upāyo.",
  "atk-abh01a4:507_5": "Vacanattho panettha –",
  "atk-abh01a4:507_6": "taṁ upapattiṁ maggati gavesati janeti nipphādetīti maggo.",
  "atk-abh01a4:507_7": "Idaṁ vuttaṁ hoti –",
  "atk-abh01a4:507_8": "yena maggena rūpabhave upapatti hoti nibbatti jāti sañjāti, taṁ maggaṁ bhāvetīti.",
  "atk-abh01a4:507_9": "Kiṁ panetena niyamato rūpabhave upapatti hotīti? Na hoti.",
  "atk-abh01a4:507_10": "‘‘Samādhiṁ, bhikkhave, bhāvetha, samāhito yathābhūtaṁ pajānāti passatī’’ti (saṁ. ni. 3.5; 4.99; 5.1071; netti. 40; mi. pa.",
  "atk-abh01a4:507_11": "2.1.15) evaṁ vuttena hi nibbedhabhāgiyena rūpabhavātikkamopi hoti.",
  "atk-abh01a4:507_12": "Rūpūpapattiyā pana ito añño maggo nāma natthi, tena vuttaṁ ‘rūpūpapattiyā maggaṁ bhāvetī’ti.",
  "atk-abh01a4:507_13": "Atthato cāyaṁ maggo nāma cetanāpi hoti, cetanāya sampayuttadhammāpi, tadubhayampi.",
  "atk-abh01a4:507_14": "‘‘Nirayañcāhaṁ, sāriputta, pajānāmi nirayagāmiñca magga’’nti (ma. ni.",
  "atk-abh01a4:507_15": "1.153) hi ettha cetanā maggo nāma.",
  "atk-abh01a4:508_0": "‘‘Saddhā hiriyaṁ kusalañca dānaṁ, dhammā ete sappurisānuyātā;",
  "atk-abh01a4:509_0": "Etañhi maggaṁ diviyaṁ vadanti, etena hi gacchati devaloka’’nti. (a. ni. 8.32);",
  "atk-abh01a4:510_0": "Ettha cetanāsampayuttadhammā maggo nāma.",
  "atk-abh01a4:510_1": "‘‘Ayaṁ, bhikkhave, maggo, ayaṁ paṭipadā’’ti saṅkhārupapattisuttādīsu (ma. ni.",
  "atk-abh01a4:510_2": "3.161 ādayo) cetanāpi cetanāsampayuttadhammāpi maggo nāma.",
  "atk-abh01a4:510_3": "Imasmiṁ pana ṭhāne ‘jhāna’nti vacanato cetanāsampayuttā adhippetā.",
  "atk-abh01a4:510_4": "Yasmā pana jhānacetanā paṭisandhiṁ ākaḍḍhati, tasmā cetanāpi cetanāsampayuttadhammāpi vaṭṭantiyeva.",
  "atk-abh01a4:511_0": "Bhāvetīti janeti uppādeti vaḍḍheti.",
  "atk-abh01a4:511_1": "Ayaṁ tāva idha bhāvanāya attho.",
  "atk-abh01a4:511_2": "Aññattha pana upasaggavasena sambhāvanā paribhāvanā vibhāvanāti evaṁ aññathāpi attho hoti.",
  "atk-abh01a4:511_3": "Tattha ‘‘idhudāyi mama sāvakā adhisīle sambhāventi –",
  "atk-abh01a4:511_4": "sīlavā samaṇo gotamo, paramena sīlakkhandhena samannāgato’’ti (ma. ni.",
  "atk-abh01a4:511_5": "2.243) ayaṁ sambhāvanā nāma;",
  "atk-abh01a4:511_6": "okappanāti attho.",
  "atk-abh01a4:511_7": "‘‘Sīlaparibhāvito samādhi mahapphalo hoti mahānisaṁso, samādhiparibhāvitā paññā mahapphalā hoti mahānisaṁsā, paññāparibhāvitaṁ cittaṁ sammadeva āsavehi vimuccatī’’ti (dī. ni.",
  "atk-abh01a4:511_8": "2.186) ayaṁ paribhāvanā nāma;",
  "atk-abh01a4:511_9": "vāsanāti attho.",
  "atk-abh01a4:511_10": "‘‘Iṅgha rūpaṁ vibhāvehi, vedanaṁ… saññaṁ…",
  "atk-abh01a4:511_11": "saṅkhāre…",
  "atk-abh01a4:511_12": "viññāṇaṁ vibhāvehī’’ti ayaṁ vibhāvanā nāma;",
  "atk-abh01a4:511_13": "antaradhāpanāti attho.",
  "atk-abh01a4:511_14": "‘‘Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā cattāro satipaṭṭhāne bhāventī’’ti (ma. ni.",
  "atk-abh01a4:511_15": "2.247), ayaṁ pana uppādanavaḍḍhanaṭṭhena bhāvanā nāma.",
  "atk-abh01a4:511_16": "Imasmimpi ṭhāne ayameva adhippetā.",
  "atk-abh01a4:511_17": "Tena vuttaṁ –",
  "atk-abh01a4:511_18": "‘bhāvetīti janeti uppādeti vaḍḍhetī’ti.",
  "atk-abh01a4:512_0": "Kasmā panettha, yathā kāmāvacarakusalaniddese dhammapubbaṅgamā desanā katā tathā akatvā, puggalapubbaṅgamā katāti?",
  "atk-abh01a4:512_1": "Paṭipadāya sādhetabbato.",
  "atk-abh01a4:512_2": "Idañhi catūsu paṭipadāsu aññatarāya sādhetabbaṁ;",
  "atk-abh01a4:512_3": "na kāmāvacaraṁ viya vinā paṭipadāya uppajjati.",
  "atk-abh01a4:512_4": "Paṭipadā ca nāmesā paṭipannake sati hotīti etamatthaṁ dassetuṁ puggalapubbaṅgamaṁ desanaṁ karonto ‘rūpūpapattiyā maggaṁ bhāvetī’ti āha.",
  "atk-abh01a4:513_0": "Vivicceva kāmehīti kāmehi viviccitvā, vinā hutvā, apakkamitvā.",
  "atk-abh01a4:513_1": "Yo panāyamettha ‘eva’-kāro so niyamatthoti veditabbo.",
  "atk-abh01a4:513_2": "Yasmā ca niyamattho, tasmā tasmiṁ paṭhamaṁ jhānaṁ upasampajja viharaṇasamaye avijjamānānampi kāmānaṁ tassa paṭhamajjhānassa paṭipakkhabhāvaṁ, kāmapariccāgeneva cassa adhigamaṁ dīpeti. Kathaṁ?",
  "atk-abh01a4:513_3": "‘Vivicceva kāmehī’ti evañhi niyame kariyamāne idaṁ paññāyati –",
  "atk-abh01a4:513_4": "nūnimassa kāmā paṭipakkhabhūtā yesu sati idaṁ na pavattati, andhakāre sati padīpobhāso viya?",
  "atk-abh01a4:513_5": "Tesaṁ pariccāgeneva cassa adhigamo hoti orimatīrapariccāgena pārimatīrasseva.",
  "atk-abh01a4:513_6": "Tasmā niyamaṁ karotīti.",
  "atk-abh01a4:514_0": "Tattha siyā –",
  "atk-abh01a4:514_1": "‘kasmā panesa pubbapadeyeva vutto, na uttarapade?",
  "atk-abh01a4:514_2": "Kiṁ akusalehi dhammehi aviviccāpi jhānaṁ upasampajja vihareyyā’ti?",
  "atk-abh01a4:514_3": "Na kho panetaṁ evaṁ daṭṭhabbaṁ.",
  "atk-abh01a4:514_4": "Taṁnissaraṇato hi pubbapade esa vutto.",
  "atk-abh01a4:514_5": "Kāmadhātusamatikkamanato hi kāmarāgapaṭipakkhato ca idaṁ jhānaṁ kāmānameva nissaraṇaṁ. Yathāha –",
  "atk-abh01a4:514_6": "‘‘kāmānametaṁ nissaraṇaṁ yadidaṁ nekkhamma’’nti (itivu. 72; dī. ni. 3.353).",
  "atk-abh01a4:514_7": "Uttarapadepi pana, yathā ‘‘idheva, bhikkhave, samaṇo, idha dutiyo samaṇo’’ti (ma. ni. 1.139; a. ni.",
  "atk-abh01a4:514_8": "4.241) ettha ‘eva’-kāro ānetvā vuccati, evaṁ vattabbo.",
  "atk-abh01a4:514_9": "Na hi sakkā ito aññehipi nīvaraṇasaṅkhātehi akusalehi dhammehi avivicca jhānaṁ upasampajja viharituṁ, tasmā ‘vivicceva kāmehi vivicceva akusalehi dhammehī’ti evaṁ padadvayepi esa daṭṭhabbo.",
  "atk-abh01a4:514_10": "Padadvayepi ca kiñcāpi viviccāti iminā sādhāraṇavacanena tadaṅgavivekādayo kāyavivekādayo ca sabbepi vivekā saṅgahaṁ gacchanti, tathāpi kāyaviveko cittaviveko vikkhambhanavivekoti tayo eva idha daṭṭhabbā.",
  "atk-abh01a4:515_0": "Kāmehīti iminā pana padena ye ca niddese ‘‘katame vatthukāmā?",
  "atk-abh01a4:515_1": "Manāpiyā rūpā’’tiādinā (mahāni.",
  "atk-abh01a4:515_2": "1) nayena vatthukāmā vuttā, ye ca tattheva vibhaṅge ca ‘‘chando kāmo, rāgo kāmo, chandarāgo kāmo;",
  "atk-abh01a4:515_3": "saṅkappo kāmo, rāgo kāmo, saṅkapparāgo kāmo;",
  "atk-abh01a4:515_4": "ime vuccanti kāmā’’ti (mahāni. 1; vibha.",
  "atk-abh01a4:515_5": "564) evaṁ kilesakāmā vuttā, te sabbepi saṅgahitāicceva daṭṭhabbā.",
  "atk-abh01a4:515_6": "Evañhi sati vivicceva kāmehīti vatthukāmehipi viviccevāti attho yujjati.",
  "atk-abh01a4:515_7": "Tena kāyaviveko vutto hoti.",
  "atk-abh01a4:516_0": "Vivicca akusalehi dhammehīti kilesakāmehi sabbākusalehi vā viviccāti attho yujjati.",
  "atk-abh01a4:516_1": "Tena cittaviveko vutto hoti.",
  "atk-abh01a4:516_2": "Purimena cettha vatthukāmehi vivekavacanato eva kāmasukhapariccāgo, dutiyena kilesakāmehi vivekavacanato nekkhammasukhapariggaho vibhāvito hoti.",
  "atk-abh01a4:516_3": "Evaṁ vatthukāmakilesakāmavivekavacanatoyeva ca etesaṁ paṭhamena saṁkilesavatthuppahānaṁ, dutiyena saṁkilesappahānaṁ;",
  "atk-abh01a4:516_4": "paṭhamena lolabhāvassa hetupariccāgo, dutiyena bālabhāvassa;",
  "atk-abh01a4:516_5": "paṭhamena ca payogasuddhi, dutiyena āsayaposanaṁ vibhāvitaṁ hotīti ñātabbaṁ.",
  "atk-abh01a4:516_6": "Esa tāva nayo ‘kāmehī’ti ettha vuttakāmesu vatthukāmapakkhe.",
  "atk-abh01a4:517_0": "Kilesakāmapakkhe pana ‘chandoti ca rāgo’ti ca evamādīhi anekabhedo kāmacchandoyeva kāmoti adhippeto.",
  "atk-abh01a4:517_1": "So ca akusalapariyāpannopi samāno ‘‘tattha katamo kāmacchando kāmo’’tiādinā nayena vibhaṅge (vibha.",
  "atk-abh01a4:517_2": "564) jhānapaṭipakkhato visuṁ vutto.",
  "atk-abh01a4:517_3": "Kilesakāmattā vā purimapade vutto, akusalapariyāpannattā dutiyapade.",
  "atk-abh01a4:517_4": "Anekabhedato cassa ‘kāmato’ti avatvā ‘kāmehī’ti vuttaṁ.",
  "atk-abh01a4:517_5": "Aññesampi ca dhammānaṁ akusalabhāve vijjamāne ‘‘tattha katame akusalā dhammā?",
  "atk-abh01a4:517_6": "Kāmacchando’’tiādinā nayena vibhaṅge uparijhānaṅgapaccanīkapaṭipakkhabhāvadassanato nīvaraṇāneva vuttāni.",
  "atk-abh01a4:517_7": "Nīvaraṇāni hi jhānaṅgapaccanīkāni.",
  "atk-abh01a4:517_8": "Tesaṁ jhānaṅgāneva paṭipakkhāni, viddhaṁsakāni, vighātakānīti vuttaṁ hoti.",
  "atk-abh01a4:517_9": "Tathā hi ‘‘samādhi kāmacchandassa paṭipakkho, pīti byāpādassa, vitakko thinamiddhassa, sukhaṁ uddhaccakukkuccassa, vicāro vicikicchāyā’’ti peṭake vuttaṁ.",
  "atk-abh01a4:518_0": "Evamettha ‘vivicceva kāmehī’ti iminā kāmacchandassa vikkhambhanaviveko vutto hoti.",
  "atk-abh01a4:518_1": "‘Vivicca akusalehi dhammehī’ti iminā pañcannampi nīvaraṇānaṁ.",
  "atk-abh01a4:518_2": "Aggahitaggahaṇena pana paṭhamena kāmacchandassa, dutiyena sesanīvaraṇānaṁ;",
  "atk-abh01a4:518_3": "tathā paṭhamena tīsu akusalamūlesu pañcakāmaguṇabhedavisayassa lobhassa, dutiyena āghātavatthubhedādivisayānaṁ dosamohānaṁ.",
  "atk-abh01a4:518_4": "Oghādīsu vā dhammesu paṭhamena kāmoghakāmayogakāmāsavakāmupādānaabhijjhākāyaganthakāmarāgasaṁyojanānaṁ, dutiyena avasesaoghayogāsavaupādānaganthasaṁyojanānaṁ.",
  "atk-abh01a4:518_5": "Paṭhamena ca taṇhāya taṁsampayuttakānañca, dutiyena avijjāya taṁsampayuttakānañca.",
  "atk-abh01a4:518_6": "Apica paṭhamena lobhasampayuttaaṭṭhacittuppādānaṁ, dutiyena sesānaṁ catunnaṁ akusalacittuppādānaṁ vikkhambhanaviveko vutto hotīti veditabbo.",
  "atk-abh01a4:518_7": "Ayaṁ tāva ‘vivicceva kāmehi vivicca akusalehi dhammehī’ti ettha atthappakāsanā.",
  "atk-abh01a4:519_0": "Ettāvatā ca paṭhamassa jhānassa pahānaṅgaṁ dassetvā idāni sampayogaṅgaṁ dassetuṁ savitakkaṁ savicārantiādi vuttaṁ.",
  "atk-abh01a4:519_1": "Tattha heṭṭhā vuttalakkhaṇādivibhāgena appanāsampayogato rūpāvacarabhāvappattena vitakkena ceva vicārena ca saha vattati.",
  "atk-abh01a4:519_2": "Rukkho viya pupphena ca phalena cāti idaṁ jhānaṁ savitakkaṁ savicāranti vuccati.",
  "atk-abh01a4:519_3": "Vibhaṅge pana ‘‘iminā ca vitakkena iminā ca vicārena upeto hoti samupeto’’tiādinā (vibha.",
  "atk-abh01a4:519_4": "565) nayena puggalādhiṭṭhānā desanā katā.",
  "atk-abh01a4:519_5": "Attho pana tatrapi evameva daṭṭhabbo.",
  "atk-abh01a4:520_0": "Vivekajanti –",
  "atk-abh01a4:520_1": "ettha vivitti viveko.",
  "atk-abh01a4:520_2": "Nīvaraṇavigamoti attho.",
  "atk-abh01a4:520_3": "Vivittoti vā viveko, nīvaraṇavivitto jhānasampayuttadhammarāsīti attho.",
  "atk-abh01a4:520_4": "Tasmā vivekā, tasmiṁ vā viveke, jātanti vivekajaṁ.",
  "atk-abh01a4:520_5": "Pītisukhanti –",
  "atk-abh01a4:520_6": "ettha pītisukhāni heṭṭhā pakāsitāneva.",
  "atk-abh01a4:520_7": "Tesu pana vuttappakārāya pañcavidhāya pītiyā yā appanāsamādhissa mūlaṁ hutvā vaḍḍhamānā samādhisampayogaṁ gatā pharaṇāpīti –",
  "atk-abh01a4:520_8": "ayaṁ imasmiṁ atthe adhippetā pītīti.",
  "atk-abh01a4:520_9": "Ayañca pīti idañca sukhaṁ assa jhānassa, asmiṁ vā jhāne atthīti idaṁ jhānaṁ pītisukhanti vuccati.",
  "atk-abh01a4:520_10": "Atha vā pīti ca sukhañca pītisukhaṁ, dhammavinayādayo viya.",
  "atk-abh01a4:520_11": "Vivekajaṁ pītisukhamassa jhānassa, asmiṁ vā jhāne, atthīti evampi vivekajaṁ pītisukhaṁ.",
  "atk-abh01a4:520_12": "Yatheva hi jhānaṁ evaṁ pītisukhampettha vivekajameva hoti.",
  "atk-abh01a4:520_13": "Tañcassa atthi.",
  "atk-abh01a4:520_14": "Tasmā ekapadeneva ‘vivekajaṁ pītisukha’nti vattuṁ yujjati.",
  "atk-abh01a4:520_15": "Vibhaṅge pana ‘‘idaṁ sukhaṁ imāya pītiyā sahagata’’ntiādinā nayena vuttaṁ.",
  "atk-abh01a4:520_16": "Attho pana tatthāpi evameva daṭṭhabbo.",
  "atk-abh01a4:521_0": "Paṭhamaṁjhānanti –",
  "atk-abh01a4:521_1": "ettha gaṇanānupubbatā paṭhamaṁ.",
  "atk-abh01a4:521_2": "Paṭhamaṁ uppannanti paṭhamaṁ.",
  "atk-abh01a4:521_3": "Paṭhamaṁ samāpajjitabbantipi paṭhamaṁ.",
  "atk-abh01a4:521_4": "Idaṁ pana na ekantalakkhaṇaṁ.",
  "atk-abh01a4:521_5": "Ciṇṇavasībhāvo hi aṭṭhasamāpattilābhī ādito paṭṭhāya matthakaṁ pāpentopi samāpajjituṁ sakkoti.",
  "atk-abh01a4:521_6": "Matthakato paṭṭhāya ādiṁ pāpentopi samāpajjituṁ sakkoti.",
  "atk-abh01a4:521_7": "Antarantarā okkamantopi sakkoti.",
  "atk-abh01a4:521_8": "Evaṁ pubbuppattiyaṭṭhena pana paṭhamaṁ nāma hoti.",
  "atk-abh01a4:522_0": "Jhānanti duvidhaṁ jhānaṁ –",
  "atk-abh01a4:522_1": "ārammaṇūpanijjhānaṁ lakkhaṇūpanijjhānanti.",
  "atk-abh01a4:522_2": "Tattha aṭṭha samāpattiyo pathavikasiṇādiārammaṇaṁ upanijjhāyantīti ārammaṇūpanijjhānanti saṅkhyaṁ gatā.",
  "atk-abh01a4:522_3": "Vipassanāmaggaphalāni pana lakkhaṇūpanijjhānaṁ nāma.",
  "atk-abh01a4:522_4": "Tattha vipassanā aniccādilakkhaṇassa upanijjhānato lakkhaṇūpanijjhānaṁ.",
  "atk-abh01a4:522_5": "Vipassanāya katakiccassa maggena ijjhanato maggo lakkhaṇūpanijjhānaṁ.",
  "atk-abh01a4:522_6": "Phalaṁ pana nirodhasaccaṁ tathalakkhaṇaṁ upanijjhāyatīti lakkhaṇūpanijjhānaṁ nāma.",
  "atk-abh01a4:522_7": "Tesu imasmiṁ atthe ārammaṇūpanijjhānaṁ adhippetaṁ.",
  "atk-abh01a4:522_8": "Tasmā ārammaṇūpanijjhānato paccanīkajjhāpanato vā jhānanti veditabbaṁ.",
  "atk-abh01a4:523_0": "Upasampajjāti upagantvā, pāpuṇitvāti vuttaṁ hoti.",
  "atk-abh01a4:523_1": "Upasampādayitvā vā nipphādetvāti vuttaṁ hoti.",
  "atk-abh01a4:523_2": "Vibhaṅge pana ‘‘upasampajjāti paṭhamassa jhānassa lābho paṭilābho patti sampatti phusanā sacchikiriyā upasampadā’’ti (vibha.",
  "atk-abh01a4:523_3": "570) vuttaṁ.",
  "atk-abh01a4:523_4": "Tassāpi evamevattho daṭṭhabbo.",
  "atk-abh01a4:523_5": "Viharatīti tadanurūpena iriyāpathavihārena itivuttappakārajjhānasamaṅgī hutvā attabhāvassa iriyanaṁ vuttiṁ pālanaṁ yapanaṁ yāpanaṁ cāraṁ vihāraṁ abhinipphādeti.",
  "atk-abh01a4:523_6": "Vuttañhetaṁ vibhaṅge –",
  "atk-abh01a4:523_7": "‘‘viharatīti iriyati vattati pāleti yapeti yāpeti carati viharati, tena vuccati viharatī’’ti (vibha.",
  "atk-abh01a4:523_8": "512, 571).",
  "atk-abh01a4:524_0": "Pathavikasiṇanti ettha pathavimaṇḍalampi sakalaṭṭhena pathavikasiṇanti vuccati.",
  "atk-abh01a4:524_1": "Taṁ nissāya paṭiladdhaṁ nimittampi.",
  "atk-abh01a4:524_2": "Pathavikasiṇanimitte paṭiladdhajjhānampi.",
  "atk-abh01a4:524_3": "Tattha imasmiṁ atthe jhānaṁ pathavīkasiṇanti veditabbaṁ.",
  "atk-abh01a4:524_4": "Pathavikasiṇasaṅkhātaṁ jhānaṁ upasampajja viharatīti ayañhettha saṅkhepattho.",
  "atk-abh01a4:524_5": "Imasmiṁ pana pathavikasiṇe parikammaṁ katvā catukkapañcakajjhānāni nibbattetvā jhānapadaṭṭhānaṁ vipassanaṁ vaḍḍhetvā arahattaṁ pattukāmena kulaputtena kiṁ kattabbanti?",
  "atk-abh01a4:524_6": "Ādito tāva pātimokkhasaṁvaraindriyasaṁvaraājīvapārisuddhipaccayasannissitasaṅkhātāni cattāri sīlāni visodhetvā suparisuddhe sīle patiṭṭhitena, yvāssa āvāsādīsu dasasu palibodhesu palibodho atthi, taṁ upacchinditvā kammaṭṭhānadāyakaṁ kalyāṇamittaṁ upasaṅkamitvā pāḷiyā āgatesu aṭṭhatiṁsāya kammaṭṭhānesu attano cariyānukūlaṁ kammaṭṭhānaṁ upaparikkhantena sacassa idaṁ pathavikasiṇaṁ anukūlaṁ hoti, idameva kammaṭṭhānaṁ gahetvā jhānabhāvanāya ananurūpaṁ vihāraṁ pahāya anurūpe vihāre viharantena khuddakapalibodhupacchedaṁ katvā kasiṇaparikammanimittānurakkhaṇasattaasappāyaparivajjanasattasappāyasevanadasavidhaappanākosallappabhedaṁ sabbaṁ bhāvanāvidhānaṁ aparihāpentena jhānādhigamatthāya paṭipajjitabbaṁ.",
  "atk-abh01a4:524_7": "Ayamettha saṅkhepo.",
  "atk-abh01a4:524_8": "Vitthāro pana visuddhimagge (visuddhi.",
  "atk-abh01a4:524_9": "1.51 ādayo) vuttanayeneva veditabbo.",
  "atk-abh01a4:524_10": "Yathā cettha evaṁ ito paresupi.",
  "atk-abh01a4:524_11": "Sabbakammaṭṭhānānañhi bhāvanāvidhānaṁ sabbaṁ aṭṭhakathānayena gahetvā visuddhimagge vitthāritaṁ.",
  "atk-abh01a4:524_12": "Kiṁ tena tattha tattha puna vuttenāti na naṁ puna vitthārayāma.",
  "atk-abh01a4:524_13": "Pāḷiyā pana heṭṭhā anāgataṁ atthaṁ aparihāpentā nirantaraṁ anupadavaṇṇanameva karissāma.",
  "atk-abh01a4:525_0": "Tasmiṁ samayeti tasmiṁ paṭhamajjhānaṁ upasampajja viharaṇasamaye.",
  "atk-abh01a4:525_1": "Phasso hoti…pe…",
  "atk-abh01a4:525_2": "avikkhepo hotīti ime kāmāvacarapaṭhamakusalacitte vuttappakārāya padapaṭipāṭiyā chapaṇṇāsa dhammā honti.",
  "atk-abh01a4:525_3": "Kevalañhi te kāmāvacarā, ime bhūmantaravasena mahaggatā rūpāvacarāti ayamettha viseso.",
  "atk-abh01a4:525_4": "Sesaṁ tādisameva.",
  "atk-abh01a4:525_5": "Yevāpanakā panettha chandādayo cattārova labbhanti.",
  "atk-abh01a4:525_6": "Koṭṭhāsavārasuññatavārā pākatikā evāti.",
  "atk-abh01a4:526_0": "Paṭhamaṁ.",
  "atk-abh01a4:527_0": "Dutiyajjhānaṁ",
  "atk-abh01a4:528_0": "161-162.",
  "atk-abh01a4:528_1": "Dutiyajjhānaniddese vitakkavicārānaṁ vūpasamāti vitakkassa ca vicārassa cāti imesaṁ dvinnaṁ vūpasamā, samatikkamā;",
  "atk-abh01a4:528_2": "dutiyajjhānakkhaṇe apātubhāvāti vuttaṁ hoti.",
  "atk-abh01a4:528_3": "Tattha kiñcāpi dutiyajjhāne sabbepi paṭhamajjhānadhammā na santi, aññeyeva hi paṭhamajjhāne phassādayo aññe idha, oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ adhigamo hotīti dīpanatthaṁ vitakkavicārānaṁ vūpasamāti evaṁ vuttanti veditabbaṁ.",
  "atk-abh01a4:528_4": "Ajjhattanti idha –",
  "atk-abh01a4:528_5": "niyakajjhattaṁ adhippetaṁ.",
  "atk-abh01a4:528_6": "Vibhaṅge pana ‘‘ajjhattaṁ paccatta’’nti (vibha.",
  "atk-abh01a4:528_7": "573) ettakameva vuttaṁ.",
  "atk-abh01a4:528_8": "Yasmā niyakajjhattaṁ adhippetaṁ, tasmā attani jātaṁ, attano santāne nibbattanti ayamettha attho.",
  "atk-abh01a4:529_0": "Sampasādananti sampasādanaṁ vuccati saddhā.",
  "atk-abh01a4:529_1": "Sampasādanayogato jhānampi sampasādanaṁ, nīlavaṇṇayogato nīlavatthaṁ viya.",
  "atk-abh01a4:529_2": "Yasmā vā taṁ jhānaṁ sampasādanasamannāgatattā vitakkavicārakkhobhavūpasamanena ca ceto sampasādayati, tasmāpi sampasādananti vuttaṁ.",
  "atk-abh01a4:529_3": "Imasmiñca atthavikappe ‘sampasādanaṁ cetaso’ti evaṁ padasambandho veditabbo.",
  "atk-abh01a4:529_4": "Purimasmiṁ pana atthavikappe ‘cetaso’ti etaṁ ekodibhāvena saddhiṁ yojetabbaṁ.",
  "atk-abh01a4:530_0": "Tatrāyaṁ atthayojanā –",
  "atk-abh01a4:530_1": "eko udetīti ekodi, vitakkavicārehi anajjhāruḷhattā aggo seṭṭho hutvā udetīti attho.",
  "atk-abh01a4:530_2": "Seṭṭhopi hi loke ekoti vuccati.",
  "atk-abh01a4:530_3": "Vitakkavicāravirahato vā eko asahāyo hutvātipi vattuṁ vaṭṭati.",
  "atk-abh01a4:530_4": "Atha vā sampayuttadhamme udāyatīti udi.",
  "atk-abh01a4:530_5": "Uṭṭhāpetīti attho.",
  "atk-abh01a4:530_6": "Seṭṭhaṭṭhena eko ca so udi cāti ekodi.",
  "atk-abh01a4:530_7": "Samādhissetaṁ adhivacanaṁ.",
  "atk-abh01a4:530_8": "Iti imaṁ ekodiṁ bhāveti vaḍḍhetīti idaṁ dutiyajjhānaṁ ekodibhāvaṁ.",
  "atk-abh01a4:530_9": "So panāyaṁ ekodi yasmā cetaso, na sattassa, na jīvassa, tasmā etaṁ ‘cetaso ekodibhāva’nti vuttaṁ.",
  "atk-abh01a4:531_0": "‘Nanu cāyaṁ saddhā paṭhamajjhānepi atthi, ayañca ekodināmako samādhi, atha kasmā idameva sampasādanaṁ cetaso ekodibhāvañcāti vuttanti? Vuccate –",
  "atk-abh01a4:531_1": "‘aduñhi paṭhamajjhānaṁ vitakkavicārakkhobhena vīcitaraṅgasamākulamiva jalaṁ na suppasannaṁ hoti, tasmā satiyāpi saddhāya sampasādana’nti na vuttaṁ.",
  "atk-abh01a4:531_2": "Na suppasannattā eva cettha samādhipi na suṭṭhu pākaṭo.",
  "atk-abh01a4:531_3": "Tasmā ekodibhāvantipi na vuttaṁ.",
  "atk-abh01a4:531_4": "Imasmiṁ pana jhāne vitakkavicārapalibodhābhāvena laddhokāsā balavatī saddhā, balavasaddhāsahāyapaṭilābheneva samādhipi pākaṭo.",
  "atk-abh01a4:531_5": "Tasmā idameva evaṁ vuttanti veditabbaṁ.",
  "atk-abh01a4:531_6": "Vibhaṅge pana ‘‘sampasādananti yā saddhā saddahanā okappanā abhippasādo;",
  "atk-abh01a4:531_7": "cetaso ekodibhāvanti yā cittassa ṭhiti…pe…",
  "atk-abh01a4:531_8": "sammāsamādhī’’ti (vibha.",
  "atk-abh01a4:531_9": "574-575) ettakameva vuttaṁ.",
  "atk-abh01a4:531_10": "Evaṁ vuttena panetena saddhiṁ ayaṁ atthavaṇṇanā yathā na virujjhati aññadatthu saṁsandati ceva sameti ca, evaṁ veditabbā.",
  "atk-abh01a4:532_0": "Avitakkaṁ avicāranti bhāvanāya pahīnattā etasmiṁ etassa vā vitakko natthīti avitakkaṁ.",
  "atk-abh01a4:532_1": "Imināva nayena avicāraṁ.",
  "atk-abh01a4:532_2": "Vibhaṅgepi vuttaṁ –",
  "atk-abh01a4:532_3": "‘‘iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā, tena vuccati avitakkaṁ avicāra’’nti.",
  "atk-abh01a4:533_0": "Etthāha –",
  "atk-abh01a4:533_1": "nanu ca vitakkavicārānaṁ vūpasamāti imināpi ayamattho siddho?",
  "atk-abh01a4:533_2": "Atha kasmā puna ‘vuttaṁ avitakkaṁ avicāra’nti? Vuccate –",
  "atk-abh01a4:533_3": "evametaṁ, siddhovāyamattho, na panetaṁ tadatthadīpakaṁ.",
  "atk-abh01a4:533_4": "Nanu avocumha –",
  "atk-abh01a4:533_5": "‘oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ samadhigamo hotīti dīpanatthaṁ vitakkavicārānaṁ vūpasamāti evaṁ vutta’nti.",
  "atk-abh01a4:534_0": "Apica vitakkavicārānaṁ vūpasamā idaṁ sampasādanaṁ, na kilesakālusiyassa;",
  "atk-abh01a4:534_1": "vitakkavicārānañca vūpasamā ekodibhāvaṁ, na upacārajjhānamiva nīvaraṇappahānā;",
  "atk-abh01a4:534_2": "na paṭhamajjhānamiva ca aṅgapātubhāvāti evaṁ sampasādanaekodibhāvānaṁ hetuparidīpakamidaṁ vacanaṁ.",
  "atk-abh01a4:534_3": "Tathā vitakkavicārānaṁ vūpasamā idaṁ avitakkaṁ avicāraṁ, na tatiyacatutthajjhānāni viya, cakkhuviññāṇādīni viya ca, abhāvāti evaṁ avitakkaavicārabhāvassa hetuparidīpakañca, na vitakkavicārābhāvamattaparidīpakaṁ.",
  "atk-abh01a4:534_4": "Vitakkavicārābhāvamattaparidīpakameva pana avitakkaṁ avicāranti idaṁ vacanaṁ, tasmā purimaṁ vatvāpi puna vattabbamevāti.",
  "atk-abh01a4:535_0": "Samādhijanti paṭhamajjhānasamādhito sampayuttasamādhito vā jātanti attho.",
  "atk-abh01a4:535_1": "Tattha kiñcāpi paṭhamampi sampayuttasamādhito jātaṁ, atha kho ayameva samādhi ‘samādhī’ti vattabbataṁ arahati, vitakkavicārakkhobhavirahena ativiya acalattā suppasannattā ca.",
  "atk-abh01a4:535_2": "Tasmā imassa vaṇṇabhaṇanatthaṁ idameva samādhijanti vuttaṁ.",
  "atk-abh01a4:535_3": "Pītisukhanti idaṁ vuttanayameva.",
  "atk-abh01a4:536_0": "Dutiyanti gaṇanānupubbatā dutiyaṁ.",
  "atk-abh01a4:536_1": "Idaṁ dutiyaṁ samāpajjatītipi dutiyaṁ.",
  "atk-abh01a4:536_2": "Tasmiṁ samaye phasso hotītiādīsu jhānapañcake vitakkavicārapadāni maggapañcake ca sammāsaṅkappapadaṁ parihīnaṁ.",
  "atk-abh01a4:536_3": "Tesaṁ vasena savibhattikāvibhattikapadavinicchayo veditabbo.",
  "atk-abh01a4:536_4": "Koṭṭhāsavārepi tivaṅgikaṁ jhānaṁ hoti, caturaṅgiko maggo hotīti āgataṁ.",
  "atk-abh01a4:536_5": "Sesaṁ paṭhamajjhānasadisamevāti.",
  "atk-abh01a4:537_0": "Dutiyaṁ.",
  "atk-abh01a4:538_0": "Tatiyajjhānaṁ",
  "atk-abh01a4:539_0": "163.",
  "atk-abh01a4:539_1": "Tatiyajjhānaniddese pītiyā ca virāgāti virāgo nāma vuttappakārāya pītiyā jigucchanaṁ vā samatikkamo vā.",
  "atk-abh01a4:539_2": "Ubhinnaṁ pana antarā ‘ca’-saddo sampiṇḍanattho.",
  "atk-abh01a4:539_3": "So vūpasamaṁ vā sampiṇḍeti vitakkavicāravūpasamaṁ vā.",
  "atk-abh01a4:539_4": "Tattha yadā vūpasamameva sampiṇḍeti tadā pītiyā virāgā ca, kiñca bhiyyo ‘vūpasamā’ cāti evaṁ yojanā veditabbā.",
  "atk-abh01a4:539_5": "Imissā ca yojanāya virāgo jigucchanattho hoti.",
  "atk-abh01a4:539_6": "Tasmā pītiyā jigucchanā ca vūpasamā cāti ayamattho daṭṭhabbo.",
  "atk-abh01a4:539_7": "Yadā pana vitakkavicārānaṁ vūpasamaṁ sampiṇḍeti tadā pītiyā ca virāgā kiñca bhiyyo ‘vitakkavicārānañca vūpasamā’ti evaṁ yojanā veditabbā.",
  "atk-abh01a4:539_8": "Imissā ca yojanāya virāgo samatikkamanattho hoti, tasmā pītiyā ca samatikkamā vitakkavicārānañca vūpasamāti ayamattho daṭṭhabbo.",
  "atk-abh01a4:540_0": "Kāmañcete vitakkavicārā dutiyajjhāneyeva vūpasantā, imassa pana jhānassa maggaparidīpanatthaṁ vaṇṇabhaṇanatthañcetaṁ vuttaṁ.",
  "atk-abh01a4:540_1": "Vitakkavicārānañca vūpasamāti hi vutte idaṁ paññāyati –",
  "atk-abh01a4:540_2": "nūna vitakkavicāravūpasamo maggo imassa jhānassāti?",
  "atk-abh01a4:540_3": "Yathā ca tatiye ariyamagge appahīnānampi sakkāyadiṭṭhādīnaṁ ‘‘pañcannaṁ orambhāgiyānaṁ saṁyojanānaṁ pahānā’’ti (ma. ni.",
  "atk-abh01a4:540_4": "2.132) evaṁ pahānaṁ vuccamānaṁ vaṇṇabhaṇanaṁ hoti, tadadhigamāya ussukkānaṁ ussāhajanakaṁ, evameva idha avūpasantānampi vitakkavicārānaṁ vūpasamo vuccamāno vaṇṇabhaṇanaṁ hoti.",
  "atk-abh01a4:540_5": "Tenāyamattho vutto –",
  "atk-abh01a4:540_6": "‘pītiyā ca samatikkamā vitakkavicārānañca vūpasamā’ti.",
  "atk-abh01a4:541_0": "Upekkhako ca viharatīti –",
  "atk-abh01a4:541_1": "ettha upapattito ikkhatīti upekkhā.",
  "atk-abh01a4:541_2": "Samaṁ passati, apakkhapatitā hutvā passatīti attho.",
  "atk-abh01a4:541_3": "Tāya visadāya vipulāya thāmagatāya samannāgatattā tatiyajjhānasamaṅgī upekkhakoti vuccati.",
  "atk-abh01a4:542_0": "Upekkhā pana dasavidhā hoti –",
  "atk-abh01a4:542_1": "chaḷaṅgupekkhā brahmavihārupekkhā bojjhaṅgupekkhā vīriyupekkhā saṅkhārupekkhā vedanupekkhā vipassanupekkhā tatramajjhattupekkhā jhānupekkhā pārisuddhupekkhāti.",
  "atk-abh01a4:543_0": "Tattha yā ‘‘idha, bhikkhave, bhikkhu cakkhunā rūpaṁ disvā neva sumano hoti, na dummano, upekkhako ca viharati sato sampajāno’’ti (a. ni. 5.1; mahāni. 90; cūḷani.",
  "atk-abh01a4:543_1": "mettagūmāṇavapucchāniddesa 18; paṭi. ma.",
  "atk-abh01a4:543_2": "3.17) evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe parisuddhapakatibhāvāvijahanākārabhūtā upekkhā, ayaṁ ‘chaḷaṅgupekkhā’ nāma.",
  "atk-abh01a4:544_0": "Yā pana ‘‘upekkhāsahagatena cetasā ekaṁ disaṁ pharitvā viharatī’’ti (dī. ni. 1.556; ma. ni.",
  "atk-abh01a4:544_1": "1.77) evamāgatā sattesu majjhattākārabhūtā upekkhā, ayaṁ ‘brahmavihārupekkhā’ nāma.",
  "atk-abh01a4:545_0": "Yā ‘‘upekkhāsambojjhaṅgaṁ bhāveti vivekanissita’’nti (ma. ni. 1.27;",
  "atk-abh01a4:545_1": "3.247) evamāgatā sahajātadhammānaṁ majjhattākārabhūtā upekkhā, ayaṁ ‘bojjhaṅgupekkhā’ nāma.",
  "atk-abh01a4:546_0": "Yā pana ‘‘kālena kālaṁ upekkhānimittaṁ manasi karotī’’ti (a. ni.",
  "atk-abh01a4:546_1": "3.103) evamāgatā anaccāraddhanātisithilavīriyasaṅkhātā upekkhā, ayaṁ ‘vīriyupekkhā’ nāma.",
  "atk-abh01a4:547_0": "Yā ‘‘kati saṅkhārupekkhā samathavasena uppajjanti, kati saṅkhārupekkhā vipassanāvasena uppajjanti?",
  "atk-abh01a4:547_1": "Aṭṭha saṅkhārupekkhā samathavasena uppajjanti, dasa saṅkhārupekkhā vipassanāvasena uppajjantī’’ti (paṭi. ma.",
  "atk-abh01a4:547_2": "1.57) evamāgatā nīvaraṇādipaṭisaṅkhāsantiṭṭhanāgahaṇe majjhattabhūtā upekkhā, ayaṁ ‘saṅkhārupekkhā’ nāma.",
  "atk-abh01a4:548_0": "Yā pana ‘‘yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagata’’nti (dha. sa.",
  "atk-abh01a4:548_1": "150) evamāgatā adukkhamasukhasaṅkhātā upekkhā ayaṁ ‘vedanupekkhā’ nāma.",
  "atk-abh01a4:549_0": "Yā ‘‘yadatthi, yaṁ bhūtaṁ, taṁ pajahati, upekkhaṁ paṭilabhatī’’ti (ma. ni. 3.71; a. ni.",
  "atk-abh01a4:549_1": "7.55) evamāgatā vicinane majjhattabhūtā upekkhā, ayaṁ ‘vipassanupekkhā’ nāma.",
  "atk-abh01a4:550_0": "Yā pana chandādīsu yevāpanakesu āgatā sahajātānaṁ samavāhitabhūtā upekkhā ayaṁ, ‘tatramajjhattupekkhā’ nāma.",
  "atk-abh01a4:551_0": "Yā ‘‘upekkhako ca viharatī’’ti (dha. sa. 163; dī. ni.",
  "atk-abh01a4:551_1": "1.230) evamāgatā aggasukhepi tasmiṁ apakkhapātajananī upekkhā, ayaṁ ‘jhānupekkhā’ nāma.",
  "atk-abh01a4:552_0": "Yā ‘‘upekkhāsatipārisuddhiṁ catutthaṁ jhāna’’nti evamāgatā sabbapaccanīkaparisuddhā paccanīkavūpasamanepi abyāpārabhūtā upekkhā, ayaṁ ‘pārisuddhupekkhā’ nāma.",
  "atk-abh01a4:553_0": "Tattha chaḷaṅgupekkhā ca brahmavihārupekkhā ca bojjhaṅgupekkhā ca tatramajjhattupekkhā ca jhānupekkhā ca pārisuddhupekkhā ca atthato ekā tatramajjhattupekkhāva hoti.",
  "atk-abh01a4:553_1": "Tena tena avatthābhedena panassā ayaṁ bhedo .",
  "atk-abh01a4:553_2": "Ekassāpi sato sattassa kumārayuvathera senāpatirājādivasena bhedo viya.",
  "atk-abh01a4:553_3": "Tasmā tāsu yattha chaḷaṅgupekkhā na tattha bojjhaṅgupekkhādayo, yattha vā pana bojjhaṅgupekkhā na tattha chaḷaṅgupekkhādayo hontīti veditabbā.",
  "atk-abh01a4:554_0": "Yathā cetāsaṁ atthato ekībhāvo, evaṁ saṅkhārupekkhāvipassanupekkhānampi.",
  "atk-abh01a4:554_1": "Paññā eva hi esā kiccavasena dvidhā bhinnā.",
  "atk-abh01a4:554_2": "Yathā hi purisassa sāyaṁ gehaṁ paviṭṭhaṁ sappaṁ ajapadadaṇḍaṁ gahetvā pariyesamānassa taṁ thusakoṭṭhake nipannaṁ disvā ‘sappo nu kho no’ti avalokentassa sovatthikattayaṁ disvā nibbematikassa ‘sappo, na sappo’ti vicinane majjhattatā hoti;",
  "atk-abh01a4:554_3": "evameva yā āraddhavipassakassa vipassanāñāṇena lakkhaṇattaye diṭṭhe saṅkhārānaṁ aniccabhāvādivicinane majjhattatā uppajjati, ayaṁ ‘vipassanupekkhā’.",
  "atk-abh01a4:554_4": "Yathā pana tassa purisassa ajapadadaṇḍakena gāḷhaṁ sappaṁ gahetvā ‘kintāhaṁ imaṁ sappaṁ aviheṭhento attānañca iminā aḍaṁsāpento muñceyya’nti muñcanākārameva pariyesato gahaṇe majjhattatā hoti;",
  "atk-abh01a4:554_5": "evameva yā lakkhaṇattayassa diṭṭhattā, āditte viya tayo bhave passato, saṅkhāraggahaṇe majjhattatā, ayaṁ ‘saṅkhārupekkhā’.",
  "atk-abh01a4:554_6": "Iti vipassanupekkhāya siddhāya saṅkhārupekkhāpi siddhāva hoti.",
  "atk-abh01a4:554_7": "Iminā panesā vicinanaggahaṇesu majjhattasaṅkhātena kiccena dvidhā bhinnāti.",
  "atk-abh01a4:554_8": "Viriyupekkhā pana vedanupekkhā ca aññamaññañca avasesāhi ca atthato bhinnāyevāti.",
  "atk-abh01a4:555_0": "Imāsu dasasu upekkhāsu ‘jhānupekkhā’ idha adhippetā.",
  "atk-abh01a4:555_1": "Sā majjhattalakkhaṇā anābhogarasā abyāpārapaccupaṭṭhānā pītivirāgapadaṭṭhānāti. Etthāha –",
  "atk-abh01a4:555_2": "nanu cāyaṁ atthato tatramajjhattupekkhāva hoti?",
  "atk-abh01a4:555_3": "Sā ca paṭhamadutiyajjhānesupi atthi, tasmā tatrāpi ‘upekkhako ca viharatī’ti evamayaṁ vattabbā siyā.",
  "atk-abh01a4:555_4": "Sā kasmā na vuttāti?",
  "atk-abh01a4:555_5": "Aparibyattakiccato.",
  "atk-abh01a4:555_6": "Aparibyattañhi tassā tattha kiccaṁ, vitakkādīhi abhibhūtattā.",
  "atk-abh01a4:555_7": "Idha panāyaṁ vitakkavicārapītīhi anabhibhūtattā ukkhittasirā viya hutvā paribyattakiccā jātā, tasmā vuttāti.",
  "atk-abh01a4:556_0": "Niṭṭhitā upekkhako ca viharatīti etassa",
  "atk-abh01a4:557_0": "Sabbaso atthavaṇṇanā.",
  "atk-abh01a4:558_0": "Idāni sato ca sampajānoti ettha saratīti sato.",
  "atk-abh01a4:558_1": "Sampajānātīti sampajāno.",
  "atk-abh01a4:558_2": "Iti puggalena sati ca sampajaññañca vuttaṁ.",
  "atk-abh01a4:558_3": "Tattha saraṇalakkhaṇā sati, asammussanarasā, ārakkhapaccupaṭṭhānā.",
  "atk-abh01a4:558_4": "Asammohalakkhaṇaṁ sampajaññaṁ, tīraṇarasaṁ, pavicayapaccupaṭṭhānaṁ.",
  "atk-abh01a4:559_0": "Tattha kiñcāpi idaṁ satisampajaññaṁ purimajjhānesupi atthi –",
  "atk-abh01a4:559_1": "muṭṭhassatissa hi asampajānassa upacāramattampi na sampajjati, pageva appanā –",
  "atk-abh01a4:559_2": "oḷārikattā pana tesaṁ jhānānaṁ, bhūmiyaṁ viya purisassa, cittassa gati sukhā hoti, abyattaṁ tattha satisampajaññakiccaṁ.",
  "atk-abh01a4:559_3": "Oḷārikaṅgappahānena pana sukhumattā imassa jhānassa, purisassa khuradhārāyaṁ viya, satisampajaññakiccapariggahitā eva cittassa gati icchitabbāti idheva vuttaṁ.",
  "atk-abh01a4:559_4": "Kiñca bhiyyo?",
  "atk-abh01a4:559_5": "Yathā dhenupago vaccho dhenuto apanīto arakkhiyamāno punadeva dhenuṁ upagacchati, evamidaṁ tatiyajjhānasukhaṁ pītito apanītampi satisampajaññārakkhena arakkhiyamānaṁ punadeva pītiṁ upagaccheyya, pītisampayuttameva siyā.",
  "atk-abh01a4:559_6": "Sukhe vāpi sattā sārajjanti, idañca atimadhuraṁ sukhaṁ, tato paraṁ sukhābhāvā.",
  "atk-abh01a4:559_7": "Satisampajaññānubhāvena panettha sukhe asārajjanā hoti, no aññathāti imampi atthavisesaṁ dassetuṁ idamidheva vuttanti veditabbaṁ.",
  "atk-abh01a4:560_0": "Idāni sukhañca kāyena paṭisaṁvedetīti ettha kiñcāpi tatiyajjhānasamaṅgino sukhapaṭisaṁvedanābhogo natthi, evaṁ santepi yasmā tassa nāmakāyena sampayuttaṁ sukhaṁ, yaṁ vā taṁ nāmakāyasampayuttaṁ sukhaṁ, taṁsamuṭṭhānenassa yasmā atipaṇītena rūpena rūpakāyo phuṭo, yassa phuṭattā jhānā vuṭṭhitopi sukhaṁ paṭisaṁvedeyya, tasmā etamatthaṁ dassento ‘sukhañca kāyena paṭisaṁvedetī’ti āha.",
  "atk-abh01a4:561_0": "Idāni yaṁ taṁ ariyā ācikkhanti upekkhako satimā sukhavihārīti ettha yaṁjhānahetu yaṁjhānakāraṇā taṁ tatiyajjhānasamaṅgīpuggalaṁ buddhādayo ariyā ‘‘ācikkhanti desenti paññāpenti paṭṭhapenti vivaranti vibhajanti uttānīkaronti pakāse’’nti pasaṁsantīti adhippāyo – kinti?",
  "atk-abh01a4:561_1": "‘Upekkhako satimā sukhavihārī’ti –",
  "atk-abh01a4:561_2": "taṁ tatiyajjhānaṁ upasampajja viharatīti evamettha yojanā veditabbā.",
  "atk-abh01a4:562_0": "Kasmā pana taṁ te evaṁ pasaṁsantīti?",
  "atk-abh01a4:562_1": "Pasaṁsārahato.",
  "atk-abh01a4:562_2": "Ayañhi yasmā atimadhurasukhe sukhapāramippattepi tatiyajjhāne upekkhako, na tattha sukhābhisaṅgena ākaḍḍhīyati, ‘yathā ca pīti na uppajjati’ evaṁ upaṭṭhitasatitāya satimā, yasmā ca ariyakantaṁ ariyajanasevitameva asaṁkiliṭṭhaṁ sukhaṁ nāmakāyena paṭisaṁvedeti tasmā pasaṁsāraho;",
  "atk-abh01a4:562_3": "iti pasaṁsārahato naṁ ariyā te evaṁ pasaṁsāhetubhūte guṇe pakāsentā ‘upekkhako satimā sukhavihārī’ti evaṁ pasaṁsantīti veditabbaṁ.",
  "atk-abh01a4:563_0": "Tatiyanti gaṇanānupubbatā tatiyaṁ.",
  "atk-abh01a4:563_1": "Idaṁ tatiyaṁ samāpajjatītipi tatiyaṁ.",
  "atk-abh01a4:563_2": "Tasmiṁ samaye phasso hotītiādīsu jhānapañcake pītipadampi parihīnaṁ.",
  "atk-abh01a4:563_3": "Tassāpi vasena savibhattikāvibhattikapadavinicchayo veditabbo.",
  "atk-abh01a4:563_4": "Koṭṭhāsavārepi duvaṅgikaṁ jhānaṁ hotīti āgataṁ.",
  "atk-abh01a4:563_5": "Sesaṁ dutiyajjhānasadisamevāti.",
  "atk-abh01a4:564_0": "Tatiyaṁ.",
  "atk-abh01a4:565_0": "Catutthajjhānaṁ",
  "atk-abh01a4:566_0": "165.",
  "atk-abh01a4:566_1": "Catutthajjhānaniddese sukhassa ca pahānā dukkhassa ca pahānāti kāyikasukhassa ca kāyikadukkhassa ca pahānā.",
  "atk-abh01a4:566_2": "Pubbevāti tañca kho pubbeva na catutthajjhānakkhaṇe.",
  "atk-abh01a4:566_3": "Somanassadomanassānaṁ atthaṅgamāti cetasikasukhassa ca cetasikadukkhassa cāti imesampi dvinnaṁ pubbeva atthaṅgamā;",
  "atk-abh01a4:566_4": "pahānā icceva vuttaṁ hoti.",
  "atk-abh01a4:566_5": "Kadā pana nesaṁ pahānaṁ hoti?",
  "atk-abh01a4:566_6": "Catunnaṁ jhānānaṁ upacārakkhaṇe.",
  "atk-abh01a4:566_7": "Somanassañhi catutthajjhānassa upacārakkhaṇeyeva pahīyati.",
  "atk-abh01a4:566_8": "Dukkhadomanassasukhāni paṭhamadutiyatatiyajjhānānaṁ upacārakkhaṇesu.",
  "atk-abh01a4:566_9": "Evametesaṁ pahānakkamena avuttānaṁ indriyavibhaṅge pana indriyānaṁ uddesakkameneva idhāpi vuttānaṁ sukhadukkhasomanassadomanassānaṁ pahānaṁ veditabbaṁ.",
  "atk-abh01a4:567_0": "Yadi panetāni tassa tassa jhānassa upacārakkhaṇeyeva pahīyanti, atha kasmā ‘‘kattha cuppannaṁ dukkhindriyaṁ aparisesaṁ nirujjhati?",
  "atk-abh01a4:567_1": "Idha, bhikkhave, bhikkhu vivicceva kāmehi…pe…",
  "atk-abh01a4:567_2": "paṭhamaṁ jhānaṁ upasampajja viharati, etthuppannaṁ dukkhindriyaṁ aparisesaṁ nirujjhati.",
  "atk-abh01a4:567_3": "Kattha cuppannaṁ domanassindriyaṁ…",
  "atk-abh01a4:567_4": "sukhindriyaṁ…",
  "atk-abh01a4:567_5": "somanassindriyaṁ aparisesaṁ nirujjhati?",
  "atk-abh01a4:567_6": "Idha, bhikkhave, bhikkhu sukhassa ca pahānā…pe…",
  "atk-abh01a4:567_7": "catutthaṁ jhānaṁ upasampajja viharati.",
  "atk-abh01a4:567_8": "Etthuppannaṁ somanassindriyaṁ aparisesaṁ nirujjhatī’’ti (saṁ. ni.",
  "atk-abh01a4:567_9": "5.510) evaṁ jhānesveva nirodho vuttoti?",
  "atk-abh01a4:567_10": "Atisayanirodhattā.",
  "atk-abh01a4:567_11": "Atisayanirodho hi tesaṁ paṭhamajjhānādīsu, na nirodhoyeva.",
  "atk-abh01a4:567_12": "Nirodhoyeva pana upacārakkhaṇe, nātisayanirodho.",
  "atk-abh01a4:567_13": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena vā, visamāsanupatāpena vā siyā uppatti, natveva antoappanāyaṁ.",
  "atk-abh01a4:567_14": "Upacāre vā niruddhampetaṁ na suṭṭhu niruddhaṁ hoti, paṭipakkhena avihatattā.",
  "atk-abh01a4:567_15": "Antoappanāyaṁ pana pītipharaṇena sabbo kāyo sukhokkanto hoti.",
  "atk-abh01a4:567_16": "Sukhokkantakāyassa ca suṭṭhu niruddhaṁ hoti dukkhindriyaṁ, paṭipakkhena vihatattā.",
  "atk-abh01a4:567_17": "Nānāvajjaneyeva ca dutiyajjhānupacāre pahīnassa domanassindriyassa yasmā etaṁ vitakkavicārapaccayepi kāyakilamathe cittupaghāte ca sati uppajjati, vitakkavicārābhāve neva uppajjati;",
  "atk-abh01a4:567_18": "yattha pana uppajjati tattha vitakkavicārabhāve;",
  "atk-abh01a4:567_19": "appahīnā eva ca dutiyajjhānupacāre vitakkavicārāti tatthassa siyā uppatti, natveva dutiyajjhāne, pahīnapaccayattā.",
  "atk-abh01a4:567_20": "Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭakāyassa siyā uppatti, natveva tatiyajjhāne.",
  "atk-abh01a4:567_21": "Tatiyajjhāne hi sukhassa paccayabhūtā pīti sabbaso niruddhāti.",
  "atk-abh01a4:567_22": "Tathā catutthajjhānupacāre pahīnassāpi somanassindriyassa āsannattā, appanāppattāya upekkhāya abhāvena sammā anatikkantattā ca, siyā uppatti, natveva catutthajjhāne.",
  "atk-abh01a4:567_23": "Tasmā eva ca ‘etthuppannaṁ dukkhindriyaṁ aparisesaṁ nirujjhatī’ti tattha tattha aparisesaggahaṇaṁ katanti.",
  "atk-abh01a4:568_0": "Etthāha –",
  "atk-abh01a4:568_1": "‘athevaṁ tassa tassa jhānassupacāre pahīnāpi etā vedanā idha kasmā samāhaṭā’ti?",
  "atk-abh01a4:568_2": "‘Sukhaggahaṇatthaṁ’.",
  "atk-abh01a4:568_3": "Yā hi ayaṁ ‘adukkhamasukha’nti ettha adukkhamasukhā vedanā vuttā, sā sukhumā, dubbiññeyyā, na sakkā sukhena gahetuṁ.",
  "atk-abh01a4:568_4": "Tasmā yathā nāma duṭṭhassa yathā tathā vā upasaṅkamitvā gahetuṁ asakkuṇeyyassa goṇassa gahaṇatthaṁ gopo ekasmiṁ vaje sabbā gāvo samāharati, athekekaṁ nīharanto paṭipāṭiyā āgataṁ ‘ayaṁ so, gaṇhatha na’nti tampi gāhāpayati;",
  "atk-abh01a4:568_5": "evameva bhagavā sukhagahaṇatthaṁ sabbāpi etā samāharīti.",
  "atk-abh01a4:568_6": "Evañhi samāhaṭā etā dassetvā yaṁ neva sukhaṁ na dukkhaṁ, na somanassaṁ na domanassaṁ, ayaṁ adukkhamasukhāvedanāti sakkā hoti esā gāhayituṁ.",
  "atk-abh01a4:569_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "atk-abh01a4:569_1": "Sukhadukkhappahānādayo hi tassā paccayā. Yathāha –",
  "atk-abh01a4:569_2": "‘‘cattāro kho, āvuso, paccayā adukkhamasukhāya cetovimuttiyā samāpattiyā.",
  "atk-abh01a4:569_3": "Idhāvuso bhikkhu, sukhassa ca pahānā…pe…",
  "atk-abh01a4:569_4": "catutthaṁ jhānaṁ upasampajja viharati, ime kho, āvuso, cattāro paccayā adukkhamasukhāya cetovimuttiyā samāpattiyā’’ti (ma. ni. 1.458).",
  "atk-abh01a4:569_5": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṁ tattha pahīnāti vuttā, evaṁ vaṇṇabhaṇanatthampetassa jhānassetā idha vuttāti veditabbā.",
  "atk-abh01a4:569_6": "Paccayaghātena vā ettha rāgadosānaṁ atidūrabhāvaṁ dassetumpetā vuttāti veditabbā.",
  "atk-abh01a4:569_7": "Etāsu hi sukhaṁ somanassassa paccayo, somanassaṁ rāgassa;",
  "atk-abh01a4:569_8": "dukkhaṁ domanassassa, domanassaṁ dosassa.",
  "atk-abh01a4:569_9": "Sukhādighātena ca sappaccayā rāgadosā hatāti atidūre hontīti.",
  "atk-abh01a4:570_0": "Adukkhamasukhanti dukkhābhāvena adukkhaṁ, sukhābhāvena asukhaṁ.",
  "atk-abh01a4:570_1": "Etenettha dukkhasukhappaṭipakkhabhūtaṁ tatiyavedanaṁ dīpeti, na dukkhasukhābhāvamattaṁ.",
  "atk-abh01a4:570_2": "Tatiyavedanā nāma adukkhamasukhā.",
  "atk-abh01a4:570_3": "Upekkhātipi vuccati.",
  "atk-abh01a4:570_4": "Sā iṭṭhāniṭṭhaviparītānubhavanalakkhaṇā, majjhattarasā, avibhūtapaccupaṭṭhānā, sukhanirodhapadaṭṭhānāti veditabbā.",
  "atk-abh01a4:571_0": "Upekkhāsatipārisuddhinti upekkhāya janitasatipārisuddhiṁ.",
  "atk-abh01a4:571_1": "Imasmiñhi jhāne suparisuddhā sati.",
  "atk-abh01a4:571_2": "Yā ca tassā satiyā pārisuddhi sā upekkhāya katā, na aññena.",
  "atk-abh01a4:571_3": "Tasmā etaṁ upekkhāsatipārisuddhīti vuccati.",
  "atk-abh01a4:571_4": "Vibhaṅgepi vuttaṁ –",
  "atk-abh01a4:571_5": "‘‘ayaṁ sati imāya upekkhāya visadā hoti parisuddhā pariyodātā, tena vuccati upekkhāsatipārisuddhī’’ti (vibha. 597).",
  "atk-abh01a4:571_6": "Yāya ca upekkhāya ettha sati pārisuddhi hoti sā atthato tatramajjhattatāti veditabbā.",
  "atk-abh01a4:571_7": "Na kevalañcettha tāya satiyeva parisuddhā apica kho sabbepi sampayuttadhammā.",
  "atk-abh01a4:571_8": "Satisīsena pana desanā vuttā.",
  "atk-abh01a4:572_0": "Tattha kiñcāpi ayaṁ upekkhā heṭṭhāpi tīsu jhānesu vijjati –",
  "atk-abh01a4:572_1": "yathā pana divā sūriyappabhābhibhavā sommabhāvena ca attano upakārakattena vā sabhāgāya rattiyā alābhā divā vijjamānāpi candalekhā aparisuddhā hoti apariyodātā –",
  "atk-abh01a4:572_2": "evamayampi tatramajjhattupekkhācandalekhā vitakkādipaccanīkadhammatejābhibhavā sabhāgāya ca upekkhāvedanārattiyā appaṭilābhā vijjamānāpi paṭhamādijjhānabhedesu aparisuddhā hoti.",
  "atk-abh01a4:572_3": "Tassā ca aparisuddhāya divā aparisuddhacandalekhāya pabhā viya sahajātāpi satiādayo aparisuddhāva honti.",
  "atk-abh01a4:572_4": "Tasmā tesu ekampi ‘upekkhāsatipārisuddhī’ti na vuttaṁ.",
  "atk-abh01a4:572_5": "Idha pana vitakkādipaccanīkadhammatejābhibhavābhāvā sabhāgāya ca upekkhā vedanārattiyā paṭilābhā ayaṁ tatramajjhattupekkhācandalekhā ativiya parisuddhā.",
  "atk-abh01a4:572_6": "Tassā parisuddhattā parisuddhacandalekhāya pabhā viya sahajātāpi satiādayo parisuddhā honti pariyodātā.",
  "atk-abh01a4:572_7": "Tasmā idameva upekkhāsatipārisuddhīti vuttanti veditabbaṁ.",
  "atk-abh01a4:573_0": "Catutthanti gaṇanānupubbatā catutthaṁ.",
  "atk-abh01a4:573_1": "Idaṁ catutthaṁ samāpajjatītipi catutthaṁ.",
  "atk-abh01a4:573_2": "Phasso hotītiādīsu phassapañcake tāva vedanāti upekkhāvedanā veditabbā.",
  "atk-abh01a4:573_3": "Jhānapañcakaindriyaaṭṭhakesu pana upekkhā hoti upekkhindriyaṁ hotīti (dha. sa.",
  "atk-abh01a4:573_4": "165) vuttameva.",
  "atk-abh01a4:573_5": "Sesāni tatiye parihīnapadāni idhāpi parihīnāneva.",
  "atk-abh01a4:573_6": "Koṭṭhāsavārepi duvaṅgikaṁ jhānanti upekkhācittekaggatāvaseneva veditabbaṁ.",
  "atk-abh01a4:573_7": "Sesaṁ sabbaṁ tatiyasadisamevāti.",
  "atk-abh01a4:574_0": "Catukkanayo niṭṭhito.",
  "atk-abh01a4:575_0": "Pañcakanayo",
  "atk-abh01a4:576_0": "167.",
  "atk-abh01a4:576_1": "Idāni katame dhammā kusalāti pañcakanayo āraddho.",
  "atk-abh01a4:576_2": "Kasmāti ce, puggalajjhāsayavasena ceva desanāvilāsena ca.",
  "atk-abh01a4:576_3": "Sannisinnadevaparisāya kira ekaccānaṁ devānaṁ vitakko eva oḷārikato upaṭṭhāsi, vicārapītisukhacittekaggatā santato.",
  "atk-abh01a4:576_4": "Tesaṁ sappāyavasena satthā caturaṅgikaṁ avitakkaṁ vicāramattaṁ dutiyajjhānaṁ nāma bhājesi.",
  "atk-abh01a4:576_5": "Ekaccānaṁ vicāro oḷārikato upaṭṭhāsi, pītisukhacittekaggatā santato.",
  "atk-abh01a4:576_6": "Tesaṁ sappāyavasena tivaṅgikaṁ tatiyajjhānaṁ nāma bhājesi.",
  "atk-abh01a4:576_7": "Ekaccānaṁ pīti oḷārikato upaṭṭhāsi, sukhacittekaggatā santato.",
  "atk-abh01a4:576_8": "Tesaṁ sappāyavasena duvaṅgikaṁ catutthajjhānaṁ nāma bhājesi.",
  "atk-abh01a4:576_9": "Ekaccānaṁ sukhaṁ oḷārikato upaṭṭhāsi, upekkhācittekaggatā santato.",
  "atk-abh01a4:576_10": "Tesaṁ sappāyavasena duvaṅgikaṁ pañcamajjhānaṁ nāma bhājesi.",
  "atk-abh01a4:576_11": "Ayaṁ tāva ‘puggalajjhāsayo’.",
  "atk-abh01a4:577_0": "Yassā pana dhammadhātuyā suppaṭividdhattā desanāvilāsappatto nāma hoti –",
  "atk-abh01a4:577_1": "sā tathāgatassa suṭṭhu paṭividdhā –",
  "atk-abh01a4:577_2": "tasmā ñāṇamahattatāya desanāvidhānesu kusalo desanāvilāsappatto satthā yaṁ yaṁ aṅgaṁ labbhati tassa tassa vasena yathā yathā icchati tathā tathā desanaṁ niyāmetīti so idha pañcaṅgikaṁ paṭhamajjhānaṁ bhājesi, caturaṅgikaṁ avitakkaṁ vicāramattaṁ dutiyajjhānaṁ, bhājesi tivaṅgikaṁ tatiyajjhānaṁ, bhājesi duvaṅgikaṁ catutthajjhānaṁ, duvaṅgikameva pañcamajjhānaṁ bhājesi.",
  "atk-abh01a4:577_3": "Ayaṁ ‘desanāvilāso’ nāma.",
  "atk-abh01a4:578_0": "Apica ye bhagavatā ‘‘tayome, bhikkhave, samādhī –",
  "atk-abh01a4:578_1": "savitakkasavicāro samādhi, avitakkavicāramatto samādhi, avitakkaavicāro samādhī’’ti (dī. ni.",
  "atk-abh01a4:578_2": "3.305) suttante tayo samādhī desitā, tesu heṭṭhā savitakkasavicāro samādhi avitakkaavicāro samādhi ca bhājetvā dassito, avitakkavicāramatto na dassito.",
  "atk-abh01a4:578_3": "Taṁ dassetumpi ayaṁ pañcakanayo āraddhoti veditabbo.",
  "atk-abh01a4:579_0": "Tattha dutiyajjhānaniddese phassādīsu vitakkamattaṁ parihāyati, koṭṭhāsavāre ‘‘caturaṅgikaṁ jhānaṁ hoti caturaṅgiko maggo hotī’’ti ayameva viseso.",
  "atk-abh01a4:579_1": "Sesaṁ sabbaṁ paṭhamajjhānasadisameva.",
  "atk-abh01a4:579_2": "Yāni ca catukkanaye dutiyatatiyacatutthāni tāneva idha tatiyacatutthapañcamāni.",
  "atk-abh01a4:579_3": "Tesaṁ adhigamapaṭipāṭidīpanatthaṁ ayaṁ nayo veditabbo –",
  "atk-abh01a4:580_0": "Eko kira amaccaputto rājānaṁ upaṭṭhātuṁ janapadato nagaraṁ āgato.",
  "atk-abh01a4:580_1": "So ekadivasameva rājānaṁ disvā pānabyasanena sabbaṁ vibhavajātaṁ nāsesi.",
  "atk-abh01a4:580_2": "Taṁ ekadivasaṁ surāmadamattaṁ niccoḷaṁ katvā jiṇṇakaṭasārakamattena paṭicchādetvā pānāgārato nīhariṁsu.",
  "atk-abh01a4:580_3": "Tamenaṁ saṅkārakūṭe nipajjitvā niddāyantaṁ eko aṅgavijjāpāṭhako disvā ‘ayaṁ puriso mahājanassa avassayo bhavissati, paṭijaggitabbo eso’ti sanniṭṭhānaṁ katvā mattikāya nhāpetvā thūlasāṭakayugaṁ nivāsāpetvā puna gandhodakena nhāpetvā sukhumena dukūlayugaḷena acchādetvā pāsādaṁ āropetvā subhojanaṁ bhojetvā ‘evaṁ naṁ paricāreyyāthā’ti paricārake paṭipādetvā pakkāmi.",
  "atk-abh01a4:580_4": "Atha naṁ te sayanaṁ āropesuṁ.",
  "atk-abh01a4:580_5": "Pānāgāragamanapaṭibāhanatthañca naṁ cattāro tāva janā catūsu hatthapādesu uppīḷetvā aṭṭhaṁsu.",
  "atk-abh01a4:580_6": "Eko pāde parimajji.",
  "atk-abh01a4:580_7": "Eko tālavaṇṭaṁ gahetvā bīji.",
  "atk-abh01a4:580_8": "Eko vīṇaṁ vādayamāno gāyanto nisīdi.",
  "atk-abh01a4:581_0": "So sayanupagamanena vigatakilamatho thokaṁ niddāyitvā vuṭṭhito hatthapādanippīḷanaṁ asahamāno ‘ko me hatthapāde uppīḷeti?",
  "atk-abh01a4:581_1": "Apagacchathā’ti tajjesi.",
  "atk-abh01a4:581_2": "Te ekavacaneneva apagacchiṁsu.",
  "atk-abh01a4:581_3": "Tato puna thokaṁ niddāyitvā vuṭṭhito pādaparimajjanaṁ asahamāno ‘ko me pāde parimajjati?",
  "atk-abh01a4:581_4": "Apagacchā’ti āha.",
  "atk-abh01a4:581_5": "Sopi ekavacaneneva apagacchi.",
  "atk-abh01a4:581_6": "Puna thokaṁ niddāyitvā vuṭṭhito vātavuṭṭhi viya tālavaṇṭavātaṁ asahanto ‘ko esa?",
  "atk-abh01a4:581_7": "Apagacchatū’ti āha.",
  "atk-abh01a4:581_8": "Sopi ekavacaneneva apagacchi.",
  "atk-abh01a4:581_9": "Puna thokaṁ niddāyitvā vuṭṭhito kaṇṇasūlaṁ viya gītavāditasaddaṁ asahamāno vīṇāvādakaṁ tajjesi.",
  "atk-abh01a4:581_10": "Sopi ekavacaneneva apagacchi.",
  "atk-abh01a4:581_11": "Athevaṁ anukkamena pahīnakilamathuppīḷanaparimajjanavātappahāragītavāditasaddupaddavo sukhaṁ sayitvā vuṭṭhāya rañño santikaṁ agamāsi.",
  "atk-abh01a4:581_12": "Rājāpissa mahantaṁ issariyamadāsi.",
  "atk-abh01a4:581_13": "So mahājanassa avassayo jāto.",
  "atk-abh01a4:582_0": "Tattha pānabyasanena pārijuññappatto so amaccaputto viya anekabyasanapārijuññappatto gharāvāsagato kulaputto daṭṭhabbo.",
  "atk-abh01a4:582_1": "Aṅgavijjāpāṭhako puriso viya tathāgato.",
  "atk-abh01a4:582_2": "Tassa purisassa ‘ayaṁ mahājanassa avassayo bhavissati, paṭijagganaṁ arahatī’ti sanniṭṭhānaṁ viya tathāgatassa ‘ayaṁ mahājanassa avassayo bhavissati, pabbajjaṁ arahati kulaputto’ti sanniṭṭhānakaraṇaṁ.",
  "atk-abh01a4:583_0": "Athassa amaccaputtassa mattikāmattena nhāpanaṁ viya kulaputtassāpi pabbajjāpaṭilābho.",
  "atk-abh01a4:583_1": "Athassa thūlasāṭakanivāsanaṁ viya imassāpi dasasikkhāpadasaṅkhātasīlavatthanivāsanaṁ.",
  "atk-abh01a4:583_2": "Puna tassa gandhodakanhāpanaṁ viya imassāpi pātimokkhasaṁvarādisīlagandhodakanhāpanaṁ.",
  "atk-abh01a4:583_3": "Puna tassa sukhumadukūlayugaḷacchādanaṁ viya imassāpi yathāvuttasīlavisuddhisampadāsaṅkhātadukūlacchādanaṁ.",
  "atk-abh01a4:584_0": "Dukūlacchāditassa panassa pāsādāropanaṁ viya imassāpi sīlavisuddhidukūlacchāditassa samādhibhāvanāpāsādārohanaṁ.",
  "atk-abh01a4:584_1": "Tato tassa subhojanabhuñjanaṁ viya imassāpi samādhiupakārakasatisampajaññādidhammāmataparibhuñjanaṁ.",
  "atk-abh01a4:585_0": "Bhuttabhojanassa pana tassa paricārakehi sayanāropanaṁ viya imassāpi vitakkādīhi upacārajjhānāropanaṁ.",
  "atk-abh01a4:585_1": "Puna tassa pānāgāragamanapaṭibāhanatthaṁ hatthapāduppīḷanakapurisacatukkaṁ viya imassāpi kāmasaññābhimukhagamanapaṭibāhanatthaṁ ārammaṇe cittuppīḷanako nekkhammavitakko.",
  "atk-abh01a4:585_2": "Tassa pādaparimajjakapuriso viya imassāpi ārammaṇe cittānumajjanako vicāro.",
  "atk-abh01a4:585_3": "Tassa tālavaṇṭavātadāyako viya imassāpi cetaso sītalabhāvadāyikā pīti.",
  "atk-abh01a4:586_0": "Tassa sotānuggahakaro gandhabbapuriso viya imassāpi cittānuggāhakaṁ somanassaṁ.",
  "atk-abh01a4:586_1": "Tassa sayanupagamanena vigatakilamathassa thokaṁ niddupagamanaṁ viya imassāpi upacārajjhānasannissayena vigatanīvaraṇakilamathassa paṭhamajjhānupagamanaṁ.",
  "atk-abh01a4:587_0": "Athassa niddāyitvā vuṭṭhitassa hatthapāduppīḷanāsahanena hatthapāduppīḷakānaṁ santajjanaṁ tesañca apagamanena puna thokaṁ niddupagamanaṁ viya imassāpi paṭhamajjhānato vuṭṭhitassa cittuppīḷakavitakkāsahanena vitakkadosadassanaṁ, vitakkappahānā ca puna avitakkavicāramattadutiyajjhānupagamanaṁ.",
  "atk-abh01a4:588_0": "Tato tassa punappunaṁ niddāyitvā vuṭṭhitassa yathāvuttena kamena pādaparimajjanādīnaṁ asahanena paṭipāṭiyā pādaparimajjakādīnaṁ santajjanaṁ, tesaṁ tesañca apagamanena punappunaṁ thokaṁ niddupagamanaṁ viya imassāpi punappunaṁ dutiyādīhi jhānehi vuṭṭhitassa yathāvuttadosānaṁ vicārādīnaṁ asahanena paṭipāṭiyā vicārādidosadassanaṁ.",
  "atk-abh01a4:588_1": "Tesaṁ tesañca pahānā punappunaṁ avitakkaavicāranippītika pahīnasomanassajjhānupagamanaṁ.",
  "atk-abh01a4:589_0": "Tassa pana sayanā vuṭṭhāya rañño santikaṁ gatassa issariyappatti viya imassāpi pañcamajjhānato vuṭṭhitassa vipassanā maggaṁ upagatassa arahattappatti.",
  "atk-abh01a4:590_0": "Tassa pattissariyassa bahūnaṁ janānaṁ avassayabhāvo viya imassāpi arahattappattassa bahūnaṁ avassayabhāvo veditabbo.",
  "atk-abh01a4:590_1": "Ettāvatā hi esa anuttaraṁ puññakkhettaṁ nāma hotīti.",
  "atk-abh01a4:591_0": "Pañcakanayo niṭṭhito.",
  "atk-abh01a4:592_0": "Ettāvatā catukkapañcakanayadvayabhedo suddhikanavako nāma pakāsito hoti.",
  "atk-abh01a4:592_1": "Atthato panesa pañcakanaye catukkanayassa paviṭṭhattā jhānapañcako evāti veditabbo.",
  "atk-abh01a4:593_0": "Paṭipadācatukkaṁ",
  "atk-abh01a4:594_0": "176-180.",
  "atk-abh01a4:594_1": "Idāni yasmā etaṁ jhānaṁ nāma paṭipadākamena sijjhati, tasmā tassa paṭipadābhedaṁ dassetuṁ puna katame dhammā kusalātiādi āraddhaṁ.",
  "atk-abh01a4:594_2": "Tattha dukkhā paṭipadā assāti dukkhapaṭipadaṁ.",
  "atk-abh01a4:594_3": "Dandhā abhiññā assāti dandhābhiññaṁ.",
  "atk-abh01a4:594_4": "Iti dukkhapaṭipadanti vā dandhābhiññanti vā pathavīkasiṇanti vā tīṇipi jhānasseva nāmāni.",
  "atk-abh01a4:594_5": "Dukkhapaṭipadaṁ khippābhiññantiādīsupi eseva nayo.",
  "atk-abh01a4:595_0": "Tattha paṭhamasamannāhārato paṭṭhāya yāva tassa tassa jhānassa upacāraṁ uppajjati tāva pavattā jhānabhāvanā ‘paṭipadā’ti vuccati.",
  "atk-abh01a4:595_1": "Upacārato pana paṭṭhāya yāva appanā tāva pavattā paññā ‘abhiññā’ti vuccati.",
  "atk-abh01a4:595_2": "Sā panesā paṭipadā ekaccassa dukkhā hoti.",
  "atk-abh01a4:595_3": "Nīvaraṇādipaccanīkadhammasamudācāragahanatāya kicchā asukhasevanāti attho.",
  "atk-abh01a4:595_4": "Ekaccassa tadabhāvena sukhā.",
  "atk-abh01a4:595_5": "Abhiññāpi ekaccassa dandhā hoti, mandā, asīghappavatti.",
  "atk-abh01a4:595_6": "Ekaccassa khippā amandā sīghappavatti.",
  "atk-abh01a4:595_7": "Tasmā yo ādito kilese vikkhambhento dukkhena sasaṅkhārena sappayogena kilamanto vikkhambheti , tassa dukkhā paṭipadā nāma hoti.",
  "atk-abh01a4:595_8": "Yo pana vikkhambhitakileso appanāparivāsaṁ vasanto cirena aṅgapātubhāvaṁ pāpuṇāti, tassa dandhābhiññā nāma hoti.",
  "atk-abh01a4:595_9": "Yo khippaṁ aṅgapātubhāvaṁ pāpuṇāti tassa khippābhiññā nāma hoti.",
  "atk-abh01a4:595_10": "Yo kilese vikkhambhento sukhena akilamanto vikkhambheti, tassa sukhā paṭipadā nāma hoti.",
  "atk-abh01a4:596_0": "Tattha yāni sappāyāsappāyāni ca palibodhupacchedādīni pubbakiccāni ca appanākosallāni ca visuddhimagge cittabhāvanāniddese niddiṭṭhāni, tesu yo asappāyasevī hoti, tassa dukkhā paṭipadā dandhā ca abhiññā hoti.",
  "atk-abh01a4:596_1": "Sappāyasevino sukhā paṭipadā khippā ca abhiññā.",
  "atk-abh01a4:596_2": "Yo pana pubbabhāge asappāyaṁ sevitvā aparabhāge sappāyasevī hoti, pubbabhāge vā sappāyaṁ sevitvā aparabhāge asappāyasevī, tassa vomissakatā veditabbā.",
  "atk-abh01a4:596_3": "Tathā palibodhupacchedādikaṁ pubbakiccaṁ asampādetvā bhāvanaṁ anuyuttassa dukkhā paṭipadā hoti, vipariyāyena sukhā.",
  "atk-abh01a4:596_4": "Appanākosallāni pana asampādentassa dandhā abhiññā hoti, sampādentassa khippā.",
  "atk-abh01a4:597_0": "Apica taṇhāavijjāvasena samathavipassanākatādhikāravasena cāpi etāsaṁ pabhedo veditabbo.",
  "atk-abh01a4:597_1": "Taṇhābhibhūtassa hi dukkhā paṭipadā hoti, anabhibhūtassa sukhā.",
  "atk-abh01a4:597_2": "Avijjābhibhūtassa ca dandhā abhiññā hoti, anabhibhūtassa khippā.",
  "atk-abh01a4:597_3": "Yo ca samathe akatādhikāro tassa dukkhā paṭipadā hoti, katādhikārassa sukhā.",
  "atk-abh01a4:597_4": "Yo pana vipassanāya akatādhikāro hoti, tassa dandhā abhiññā hoti, katādhikārassa khippā.",
  "atk-abh01a4:598_0": "Kilesindriyavasena cāpi etāsaṁ pabhedo veditabbo.",
  "atk-abh01a4:598_1": "Tibbakilesassa hi mudindriyassa dukkhā paṭipadā hoti dandhā ca abhiññā, tikkhindriyassa pana khippā abhiññā.",
  "atk-abh01a4:598_2": "Mandakilesassa ca mudindriyassa sukhā paṭipadā hoti dandhā ca abhiññā, tikkhindriyassa pana khippā abhiññāti.",
  "atk-abh01a4:599_0": "Iti imāsu paṭipadāabhiññāsu yo puggalo dukkhāya paṭipadāya dandhāya abhiññāya jhānaṁ pāpuṇāti, tassa taṁ jhānaṁ dukkhapaṭipadaṁ dandhābhiññanti vuccati.",
  "atk-abh01a4:599_1": "Sesesupi eseva nayo.",
  "atk-abh01a4:600_0": "Tattha ‘tadanudhammatā sati santiṭṭhati ṭhitibhāginī paññā’ti (vibha.",
  "atk-abh01a4:600_1": "799) evaṁ vuttasatiyā vā taṁtaṁjhānanikantiyā vā vikkhambhane paṭipadā, taṁtaṁjhānupacārappattassa appanāya parivāse abhiññā ca veditabbā.",
  "atk-abh01a4:600_2": "Āgamanavasenāpi ca paṭipadā abhiññā hontiyeva.",
  "atk-abh01a4:600_3": "Dukkhapaṭipadañhi dandhābhiññaṁ paṭhamajjhānaṁ patvā pavattaṁ dutiyampi tādisameva hoti.",
  "atk-abh01a4:600_4": "Tatiyacatutthesupi eseva nayo.",
  "atk-abh01a4:600_5": "Yathā ca catukkanaye evaṁ pañcakanayepi paṭipadāvasena catudhā bhedo veditabbo.",
  "atk-abh01a4:600_6": "Iti paṭipadāvasenapi cattāro navakā vuttā honti.",
  "atk-abh01a4:600_7": "Tesu pāṭhato chattiṁsa cittāni, atthato pana pañcakanaye catukkanayassa paviṭṭhattā vīsatimeva bhavantīti.",
  "atk-abh01a4:601_0": "Paṭipadācatukkaṁ.",
  "atk-abh01a4:602_0": "Ārammaṇacatukkaṁ",
  "atk-abh01a4:603_0": "181.",
  "atk-abh01a4:603_1": "Idāni yasmā etaṁ jhānaṁ nāma yathā paṭipadābhedena evaṁ ārammaṇabhedenāpi catubbidhaṁ hoti.",
  "atk-abh01a4:603_2": "Tasmāssa taṁ pabhedaṁ dassetuṁ puna katame dhammā kusalātiādi āraddhaṁ.",
  "atk-abh01a4:603_3": "Tattha parittaṁ parittārammaṇantiādīsu yaṁ appaguṇaṁ hoti, uparijjhānassa paccayo bhavituṁ na sakkoti, idaṁ parittaṁ nāma.",
  "atk-abh01a4:603_4": "Yaṁ pana avaḍḍhite suppamatte vā sarāvamatte vā ārammaṇe pavattaṁ, taṁ parittaṁ ārammaṇaṁ assāti parittārammaṇaṁ.",
  "atk-abh01a4:603_5": "Yaṁ paguṇaṁ subhāvitaṁ uparijjhānassa paccayo bhavituṁ sakkoti, idaṁ appamāṇaṁ nāma.",
  "atk-abh01a4:603_6": "Yaṁ vipule ārammaṇe pavattaṁ taṁ vuḍḍhippamāṇattā appamāṇaṁ ārammaṇaṁ assāti appamāṇārammaṇaṁ.",
  "atk-abh01a4:603_7": "Vuttalakkhaṇavomissakatāya pana vomissakanayo veditabbo.",
  "atk-abh01a4:603_8": "Iti ārammaṇavasenapi cattāro navakā vuttā honti.",
  "atk-abh01a4:603_9": "Cittagaṇanāpettha purimasadisā evāti.",
  "atk-abh01a4:604_0": "Ārammaṇacatukkaṁ.",
  "atk-abh01a4:605_0": "Ārammaṇapaṭipadāmissakaṁ",
  "atk-abh01a4:606_0": "186.",
  "atk-abh01a4:606_1": "Idāni ārammaṇapaṭipadāmissakaṁ soḷasakkhattukanayaṁ dassetuṁ puna katame dhammā kusalātiādi āraddhaṁ.",
  "atk-abh01a4:606_2": "Tattha paṭhamanaye vuttajjhānaṁ dukkhapaṭipadattā dandhābhiññattā parittattā parittārammaṇattāti catūhi kāraṇehi hīnaṁ, soḷasamanaye vuttajjhānaṁ sukhapaṭipadattā khippābhiññattā appamāṇattā appamāṇārammaṇattāti catūhi kāraṇehi paṇītaṁ.",
  "atk-abh01a4:606_3": "Sesesu cuddasasu ekena dvīhi tīhi ca kāraṇehi hīnappaṇītatā veditabbā.",
  "atk-abh01a4:607_0": "Kasmā panāyaṁ nayo desitoti?",
  "atk-abh01a4:607_1": "Jhānuppattikāraṇattā.",
  "atk-abh01a4:607_2": "Sammāsambuddhena hi pathavīkasiṇe suddhikajjhānaṁ catukkanayavasena pañcakanayavasena ca dassitaṁ;",
  "atk-abh01a4:607_3": "tathā suddhikapaṭipadā, tathā suddhikārammaṇaṁ.",
  "atk-abh01a4:607_4": "Tattha yā devatā pathavīkasiṇe suddhikajjhānaṁ catukkanayavasena desiyamānaṁ bujjhituṁ sakkonti, tāsaṁ sappāyavasena suddhikajjhāne catukkanayo desito.",
  "atk-abh01a4:607_5": "Yā pañcakanayavasena desiyamānaṁ bujjhituṁ sakkonti, tāsaṁ sappāyavasena pañcakanayo.",
  "atk-abh01a4:607_6": "Yā suddhikapaṭipadāya , suddhikārammaṇe catukkanayavasena desiyamānaṁ bujjhituṁ sakkonti, tāsaṁ sappāyavasena suddhikapaṭipadāya suddhikārammaṇe catukkanayo desito.",
  "atk-abh01a4:607_7": "Yā pañcakanayavasena desiyamānaṁ bujjhituṁ sakkonti tāsaṁ sappāyavasena pañcakanayo.",
  "atk-abh01a4:607_8": "Iti heṭṭhā puggalajjhāsayavasena desanā katā.",
  "atk-abh01a4:608_0": "Desanāvilāsappatto cesa pabhinnapaṭisambhido dasabalacatuvesārajjavisadañāṇo dhammānaṁ yāthāvasarasalakkhaṇassa suppaṭividdhattā dhammapaññattikusalatāya yo yo nayo labbhati tassa tassa vasena desanaṁ niyametuṁ sakkoti, tasmā imāya desanāvilāsappattiyāpi tena esā pathavīkasiṇe suddhikacatukkanayādivasena desanā katā.",
  "atk-abh01a4:609_0": "Yasmā pana ye keci jhānaṁ uppādenti nāma na te ārammaṇapaṭipadāhi vinā uppādetuṁ sakkonti, tasmā niyamato jhānuppattikāraṇattā ayaṁ soḷasakkhattukanayo kathito.",
  "atk-abh01a4:610_0": "Ettāvatā suddhikanavako, cattāro paṭipadānavakā, cattāro ārammaṇanavakā, ime ca soḷasa navakāti pañcavīsati navakā kathitā honti.",
  "atk-abh01a4:610_1": "Tattha ekekasmiṁ navake catukkapañcakavasena dve dve nayāti paññāsa nayā.",
  "atk-abh01a4:610_2": "Tattha ‘‘pañcavīsatiyā catukkanayesu sataṁ, pañcakanayesu pañcavīsasata’’nti pāṭhato pañcavīsādhikāni dve jhānacittasatāni honti.",
  "atk-abh01a4:610_3": "Pañcakanaye pana catukkanayassa paviṭṭhattā atthato pañcavīsādhikameva cittasataṁ hoti.",
  "atk-abh01a4:610_4": "Yāni cetāni pāṭhe pañcavīsādhikāni dve cittasatāni tesu ekekassa niddese dhammavavatthānādayo tayo tayo mahāvārā honti.",
  "atk-abh01a4:610_5": "Te pana tattha tattha nayamattameva dassetvā saṁkhittāti.",
  "atk-abh01a4:611_0": "Pathavīkasiṇaṁ.",
  "atk-abh01a4:612_0": "203.",
  "atk-abh01a4:612_1": "Idāni yasmā āpokasiṇādīsupi etāni jhānāni uppajjanti, tasmā tesaṁ dassanatthaṁ puna katame dhammā kusalātiādi āraddhaṁ.",
  "atk-abh01a4:612_2": "Tesu sabbo pāḷinayo ca atthavibhāvanā ca cittagaṇanā ca vārasaṅkhepo ca pathavīkasiṇe vuttanayeneva veditabbo.",
  "atk-abh01a4:612_3": "Bhāvanānayo pana kasiṇaparikammaṁ ādiṁ katvā sabbo visuddhimagge (visuddhi 1.91 ādayo) pakāsitoyeva.",
  "atk-abh01a4:612_4": "Mahāsakuludāyisutte pana dasakasiṇāni (ma. ni.",
  "atk-abh01a4:612_5": "2.250) vuttāni.",
  "atk-abh01a4:612_6": "Tesu viññāṇakasiṇaṁ ākāse pavattitamahaggataviññāṇampi tattha parikammaṁ katvā nibbattā viññāṇañcāyatanasamāpattipi hotīti sabbappakārena āruppadesanameva bhajati, tasmā imasmiṁ ṭhāne na kathitaṁ.",
  "atk-abh01a4:613_0": "Ākāsakasiṇanti pana kasiṇugghāṭimamākāsampi, taṁ ārammaṇaṁ katvā pavattakkhandhāpi, bhitticchiddādīsu aññatarasmiṁ gahetabbanimittaparicchedākāsampi, taṁ ārammaṇaṁ katvā uppannaṁ catukkapañcakajjhānampi vuccati.",
  "atk-abh01a4:613_1": "Tattha purimanayo āruppadesanaṁ bhajati, pacchimanayo rūpāvacaradesanaṁ.",
  "atk-abh01a4:613_2": "Iti missakattā imaṁ rūpāvacaradesanaṁ na āruḷhaṁ.",
  "atk-abh01a4:613_3": "Paricchedākāse nibbattajjhānaṁ pana rūpūpapattiyā maggo hoti tasmā taṁ gahetabbaṁ.",
  "atk-abh01a4:613_4": "Tasmiṁ pana catukkapañcakajjhānameva uppajjati, arūpajjhānaṁ nuppajjati. Kasmā?",
  "atk-abh01a4:613_5": "Kasiṇugghāṭanassa alābhato.",
  "atk-abh01a4:613_6": "Tañhi punappunaṁ ugghāṭiyamānampi ākāsameva hotīti na tattha kasiṇugghāṭanaṁ labbhati, tasmā tatthuppannaṁ jhānaṁ diṭṭhadhammasukhavihārāya saṁvattati, abhiññāpādakaṁ hoti, vipassanāpādakaṁ hoti, nirodhapādakaṁ na hoti.",
  "atk-abh01a4:613_7": "Anupubbanirodho panettha yāva pañcamajjhānā labbhati vaṭṭapādakaṁ hotiyeva.",
  "atk-abh01a4:613_8": "Yathā cetaṁ evaṁ purimakasiṇesu uppannaṁ jhānampi.",
  "atk-abh01a4:613_9": "Nirodhapādakabhāvo panettha viseso.",
  "atk-abh01a4:613_10": "Sesamettha ākāsakasiṇe yaṁ vattabbaṁ siyā taṁ sabbaṁ visuddhimagge (visuddhi.",
  "atk-abh01a4:613_11": "1.98-99) vuttameva.",
  "atk-abh01a4:614_0": "‘Ekopi hutvā bahudhā hotī’tiādinayaṁ (dī. ni. 1.239; paṭi. ma.",
  "atk-abh01a4:614_1": "1.102) pana vikubbanaṁ icchantena purimesu aṭṭhasu kasiṇesu aṭṭha samāpattiyo nibbattetvā kasiṇānulomato kasiṇapaṭilomato, kasiṇānulomapaṭilomato;",
  "atk-abh01a4:614_2": "jhānānulomato, jhānapaṭilomato, jhānānulomapaṭilomato;",
  "atk-abh01a4:614_3": "jhānukkantikato, kasiṇukkantikato, jhānakasiṇukkantikato;",
  "atk-abh01a4:614_4": "aṅgasaṅkantikato, ārammaṇasaṅkantikato, aṅgārammaṇasaṅkantikato;",
  "atk-abh01a4:614_5": "aṅgavavatthānato, ārammaṇavavatthānatoti imehi cuddasahākārehi cittaṁ paridametabbaṁ.",
  "atk-abh01a4:614_6": "Tesaṁ vitthārakathā visuddhimagge (visuddhi.",
  "atk-abh01a4:614_7": "2.365-366) vuttāyeva.",
  "atk-abh01a4:615_0": "Evaṁ pana cuddasahākārehi cittaṁ aparidametvā, pubbe abhāvitabhāvano ādikammiko yogāvacaro iddhivikubbanaṁ sampādessatīti netaṁ ṭhānaṁ vijjati.",
  "atk-abh01a4:615_1": "Ādikammikassa hi kasiṇaparikammampi bhāro;",
  "atk-abh01a4:615_2": "satesu sahassesu vā ekova sakkoti.",
  "atk-abh01a4:615_3": "Katakasiṇaparikammassa nimittuppādanaṁ bhāro;",
  "atk-abh01a4:615_4": "satesu sahassesu vā ekova sakkoti.",
  "atk-abh01a4:615_5": "Uppanne nimitte taṁ vaḍḍhetvā appanādhigamo bhāro, satesu sahassesu vā ekova sakkoti.",
  "atk-abh01a4:615_6": "Adhigatappanassa cuddasahākārehi cittaparidamanaṁ bhāro;",
  "atk-abh01a4:615_7": "satesu sahassesu vā ekova sakkoti.",
  "atk-abh01a4:615_8": "Cuddasahākārehi paridamitacittassāpi iddhivikubbanaṁ nāma bhāro, satesu sahassesu vā ekova sakkoti.",
  "atk-abh01a4:615_9": "Vikubbanappattassāpi khippanisantibhāvo nāma bhāro;",
  "atk-abh01a4:615_10": "satesu sahassesu vā ekova khippanisanti hoti.",
  "atk-abh01a4:615_11": "Therambatthale mahārohanaguttattherassa gilānupaṭṭhānaṁ āgatesu tiṁsamattesu iddhimantasahassesu upasampadāya aṭṭhavassiko rakkhitatthero viya.",
  "atk-abh01a4:615_12": "Sabbaṁ vatthu visuddhimagge (visuddhi.",
  "atk-abh01a4:615_13": "2.367) vitthāritamevāti.",
  "atk-abh01a4:616_0": "Kasiṇakathā.",
  "atk-abh01a4:617_0": "Abhibhāyatanakathā",
  "atk-abh01a4:618_0": "204.",
  "atk-abh01a4:618_1": "Evaṁ aṭṭhasu kasiṇesu rūpāvacarakusalaṁ niddisitvā, idāni yasmā samānepi ārammaṇe bhāvanāya asamānaṁ imesu aṭṭhasu kasiṇesu aññampi abhibhāyatanasaṅkhātaṁ rūpāvacarakusalaṁ pavattati, tasmā taṁ dassetuṁ puna katame dhammā kusalātiādi āraddhaṁ.",
  "atk-abh01a4:618_2": "Tattha ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-abh01a4:618_3": "Bahiddhā rūpāni passatīti bahiddhā aṭṭhasu kasiṇesu kataparikammatāya parikammavasena ceva appanāvasena ca tāni bahiddhā aṭṭhasu kasiṇesu rūpāni passati.",
  "atk-abh01a4:618_4": "Parittānīti avaḍḍhitāni.",
  "atk-abh01a4:618_5": "Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā ‘kiṁ ettha bhuñjitabbaṁ atthī’ti saṅkaḍḍhitvā ekakabaḷameva karoti, evameva ñāṇuttariko puggalo visadañāṇo ‘kimettha parittake ārammaṇe samāpajjitabbaṁ atthi, nāyaṁ mama bhāro’ti tāni rūpāni abhibhavitvā samāpajjati.",
  "atk-abh01a4:618_6": "Saha nimittuppādenevettha appanaṁ nibbattetīti attho.",
  "atk-abh01a4:618_7": "Jānāmi passāmīti iminā panassa pubbabhāgo kathito.",
  "atk-abh01a4:618_8": "Āgamaṭṭhakathāsu pana vuttaṁ –",
  "atk-abh01a4:618_9": "imināssa pana ābhogo kathito.",
  "atk-abh01a4:618_10": "So ca kho samāpattito vuṭṭhitassa, na antosamāpattiyanti (a. ni. aṭṭha. 3.8.65).",
  "atk-abh01a4:619_0": "Appamāṇānīti vaḍḍhitappamāṇāni.",
  "atk-abh01a4:619_1": "Abhibhuyyāti ettha pana yathā mahagghaso puriso ekaṁ bhattavaḍḍhitakaṁ labhitvā ‘aññāpi hotu ‘kimesā mayhaṁ karissatī’ti taṁ na mahantato passati, evameva ñāṇuttaro puggalo visadaññāṇo ‘kimettha samāpajjitabbaṁ, na idaṁ appamāṇaṁ, na mayhaṁ cittekaggatākaraṇe bhāro atthī’ti tāni abhibhavitvā samāpajjati.",
  "atk-abh01a4:619_2": "Saha nimittuppādenevettha appanaṁ nibbattetīti attho.",
  "atk-abh01a4:620_0": "Parittaṁ parittārammaṇaṁ appamāṇaṁ parittārammaṇanti idha parittānīti āgatattā appamāṇārammaṇatā na gahitā, parato appamāṇānīti āgatattā parittārammaṇatā.",
  "atk-abh01a4:620_1": "Aṭṭhakathāyaṁ pana vuttaṁ –",
  "atk-abh01a4:620_2": "‘imasmiṁ ṭhāne cattāri cattāri ārammaṇāni aggahetvā dve dveva gahitāni .",
  "atk-abh01a4:620_3": "Kiṁ kāraṇā?",
  "atk-abh01a4:620_4": "Catūsu hi gahitesu desanā soḷasakkhattukā hoti, satthārā ca heṭṭhā soḷasakkhattukā desanā kilañjamhi tile pattharantena viya vitthārato kathitā.",
  "atk-abh01a4:620_5": "Tassa imasmiṁ ṭhāne aṭṭhakkhattukaṁ desanaṁ kātuṁ ajjhāsayo.",
  "atk-abh01a4:620_6": "Tasmā dve dveyeva gahitānīti veditabbānīti.",
  "atk-abh01a4:621_0": "Suvaṇṇadubbaṇṇānīti parisuddhāparisuddhavaṇṇāni.",
  "atk-abh01a4:621_1": "Parisuddhāni hi nīlādīni suvaṇṇāni, aparisuddhāni ca dubbaṇṇānīti idha adhippetāni.",
  "atk-abh01a4:621_2": "Āgamaṭṭhakathāsu pana ‘suvaṇṇāni vā hontu dubbaṇṇāni vā, parittaappamāṇavaseneva imāni abhibhāyatanāni desitānī’ti (a. ni. aṭṭha.",
  "atk-abh01a4:621_3": "3.8.65) vuttaṁ.",
  "atk-abh01a4:621_4": "Imesu pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ dosacaritavasena, dubbaṇṇaṁ rāgacaritavasena.",
  "atk-abh01a4:621_5": "Etesañhi etāni sappāyāni.",
  "atk-abh01a4:621_6": "Sā ca tesaṁ sappāyatā vitthārato visuddhimagge (visuddhi.",
  "atk-abh01a4:621_7": "1.43) cariyaniddese vuttā.",
  "atk-abh01a4:622_0": "Kasmā pana, yathā suttante ‘‘ajjhattaṁ rūpasaññī eko bahiddhā rūpāni passati parittānī’’tiādi (dī. ni. 2.173; ma. ni. 2.249; a. ni.",
  "atk-abh01a4:622_1": "8.65) vuttaṁ, evaṁ avatvā idha catūsupi abhibhāyatanesu ajjhattaṁ arūpasaññitāva vuttāti?",
  "atk-abh01a4:622_2": "Ajjhattarūpānaṁ anabhibhavanīyato.",
  "atk-abh01a4:622_3": "Tattha vā hi idha vā bahiddhārūpāneva abhibhavitabbāni, tasmā tāni niyamato vattabbānīti tatrapi idhapi vuttāni.",
  "atk-abh01a4:622_4": "Ajjhattaṁ arūpasaññīti idaṁ pana satthu desanāvilāsamattameva.",
  "atk-abh01a4:622_5": "Ayaṁ tāva catūsu abhibhāyatanesu apubbapadavaṇṇanā.",
  "atk-abh01a4:622_6": "Suddhikanayapaṭipadābhedo panettha pathavīkasiṇe vuttanayeneva ekekasmiṁ abhibhāyatane veditabbo.",
  "atk-abh01a4:622_7": "Kevalañcettha ārammaṇacatukkaṁ ārammaṇadukaṁ hoti, soḷasakkhattukañca aṭṭhakkhattukaṁ.",
  "atk-abh01a4:622_8": "Sesaṁ tādisameva.",
  "atk-abh01a4:622_9": "Evamettha ekekasmiṁ abhibhāyatane eko suddhikanavako, cattāro paṭipadānavakā, dve ārammaṇanavakā, ārammaṇapaṭipadāmissake aṭṭha navakāti pannarasa navakāti catūsupi abhibhāyatanesu samasaṭṭhi navakā veditabbā.",
  "atk-abh01a4:623_0": "246.",
  "atk-abh01a4:623_1": "Pañcamaabhibhāyatanādīsu nīlānīti sabbasaṅgāhikavasena vuttaṁ.",
  "atk-abh01a4:623_2": "Nīlavaṇṇānīti vaṇṇavasena, nīlanidassanānīti nidassanavasena, apaññāyamānavivarāni, asambhinnavaṇṇāni, ekanīlāneva hutvā dissantīti vuttaṁ hoti.",
  "atk-abh01a4:623_3": "Nīlanibhāsānīti idaṁ pana obhāsanavasena vuttaṁ;",
  "atk-abh01a4:623_4": "nīlobhāsāni nīlappabhāyuttānīti attho.",
  "atk-abh01a4:623_5": "Etena nesaṁ suvisuddhataṁ dasseti.",
  "atk-abh01a4:623_6": "Suvisuddhavaṇṇavasena hi imāni cattāri abhibhāyatanāni vuttāni.",
  "atk-abh01a4:623_7": "Pītānītiādīsupi imināva nayena attho veditabbo.",
  "atk-abh01a4:623_8": "Nīlakasiṇaṁ uggaṇhanto nīlasmiṁ nimittaṁ gaṇhāti.",
  "atk-abh01a4:623_9": "Pupphasmiṁ vā vatthasmiṁ vā vaṇṇadhātuyā vātiādikaṁ panettha kasiṇakaraṇañca parikammañca appanāvidhānañca sabbaṁ visuddhimagge (visuddhi.",
  "atk-abh01a4:623_10": "1.93 ādayo) vitthārato vuttameva.",
  "atk-abh01a4:623_11": "Yathā ca pathavīkasiṇe evamettha ekekasmiṁ abhibhāyatane pañcavīsati pañcavīsati navakā veditabbā.",
  "atk-abh01a4:624_0": "Abhibhāyatanakathā.",
  "atk-abh01a4:625_0": "Vimokkhakathā",
  "atk-abh01a4:626_0": "248.",
  "atk-abh01a4:626_1": "Idāni yasmā idaṁ rūpāvacarakusalaṁ nāma na kevalaṁ ārammaṇasaṅkhātānaṁ āyatanānaṁ abhibhavanato abhibhāyatanavaseneva uppajjati, atha kho vimokkhavasenapi uppajjati, tasmā tampi nayaṁ dassetuṁ puna katame dhammā kusalātiādi āraddhaṁ.",
  "atk-abh01a4:627_0": "Kenaṭṭhena pana vimokkho veditabboti?",
  "atk-abh01a4:627_1": "Adhimuccanaṭṭhena.",
  "atk-abh01a4:627_2": "Ko ayaṁ adhimuccanaṭṭho nāma?",
  "atk-abh01a4:627_3": "Paccanīkadhammehi ca suṭṭhu vimuccanaṭṭho, ārammaṇe ca abhirativasena suṭṭhu vimuccanaṭṭho .",
  "atk-abh01a4:627_4": "Pituaṅke vissaṭṭhaaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "atk-abh01a4:627_5": "Evaṁlakkhaṇañhi vimokkhabhāvappattaṁ rūpāvacarakusalaṁ dassetuṁ ayaṁ nayo āraddho.",
  "atk-abh01a4:628_0": "Tattha rūpīti ajjhattaṁ kesādīsu uppāditaṁ rūpajjhānaṁ rūpaṁ, tadassatthīti rūpī.",
  "atk-abh01a4:628_1": "Ajjhattañhi nīlaparikammaṁ karonto kese vā pitte vā akkhitārakāya vā karoti.",
  "atk-abh01a4:628_2": "Pītaparikammaṁ karonto mede vā chaviyā vā akkhīnaṁ pītaṭṭhāne vā karoti.",
  "atk-abh01a4:628_3": "Lohitaparikammaṁ karonto maṁse vā lohite vā jivhāya vā hatthatalapādatalesu vā akkhīnaṁ rattaṭṭhāne vā karoti.",
  "atk-abh01a4:628_4": "Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-abh01a4:628_5": "Evaṁ parikammaṁ katvā uppannajjhānasamaṅginaṁ sandhāyetaṁ vuttaṁ.",
  "atk-abh01a4:628_6": "Rūpāni passatīti bahiddhāpi nīlakasiṇādirūpāni jhānacakkhunā passati.",
  "atk-abh01a4:628_7": "Iminā ajjhattabahiddhāvatthukesu kasiṇesu jhānapaṭilābho dassito.",
  "atk-abh01a4:629_0": "Ajjhattaṁarūpasaññīti ajjhattaṁ na rūpasaññī.",
  "atk-abh01a4:629_1": "Attano kesādīsu anuppāditarūpāvacarajjhānoti attho.",
  "atk-abh01a4:629_2": "Iminā bahiddhā parikammaṁ katvā bahiddhāva paṭiladdhajjhānatā dassitā.",
  "atk-abh01a4:630_0": "Subhanti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-abh01a4:630_1": "Tattha kiñcāpi antoappanāya ‘subha’nti ābhogo natthi, yo pana suvisuddhaṁ subhakasiṇaṁ ārammaṇaṁ katvā viharati, so yasmā ‘subha’nti…pe…",
  "atk-abh01a4:630_2": "paṭhamaṁ jhānaṁ upasampajja viharati, tathā dutiyādīni, tasmā evaṁ desanā katā.",
  "atk-abh01a4:630_3": "Paṭisambhidāmagge pana ‘‘kathaṁ subhantveva adhimutto hotīti vimokkho?",
  "atk-abh01a4:630_4": "Idha bhikkhu mettāsahagatena cetasā ekaṁ disaṁ…pe…",
  "atk-abh01a4:630_5": "viharati, mettāya bhāvitattā sattā appaṭikūlā honti; karuṇā… muditā…",
  "atk-abh01a4:630_6": "upekkhāsahagatena cetasā ekaṁ disaṁ…pe…",
  "atk-abh01a4:630_7": "viharati, upekkhāya bhāvitattā sattā appaṭikūlā honti, evaṁ subhantveva adhimutto hotī’’ti vimokkhoti (paṭi. ma.",
  "atk-abh01a4:630_8": "1.212) vuttaṁ.",
  "atk-abh01a4:630_9": "Idha pana upari pāḷiyaṁyeva brahmavihārānaṁ āgatattā taṁ nayaṁ paṭikkhipitvā sunīlakasupītakasulohitakasuodātakaparisuddhanīlakaparisuddhapītakaparisuddhalohitakaparisuddhaodātakavaseneva subhavimokkho anuññāto.",
  "atk-abh01a4:630_10": "Iti kasiṇanti vā abhibhāyatananti vā vimokkhoti vā rūpāvacarajjhānameva .",
  "atk-abh01a4:630_11": "Tañhi ārammaṇassa sakalaṭṭhena kasiṇaṁ nāma, ārammaṇaṁ abhibhavanaṭṭhena abhibhāyatanaṁ nāma, ārammaṇe adhimuccanaṭṭhena paccanīkadhammehi ca vimuccanaṭṭhena vimokkho nāmāti vuttaṁ.",
  "atk-abh01a4:630_12": "Tattha kasiṇadesanā abhidhammavasena, itarā pana suttantadesanāvasena vuttāti veditabbā.",
  "atk-abh01a4:630_13": "Ayamettha apubbapadavaṇṇanā.",
  "atk-abh01a4:630_14": "Ekekasmiṁ pana vimokkhe pathavīkasiṇe viya pañcavīsati pañcavīsatīti katvā pañcasattati navakā veditabbā.",
  "atk-abh01a4:631_0": "Vimokkhakathā.",
  "atk-abh01a4:632_0": "Brahmavihārakathā",
  "atk-abh01a4:633_0": "251.",
  "atk-abh01a4:633_1": "Idāni mettādibrahmavihāravasena pavattamānaṁ rūpāvacarakusalaṁ dassetuṁ puna katame dhammā kusalātiādi āraddhaṁ.",
  "atk-abh01a4:633_2": "Tattha mettāsahagatanti mettāya samannāgataṁ.",
  "atk-abh01a4:633_3": "Parato karuṇāsahagatādīsupi eseva nayo.",
  "atk-abh01a4:633_4": "Yena panesa vidhānena paṭipanno mettādisahagatāni jhānāni upasampajja viharati, taṁ mettādīnaṁ bhāvanāvidhānaṁ sabbaṁ visuddhimagge (visuddhi.",
  "atk-abh01a4:633_5": "1.240) vitthāritameva.",
  "atk-abh01a4:633_6": "Avasesāya pāḷiyā attho pathavīkasiṇe vuttanayeneva veditabbo.",
  "atk-abh01a4:634_0": "Kevalañhi pathavīkasiṇe pañcavīsati navakā, idha purimāsu tīsu tikacatukkajjhānikavasena pañcavīsati sattakā, upekkhāya catutthajjhānavasena pañcavīsati ekakā, karuṇāmuditāsu ca chandādīhi catūhi saddhiṁ karuṇāmuditāti imepi yevāpanakā labbhanti.",
  "atk-abh01a4:634_1": "Dukkhapaṭipadādibhāvo cettha mettāya tāva byāpādavikkhambhanavasena, karuṇāya vihiṁsāvikkhambhanavasena, muditāya arativikkhambhanavasena, upekkhāya rāgapaṭighavikkhambhanavasena veditabbo.",
  "atk-abh01a4:634_2": "Parittārammaṇatā pana nabahusattārammaṇavasena;",
  "atk-abh01a4:634_3": "appamāṇārammaṇatā bahusattārammaṇavasena hotīti ayaṁ viseso.",
  "atk-abh01a4:634_4": "Sesaṁ tādisameva.",
  "atk-abh01a4:635_0": "Evaṁ tāva pāḷivaseneva –",
  "atk-abh01a4:636_0": "Brahmuttamena kathite, brahmavihāre ime iti viditvā;",
  "atk-abh01a4:637_0": "Bhiyyo etesu ayaṁ, pakiṇṇakakathāpi viññeyyā.",
  "atk-abh01a4:638_0": "Etāsu hi mettākaruṇāmuditāupekkhāsu atthato tāva mejjatīti mettā, siniyhatīti attho.",
  "atk-abh01a4:638_1": "Mitte vā bhavā, mittassa vā esā pavattatīpi mettā.",
  "atk-abh01a4:638_2": "Paradukkhe sati sādhūnaṁ hadayakampanaṁ karotīti karuṇā.",
  "atk-abh01a4:638_3": "Kiṇāti vā paradukkhaṁ hiṁsati vināsetīti karuṇā.",
  "atk-abh01a4:638_4": "Kirīyati vā dukkhitesu pharaṇavasena pasāriyatīti karuṇā.",
  "atk-abh01a4:638_5": "Modanti tāya taṁsamaṅgino, sayaṁ vā modati, modanamattameva vā tanti muditā.",
  "atk-abh01a4:638_6": "‘Averā hontū’tiādibyāpārappahānena majjhattabhāvūpagamanena ca upekkhatīti upekkhā.",
  "atk-abh01a4:639_0": "Lakkhaṇādito panettha hitākārappavattilakkhaṇā ‘mettā’, hitūpasaṁhārarasā, āghātavinayapaccupaṭṭhānā, sattānaṁ manāpabhāvadassanapadaṭṭhānā.",
  "atk-abh01a4:639_1": "Byāpādūpasamo etissā sampatti, sinehasambhavo vipatti.",
  "atk-abh01a4:639_2": "Dukkhāpanayanākārappavattilakkhaṇā ‘karuṇā’, paradukkhāsahanarasā, avihiṁsāpaccupaṭṭhānā , dukkhābhibhūtānaṁ anāthabhāvadassanapadaṭṭhānā.",
  "atk-abh01a4:639_3": "Vihiṁsūpasamo tassā sampatti, sokasambhavo vipatti.",
  "atk-abh01a4:639_4": "Sattesu pamodanalakkhaṇā ‘muditā’, anissāyanarasā, arativighātapaccupaṭṭhānā, sattānaṁ sampattidassanapadaṭṭhānā.",
  "atk-abh01a4:639_5": "Arativūpasamo tassā sampatti, pahāsasambhavo vipatti.",
  "atk-abh01a4:639_6": "Sattesu majjhattākārappavattilakkhaṇā ‘upekkhā’, sattesu samabhāvadassanarasā, paṭighānunayavūpasamapaccupaṭṭhānā, ‘‘kammassakā sattā, te kassa ruciyā sukhitā vā bhavissanti, dukkhato vā muccissanti, pattasampattito vā na parihāyissantī’’ti?",
  "atk-abh01a4:639_7": "Evaṁ pavattakammassakatādassanapadaṭṭhānā.",
  "atk-abh01a4:639_8": "Paṭighānunayavūpasamo tassā sampatti, gehassitāya aññāṇupekkhāya sambhavo vipatti.",
  "atk-abh01a4:640_0": "Catunnampi panetesaṁ brahmavihārānaṁ vipassanāsukhañceva bhavasampatti ca sādhāraṇappayojanaṁ, byāpādādipaṭighāto āveṇikaṁ.",
  "atk-abh01a4:640_1": "Byāpādapaṭighātappayojanā hettha mettā, vihiṁsāaratirāgapaṭighātappayojanā itarā.",
  "atk-abh01a4:640_2": "Vuttampi cetaṁ –",
  "atk-abh01a4:641_0": "‘‘Nissaraṇañhetaṁ, āvuso, byāpādassa yadidaṁ mettācetovimutti, nissaraṇañhetaṁ, āvuso, vihesāya yadidaṁ karuṇācetovimutti;",
  "atk-abh01a4:641_1": "nissaraṇañhetaṁ, āvuso, aratiyā yadidaṁ muditācetovimutti, nissaraṇañhetaṁ, āvuso, rāgassa yadidaṁ upekkhācetovimuttī’’ti (dī. ni. 3.326; a. ni. 6.13).",
  "atk-abh01a4:642_0": "Ekamekassa cettha āsannadūravasena dve dve paccatthikā.",
  "atk-abh01a4:642_1": "Mettābrahmavihārassa hi, samīpacāro viya purisassa sapatto, guṇadassanasabhāgatāya rāgo āsannapaccatthiko.",
  "atk-abh01a4:642_2": "So lahuṁ otāraṁ labhati.",
  "atk-abh01a4:642_3": "Tasmā tato suṭṭhu mettā rakkhitabbā.",
  "atk-abh01a4:642_4": "Pabbatādigahananissito viya purisassa sapatto sabhāvavisabhāgatāya byāpādo dūrapaccatthiko.",
  "atk-abh01a4:642_5": "Tasmā tato nibbhayena mettāyitabbaṁ.",
  "atk-abh01a4:642_6": "Mettāyissati ca nāma kopañca karissatīti aṭṭhānametaṁ.",
  "atk-abh01a4:643_0": "Karuṇābrahmavihārassa ‘‘cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ appaṭilābhaṁ vā appaṭilābhato samanupassato pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati domanassaṁ.",
  "atk-abh01a4:643_1": "Yaṁ evarūpaṁ domanassaṁ idaṁ vuccati gehassitaṁ domanassa’’ntiādinā nayena āgataṁ gehassitaṁ domanassaṁ vipattidassanasabhāgatāya āsannapaccatthikaṁ.",
  "atk-abh01a4:643_2": "Sabhāvavisabhāgatāya vihesā dūrapaccatthikā.",
  "atk-abh01a4:643_3": "Tasmā tato nibbhayena karuṇāyitabbaṁ.",
  "atk-abh01a4:643_4": "Karuṇañca nāma karissati pāṇiādīhi ca vihesissatīti aṭṭhānametaṁ.",
  "atk-abh01a4:644_0": "Muditābrahmavihārassa ‘‘cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ paṭilābhaṁ vā paṭilābhato samanupassato pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati somanassaṁ.",
  "atk-abh01a4:644_1": "Yaṁ evarūpaṁ somanassaṁ idaṁ vuccati gehassitaṁ somanassa’’ntiādinā (ma. ni.",
  "atk-abh01a4:644_2": "3.306) nayena āgataṁ gehassitaṁ somanassaṁ sampattidassanasabhāgatāya āsannapaccatthikaṁ.",
  "atk-abh01a4:644_3": "Sabhāvavisabhāgatāya arati dūrapaccatthikā.",
  "atk-abh01a4:644_4": "Tasmā tato nibbhayena muditā bhāvetabbā.",
  "atk-abh01a4:644_5": "Pamudito ca nāma bhavissati pantasenāsanesu ca adhikusaladhammesu ca ukkaṇṭhissatīti aṭṭhānametaṁ.",
  "atk-abh01a4:645_0": "Upekkhābrahmavihārassa pana ‘‘cakkhunā rūpaṁ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa.",
  "atk-abh01a4:645_1": "Yā evarūpā upekkhā rūpaṁ sā nātivattati.",
  "atk-abh01a4:645_2": "Tasmā sā upekkhā gehassitāti vuccatī’’tiādinā (ma. ni.",
  "atk-abh01a4:645_3": "3.308) nayena āgatā gehassitā aññāṇupekkhā dosaguṇānaṁ avicāraṇavasena sabhāgattā āsannapaccatthikā.",
  "atk-abh01a4:645_4": "Sabhāvavisabhāgatāya rāgapaṭighā dūrapaccatthikā.",
  "atk-abh01a4:645_5": "Tasmā tato nibbhayena upekkhitabbaṁ.",
  "atk-abh01a4:645_6": "Upekkhissati ca nāma rajjissati ca paṭihaññissati cāti aṭṭhānametaṁ.",
  "atk-abh01a4:646_0": "Sabbesampi ca etesaṁ kattukāmatāchando ādi, nīvaraṇādivikkhambhanaṁ majjhaṁ, appanā pariyosānaṁ, paññattidhammavasena eko vā satto anekā vā sattā ārammaṇaṁ, upacāre vā appanāya vā pattāya ārammaṇavaḍḍhanaṁ.",
  "atk-abh01a4:647_0": "Tatrāyaṁ vaḍḍhanakkamo –",
  "atk-abh01a4:647_1": "yathā hi kusalo kassako kasitabbaṭṭhānaṁ paricchinditvā kasati, evaṁ paṭhamameva ekaṁ āvāsaṁ paricchinditvā tattha sattesu ‘imasmiṁ āvāse sattā averā hontū’tiādinā nayena mettā bhāvetabbā.",
  "atk-abh01a4:647_2": "Tattha cittaṁ muduṁ kammaniyaṁ katvā dve āvāsā paricchinditabbā .",
  "atk-abh01a4:647_3": "Tato anukkamena tayo cattāro pañca cha satta aṭṭha nava dasa, ekā racchā, upaḍḍhagāmo, gāmo, janapado, rajjaṁ, ekā disāti evaṁ yāva ekaṁ cakkavāḷaṁ, tato vā pana bhiyyo tattha tattha sattesu mettā bhāvetabbā.",
  "atk-abh01a4:647_4": "Tathā karuṇādayoti.",
  "atk-abh01a4:647_5": "Ayamettha ārammaṇavaḍḍhanakkamo.",
  "atk-abh01a4:648_0": "Yathā pana kasiṇānaṁ nissando āruppā, samādhīnaṁ nissando nevasaññānāsaññāyatanaṁ, vipassanānaṁ nissando phalasamāpatti, samathavipassanānaṁ nissando nirodhasamāpatti, evaṁ purimabrahmavihārattayassa nissando ettha upekkhābrahmavihāro.",
  "atk-abh01a4:648_1": "Yathā hi thambhe anussāpetvā tulāsaṅghāṭaṁ anāropetvā na sakkā ākāse kūṭagopānasiyo ṭhapetuṁ, evaṁ purimesu tatiyajjhānaṁ vinā na sakkā catutthaṁ bhāvetuṁ.",
  "atk-abh01a4:648_2": "Kasiṇesu pana uppannatatiyajjhānassapesā nuppajjati visabhāgārammaṇattāti.",
  "atk-abh01a4:649_0": "Ettha siyā –",
  "atk-abh01a4:649_1": "‘kasmā panetā mettā karuṇā muditā upekkhā brahmavihārāti vuccanti?",
  "atk-abh01a4:649_2": "Kasmā ca, catassova?",
  "atk-abh01a4:649_3": "Ko ca etāsaṁ kamo?",
  "atk-abh01a4:649_4": "Vibhaṅge ca kasmā appamaññāti vuttā’ti? Vuccate –",
  "atk-abh01a4:649_5": "seṭṭhaṭṭhena tāva niddosabhāvena cettha brahmavihāratā veditabbā.",
  "atk-abh01a4:649_6": "Sattesu sammāpaṭipattibhāvena hi seṭṭhā ete vihārā.",
  "atk-abh01a4:649_7": "Yathā ca brahmāno niddosacittā viharanti, evaṁ etehi sampayuttā yogino brahmasamāva hutvā viharantīti seṭṭhaṭṭhena niddosabhāvena ca brahmavihārāti vuccanti.",
  "atk-abh01a4:650_0": "Kasmā ca catassotiādipañhassa pana idaṁ vissajjanaṁ –",
  "atk-abh01a4:651_0": "Visuddhimaggādivasā catasso,",
  "atk-abh01a4:652_0": "Hitādiākāravasā panāsaṁ;",
  "atk-abh01a4:653_0": "Kamo pavattanti ca appamāṇe,",
  "atk-abh01a4:654_0": "Tā gocare yena tadappamaññā.",
  "atk-abh01a4:655_0": "Etāsu hi yasmā mettā byāpādabahulassa, karuṇā vihiṁsābahulassa, muditā aratibahulassa, upekkhā rāgabahulassa visuddhimaggo;",
  "atk-abh01a4:655_1": "yasmā ca hitūpasaṁhāraahitāpanayanasampattimodanaanābhogavasena catubbidhoyeva sattesu manasikāro;",
  "atk-abh01a4:655_2": "yasmā ca yathā mātā daharagilānayobbanappattasakiccapasutesu catūsu puttesu daharassa abhivuḍḍhikāmā hoti, gilānassa gelaññāpanayanakāmā, yobbanappattassa yobbanasampattiyā ciraṭṭhitikāmā, sakiccapasutassa kismiñcipi pariyāye abyāvaṭā hoti, tathā appamaññāvihārikenāpi sabbasattesu mettādivasena bhavitabbaṁ, tasmā ito visuddhimaggādivasā catassova appamaññā.",
  "atk-abh01a4:656_0": "Yasmā pana catassopetā bhāvetukāmena paṭhamaṁ hitākārappavattivasena sattesu paṭipajjitabbaṁ, hitākārappavattilakkhaṇā ca mettā;",
  "atk-abh01a4:656_1": "tato evaṁ patthitahitānaṁ sattānaṁ dukkhābhibhavaṁ disvā vā sutvā vā sambhāvetvā vā dukkhāpanayanākārappavattivasena, dukkhāpanayanākārappavattilakkhaṇā ca karuṇā;",
  "atk-abh01a4:656_2": "athevaṁ patthitahitānaṁ patthitadukkhāpagamānañca nesaṁ sampattiṁ disvā sampattippamodanavasena, pamodanalakkhaṇā ca muditā;",
  "atk-abh01a4:656_3": "tato paraṁ pana kattabbābhāvato ajjhupekkhakatāsaṅkhātena majjhattākārena paṭipajjitabbaṁ, majjhattākārappavattilakkhaṇā ca upekkhā;",
  "atk-abh01a4:656_4": "tasmā ito hitādiākāravasā panāsaṁ paṭhamaṁ mettā vuttā.",
  "atk-abh01a4:656_5": "Atha karuṇā muditā upekkhāti ayaṁ kamo veditabbo.",
  "atk-abh01a4:657_0": "Yasmā pana sabbāpetā appamāṇe gocare pavattanti, tasmā appamaññāti vuccanti.",
  "atk-abh01a4:657_1": "Appamāṇā hi sattā etāsaṁ gocarabhūtā, ‘ekasattassāpi ca ettake padese mettādayo bhāvetabbā’ti evaṁ pamāṇaṁ aggahetvā sakalapharaṇavaseneva pavattāti, tena vuttaṁ –",
  "atk-abh01a4:658_0": "Visuddhimaggādivasā catasso,",
  "atk-abh01a4:659_0": "Hitādiākāravasā panāsaṁ;",
  "atk-abh01a4:660_0": "Kamo pavattanti ca appamāṇe,",
  "atk-abh01a4:661_0": "Tā gocare yena tadappamaññāti.",
  "atk-abh01a4:662_0": "Evaṁ appamāṇagocaratāya ekalakkhaṇāsu cāpi etāsu purimā tisso tikacatukkajjhānikāva honti. Kasmā?",
  "atk-abh01a4:662_1": "Somanassāvippayogato.",
  "atk-abh01a4:662_2": "Kasmā panāsaṁ somanassena avippayogoti?",
  "atk-abh01a4:662_3": "Domanassasamuṭṭhitānaṁ byāpādādīnaṁ nissaraṇattā.",
  "atk-abh01a4:662_4": "Pacchimā pana avasesekajjhānikāva. Kasmā?",
  "atk-abh01a4:662_5": "Upekkhāvedanāsampayogato.",
  "atk-abh01a4:662_6": "Na hi sattesu majjhattākārappavattā brahmavihārupekkhā upekkhāvedanaṁ vinā vattatīti.",
  "atk-abh01a4:663_0": "Brahmavihārakathā.",
  "atk-abh01a4:664_0": "Asubhakathā",
  "atk-abh01a4:665_0": "263.",
  "atk-abh01a4:665_1": "Idāni rāgacaritasattānaṁ ekantahitaṁ nānārammaṇesu ekekajjhānavaseneva pavattamānaṁ rūpāvacarakusalaṁ dassetuṁ puna katame dhammā kusalātiādi āraddhaṁ.",
  "atk-abh01a4:666_0": "Tattha uddhumātakasaññāsahagatantiādīsu, bhastā viya vāyunā, uddhaṁ jīvitapariyādānā yathānukkamaṁ samuggatena sūnabhāvena dhumātattā uddhumātaṁ.",
  "atk-abh01a4:666_1": "Uddhumātameva uddhumātakaṁ.",
  "atk-abh01a4:666_2": "Paṭikūlattā vā kucchitaṁ uddhumātanti uddhumātakaṁ.",
  "atk-abh01a4:666_3": "Tathārūpassa chavasarīrassetaṁ adhivacanaṁ.",
  "atk-abh01a4:666_4": "Vinīlaṁ vuccati viparibhinnanīlavaṇṇaṁ.",
  "atk-abh01a4:666_5": "Vinīlameva vinīlakaṁ.",
  "atk-abh01a4:666_6": "Paṭikūlattā vā kucchitaṁ vinīlanti vinīlakaṁ.",
  "atk-abh01a4:666_7": "Maṁsussadaṭṭhānesu rattavaṇṇassa, pubbasannicayaṭṭhānesu setavaṇṇassa, yebhuyyena ca nīlavaṇṇassa , nīlaṭṭhāne nīlasāṭakapārutasseva chavasarīrassetaṁ adhivacanaṁ.",
  "atk-abh01a4:666_8": "Paribhinnaṭṭhānesu vissandamānaṁ pubbaṁ vipubbaṁ.",
  "atk-abh01a4:666_9": "Vipubbameva vipubbakaṁ.",
  "atk-abh01a4:666_10": "Paṭikūlattā vā kucchitaṁ vipubbanti vipubbakaṁ.",
  "atk-abh01a4:666_11": "Tathārūpassa chavasarīrassetaṁ adhivacanaṁ.",
  "atk-abh01a4:666_12": "Vicchiddaṁ vuccati dvidhā chindanena apadhāritaṁ, vicchiddameva vicchiddakaṁ.",
  "atk-abh01a4:666_13": "Paṭikūlattā vā kucchitaṁ vicchiddanti vicchiddakaṁ.",
  "atk-abh01a4:666_14": "Vemajjhe chinnassa chavasarīrassetaṁ adhivacanaṁ.",
  "atk-abh01a4:666_15": "Ito ca etto ca vividhākārena soṇasiṅgālādīhi khāyitaṁ vikkhāyitaṁ.",
  "atk-abh01a4:666_16": "Vikkhāyitameva vikkhāyitakaṁ.",
  "atk-abh01a4:666_17": "Paṭikūlattā vā kucchitaṁ vikkhāyitanti vikkhāyitakaṁ.",
  "atk-abh01a4:666_18": "Tathārūpassa chavasarīrassetaṁ adhivacanaṁ.",
  "atk-abh01a4:666_19": "Vividhā khittaṁ vikkhittaṁ.",
  "atk-abh01a4:666_20": "Vikkhittameva vikkhittakaṁ.",
  "atk-abh01a4:666_21": "Paṭikūlattā vā kucchitaṁ vikkhittanti vikkhittakaṁ.",
  "atk-abh01a4:666_22": "‘Aññena hatthaṁ aññena pādaṁ aññena sīsa’nti evaṁ tato tato khittassa chavasarīrassetaṁ adhivacanaṁ.",
  "atk-abh01a4:666_23": "Hatañca taṁ purimanayeneva vikkhittakañcāti hatavikkhittakaṁ.",
  "atk-abh01a4:666_24": "Kākapadākārena aṅgapaccaṅgesu satthena hanitvā vuttanayena vikkhittakassa chavasarīrassetaṁ adhivacanaṁ.",
  "atk-abh01a4:666_25": "Lohitaṁ kirati, vikkhipati, ito cito ca paggharatīti lohitakaṁ.",
  "atk-abh01a4:666_26": "Paggharitalohitamakkhitassa chavasarīrassetaṁ adhivacanaṁ.",
  "atk-abh01a4:666_27": "Puḷavā vuccanti kimayo.",
  "atk-abh01a4:666_28": "Puḷave vikiratīti puḷavakaṁ.",
  "atk-abh01a4:666_29": "Kimiparipuṇṇassa chavasarīrassetaṁ adhivacanaṁ.",
  "atk-abh01a4:666_30": "Aṭṭhiyeva aṭṭhikaṁ.",
  "atk-abh01a4:666_31": "Paṭikūlattā vā kucchitaṁ aṭṭhīti aṭṭhikaṁ.",
  "atk-abh01a4:666_32": "Aṭṭhisaṅkhalikāyapi ekaṭṭhikassapi etaṁ adhivacanaṁ.",
  "atk-abh01a4:666_33": "Imāni ca pana uddhumātakādīni nissāya uppannanimittānampi nimittesu paṭiladdhajjhānānampi etāneva nāmāni.",
  "atk-abh01a4:667_0": "Tattha uddhumātakanimitte appanāvasena uppannā saññā uddhumātakasaññā.",
  "atk-abh01a4:667_1": "Tāya uddhumātakasaññāya sampayogaṭṭhena sahagataṁ uddhumātakasaññāsahagataṁ.",
  "atk-abh01a4:667_2": "Vinīlakasaññāsahagatādīsupi eseva nayo.",
  "atk-abh01a4:667_3": "Yaṁ panettha bhāvanāvidhānaṁ vattabbaṁ bhaveyya, taṁ sabbākārena visuddhimagge (visuddhi.",
  "atk-abh01a4:667_4": "1.103 ādayo) vuttameva.",
  "atk-abh01a4:667_5": "Avasesā pāḷivaṇṇanā heṭṭhā vuttanayeneva veditabbā.",
  "atk-abh01a4:667_6": "Kevalañhi idha, catutthajjhānavasena upekkhābrahmavihāre viya, paṭhamajjhānavasena ekekasmiṁ pañcavīsati ekakā honti.",
  "atk-abh01a4:667_7": "Asubhārammaṇassa ca avaḍḍhanīyattā, paritte uddhumātakaṭṭhāne uppannanimittārammaṇaṁ parittārammaṇaṁ, mahante appamāṇārammaṇaṁ veditabbaṁ.",
  "atk-abh01a4:667_8": "Sesesupi eseva nayoti.",
  "atk-abh01a4:668_0": "Iti asubhāni subhaguṇo,",
  "atk-abh01a4:669_0": "Dasasatalocanena thutakitti;",
  "atk-abh01a4:670_0": "Yāni avoca dasabalo,",
  "atk-abh01a4:671_0": "Ekekajjhānahetūni.",
  "atk-abh01a4:672_0": "Evaṁ pāḷinayeneva, tāva sabbāni tāni jānitvā;",
  "atk-abh01a4:673_0": "Tesveva ayaṁ bhiyyo, pakiṇṇakakathāpi viññeyyā. (visuddhi. 1.120);",
  "atk-abh01a4:674_0": "Etesu hi yattha katthaci adhigatajjhāno suvikkhambhitarāgattā vītarāgo viya nilloluppacāro hoti.",
  "atk-abh01a4:674_1": "Evaṁ santepi yvāyaṁ asubhabhedo vutto, so sarīrasabhāvappattivasena ca rāgacaritabhedavasena cāti veditabbo.",
  "atk-abh01a4:675_0": "Chavasarīrañhi paṭikūlabhāvaṁ āpajjamānaṁ uddhumātakasabhāvappattaṁ vā siyā, vinīlakādīnaṁ vā aññatarasabhāvappattaṁ.",
  "atk-abh01a4:675_1": "Iti yādisaṁ yādisaṁ sakkā hoti laddhuṁ tādise tādise uddhumātakapaṭikūlaṁ vinīlakapaṭikūlanti evaṁ nimittaṁ gaṇhitabbamevāti sarīrasabhāvappattivasena dasadhā asubhappabhedo vuttoti veditabbo.",
  "atk-abh01a4:676_0": "Visesato cettha uddhumātakaṁ sarīrasaṇṭhānavipattippakāsanato sarīrasaṇṭhānarāgino sappāyaṁ.",
  "atk-abh01a4:676_1": "Vinīlakaṁ chavirāgavipattippakāsanato sarīravaṇṇarāgino sappāyaṁ.",
  "atk-abh01a4:676_2": "Vipubbakaṁ kāyavaṇapaṭibaddhassa duggandhabhāvassa pakāsanato mālāgandhādivasena samuṭṭhāpitasarīragandharāgino sappāyaṁ.",
  "atk-abh01a4:676_3": "Vicchiddakaṁ antosusirabhāvappakāsanato sarīre ghanabhāvarāgino sappāyaṁ.",
  "atk-abh01a4:676_4": "Vikkhāyitakaṁ maṁsūpacayasampattivināsappakāsanato thanādīsu sarīrappadesesu maṁsūpacayarāgino sappāyaṁ.",
  "atk-abh01a4:676_5": "Vikkhittakaṁ aṅgapaccaṅgānaṁ vikkhepappakāsanato aṅgapaccaṅgalīlārāgino sappāyaṁ.",
  "atk-abh01a4:676_6": "Hatavikkhittakaṁ sarīrasaṅghāṭabhedavikārappakāsanato sarīrasaṅghāṭasampattirāgino sappāyaṁ.",
  "atk-abh01a4:676_7": "Lohitakaṁ lohitamakkhitapaṭikūlabhāvappakāsanato alaṅkārajanitasobharāgino sappāyaṁ.",
  "atk-abh01a4:676_8": "Puḷavakaṁ kāyassa anekakimikulasādhāraṇabhāvappakāsanato kāye mamattarāgino sappāyaṁ.",
  "atk-abh01a4:676_9": "Aṭṭhikaṁ sarīraṭṭhīnaṁ paṭikūlabhāvappakāsanato dantasampattirāgino sappāyanti.",
  "atk-abh01a4:676_10": "Evaṁ rāgacaritavasenāpi dasadhā asubhappabhedo vuttoti veditabbo.",
  "atk-abh01a4:677_0": "Yasmā pana dasavidhepi etasmiṁ asubhe seyyathāpi nāma aparisaṇṭhitajalāya sīghasotāya nadiyā arittabaleneva nāvā tiṭṭhati, vinā arittena na sakkā ṭhapetuṁ, evameva dubbalattā ārammaṇassa vitakkabaleneva cittaṁ ekaggaṁ hutvā tiṭṭhati, vinā vitakkena na sakkā ṭhapetuṁ, tasmā paṭhamajjhānamevettha hoti, na dutiyādīni.",
  "atk-abh01a4:677_1": "Paṭikūlepi cetasmiṁ ārammaṇe ‘addhā imāya paṭipadāya jarāmaraṇamhā parimuccissāmī’ti evaṁ ānisaṁsadassāvitāya ceva nīvaraṇasantāpappahānena ca pītisomanassaṁ uppajjati, ‘bahuṁ dāni vetanaṁ labhissāmī’ti ānisaṁsadassāvino pupphachaḍḍakassa gūtharāsimhi viya, ussannabyādhidukkhassa rogino vamanavirecanappavattiyaṁ viya ca.",
  "atk-abh01a4:678_0": "Dasavidhampi cetaṁ asubhaṁ lakkhaṇato ekameva hoti.",
  "atk-abh01a4:678_1": "Dasavidhassapi hi etassa asuciduggandhajegucchapaṭikūlabhāvo eva lakkhaṇaṁ.",
  "atk-abh01a4:678_2": "Tadetaṁ iminā lakkhaṇena na kevalaṁ matasarīreyeva dantaṭṭhikadassāvino pana cetiyapabbatavāsino mahātissattherassa viya, hatthikkhandhagataṁ rājānaṁ ullokentassa saṅgharakkhitattherupaṭṭhākasāmaṇerassa viya ca, jīvamānakasarīrepi upaṭṭhāti.",
  "atk-abh01a4:678_3": "Yatheva hi matasarīraṁ evaṁ jīvamānakampi asubhameva.",
  "atk-abh01a4:678_4": "Asubhalakkhaṇaṁ panettha āgantukena alaṅkārena paṭicchannattā na paññāyatīti.",
  "atk-abh01a4:679_0": "Asubhakathā.",
  "atk-abh01a4:680_0": "Kiṁ pana pathavīkasiṇaṁ ādiṁ katvā aṭṭhikasaññāpariyosānāvesā rūpāvacarappanā, udāhu aññāpi atthīti? Atthi;",
  "atk-abh01a4:680_1": "ānāpānajjhānañhi kāyagatāsatibhāvanā ca idha na kathitā.",
  "atk-abh01a4:680_2": "Kiñcāpi na kathitā vāyokasiṇe pana gahite ānāpānajjhānaṁ gahitameva;",
  "atk-abh01a4:680_3": "vaṇṇakasiṇesu ca gahitesu kesādīsu catukkapañcakajjhānavasena uppannā kāyagatāsati, dasasu asubhesu gahitesu dvattiṁsākāre paṭikūlamanasikārajjhānavasena ceva navasivathikāvaṇṇajjhānavasena ca pavattā kāyagatāsati gahitāvāti.",
  "atk-abh01a4:680_4": "Sabbāpi rūpāvacarappanā idha kathitāva hotīti.",
  "atk-abh01a4:681_0": "Rūpāvacarakusalakathā niṭṭhitā.",
  "atk-abh01a4:682_0": "Arūpāvacarakusalavaṇṇanā",
  "atk-abh01a4:683_0": "Ākāsānañcāyatanaṁ",
  "atk-abh01a4:684_0": "265.",
  "atk-abh01a4:684_1": "Idāni arūpāvacarakusalaṁ dassetuṁ puna katame dhammā kusalātiādi āraddhaṁ.",
  "atk-abh01a4:684_2": "Tattha arūpūpapattiyāti arūpabhavo arūpaṁ, arūpe upapatti arūpūpapatti, tassā arūpūpapattiyā.",
  "atk-abh01a4:684_3": "Maggaṁ bhāvetīti upāyaṁ hetuṁ kāraṇaṁ uppādeti vaḍḍheti.",
  "atk-abh01a4:684_4": "Sabbasoti sabbākārena.",
  "atk-abh01a4:684_5": "Sabbāsaṁ vā anavasesānanti attho.",
  "atk-abh01a4:684_6": "Rūpasaññānanti saññāsīsena vuttarūpāvacarajjhānānañceva tadārammaṇānañca.",
  "atk-abh01a4:684_7": "Rūpāvacarajjhānampi hi rūpanti vuccati ‘rūpī rūpāni passatī’tiādīsu (dha. sa. 248; dī. ni. 2.129).",
  "atk-abh01a4:684_8": "Tassa ārammaṇampi ‘‘bahiddhā rūpāni passati suvaṇṇadubbaṇṇānī’’tiādīsu (dha. sa. 244-246; dī. ni. 2.173);",
  "atk-abh01a4:684_9": "tasmā idha rūpe saññā rūpasaññāti evaṁ saññāsīsena vuttarūpāvacarajjhānassetaṁ adhivacanaṁ.",
  "atk-abh01a4:684_10": "Rūpaṁ saññā assāti rūpasaññaṁ, rūpamassa nāmanti vuttaṁ hoti.",
  "atk-abh01a4:684_11": "Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ.",
  "atk-abh01a4:685_0": "Samatikkamāti virāgā nirodhā ca.",
  "atk-abh01a4:685_1": "Kiṁ vuttaṁ hoti?",
  "atk-abh01a4:685_2": "Etāsaṁ kusalavipākakiriyavasena pañcadasannaṁ jhānasaṅkhātānaṁ rūpasaññānaṁ, etesañca pathavīkasiṇādivasena aṭṭhannaṁ ārammaṇasaṅkhātānaṁ rūpasaññānaṁ, sabbākārena anavasesānaṁ vā virāgā ca nirodhā ca virāgahetu ceva nirodhahetu ca ākāsānañcāyatanaṁ upasampajja viharati.",
  "atk-abh01a4:685_3": "Na hi sakkā sabbaso anatikkantarūpasaññena etaṁ upasampajja viharitunti.",
  "atk-abh01a4:686_0": "Tattha yasmā ārammaṇe avirattassa saññāsamatikkamo na hoti, samatikkantāsu ca saññāsu ārammaṇaṁ samatikkantameva hoti, tasmā ārammaṇasamatikkamaṁ avatvā ‘‘tattha katamā rūpasaññā?",
  "atk-abh01a4:686_1": "Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ, imā vuccanti rūpasaññāyo.",
  "atk-abh01a4:686_2": "Imā rūpasaññāyo atikkanto hoti, vītikkanto, samatikkanto, tena vuccati sabbaso rūpasaññānaṁ samatikkamā’’ti (vibha.",
  "atk-abh01a4:686_3": "602) evaṁ vibhaṅge saññānaṁyeva samatikkamo vutto.",
  "atk-abh01a4:686_4": "Yasmā pana ārammaṇasamatikkamena pattabbā etā samāpattiyo, na ekasmiṁyeva ārammaṇe paṭhamajjhānādīni viya, tasmā ayaṁ ārammaṇasamatikkamavasenāpi atthavaṇṇanā katāti veditabbā.",
  "atk-abh01a4:687_0": "Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ ārammaṇānañca paṭighātena samuppannā saññā paṭighasaññā.",
  "atk-abh01a4:687_1": "Rūpasaññādīnaṁ etaṁ adhivacanaṁ. Yathāha –",
  "atk-abh01a4:687_2": "‘‘tattha katamā paṭighasaññā?",
  "atk-abh01a4:687_3": "Rūpasaññā saddasaññā gandhasaññā rasasaññā phoṭṭhabbasaññā, imā vuccanti paṭighasaññāyo’’ti (vibha. 603).",
  "atk-abh01a4:687_4": "Tāsaṁ kusalavipākānaṁ pañcannaṁ akusalavipākānaṁ pañcannanti sabbaso dasannampi paṭighasaññānaṁ atthaṅgamā pahānā asamuppādā appavattiṁ katvāti vuttaṁ hoti.",
  "atk-abh01a4:688_0": "Kāmañcetā paṭhamajjhānādīni samāpannassāpi na santi –",
  "atk-abh01a4:688_1": "na hi tasmiṁ samaye pañcadvāravasena cittaṁ pavattati –",
  "atk-abh01a4:688_2": "evaṁ santepi, aññattha pahīnānaṁ sukhadukkhānaṁ catutthajjhāne viya, sakkāyadiṭṭhādīnaṁ tatiyamagge viya ca, imasmiṁ jhāne ussāhajananatthaṁ imassa jhānassa pasaṁsāvasena etāsaṁ ettha vacanaṁ veditabbaṁ.",
  "atk-abh01a4:688_3": "Atha vā kiñcāpi tā rūpāvacaraṁ samāpannassa na santi, atha kho na pahīnattā na santi.",
  "atk-abh01a4:688_4": "Na hi rūpavirāgāya rūpāvacarabhāvanā saṁvattati, rūpāyattā ca etāsaṁ pavatti.",
  "atk-abh01a4:688_5": "Ayaṁ pana bhāvanā rūpavirāgāya saṁvattati.",
  "atk-abh01a4:688_6": "Tasmā tā ettha pahīnāti vattuṁ vaṭṭati.",
  "atk-abh01a4:688_7": "Na kevalañca vattuṁ, ekaṁseneva evaṁ dhāretumpi vaṭṭati.",
  "atk-abh01a4:688_8": "Tāsañhi ito pubbe appahīnattāyeva paṭhamajjhānaṁ samāpannassa ‘‘saddo kaṇṭako’’ti (a. ni.",
  "atk-abh01a4:688_9": "10.72) vutto bhagavatā.",
  "atk-abh01a4:688_10": "Idha ca pahīnattāyeva arūpasamāpattīnaṁ āneñjatā santavimokkhatā ca vuttā.",
  "atk-abh01a4:688_11": "Āḷāro ca kāḷāmo āruppasamāpanno pañcamattāni sakaṭasatāni nissāya nissāya atikkantāni neva addasa, na pana saddaṁ assosīti (dī. ni. 2.192).",
  "atk-abh01a4:689_0": "Nānattasaññānaṁ amanasikārāti nānatte gocare pavattānaṁ saññānaṁ nānattānaṁ vā saññānaṁ.",
  "atk-abh01a4:689_1": "Yasmā hi etā ‘‘tattha katamā nānattasaññā?",
  "atk-abh01a4:689_2": "Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṁ, imā vuccanti nānattasaññāyo’’ti (vibha.",
  "atk-abh01a4:689_3": "604) evaṁ vibhaṅge vibhajitvā vuttā idha adhippetā;",
  "atk-abh01a4:689_4": "asamāpannassa manodhātumanoviññāṇadhātusaṅgahitā saññā rūpasaddādibhede nānatte nānāsabhāve gocare pavattanti;",
  "atk-abh01a4:689_5": "yasmā cetā aṭṭha kāmāvacarakusalasaññā, dvādasa akusalasaññā, ekādasa kāmāvacarakusalavipākasaññā , dve akusalavipākasaññā, ekādasa kāmāvacarakiriyasaññāti evaṁ catucattālīsampi saññā nānattā nānāsabhāvā aññamaññaṁ asadisā, tasmā nānattasaññāti vuttā.",
  "atk-abh01a4:689_6": "Tāsaṁ sabbaso nānattasaññānaṁ amanasikārā anāvajjanā asamannāhārā apaccavekkhaṇā.",
  "atk-abh01a4:689_7": "Yasmā tā nāvajjati, na manasikaroti, na paccavekkhati, tasmāti vuttaṁ hoti.",
  "atk-abh01a4:690_0": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti, pageva tasmiṁ bhave imaṁ jhānaṁ upasampajja viharaṇakāle, tasmā tāsaṁ ‘samatikkamā atthaṅgamā’ti dvedhāpi abhāvoyeva vutto.",
  "atk-abh01a4:690_1": "Nānattasaññāsu pana yasmā aṭṭha kāmāvacarakusalasaññā, nava kiriyāsaññā, dasa akusalasaññāti imā sattavīsati saññā iminā jhānena nibbatte bhave vijjanti, tasmā tāsaṁ amanasikārāti vuttanti veditabbaṁ.",
  "atk-abh01a4:690_2": "Tatrāpi hi imaṁ jhānaṁ upasampajja viharanto tāsaṁ amanasikārāyeva upasampajja viharati.",
  "atk-abh01a4:690_3": "Tā pana manasikaronto asamāpanno hotīti.",
  "atk-abh01a4:690_4": "Saṅkhepato cettha ‘rūpasaññānaṁ samatikkamā’ti iminā sabbarūpāvacaradhammānaṁ pahānaṁ vuttaṁ.",
  "atk-abh01a4:690_5": "‘Paṭighasaññānaṁ atthaṅgamā nānattasaññānaṁ amanasikārā’ti iminā sabbesaṁ kāmāvacaracittacetasikānañca pahānaṁ amanasikāro ca vuttoti veditabbo.",
  "atk-abh01a4:691_0": "Iti bhagavā ‘pannarasannaṁ rūpasaññānaṁ samatikkamena, dasannaṁ paṭighasaññānaṁ atthaṅgamena, catucattālīsāya nānattasaññānaṁ amanasikārenā’ti tīhi padehi ākāsānañcāyatanasamāpattiyā vaṇṇaṁ kathesi.",
  "atk-abh01a4:691_1": "Kiṁ kāraṇāti ce sotūnaṁ ussāhajananatthañceva palobhanatthañca.",
  "atk-abh01a4:691_2": "Sace hi keci apaṇḍitā vadeyyuṁ ‘satthā ākāsānañcāyatanasamāpattiṁ nibbattethāti vadati, ko nu kho etāya nibbattitāya attho?",
  "atk-abh01a4:691_3": "Ko ānisaṁso’ti te evaṁ vattuṁ mā labhantūti imehi ākārehi samāpattiyā vaṇṇaṁ kathesi.",
  "atk-abh01a4:691_4": "Tañhi nesaṁ sutvā evaṁ bhavissati –",
  "atk-abh01a4:691_5": "‘evaṁsantā kira ayaṁ samāpatti, evaṁpaṇītā, nibbattessāma na’nti.",
  "atk-abh01a4:691_6": "Athassa nibbattanatthāya ussāhaṁ karissantīti.",
  "atk-abh01a4:692_0": "Palobhanatthañcāpi nesaṁ etissā vaṇṇaṁ kathesi, visakaṇṭakavāṇijo viya.",
  "atk-abh01a4:692_1": "Visakaṇṭakavāṇijo nāma guḷavāṇijo vuccati.",
  "atk-abh01a4:692_2": "So kira guḷaphāṇitakhaṇḍasakkarādīni sakaṭenādāya paccantagāmaṁ gantvā ‘visakaṇṭakaṁ gaṇhatha visakaṇṭakaṁ gaṇhathā’ti ugghosesi.",
  "atk-abh01a4:692_3": "Taṁ sutvā gāmikā ‘visaṁ nāma kakkhaḷaṁ, yo naṁ khādati so marati, kaṇṭakopi vijjhitvā māreti.",
  "atk-abh01a4:692_4": "Ubhopete kakkhaḷā, ko ettha ānisaṁso’ti gehadvārāni thakesuṁ, dārake ca palāpesuṁ.",
  "atk-abh01a4:692_5": "Taṁ disvā vāṇijo ‘avohārakusalā ime gāmikā, handa ne upāyena gaṇhāpemī’ti ‘atimadhuraṁ gaṇhatha atisāduṁ gaṇhatha, guḷaṁ phāṇitaṁ sakkaraṁ samagghaṁ labbhati, kūṭamāsakakūṭakahāpaṇādīhipi labbhatī’ti ugghosesi.",
  "atk-abh01a4:692_6": "Taṁ sutvā gāmikā haṭṭhapahaṭṭhā niggantvā bahumpi mūlaṁ datvā gahesuṁ.",
  "atk-abh01a4:693_0": "Tattha vāṇijassa ‘visakaṇṭakaṁ gaṇhathā’ti ugghosanaṁ viya bhagavato ‘ākāsānañcāyatanasamāpattiṁ nibbattethā’ti vacanaṁ.",
  "atk-abh01a4:693_1": "‘Ubhopete kakkhaḷā , ko ettha ānisaṁso’ti?",
  "atk-abh01a4:693_2": "Gāmikānaṁ cintanaṁ viya ‘bhagavā ākāsānañcāyatanaṁ nibbattethāti āha, ko ettha ānisaṁso?",
  "atk-abh01a4:693_3": "Nāssa guṇaṁ jānāmā’ti sotūnaṁ cintanaṁ.",
  "atk-abh01a4:693_4": "Athassa vāṇijassa ‘atimadhuraṁ gaṇhathā’tiādivacanaṁ viya bhagavato rūpasaññāsamatikkamanādikaṁ ānisaṁsappakāsanaṁ.",
  "atk-abh01a4:693_5": "Idañhi sutvā te bahumpi mūlaṁ datvā, gāmikā viya guḷaṁ, iminā ānisaṁsena palobhitacittā mahantampi ussāhaṁ katvā imaṁ samāpattiṁ nibbattessantīti ussāhajananatthaṁ palobhanatthañca kathesi.",
  "atk-abh01a4:694_0": "Ākāsānañcāyatanasaññāsahagatanti ettha nāssa antoti anantaṁ.",
  "atk-abh01a4:694_1": "Ākāsaṁ anantaṁ ākāsānantaṁ.",
  "atk-abh01a4:694_2": "Ākāsānantameva ākāsānañcaṁ.",
  "atk-abh01a4:694_3": "Taṁ ākāsānañcaṁ adhiṭṭhānaṭṭhena āyatanamassa sasampayuttadhammassa jhānassa, devānaṁ devāyatanamivāti ākāsānañcāyatanaṁ.",
  "atk-abh01a4:694_4": "Iti ākāsānañcaṁ ca taṁ āyatanañcātipi ākāsānañcāyatanaṁ.",
  "atk-abh01a4:694_5": "Kasiṇugghāṭimākāsassetaṁ adhivacanaṁ.",
  "atk-abh01a4:694_6": "Tasmiṁ ākāsānañcāyatane appanāppattāya saññāya sahagataṁ ākāsānañcāyatanasaññāsahagataṁ.",
  "atk-abh01a4:695_0": "Yathā pana aññattha ‘ananto ākāso’ti (vibha. 508; dī. ni.",
  "atk-abh01a4:695_1": "2.129) vuttaṁ, evamidha anantanti vā parittanti vā na gahitaṁ. Kasmā?",
  "atk-abh01a4:695_2": "Anante hi gahite parittaṁ na gayhati, paritte gahite anantaṁ na gayhati.",
  "atk-abh01a4:695_3": "Evaṁ sante ārammaṇacatukkaṁ na pūrati, desanā soḷasakkhattukā na hoti.",
  "atk-abh01a4:695_4": "Sammāsambuddhassa ca imasmiṁ ṭhāne desanaṁ soḷasakkhattukaṁ kātuṁ ajjhāsayo, tasmā anantanti vā parittanti vā avatvā ‘ākāsānañcāyatanasaññāsahagata’nti āha.",
  "atk-abh01a4:695_5": "Evañhi sati ubhayampi gahitameva hoti.",
  "atk-abh01a4:695_6": "Ārammaṇacatukkaṁ pūrati, desanā soḷasakkhattukā sampajjati.",
  "atk-abh01a4:695_7": "Avaseso pāḷiattho heṭṭhā vuttanayeneva veditabbo.",
  "atk-abh01a4:695_8": "Rūpāvacaracatutthajjhānanikantipariyādānadukkhatāya cettha dukkhā paṭipadā, pariyādinnanikantikassa appanāparivāsadandhatāya dandhābhiññā hoti.",
  "atk-abh01a4:695_9": "Vipariyāyena sukhā paṭipadā khippābhiññā ca veditabbā.",
  "atk-abh01a4:695_10": "Parittakasiṇugghāṭimākāse pana pavattaṁ jhānaṁ parittārammaṇaṁ vipulakasiṇugghāṭimākāse pavattaṁ appamāṇārammaṇanti veditabbaṁ.",
  "atk-abh01a4:695_11": "Upekkhābrahmavihāre viya ca idhāpi catutthajjhānavasena pañcavīsati ekakā honti .",
  "atk-abh01a4:695_12": "Yathā cettha evaṁ ito paresupi.",
  "atk-abh01a4:695_13": "Visesamattameva pana tesu vaṇṇayissāma.",
  "atk-abh01a4:696_0": "Viññāṇañcāyatanaṁ",
  "atk-abh01a4:697_0": "266.Ākāsānañcāyatanaṁ samatikkammāti, ettha tāva pubbe vuttanayena ākāsānañcaṁ āyatanamassa adhiṭṭhānaṭṭhenāti jhānampi ākāsānañcāyatanaṁ.",
  "atk-abh01a4:697_1": "Vuttanayeneva ārammaṇampi.",
  "atk-abh01a4:697_2": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ viññāṇañcāyatanaṁ upasampajja vihātabbaṁ, tasmā ubhayampetaṁ ekajjhaṁ katvā ‘ākāsānañcāyatanaṁ samatikkammā’ti idaṁ vuttanti veditabbaṁ.",
  "atk-abh01a4:698_0": "Viññāṇañcāyatanasaññāsahagatanti, ettha pana anantanti manasikātabbavasena nāssa antoti anantaṁ.",
  "atk-abh01a4:698_1": "Anantameva ānañcaṁ.",
  "atk-abh01a4:698_2": "Viññāṇaṁ ānañcaṁ viññāṇānañcanti avatvā viññāṇañcanti vuttaṁ.",
  "atk-abh01a4:698_3": "Ayañhettha rūḷhīsaddo.",
  "atk-abh01a4:698_4": "Tadeva viññāṇañcaṁ adhiṭṭhānaṭṭhena imāya saññāya āyatananti viññāṇañcāyatanaṁ.",
  "atk-abh01a4:698_5": "Tasmiṁ viññāṇañcāyatane pavattāya saññāya sahagatanti viññāṇañcāyatanasaññāsahagataṁ.",
  "atk-abh01a4:698_6": "Ākāse pavattaviññāṇārammaṇassa jhānassetaṁ adhivacanaṁ.",
  "atk-abh01a4:698_7": "Idha ākāsānañcāyatanasamāpattiyā nikantipariyādānadukkhatāya dukkhā paṭipadā, pariyādinnanikantikassa appanāparivāsadandhatāya dandhābhiññā.",
  "atk-abh01a4:698_8": "Vipariyāyena sukhā paṭipadā khippābhiññā ca.",
  "atk-abh01a4:698_9": "Parittakasiṇugghāṭimākāsārammaṇaṁ samāpattiṁ ārabbha pavattiyā parittārammaṇatā, vipariyāyena appamāṇārammaṇatā veditabbā.",
  "atk-abh01a4:698_10": "Sesaṁ purimasadisameva.",
  "atk-abh01a4:699_0": "Ākiñcaññāyatanaṁ",
  "atk-abh01a4:700_0": "267.Viññāṇañcāyatanaṁsamatikkammāti etthāpi pubbe vuttanayeneva viññāṇañca āyatanamassa adhiṭṭhānaṭṭhenāti jhānampi viññāṇañcāyatanaṁ.",
  "atk-abh01a4:700_1": "Vuttanayeneva ca ārammaṇampi.",
  "atk-abh01a4:700_2": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā idaṁ ākiñcaññāyatanaṁ upasampajja vihātabbaṁ, tasmā ubhayampetaṁ ekajjhaṁ katvā ‘viññāṇañcāyatanaṁ samatikkammā’ti idaṁ vuttanti veditabbaṁ.",
  "atk-abh01a4:701_0": "Ākiñcaññāyatanasaññāsahagatanti ettha pana nāssa kiñcananti akiñcanaṁ;",
  "atk-abh01a4:701_1": "antamaso bhaṅgamattampi assa avasiṭṭhaṁ natthīti vuttaṁ hoti.",
  "atk-abh01a4:701_2": "Akiñcanassa bhāvo ākiñcaññaṁ.",
  "atk-abh01a4:701_3": "Ākāsānañcāyatanaviññāṇāpagamassetaṁ adhivacanaṁ.",
  "atk-abh01a4:701_4": "Taṁ ākiñcaññaṁ adhiṭṭhānaṭṭhena imissā saññāya āyatananti ākiñcaññāyatanaṁ.",
  "atk-abh01a4:701_5": "Tasmiṁ ākiñcaññāyatane pavattāya saññāya sahagatanti ākiñcaññāyatanasaññāsahagataṁ.",
  "atk-abh01a4:701_6": "Ākāse pavattitaviññāṇāpagamārammaṇassa jhānassetaṁ adhivacanaṁ.",
  "atk-abh01a4:701_7": "Idha viññāṇañcāyatanasamāpattiyā nikantipariyādānadukkhatāya dukkhā paṭipadā, pariyādinnanikantikassa appanā parivāsadandhatāya dandhābhiññā.",
  "atk-abh01a4:701_8": "Vipariyāyena sukhā paṭipadā khippābhiññā ca.",
  "atk-abh01a4:701_9": "Parittakasiṇugghāṭimākāse pavattitaviññāṇāpagamārammaṇatāya parittārammaṇatā, vipariyāyena appamāṇārammaṇatā veditabbā.",
  "atk-abh01a4:701_10": "Sesaṁ purimasadisameva.",
  "atk-abh01a4:702_0": "Nevasaññānāsaññāyatanaṁ",
  "atk-abh01a4:703_0": "Ākiñcaññāyatanaṁ samatikkammāti etthāpi pubbe vuttanayeneva ākiñcaññaṁ āyatanamassa adhiṭṭhānaṭṭhenāti jhānampi ākiñcaññāyatanaṁ.",
  "atk-abh01a4:703_1": "Vuttanayeneva ārammaṇampi.",
  "atk-abh01a4:703_2": "Evametaṁ jhānañca ārammaṇañcāti ubhayampi appavattikaraṇena ca amanasikaraṇe ca samatikkamitvāva yasmā idaṁ nevasaññānāsaññāyatanaṁ upasampajja vihātabbaṁ, tasmā ubhayampetaṁ ekajjhaṁ katvā ‘ākiñcaññāyatanaṁ samatikkammā’ti idaṁ vuttanti veditabbaṁ.",
  "atk-abh01a4:704_0": "Nevasaññānāsaññāyatanasaññāsahagatanti ettha pana yāya saññāya bhāvato taṁ nevasaññānāsaññāyatananti vuccati, yathā paṭipannassa sā saññā hoti, taṁ tāva dassetuṁ vibhaṅge ‘‘nevasaññīnāsaññī’’ti uddharitvā ‘‘taññeva ākiñcaññāyatanaṁ santato manasikaroti saṅkhārāvasesasamāpattiṁ bhāveti, tena vuccati nevasaññīnāsaññī’’ti (vibha.",
  "atk-abh01a4:704_1": "619) vuttaṁ.",
  "atk-abh01a4:704_2": "Tattha ‘santato manasikarotī’ti ‘santā vatāyaṁ samāpatti, yatra hi nāma natthibhāvampi ārammaṇaṁ karitvā ṭhassatī’ti evaṁ santārammaṇatāya naṁ ‘santā’ti manasikaroti.",
  "atk-abh01a4:704_3": "Santato ce manasikaroti, kathaṁ samatikkamo hotīti?",
  "atk-abh01a4:704_4": "Anāvajjitukāmatāya.",
  "atk-abh01a4:704_5": "So hi kiñcāpi naṁ santato manasikaroti, atha khvassa ‘ahametaṁ āvajjissāmi samāpajjissāmi adhiṭṭhahissāmi vuṭṭhahissāmi paccavekkhissāmī’ti esa ābhogo samannāhāro manasikāro na hoti. Kasmā?",
  "atk-abh01a4:704_6": "Ākiñcaññāyatanato nevasaññānāsaññāyatanassa santatarapaṇītataratāya.",
  "atk-abh01a4:705_0": "Yathā hi rājā mahaccarājānubhāvena hatthikkhandhagato nagaravīthiyaṁ vicaranto dantakārādayo sippike ekaṁ vatthaṁ daḷhaṁ nivāsetvā ekena sīsaṁ veṭhetvā dantacuṇṇādīhi samokiṇṇagatte anekāni dantavikatiādīni karonte disvā ‘aho vata re chekā ācariyā, īdisānipi nāma sippāni karissantī’ti, evaṁ tesaṁ chekatāya tussati, na cassa evaṁ hoti –",
  "atk-abh01a4:705_1": "‘aho vatāhaṁ rajjaṁ pahāya evarūpo sippiko bhaveyya’nti.",
  "atk-abh01a4:705_2": "Taṁ kissa hetu?",
  "atk-abh01a4:705_3": "Rajjasiriyā mahānisaṁsatāya.",
  "atk-abh01a4:705_4": "So sippike samatikkamitvāva gacchati.",
  "atk-abh01a4:705_5": "Evamevesa kiñcāpi taṁ samāpattiṁ santato manasikaroti, atha khvassa ‘ahametaṁ samāpattiṁ āvajjissāmi samāpajjissāmi adhiṭṭhahissāmi vuṭṭhahissāmi paccavekkhissāmī’ti neva esa ābhogo samannāhāro manasikāro hoti.",
  "atk-abh01a4:705_6": "So taṁ santato manasi karonto taṁ paramasukhumaṁ appanāppattaṁ saññaṁ pāpuṇāti, yāya ‘nevasaññīnāsaññī nāma hoti, saṅkhārāvasesasamāpattiṁ bhāvetī’ti vuccati.",
  "atk-abh01a4:705_7": "‘Saṅkhārāvasesasamāpatti’nti accantasukhumabhāvappattasaṅkhāraṁ catutthāruppasamāpattiṁ.",
  "atk-abh01a4:706_0": "Idāni yaṁ taṁ evaṁ adhigatāya saññāya vasena nevasaññānāsaññāyatananti vuccati, taṁ atthato dassetuṁ ‘‘nevasaññānāsaññāyatananti nevasaññānāsaññāyatanaṁ samāpannassa vā, upapannassa vā, diṭṭhadhammasukhavihārissa vā cittacetasikā dhammā’’ti (vibha.",
  "atk-abh01a4:706_1": "620) vuttaṁ.",
  "atk-abh01a4:706_2": "Tesu idha samāpannassa cittacetasikā dhammā adhippetā.",
  "atk-abh01a4:707_0": "Vacanattho panettha –",
  "atk-abh01a4:707_1": "oḷārikāya saññāya abhāvato, sukhumāya ca bhāvato, nevassa sasampayuttadhammassa jhānassa saññā, nāsaññāti nevasaññānāsaññaṁ.",
  "atk-abh01a4:707_2": "Nevasaññānāsaññañca taṁ manāyatanadhammāyatanapariyāpannattā āyatanañcāti nevasaññānāsaññāyatanaṁ.",
  "atk-abh01a4:707_3": "Atha vā yāyamettha saññā, sā paṭusaññākiccaṁ kātuṁ asamatthatāya nevasaññā , saṅkhārāvasesasukhumabhāvena vijjamānattā nāsaññāti nevasaññānāsaññā.",
  "atk-abh01a4:707_4": "Nevasaññānāsaññā ca sā sesadhammānaṁ adhiṭṭhānaṭṭhena āyatanañcāti nevasaññānāsaññāyatanaṁ.",
  "atk-abh01a4:708_0": "Na kevalañcettha saññāva edisī, atha kho vedanāpi nevavedanā nāvedanā, cittampi nevacittaṁ nācittaṁ, phassopi nevaphasso nāphassoti.",
  "atk-abh01a4:708_1": "Esa nayo sesasampayuttadhammesu.",
  "atk-abh01a4:708_2": "Saññāsīsena panāyaṁ desanā katāti veditabbā.",
  "atk-abh01a4:708_3": "Pattamakkhanatelappabhutīhi ca upamāhi esamattho vibhāvetabbo –",
  "atk-abh01a4:708_4": "sāmaṇero kira telena pattaṁ makkhetvā ṭhapesi.",
  "atk-abh01a4:708_5": "Taṁ yāgupānakāle thero ‘pattamāharā’ti āha.",
  "atk-abh01a4:708_6": "So ‘patte telamatthi, bhante’ti āha.",
  "atk-abh01a4:708_7": "Tato ‘āhara, sāmaṇera, telaṁ nāḷiṁ pūressāmī’ti vutte ‘natthi, bhante, tela’nti āha.",
  "atk-abh01a4:708_8": "Tattha yathā antovutthattā yāguyā saddhiṁ akappiyaṭṭhena telaṁ atthīti hoti, nāḷipūraṇādīnaṁ abhāvavasena natthīti hoti, evaṁ sāpi saññā paṭusaññākiccaṁ kātuṁ asamatthatāya nevasaññā, saṅkhārāvasesasukhumabhāvena vijjamānattā nāsaññā hoti.",
  "atk-abh01a4:709_0": "Kimpanettha saññākiccanti?",
  "atk-abh01a4:709_1": "Ārammaṇasañjānanañceva vipassanāya ca visayabhāvaṁ upagantvā nibbidājananaṁ.",
  "atk-abh01a4:709_2": "Dahanakiccamiva hi sukhodake tejodhātu, sañjānanakiccampesā paṭuṁ kātuṁ na sakkoti.",
  "atk-abh01a4:709_3": "Sesasamāpattīsu saññā viya vipassanāya visayabhāvaṁ upagantvā nibbidājananampi kātuṁ na sakkoti.",
  "atk-abh01a4:709_4": "Aññesu hi khandhesu akatābhiniveso bhikkhu nevasaññānāsaññāyatanakkhandhe sammasitvā nibbidaṁ pattuṁ samattho nāma natthi.",
  "atk-abh01a4:709_5": "Apica āyasmā sāriputto, pakativipassako pana mahāpañño sāriputtasadisova sakkuṇeyya.",
  "atk-abh01a4:709_6": "Sopi ‘‘evaṁ kirime dhammā ahutvā sambhonti, hutvā paṭiventī’’ti (ma. ni.",
  "atk-abh01a4:709_7": "3.95) evaṁ kalāpasammasanavaseneva, no anupadadhammavipassanāvasena.",
  "atk-abh01a4:709_8": "Evaṁ sukhumattaṁ gatā esā samāpatti.",
  "atk-abh01a4:710_0": "Yathā ca pattamakkhanatelūpamāya evaṁ maggudakūpamāyapi ayamattho vibhāvetabbo.",
  "atk-abh01a4:710_1": "Maggapaṭipannassa kira therassa purato gacchanto sāmaṇero thokamudakaṁ disvā ‘udakaṁ, bhante, upāhanā omuñcathā’ti āha.",
  "atk-abh01a4:710_2": "Tato therena ‘sace udakamatthi, āhara nhānasāṭakaṁ, nhāyissāmī’ti vutte ‘natthi, bhante’ti āha.",
  "atk-abh01a4:710_3": "Tattha yathā upāhanatemanamattaṭṭhena udakaṁ atthīti hoti , nhānaṭṭhena natthīti hoti, evampi sā paṭusaññākiccaṁ kātuṁ asamatthatāya neva saññā, saṅkhārāvasesasukhumabhāvena vijjamānattā nāsaññā hoti.",
  "atk-abh01a4:710_4": "Na kevalañca etāheva, aññāhipi anurūpāhi upamāhi esa attho vibhāvetabbo.",
  "atk-abh01a4:710_5": "Iti imāya nevasaññānāsaññāyatane pavattāya saññāya nevasaññānāsaññāyatanabhūtāya vā saññāya sahagatanti nevasaññānāsaññāyatanasaññāsahagataṁ.",
  "atk-abh01a4:710_6": "Ākiñcaññāyatanasamāpattiārammaṇassa jhānassetaṁ adhivacanaṁ.",
  "atk-abh01a4:711_0": "Idha ākiñcaññāyatanasamāpattiyā nikantipariyādānadukkhatāya dukkhā paṭipadā, pariyādinnanikantikassa appanāparivāsadandhatāya dandhābhiññā.",
  "atk-abh01a4:711_1": "Vipariyāyena sukhā paṭipadā khippābhiññā ca.",
  "atk-abh01a4:711_2": "Parittakasiṇugghāṭimākāse pavattitaviññāṇāpagamārammaṇaṁ samāpattiṁ ārabbha pavattitāya parittārammaṇatā, vipariyāyena appamāṇārammaṇatā veditabbā.",
  "atk-abh01a4:711_3": "Sesaṁ purimasadisameva.",
  "atk-abh01a4:712_0": "Asadisarūpo nātho, āruppaṁ yaṁ catubbidhaṁ āha;",
  "atk-abh01a4:713_0": "Taṁ iti ñatvā tasmiṁ, pakiṇṇakakathāpi viññeyyā.",
  "atk-abh01a4:714_0": "Arūpasamāpattiyo hi –",
  "atk-abh01a4:715_0": "Ārammaṇātikkamato, catassopi bhavantimā;",
  "atk-abh01a4:716_0": "Aṅgātikkamametāsaṁ, na icchanti vibhāvino.",
  "atk-abh01a4:717_0": "Etāsu hi rūpanimittātikkamato paṭhamā, ākāsātikkamato dutiyā, ākāse pavattitaviññāṇātikkamato tatiyā, ākāse pavattitaviññāṇassa apagamātikkamato catutthāti sabbathā ‘ārammaṇātikkamato catassopi bhavantimā’ arūpasamāpattiyoti veditabbā.",
  "atk-abh01a4:717_1": "Aṅgātikkamaṁ pana etāsaṁ na icchanti paṇḍitā.",
  "atk-abh01a4:717_2": "Na hi rūpāvacarasamāpattīsu viya etāsu aṅgātikkamo atthi.",
  "atk-abh01a4:717_3": "Sabbāsupi hi etāsu upekkhā cittekaggatāti dve eva jhānaṅgāni honti.",
  "atk-abh01a4:717_4": "Evaṁ santepi –",
  "atk-abh01a4:718_0": "Supaṇītatarā honti, pacchimā pacchimā idha;",
  "atk-abh01a4:719_0": "Upamā tattha viññeyyā, pāsādatalasāṭikā.",
  "atk-abh01a4:720_0": "Yathā hi catubhūmakapāsādassa heṭṭhimatale dibbanaccagītavāditasurabhigandhamālāsādurasapānabhojanasayanacchādanādivasena paṇītā pañca kāmaguṇā paccupaṭṭhitā assu, dutiye tato paṇītatarā, tatiye tato paṇītatamā, catutthe sabbapaṇītā;",
  "atk-abh01a4:720_1": "tattha kiñcāpi tāni cattāripi pāsādatalāneva, natthi nesaṁ pāsādatalabhāvena viseso, pañcakāmaguṇasamiddhivisesena pana heṭṭhimato heṭṭhimato uparimaṁ uparimaṁ paṇītataraṁ hoti.",
  "atk-abh01a4:721_0": "Yathā ca ekāya itthiyā kantitathūlasaṇhasaṇhatarasaṇhatamasuttānaṁ catupalatipaladvipalaekapalasāṭikā assu, āyāmena vitthārena ca samappamāṇā;",
  "atk-abh01a4:721_1": "tattha kiñcāpi tā sāṭikā catassopi āyāmato ca vitthārato ca samappamāṇā, natthi tāsaṁ pamāṇato viseso, sukhasamphassasukhumabhāvamahagghabhāvehi pana purimāya purimāya pacchimā pacchimā paṇītatarā honti, evameva kiñcāpi catūsupi etāsu upekkhā cittekaggatāti etāni dveyeva aṅgāni honti, atha kho bhāvanāvisesena tesaṁ aṅgānaṁ paṇītapaṇītatarabhāvena supaṇītatarā honti pacchimā pacchimā idhāti veditabbā.",
  "atk-abh01a4:721_2": "Evaṁ anupubbena paṇītapaṇītā cetā –",
  "atk-abh01a4:722_0": "Asucimhi maṇḍape laggo, eko taṁ nissito paro;",
  "atk-abh01a4:723_0": "Añño bahi anissāya, taṁ taṁ nissāya cāparo.",
  "atk-abh01a4:724_0": "Ṭhito catūhi etehi, purisehi yathākkamaṁ;",
  "atk-abh01a4:725_0": "Samānatāya ñātabbā, catassopi vibhāvinā. (visuddhi. 1.291);",
  "atk-abh01a4:726_0": "Tatrāyamatthayojanā –",
  "atk-abh01a4:726_1": "asucimhi kira dese eko maṇḍapo.",
  "atk-abh01a4:726_2": "Atheko puriso āgantvā taṁ asuciṁ jigucchamāno taṁ maṇḍapaṁ hatthehi ālambitvā tattha laggo, laggito viya aṭṭhāsi.",
  "atk-abh01a4:726_3": "Athāparo āgantvā taṁ maṇḍapalaggaṁ purisaṁ nissito.",
  "atk-abh01a4:726_4": "Athañño āgantvā cintesi –",
  "atk-abh01a4:726_5": "‘yo esa maṇḍape laggo, yo ca taṁ nissito, ubhopete duṭṭhitā;",
  "atk-abh01a4:726_6": "dhuvo ca nesaṁ maṇḍapapapāte pāto, handāhaṁ bahiyeva tiṭṭhāmī’ti so tannissitaṁ anissāya bahiyeva aṭṭhāsi.",
  "atk-abh01a4:726_7": "Athāparo āgantvā maṇḍapalaggassa tannissitassa ca akhemabhāvaṁ cintetvā bahiṭhitañca suṭṭhitoti mantvā taṁ nissāya aṭṭhāsi.",
  "atk-abh01a4:727_0": "Tattha asucimhi dese maṇḍapo viya kasiṇugghāṭimākāsaṁ daṭṭhabbaṁ.",
  "atk-abh01a4:727_1": "Asucijigucchāya maṇḍapalaggo puriso viya rūpanimittajigucchāya ākāsārammaṇaṁ ākāsānañcāyatanaṁ .",
  "atk-abh01a4:727_2": "Maṇḍapalaggaṁ purisaṁ nissito viya ākāsārammaṇaṁ ākāsānañcāyatanaṁ ārabbha pavattaṁ viññāṇañcāyatanaṁ.",
  "atk-abh01a4:727_3": "Tesaṁ dvinnampi akhemabhāvaṁ cintetvā anissāya taṁ maṇḍapalaggaṁ, bahiṭhito viya, ākāsānañcāyatanaṁ ārammaṇaṁ akatvā tadabhāvārammaṇaṁ ākiñcaññāyatanaṁ.",
  "atk-abh01a4:727_4": "Maṇḍapalaggassa tannissitassa ca akhemataṁ cintetvā bahiṭhitañca ‘suṭṭhito’ti mantvā taṁ nissāya ṭhito viya viññāṇābhāvasaṅkhāte bahipadese ṭhitaṁ ākiñcaññāyatanaṁ ārabbha pavattaṁ nevasaññānāsaññāyatanaṁ daṭṭhabbaṁ.",
  "atk-abh01a4:727_5": "Evaṁ pavattamānañca –",
  "atk-abh01a4:728_0": "Ārammaṇaṁ karoteva, aññābhāvena taṁ idaṁ;",
  "atk-abh01a4:729_0": "Diṭṭhadosampi rājānaṁ, vuttihetu yathā jano. (visuddhi. 1.292);",
  "atk-abh01a4:730_0": "Idañhi nevasaññānāsaññāyatanaṁ ‘āsannaviññāṇañcāyatanapaccatthikā ayaṁ samāpattī’ti evaṁ diṭṭhadosampi taṁ ākiñcaññāyatanaṁ aññassa ārammaṇassa abhāvā ārammaṇaṁ karoteva.",
  "atk-abh01a4:730_1": "Yathā kiṁ?",
  "atk-abh01a4:730_2": "‘Diṭṭhadosampi rājānaṁ vuttihetu yathā jano’.",
  "atk-abh01a4:730_3": "Yathā hi asaṁyataṁ pharusakāyavacīmanosamācāraṁ kañci sabbadisampatiṁ rājānaṁ ‘pharusasamācāro aya’nti evaṁ diṭṭhadosampi aññattha vuttiṁ alabhamāno jano vuttihetu nissāya vattati, evaṁ diṭṭhadosampi taṁ ākiñcaññāyatanaṁ aññaṁ ārammaṇaṁ alabhamānamidaṁ nevasaññānāsaññāyatanaṁ ārammaṇaṁ karoteva.",
  "atk-abh01a4:730_4": "Evaṁ kurumānañca –",
  "atk-abh01a4:731_0": "Āruḷho dīghanisseṇiṁ, yathā nisseṇibāhukaṁ;",
  "atk-abh01a4:732_0": "Pabbataggañca āruḷho, yathā pabbatamatthakaṁ.",
  "atk-abh01a4:733_0": "Yathā vā girimāruḷho, attanoyeva jaṇṇukaṁ;",
  "atk-abh01a4:734_0": "Olubbhati tathevetaṁ, jhānamolubbha vattatīti. (visuddhi. 1.293);",
  "atk-abh01a4:735_0": "Arūpāvacarakusalakathā niṭṭhitā.",
  "atk-abh01a4:736_0": "Tebhūmakakusalavaṇṇanā",
  "atk-abh01a4:737_0": "269.",
  "atk-abh01a4:737_1": "Idāni yasmā sabbānipetāni tebhūmakakusalāni hīnādinā pabhedena vattanti, tasmā tesaṁ taṁ pabhedaṁ dassetuṁ puna katame dhammā kusalātiādi āraddhaṁ.",
  "atk-abh01a4:737_2": "Tattha hīnanti lāmakaṁ.",
  "atk-abh01a4:737_3": "Taṁ āyūhanavasena veditabbaṁ.",
  "atk-abh01a4:737_4": "Hīnuttamānaṁ majjhe bhavaṁ majjhimaṁ.",
  "atk-abh01a4:737_5": "Padhānabhāvaṁ nītaṁ paṇītaṁ, uttamanti attho.",
  "atk-abh01a4:737_6": "Tānipi āyūhanavaseneva veditabbāni.",
  "atk-abh01a4:737_7": "Yassa hi āyūhanakkhaṇe chando vā hīno hoti, vīriyaṁ vā, cittaṁ vā, vīmaṁsā vā, taṁ hīnaṁ nāma.",
  "atk-abh01a4:737_8": "Yassa te dhammā majjhimā ceva paṇītā, ca taṁ majjhimañceva paṇītañca.",
  "atk-abh01a4:737_9": "Yaṁ pana kattukāmatāsaṅkhātaṁ chandaṁ dhuraṁ chandaṁ jeṭṭhakaṁ chandaṁ pubbaṅgamaṁ katvā āyūhitaṁ, taṁ chandādhipatito āgatattā chandādhipateyyaṁ nāma.",
  "atk-abh01a4:737_10": "Vīriyādhipateyyādīsupi eseva nayo.",
  "atk-abh01a4:738_0": "Imasmiṁ pana ṭhāne ṭhatvā nayā gaṇetabbā.",
  "atk-abh01a4:738_1": "Sabbapaṭhamaṁ vibhatto hi eko nayo, hīnanti eko, majjhimanti eko, paṇītanti eko, chandādhipateyyanti eko.",
  "atk-abh01a4:738_2": "Ime tāva chandādhipateyye pañca nayā.",
  "atk-abh01a4:738_3": "Evaṁ vīriyādhipateyyādīsupīti cattāro pañcakā vīsati honti.",
  "atk-abh01a4:738_4": "Purimo vā eko suddhikanayo, hīnantiādayo tayo, chandādhipateyyantiādayo cattāro, chandādhipateyyaṁ hīnantiādayo dvādasāti evampi vīsati nayā honti.",
  "atk-abh01a4:739_0": "Ime vīsati mahānayā kattha vibhattāti?",
  "atk-abh01a4:739_1": "Mahāpakaraṇe (paṭṭhā.",
  "atk-abh01a4:739_2": "2.14.1) hīnattike vibhattā.",
  "atk-abh01a4:739_3": "Imasmiṁ pana ṭhāne hīnattikato majjhimarāsiṁ gahetvā hīnamajjhimapaṇītavasena tayo koṭṭhāsā kātabbā.",
  "atk-abh01a4:739_4": "Tatopi majjhimarāsiṁ ṭhapetvā hīnapaṇīte gahetvā nava nava koṭṭhāsā kātabbā.",
  "atk-abh01a4:739_5": "Hīnasmiṁyeva hi hīnaṁ atthi majjhimaṁ atthi paṇītaṁ atthi.",
  "atk-abh01a4:739_6": "Paṇītasmimpi hīnaṁ atthi majjhimaṁ atthi paṇītaṁ atthi.",
  "atk-abh01a4:739_7": "Tathā hīnahīnasmiṁ hīnaṁ, hīnahīnasmiṁ majjhimaṁ, hīnahīnasmiṁ paṇītaṁ.",
  "atk-abh01a4:739_8": "Hīnamajjhimasmiṁ hīnaṁ, hīnamajjhimasmiṁ majjhimaṁ, hīnamajjhimasmiṁ paṇītaṁ.",
  "atk-abh01a4:739_9": "Hīnapaṇītasmiṁ hīnaṁ, hīnapaṇītasmiṁ majjhimaṁ, hīnapaṇītasmiṁ paṇītanti ayameko navako.",
  "atk-abh01a4:739_10": "Paṇītahīnasmimpi hīnaṁ nāma atthi, paṇītahīnasmiṁ majjhimaṁ, paṇītahīnasmiṁ paṇītaṁ.",
  "atk-abh01a4:739_11": "Tathā paṇītamajjhimasmiṁ hīnaṁ, paṇītamajjhimasmiṁ majjhimaṁ, paṇītamajjhimasmiṁ paṇītaṁ.",
  "atk-abh01a4:739_12": "Paṇītapaṇītasmiṁ hīnaṁ, paṇītapaṇītasmiṁ majjhimaṁ, paṇītapaṇītasmiṁ paṇītanti.",
  "atk-abh01a4:739_13": "Ayaṁ dutiyo navakoti dve navakā aṭṭhārasa.",
  "atk-abh01a4:739_14": "Imāni aṭṭhārasa kammadvārāni nāma .",
  "atk-abh01a4:739_15": "Imehi pabhāvitattā , imesaṁ vasena, aṭṭhārasa khattiyā, aṭṭhārasa brāhmaṇā, aṭṭhārasa vessā, aṭṭhārasa suddā, aṭṭhacattālīsa gottacaraṇāni veditabbāni.",
  "atk-abh01a4:740_0": "Imesu ca pana tebhūmakesu kusalesu kāmāvacarakusalaṁ tihetukampi duhetukampi hoti ñāṇasampayuttavippayuttavasena.",
  "atk-abh01a4:740_1": "Rūpāvacarārūpāvacaraṁ pana tihetukameva ñāṇasampayuttameva.",
  "atk-abh01a4:740_2": "Kāmāvacarampettha adhipatinā sahāpi uppajjati vināpi.",
  "atk-abh01a4:740_3": "Rūpāvacarārūpāvacaraṁ adhipatisampannameva hoti.",
  "atk-abh01a4:740_4": "Kāmāvacarakusale cettha ārammaṇādhipati sahajātādhipatīti dvepi adhipatayo labbhanti.",
  "atk-abh01a4:740_5": "Rūpāvacarārūpāvacaresu ārammaṇādhipati na labbhati, sahajātādhipatiyeva labbhati.",
  "atk-abh01a4:740_6": "Tattha cittassa cittādhipateyyabhāvo sampayuttadhammānaṁ vasena vutto.",
  "atk-abh01a4:740_7": "Dvinnaṁ pana cittānaṁ ekato abhāvena sampayuttacittassa cittādhipati nāma natthi.",
  "atk-abh01a4:740_8": "Tathā chandādīnaṁ chandādhipatiādayo.",
  "atk-abh01a4:740_9": "Keci pana ‘sace cittavato kusalaṁ hoti, mayhaṁ bhavissatīti evaṁ yaṁ cittaṁ dhuraṁ katvā jeṭṭhakaṁ katvā aparaṁ kusalacittaṁ āyūhitaṁ, tassa taṁ purimacittaṁ cittādhipati nāma hoti, tato āgatattā idaṁ cittādhipateyyaṁ nāmā’ti evaṁ āgamanavasenāpi adhipatiṁ nāma icchanti.",
  "atk-abh01a4:740_10": "Ayaṁ pana nayo neva pāḷiyaṁ na aṭṭhakathāyaṁ dissati.",
  "atk-abh01a4:740_11": "Tasmā vuttanayeneva adhipatibhāvo veditabbo.",
  "atk-abh01a4:740_12": "Imesu ca ekūnavīsatiyā mahānayesu purime suddhikanaye vuttaparimāṇāneva cittāni ca navakā ca pāṭhavārā ca honti.",
  "atk-abh01a4:740_13": "Tasmā ñāṇasampayuttesu vuttaparimāṇato vīsatiguṇo cittanavakavārabhedo veditabbo, catūsu ñāṇavippayuttesu soḷasaguṇoti, ayaṁ tebhūmakakusale pakiṇṇakakathā nāmāti.",
  "atk-abh01a4:741_0": "Tebhūmakakusalaṁ.",
  "atk-abh01a4:742_0": "Lokuttarakusalavaṇṇanā",
  "atk-abh01a4:743_0": "277.",
  "atk-abh01a4:743_1": "Evaṁ bhavattayasampattinibbattakaṁ kusalaṁ dassetvā idāni sabbabhavasamatikkamanāya lokuttarakusalaṁ dassetuṁ puna katame dhammā kusalātiādi āraddhaṁ.",
  "atk-abh01a4:743_2": "Tattha lokuttaranti kenaṭṭhena lokuttaraṁ?",
  "atk-abh01a4:743_3": "Lokaṁ taratīti, lokuttaraṁ lokaṁ uttaratīti lokuttaraṁ;",
  "atk-abh01a4:743_4": "lokaṁ samatikkamma abhibhuyya tiṭṭhatīti lokuttaraṁ (paṭi. ma. 2.43).",
  "atk-abh01a4:743_5": "Jhānaṁ bhāvetīti ekacittakkhaṇikaṁ appanājhānaṁ bhāveti janeti vaḍḍheti.",
  "atk-abh01a4:744_0": "Lokato niyyāti vaṭṭato niyyātīti niyyānikaṁ.",
  "atk-abh01a4:744_1": "Niyyāti vā etenāti niyyānikaṁ.",
  "atk-abh01a4:744_2": "Taṁsamaṅgī hi puggalo dukkhaṁ parijānanto niyyāti, samudayaṁ pajahanto niyyāti, nirodhaṁ sacchikaronto niyyāti, maggaṁ bhāvento niyyāti.",
  "atk-abh01a4:744_3": "Yathā ca pana tebhūmakakusalaṁ vaṭṭasmiṁ cutipaṭisandhiyo ācināti vaḍḍhetīti ācayagāmī nāma hoti, na tathā idaṁ.",
  "atk-abh01a4:744_4": "Idaṁ pana yathā ekasmiṁ purise aṭṭhārasahatthaṁ pākāraṁ cinante aparo mahāmuggaraṁ gahetvā tena citacitaṭṭhānaṁ apacinanto viddhaṁsento eva gaccheyya, evameva tebhūmakakusalena citā cutipaṭisandhiyo paccayavekallakaraṇena apacinantaṁ viddhaṁsentaṁ gacchatīti apacayagāmi.",
  "atk-abh01a4:745_0": "Diṭṭhigatānaṁ pahānāyāti, ettha diṭṭhiyo eva diṭṭhigatāni, gūthagataṁ muttagatantiādīni (a. ni.",
  "atk-abh01a4:745_1": "9.11) viya.",
  "atk-abh01a4:745_2": "Dvāsaṭṭhiyā vā diṭṭhīnaṁ antogadhattā diṭṭhīsu gatānītipi diṭṭhigatāni.",
  "atk-abh01a4:745_3": "Diṭṭhiyā vā gataṁ etesantipi diṭṭhigatāni.",
  "atk-abh01a4:745_4": "Diṭṭhisadisagamanāni diṭṭhisadisappavattānīti attho.",
  "atk-abh01a4:745_5": "Kāni pana tānīti?",
  "atk-abh01a4:745_6": "Sasampayuttāni sakkāyadiṭṭhivicikicchāsīlabbataparāmāsaapāyagamanīyarāgadosamohākusalāni.",
  "atk-abh01a4:745_7": "Tāni hi yāva paṭhamamaggabhāvanā tāva pavattisabbhāvato diṭṭhisadisagamanānīti vuccanti.",
  "atk-abh01a4:745_8": "Iti diṭṭhiyo ca diṭṭhigatāni ca diṭṭhigatāni.",
  "atk-abh01a4:745_9": "Tesaṁ diṭṭhigatānaṁ.",
  "atk-abh01a4:745_10": "Pahānāyāti samucchedavaseneva pajahanatthāya.",
  "atk-abh01a4:745_11": "Paṭhamāyāti gaṇanavasenapi paṭhamuppattivasenapi paṭhamāya.",
  "atk-abh01a4:745_12": "Bhūmiyāti ‘‘anantarahitāya bhūmiyā’’tiādīsu (pārā. 27; ma. ni.",
  "atk-abh01a4:745_13": "2.296) tāva ayaṁ mahāpathavī bhūmīti vuccati.",
  "atk-abh01a4:745_14": "‘‘Sukhabhūmiyaṁ kāmāvacare’’tiādīsu (dha. sa.",
  "atk-abh01a4:745_15": "988) cittuppādo.",
  "atk-abh01a4:745_16": "Idha pana sāmaññaphalaṁ adhippetaṁ.",
  "atk-abh01a4:745_17": "Tañhi sampayuttānaṁ nissayabhāvato te dhammā bhavanti etthāti bhūmi.",
  "atk-abh01a4:745_18": "Yasmā vā samānepi lokuttarabhāve sayampi bhavati uppajjati, na nibbānaṁ viya apātubhāvaṁ, tasmāpi bhūmīti vuccati;",
  "atk-abh01a4:745_19": "tassā paṭhamāya bhūmiyā.",
  "atk-abh01a4:745_20": "Pattiyāti sotāpattiphalasaṅkhātassa paṭhamassa sāmaññaphalassa pattatthāya paṭilābhatthāyāti evamettha attho veditabbo.",
  "atk-abh01a4:745_21": "Viviccāti samucchedavivekavasena viviccitvā, vinā hutvā.",
  "atk-abh01a4:746_0": "Idāni kiñcāpi lokiyajjhānampi na vinā paṭipadāya ijjhati, evaṁ santepi idha suddhikanayaṁ pahāya lokuttarajjhānaṁ paṭipadāya saddhiṁyeva garuṁ katvā desetukāmatāya dukkhapaṭipadaṁ dandhābhiññantiādimāha.",
  "atk-abh01a4:747_0": "Tattha yo āditova kilese vikkhambhento dukkhena sasaṅkhārena sappayogena kilamanto vikkhambheti tassa dukkhā paṭipadā hoti;",
  "atk-abh01a4:747_1": "yo pana vikkhambhita kileso vipassanāparivāsaṁ vasanto cirena maggapātubhāvaṁ pāpuṇāti tassa dandhābhiññā hoti.",
  "atk-abh01a4:747_2": "Iti yo koci vāro dukkhapaṭipadadandhābhiñño nāma kato.",
  "atk-abh01a4:748_0": "Katamaṁ pana vāraṁ rocesunti?",
  "atk-abh01a4:748_1": "Yattha sakiṁ vikkhambhitā kilesā samudācaritvā dutiyampi vikkhambhitā puna samudācaranti, tatiyaṁ vikkhambhite pana tathāvikkhambhiteva katvā maggena samugghātaṁ pāpeti, imaṁ vāraṁ rocesuṁ.",
  "atk-abh01a4:748_2": "Imassa vārassa dukkhāpaṭipadā dandhābhiññāti nāmaṁ kataṁ.",
  "atk-abh01a4:748_3": "Ettakena pana na pākaṭaṁ hoti.",
  "atk-abh01a4:748_4": "Tasmā evamettha ādito paṭṭhāya vibhāvanā veditabbā –",
  "atk-abh01a4:748_5": "yo hi cattāri mahābhūtāni pariggahetvā upādārūpaṁ pariggaṇhāti, arūpaṁ pariggaṇhāti, ‘rūpārūpaṁ’ pana pariggaṇhanto dukkhena kasirena kilamanto pariggahetuṁ sakkoti, tassa dukkhā paṭipadā nāma hoti.",
  "atk-abh01a4:748_6": "Pariggahitarūpārūpassa pana vipassanāparivāse maggapātubhāvadandhatāya dandhābhiññā nāma hoti.",
  "atk-abh01a4:749_0": "Yopi rūpārūpaṁ pariggahetvā ‘nāmarūpaṁ’ vavatthapento dukkhena kasirena kilamanto vavatthapeti, vavatthāpite ca nāmarūpe vipassanāparivāsaṁ vasanto cirena maggaṁ uppādetuṁ sakkoti, tassāpi dukkhā paṭipadā dandhābhiññā nāma hoti.",
  "atk-abh01a4:750_0": "Aparo nāmarūpampi vavatthapetvā ‘paccaye’ pariggaṇhanto dukkhena kasirena kilamanto pariggaṇhāti, paccaye ca pariggahetvā vipassanāparivāsaṁ vasanto cirena maggaṁ uppādeti, evampi dukkhā paṭipadā dandhābhiññā nāma hoti.",
  "atk-abh01a4:751_0": "Aparo paccayepi pariggahetvā ‘lakkhaṇāni’ paṭivijjhanto dukkhena kasirena kilamanto paṭivijjhati, paṭividdhalakkhaṇo ca vipassanāparivāsaṁ vasanto cirena maggaṁ uppādeti, evampi dukkhā paṭipadā dandhābhiññā nāma hoti.",
  "atk-abh01a4:752_0": "Aparo lakkhaṇānipi paṭivijjhitvā vipassanāñāṇe tikkhe sūre pasanne vahante uppannaṁ ‘vipassanānikantiṁ’ pariyādiyamāno dukkhena kasirena kilamanto pariyādiyati, nikantiñca pariyādiyitvā vipassanāparivāsaṁ vasanto cirena maggaṁ uppādeti, evampi dukkhā paṭipadā dandhābhiññā nāma hoti.",
  "atk-abh01a4:752_1": "Imaṁ vāraṁ rocesuṁ.",
  "atk-abh01a4:752_2": "Imassa vārassa etaṁ nāmaṁ kataṁ.",
  "atk-abh01a4:752_3": "Imināva upāyena parato tisso paṭipadā veditabbā.",
  "atk-abh01a4:753_0": "Phasso hotītiādīsu anaññātaññassāmītindriyaṁ, sammāvācā, sammākammanto, sammāājīvoti cattāri padāni adhikāni.",
  "atk-abh01a4:753_1": "Niddesavāre ca vitakkādiniddesesu ‘maggaṅga’ntiādīni padāni adhikāni.",
  "atk-abh01a4:753_2": "Sesaṁ sabbaṁ heṭṭhā vuttasadisameva.",
  "atk-abh01a4:753_3": "Bhūmantaravasena pana lokuttaratāva idha viseso.",
  "atk-abh01a4:754_0": "Tattha anaññātaññassāmītindriyanti ‘anamatagge saṁsāravaṭṭe anaññātaṁ amataṁ padaṁ catusaccadhammameva vā jānissāmī’ti paṭipannassa iminā pubbābhogena uppannaṁ indriyaṁ.",
  "atk-abh01a4:754_1": "Lakkhaṇādīni panassa heṭṭhā paññindriye vuttanayeneva veditabbāni.",
  "atk-abh01a4:755_0": "Sundarā pasatthā vā vācā sammāvācā.",
  "atk-abh01a4:755_1": "Vacīduccaritasamugghāṭikāya micchāvācāviratiyā etaṁ adhivacanaṁ.",
  "atk-abh01a4:755_2": "Sā pariggahalakkhaṇā viramaṇarasā micchāvācappahānapaccupaṭṭhānā.",
  "atk-abh01a4:755_3": "Sundaro pasattho vā kammanto sammākammanto.",
  "atk-abh01a4:755_4": "Micchākammantasamucchedikāya pāṇātipātādiviratiyā etaṁ nāmaṁ.",
  "atk-abh01a4:755_5": "So samuṭṭhānalakkhaṇo viramaṇaraso micchākammantappahānapaccupaṭṭhāno.",
  "atk-abh01a4:755_6": "Sundaro pasattho vā ājīvo sammāājīvo.",
  "atk-abh01a4:755_7": "Micchājīvaviratiyā etaṁ adhivacanaṁ.",
  "atk-abh01a4:755_8": "So vodānalakkhaṇo ñāyājīvappavattiraso micchājīvappahānapaccupaṭṭhāno.",
  "atk-abh01a4:756_0": "Apica heṭṭhā viratittaye vuttavasenapettha lakkhaṇādīni veditabbāni.",
  "atk-abh01a4:756_1": "Iti imesaṁ tiṇṇaṁ dhammānaṁ vasena heṭṭhā vuttaṁ maggapañcakaṁ idha maggaṭṭhakaṁ veditabbaṁ.",
  "atk-abh01a4:756_2": "Yevāpanakesu ca imesaṁ abhāvo.",
  "atk-abh01a4:756_3": "Tathā karuṇāmuditānaṁ.",
  "atk-abh01a4:756_4": "Ime hi tayo dhammā idha pāḷiyaṁ āgatattāva yevāpanakesu na gahitā.",
  "atk-abh01a4:756_5": "Karuṇāmuditā pana sattārammaṇā, ime dhammā nibbānārammaṇāti tāpettha na gahitā.",
  "atk-abh01a4:756_6": "Ayaṁ tāva uddesavāre visesattho.",
  "atk-abh01a4:757_0": "283.",
  "atk-abh01a4:757_1": "Niddesavāre pana maggaṅgaṁ maggapariyāpannanti ettha tāva maggassa aṅganti maggaṅgaṁ;",
  "atk-abh01a4:757_2": "maggakoṭṭhāsoti attho.",
  "atk-abh01a4:757_3": "Yathā pana araññe pariyāpannaṁ araññapariyāpannaṁ nāma hoti, evaṁ magge pariyāpannanti maggapariyāpannaṁ.",
  "atk-abh01a4:757_4": "Maggasannissitanti attho.",
  "atk-abh01a4:758_0": "285.Pītisambojjhaṅgoti ettha pīti eva sambojjhaṅgoti pītisambojjhaṅgo.",
  "atk-abh01a4:758_1": "Tattha bodhiyā bodhissa vā aṅgoti bojjhaṅgo.",
  "atk-abh01a4:758_2": "Idaṁ vuttaṁ hoti –",
  "atk-abh01a4:758_3": "yā ayaṁ dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati.",
  "atk-abh01a4:758_4": "Bujjhatīti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikaroti.",
  "atk-abh01a4:758_5": "Tassā dhammasāmaggīsaṅkhātāya bodhiyā aṅgotipi bojjhaṅgo, jhānaṅgamaggaṅgādīni viya.",
  "atk-abh01a4:758_6": "Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgotipi bojjhaṅgo;",
  "atk-abh01a4:758_7": "senaṅgarathaṅgādayo viya.",
  "atk-abh01a4:758_8": "Tenāhu aṭṭhakathācariyā –",
  "atk-abh01a4:758_9": "‘‘bujjhanakassa puggalassa aṅgāti vā bojjhaṅgā’’ti (vibha. aṭṭha. 466; saṁ. ni. aṭṭha. 3.5.182).",
  "atk-abh01a4:759_0": "Apica ‘‘bojjhaṅgāti kenaṭṭhena bojjhaṅgā?",
  "atk-abh01a4:759_1": "Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’ti (paṭi. ma.",
  "atk-abh01a4:759_2": "2.17) iminā paṭisambhidānayenāpi bojjhaṅgattho veditabbo.",
  "atk-abh01a4:759_3": "Pasattho sundaro vā bojjhaṅgoti sambojjhaṅgo.",
  "atk-abh01a4:759_4": "Evaṁ pīti eva sambojjhaṅgo pītisambojjhaṅgoti.",
  "atk-abh01a4:759_5": "Cittekaggatāniddesādīsupi imināva nayena attho veditabbo.",
  "atk-abh01a4:760_0": "296.Tesaṁ dhammānanti ye tasmiṁ samaye paṭivedhaṁ gacchanti catusaccadhammā, tesaṁ dhammānaṁ.",
  "atk-abh01a4:760_1": "Anaññātānanti kiñcāpi paṭhamamaggena te dhammā ñātā nāma honti, yathā pana pakatiyā anāgatapubbaṁ vihāraṁ āgantvā vihāramajjhe ṭhitopi puggalo pakatiyā anāgatabhāvaṁ upādāya ‘anāgatapubbaṁ ṭhānaṁ āgatomhī’ti vadati, yathā ca pakatiyā apiḷandhapubbaṁ mālaṁ piḷandhitvā, anivatthapubbaṁ vatthaṁ nivāsetvā, abhuttapubbaṁ bhojanaṁ bhuñjitvā, pakatiyā abhuttabhāvaṁ upādāya abhuttapubbaṁ bhojanaṁ bhuttomhīti vadati, evamidhāpi yasmā pakatiyā iminā puggalena ime dhammā na ñātapubbā tasmā anaññātānanti vuttaṁ.",
  "atk-abh01a4:760_2": "Adiṭṭhādīsupi eseva nayo.",
  "atk-abh01a4:760_3": "Tattha adiṭṭhānanti ito pubbe paññācakkhunā adiṭṭhānaṁ.",
  "atk-abh01a4:760_4": "Appattānanti adhigamanavasena appattānaṁ.",
  "atk-abh01a4:760_5": "Aviditānanti ñāṇena apākaṭakatānaṁ.",
  "atk-abh01a4:760_6": "Asacchikatānanti apaccakkhakatānaṁ.",
  "atk-abh01a4:760_7": "Sacchikiriyāyāti paccakkhakaraṇatthaṁ.",
  "atk-abh01a4:760_8": "Yathā ca iminā padena, evaṁ sesehipi saddhiṁ anaññātānaṁ ñāṇāya, adiṭṭhānaṁ dassanāya, appattānaṁ pattiyā, aviditānaṁ vedāyāti yojanā kātabbā.",
  "atk-abh01a4:761_0": "299.Catūhi vacīduccaritehītiādīsu vacīti vacīviññatti veditabbā.",
  "atk-abh01a4:761_1": "Tiṇṇaṁ dosānaṁ yena kenaci duṭṭhāni caritānīti duccaritāni.",
  "atk-abh01a4:761_2": "Vacīto pavattāni duccaritāni vacīduccaritāni, vaciyā vā nipphāditāni duccaritāni vacīduccaritāni.",
  "atk-abh01a4:761_3": "Tehi vacīduccaritehi.",
  "atk-abh01a4:761_4": "Ārakā ramatīti ārati.",
  "atk-abh01a4:761_5": "Vinā tehi ramatīti virati.",
  "atk-abh01a4:761_6": "Tato tato paṭinivattāva hutvā tehi vinā ramatīti paṭivirati.",
  "atk-abh01a4:761_7": "Upasaggavasena vā padaṁ vaḍḍhitaṁ.",
  "atk-abh01a4:761_8": "Sabbamidaṁ oramaṇabhāvassevādhivacanaṁ.",
  "atk-abh01a4:761_9": "Veraṁ maṇati, vināsetīti veramaṇī.",
  "atk-abh01a4:761_10": "Idampi oramaṇasseva vevacanaṁ.",
  "atk-abh01a4:761_11": "Yāya pana cetanāya musāvādādīni bhāsamāno karoti nāma, ayaṁ lokuttaramaggavirati.",
  "atk-abh01a4:761_12": "Uppajjitvā taṁ kiriyaṁ kātuṁ na deti, kiriyāpathaṁ pacchindatīti akiriyā.",
  "atk-abh01a4:761_13": "Tathā taṁ karaṇaṁ kātuṁ na deti, karaṇapathaṁ pacchindatīti akaraṇaṁ.",
  "atk-abh01a4:761_14": "Yāya ca cetanāya catubbidhaṁ vacīduccaritaṁ bhāsamāno ajjhāpajjati nāma, ayaṁ uppajjitvā tathā ajjhāpajjituṁ na detīti anajjhāpatti.",
  "atk-abh01a4:762_0": "Velāanatikkamoti ettha ‘‘tāya velāyā’’tiādīsu (dī. ni. 2.154; mahāva. 1-3; udā.",
  "atk-abh01a4:762_1": "1 ādayo) tāva kālo velāti āgato.",
  "atk-abh01a4:762_2": "‘‘Uruvelāyaṁ viharatī’’ti (mahāva. 1; saṁ. ni.",
  "atk-abh01a4:762_3": "1.137) ettha rāsi.",
  "atk-abh01a4:762_4": "‘‘Ṭhitadhammo velaṁ nātivattatī’’ti (cūḷava. 384; a. ni. 8.19; udā.",
  "atk-abh01a4:762_5": "45) ettha sīmā.",
  "atk-abh01a4:762_6": "Idhāpi sīmāva.",
  "atk-abh01a4:762_7": "Anatikkamanīyaṭṭhena hi cattāri vacīsucaritāni velāti adhippetāni.",
  "atk-abh01a4:762_8": "Iti yāya cetanāya cattāri vacīduccaritāni bhāsamāno velaṁ atikkamati nāma, ayaṁ uppajjitvā taṁ velaṁ atikkamituṁ na detīti velāanatikkamoti vuttā.",
  "atk-abh01a4:762_9": "Velāyatīti vā velā, calayati viddhaṁsetīti attho.",
  "atk-abh01a4:762_10": "Kiṁ velāyati?",
  "atk-abh01a4:762_11": "Catubbidhaṁ vacīduccaritaṁ.",
  "atk-abh01a4:762_12": "Iti velāyanato ‘velā’.",
  "atk-abh01a4:762_13": "Purisassa pana hitasukhaṁ anatikkamitvā vattatīti ‘anatikkamo’.",
  "atk-abh01a4:762_14": "Evamettha padadvayavasenāpi attho veditabbo.",
  "atk-abh01a4:763_0": "Setuṁ hanatīti setughāto;",
  "atk-abh01a4:763_1": "catunnaṁ vacīduccaritānaṁ padaghāto paccayaghātoti attho.",
  "atk-abh01a4:763_2": "Paccayo hi idha setūti adhippeto.",
  "atk-abh01a4:763_3": "Tatrāyaṁ vacanattho –",
  "atk-abh01a4:763_4": "rāgādiko catunnaṁ vacīduccaritānaṁ paccayo vaṭṭasmiṁ puggalaṁ sinoti bandhatīti setu.",
  "atk-abh01a4:763_5": "Setussa ghāto setughāto.",
  "atk-abh01a4:763_6": "Vacīduccaritapaccayasamugghāṭikāya viratiyā etaṁ adhivacanaṁ.",
  "atk-abh01a4:763_7": "Ayaṁ pana sammāvācāsaṅkhātā virati pubbabhāge nānācittesu labbhati.",
  "atk-abh01a4:763_8": "Aññeneva hi cittena musāvādā viramati, aññena pesuññādīhi.",
  "atk-abh01a4:763_9": "Lokuttaramaggakkhaṇe pana ekacittasmiṁyeva labbhati.",
  "atk-abh01a4:763_10": "Catubbidhāya hi vacīduccaritacetanāya padapacchedaṁ kurumānā maggaṅgaṁ pūrayamānā ekāva virati uppajjati.",
  "atk-abh01a4:764_0": "300.Kāyaduccaritehīti kāyato pavattehi kāyena vā nipphāditehi pāṇātipātādīhi duccaritehi.",
  "atk-abh01a4:764_1": "Sesaṁ purimanayeneva veditabbaṁ.",
  "atk-abh01a4:764_2": "Ayampi sammākammantasaṅkhātā virati pubbabhāge nānācittesu labbhati.",
  "atk-abh01a4:764_3": "Aññeneva hi cittena pāṇātipātā viramati, aññena adinnādānamicchācārehi.",
  "atk-abh01a4:764_4": "Lokuttaramaggakkhaṇe pana ekacittasmiṁyeva labbhati.",
  "atk-abh01a4:764_5": "Tividhāya hi kāyaduccaritacetanāya padapacchedaṁ kurumānā maggaṅgaṁ pūrayamānā ekāva virati uppajjati.",
  "atk-abh01a4:765_0": "301.",
  "atk-abh01a4:765_1": "Sammāājīvaniddese akiriyātiādīsu yāya cetanāya micchājīvaṁ ājīvamāno kiriyaṁ karoti nāma, ayaṁ uppajjitvā taṁ kiriyaṁ kātuṁ na detīti akiriyāti.",
  "atk-abh01a4:765_2": "Iminā nayena yojanā veditabbā.",
  "atk-abh01a4:765_3": "Ājīvo ca nāmesa pāṭiyekko natthi, vācākammantesu gahitesu gahitova hoti, tappakkhikattā.",
  "atk-abh01a4:765_4": "Dhuvapaṭisevanavasena panāyaṁ tato nīharitvā dassitoti.",
  "atk-abh01a4:765_5": "Evaṁ sante sammāājīvo sakiccako na hoti , aṭṭha maggaṅgāni na paripūrenti, tasmā sammāājīvo sakiccako kātabbo, aṭṭha maggaṅgāni paripūretabbānīti.",
  "atk-abh01a4:765_6": "Tatrāyaṁ nayo –",
  "atk-abh01a4:765_7": "ājīvo nāma bhijjamāno kāyavacīdvāresuyeva bhijjati.",
  "atk-abh01a4:765_8": "Manodvāre ājīvabhedo nāma natthi.",
  "atk-abh01a4:765_9": "Pūrayamānopi tasmiṁyeva dvāradvaye pūrati.",
  "atk-abh01a4:765_10": "Manodvāre ājīvapūraṇaṁ nāma natthi.",
  "atk-abh01a4:765_11": "Kāyadvāre pana vītikkamo ājīvahetukopi atthi naājīvahetukopi.",
  "atk-abh01a4:765_12": "Tathā vacīdvāre.",
  "atk-abh01a4:766_0": "Tattha yaṁ rājarājamahāmattā khiḍḍāpasutā sūrabhāvaṁ dassentā migavadhaṁ vā panthaduhanaṁ vā paradāravītikkamaṁ vā karonti, idaṁ akusalaṁ kāyakammaṁ nāma.",
  "atk-abh01a4:766_1": "Tato viratipi ‘sammākammanto’ nāma.",
  "atk-abh01a4:766_2": "Yaṁ pana naājīvahetukaṁ catubbidhaṁ vacīduccaritaṁ bhāsanti, idaṁ akusalaṁ vacīkammaṁ nāma.",
  "atk-abh01a4:766_3": "Tato viratipi ‘sammāvācā’ nāma.",
  "atk-abh01a4:767_0": "Yaṁ pana ājīvahetu nesādamacchabandhādayo pāṇaṁ hananti, adinnaṁ ādiyanti, micchācāraṁ caranti, ayaṁ micchājīvo nāma.",
  "atk-abh01a4:767_1": "Tato virati ‘sammāājīvo’ nāma.",
  "atk-abh01a4:767_2": "Yampi lañjaṁ gahetvā musā bhaṇanti, pesuññapharusasamphappalāpe pavattenti, ayampi micchājīvo nāma.",
  "atk-abh01a4:767_3": "Tato virati sammāājīvo nāma.",
  "atk-abh01a4:768_0": "Mahāsīvatthero panāha –",
  "atk-abh01a4:768_1": "‘kāyavacīdvāresupi vītikkamo ājīvahetuko vā hotu no vā ājīvahetuko, akusalaṁ kāyakammaṁ vacīkammantveva saṅkhyaṁ gacchati.",
  "atk-abh01a4:768_2": "Tato viratipi sammākammanto sammāvācātveva vuccatī’ti.",
  "atk-abh01a4:768_3": "‘Ājīvo kuhi’nti vutte pana ‘tīṇi kuhanavatthūni nissāya cattāro paccaye uppādetvā tesaṁ paribhogo’ti āha.",
  "atk-abh01a4:768_4": "Ayaṁ pana koṭippatto micchājīvo.",
  "atk-abh01a4:768_5": "Tato virati sammāājīvo nāma.",
  "atk-abh01a4:769_0": "Ayampi sammāājīvo pubbabhāge nānācittesu labbhati, aññeneva hi cittena kāyadvāravītikkamā viramati, aññena vacīdvāravītikkamā.",
  "atk-abh01a4:769_1": "Lokuttaramaggakkhaṇe pana ekacittasmiṁyeva labbhati.",
  "atk-abh01a4:769_2": "Kāyavacīdvāresu hi sattakammapathavasena uppannāya micchājīvasaṅkhātāya dussīlyacetanāya padapacchedaṁ kurumānā maggaṅgaṁ pūrayamānā ekāva virati uppajjatīti.",
  "atk-abh01a4:769_3": "Ayaṁ niddesavāre viseso.",
  "atk-abh01a4:770_0": "Yaṁ panetaṁ indriyesu anaññātaññassāmītindriyaṁ vaḍḍhitaṁ, maggaṅgesu ca sammāvācādīni, tesaṁ vasena saṅgahavāre ‘‘navindriyāni, aṭṭhaṅgiko maggo’’ti vuttaṁ.",
  "atk-abh01a4:770_1": "Suññatavāro pākatikoyevāti.",
  "atk-abh01a4:770_2": "Ayaṁ tāva suddhikapaṭipadāya viseso.",
  "atk-abh01a4:771_0": "343.",
  "atk-abh01a4:771_1": "Ito paraṁ suddhikasuññatā suññatapaṭipadā suddhikaappaṇihitā appaṇihitapaṭipadāti ayaṁ desanābhedo hoti.",
  "atk-abh01a4:771_2": "Tattha suññatanti lokuttaramaggassa nāmaṁ.",
  "atk-abh01a4:771_3": "So hi āgamanato saguṇato ārammaṇatoti tīhi kāraṇehi nāmaṁ labhati. Kathaṁ?",
  "atk-abh01a4:771_4": "Idha bhikkhu anattato abhinivisitvā anattato saṅkhāre passati.",
  "atk-abh01a4:771_5": "Yasmā pana anattato diṭṭhamatteneva maggavuṭṭhānaṁ nāma na hoti, aniccatopi dukkhatopi daṭṭhumeva vaṭṭati, tasmā ‘aniccaṁ dukkhamanattā’ti tividhaṁ anupassanaṁ āropetvā sammasanto carati.",
  "atk-abh01a4:771_6": "Vuṭṭhānagāminivipassanā panassa tebhūmakepi saṅkhāre suññatova passati.",
  "atk-abh01a4:771_7": "Ayaṁ vipassanā suññatā nāma hoti.",
  "atk-abh01a4:771_8": "Sā āgamanīyaṭṭhāne ṭhatvā attano maggassa ‘suññata’nti nāmaṁ deti.",
  "atk-abh01a4:771_9": "Evaṁ maggo ‘āgamanato’ suññatanāmaṁ labhati.",
  "atk-abh01a4:771_10": "Yasmā pana so rāgādīhi suñño tasmā ‘saguṇeneva’ suññatanāmaṁ labhati.",
  "atk-abh01a4:771_11": "Nibbānampi rāgādīhi suññattā suññatanti vuccati.",
  "atk-abh01a4:771_12": "Taṁ ārammaṇaṁ katvā uppannattā maggo ‘ārammaṇato’ suññatanāmaṁ labhati.",
  "atk-abh01a4:772_0": "Tattha suttantikapariyāyena saguṇatopi ārammaṇatopi nāmaṁ labhati.",
  "atk-abh01a4:772_1": "Pariyāyadesanā hesā.",
  "atk-abh01a4:772_2": "Abhidhammakathā pana nippariyāyadesanā.",
  "atk-abh01a4:772_3": "Tasmā idha saguṇato vā ārammaṇato vā nāmaṁ na labhati, āgamanatova labhati.",
  "atk-abh01a4:772_4": "Āgamanameva hi dhuraṁ.",
  "atk-abh01a4:772_5": "Taṁ duvidhaṁ hoti –",
  "atk-abh01a4:772_6": "vipassanāgamanaṁ maggāgamananti.",
  "atk-abh01a4:772_7": "Tattha maggassa āgataṭṭhāne vipassanāgamanaṁ dhuraṁ, phalassa āgataṭṭhāne maggāgamanaṁ dhuraṁ.",
  "atk-abh01a4:772_8": "Idha maggassa āgatattā vipassanāgamanameva dhuraṁ jātaṁ.",
  "atk-abh01a4:773_0": "350.Appaṇihitanti, etthāpi appaṇihitanti maggasseva nāmaṁ.",
  "atk-abh01a4:773_1": "Idampi nāmaṁ maggo tīheva kāraṇehi labhati. Kathaṁ?",
  "atk-abh01a4:773_2": "Idha bhikkhu āditova dukkhato abhinivisitvā dukkhatova saṅkhāre passati.",
  "atk-abh01a4:773_3": "Yasmā pana dukkhato diṭṭhamatteneva maggavuṭṭhānaṁ nāma na hoti, aniccatopi anattatopi daṭṭhumeva vaṭṭati, tasmā aniccaṁ dukkhamanattā’ti tividhaṁ anupassanaṁ āropetvā sammasanto carati.",
  "atk-abh01a4:773_4": "Vuṭṭhānagāminivipassanā panassa tebhūmakasaṅkhāresu paṇidhiṁ sosetvā pariyādiyitvā vissajjeti.",
  "atk-abh01a4:773_5": "Ayaṁ vipassanā appaṇihitā nāma hoti.",
  "atk-abh01a4:773_6": "Sā āgamanīyaṭṭhāne ṭhatvā attano maggassa ‘appaṇihita’nti nāmaṁ deti.",
  "atk-abh01a4:773_7": "Evaṁ maggo ‘āgamanato’ appaṇihitanāmaṁ labhati.",
  "atk-abh01a4:773_8": "Yasmā pana tattha rāgadosamohapaṇidhayo natthi, tasmā ‘saguṇeneva’ appaṇihitanāmaṁ labhati.",
  "atk-abh01a4:773_9": "Nibbānampi tesaṁ paṇidhīnaṁ abhāvā appaṇihitanti vuccati.",
  "atk-abh01a4:773_10": "Taṁ ārammaṇaṁ katvā uppannattā maggo appaṇihitanāmaṁ labhati.",
  "atk-abh01a4:774_0": "Tattha suttantikapariyāyena saguṇatopi ārammaṇatopi nāmaṁ labhati.",
  "atk-abh01a4:774_1": "Pariyāyadesanā hesā .",
  "atk-abh01a4:774_2": "Abhidhammakathā pana nippariyāyadesanā.",
  "atk-abh01a4:774_3": "Tasmā idha saguṇato vā ārammaṇato vā nāmaṁ na labhati, āgamanatova labhati.",
  "atk-abh01a4:774_4": "Āgamanameva hi dhuraṁ.",
  "atk-abh01a4:774_5": "Taṁ duvidhaṁ hoti –",
  "atk-abh01a4:774_6": "vipassanāgamanaṁ maggāgamananti.",
  "atk-abh01a4:774_7": "Tattha maggassa āgataṭṭhāne vipassanāgamanaṁ dhuraṁ, phalassa āgataṭṭhāne maggāgamanaṁ dhuraṁ.",
  "atk-abh01a4:774_8": "Idha maggassa āgatattā vipassanāgamanameva dhuraṁ jātaṁ.",
  "atk-abh01a4:775_0": "Nanu ca suññato animitto appaṇihitoti tīṇi maggassa nāmāni? Yathāha –",
  "atk-abh01a4:775_1": "‘‘tayome, bhikkhave, vimokkhā –",
  "atk-abh01a4:775_2": "suññato vimokkho, animitto vimokkho, appaṇihito vimokkho’’ti (paṭi. ma. 1.209).",
  "atk-abh01a4:775_3": "Tesu idha dve magge gahetvā animitto kasmā na gahitoti?",
  "atk-abh01a4:775_4": "Āgamanābhāvato.",
  "atk-abh01a4:775_5": "Animittavipassanā hi sayaṁ āgamanīyaṭṭhāne ṭhatvā attano maggassa nāmaṁ dātuṁ na sakkoti.",
  "atk-abh01a4:775_6": "Sammāsambuddho pana attano puttassa rāhulattherassa.",
  "atk-abh01a4:776_0": "‘‘Animittañca bhāvehi, mānānusayamujjaha;",
  "atk-abh01a4:777_0": "Tato mānābhisamayā, upasanto carissasī’’ti. (su. ni. 344);",
  "atk-abh01a4:778_0": "Animittavipassanaṁ kathesi.",
  "atk-abh01a4:778_1": "Vipassanā hi niccanimittaṁ dhuvanimittaṁ sukhanimittaṁ attanimittañca ugghāṭeti.",
  "atk-abh01a4:778_2": "Tasmā animittāti kathitā.",
  "atk-abh01a4:778_3": "Sā ca kiñcāpi taṁ nimittaṁ ugghāṭeti, sayaṁ pana nimittadhammesu caratīti sanimittāva hoti.",
  "atk-abh01a4:778_4": "Tasmā sayaṁ āgamanīyaṭṭhāne ṭhatvā attano maggassa nāmaṁ dātuṁ na sakkoti.",
  "atk-abh01a4:779_0": "Aparo nayo –",
  "atk-abh01a4:779_1": "abhidhammo nāma paramatthadesanā.",
  "atk-abh01a4:779_2": "Animittamaggassa ca paramatthato hetuvekallameva hoti. Kathaṁ?",
  "atk-abh01a4:779_3": "Aniccānupassanāya hi vasena animittavimokkho kathito.",
  "atk-abh01a4:779_4": "Tena ca vimokkhena saddhindriyaṁ adhimattaṁ hoti.",
  "atk-abh01a4:779_5": "Taṁ ariyamagge ekaṅgampi na hoti, amaggaṅgattā attano maggassa paramatthato nāmaṁ dātuṁ na sakkoti.",
  "atk-abh01a4:779_6": "Itaresu pana dvīsu anattānupassanāya tāva vasena suññatavimokkho, dukkhānupassanāya vasena appaṇihitavimokkho kathito.",
  "atk-abh01a4:779_7": "Tesu suññatavimokkhena paññindriyaṁ adhimattaṁ hoti, appaṇihitavimokkhena samādhindriyaṁ.",
  "atk-abh01a4:779_8": "Tāni ariyamaggassa aṅgattā attano maggassa paramatthato nāmaṁ dātuṁ sakkonti.",
  "atk-abh01a4:779_9": "Maggārammaṇattikepi hi maggādhipatidhammavibhajane chandacittānaṁ adhipatikāle tesaṁ dhammānaṁ amaggaṅgattāva maggādhipatibhāvo na vutto.",
  "atk-abh01a4:779_10": "Evaṁsampadamidaṁ veditabbanti.",
  "atk-abh01a4:779_11": "Ayamettha aṭṭhakathāmuttako ekassa ācariyassa mativinicchayo.",
  "atk-abh01a4:780_0": "Evaṁ sabbathāpi animittavipassanā sayaṁ āgamanīyaṭṭhāne ṭhatvā attano maggassa nāmaṁ dātuṁ na sakkotīti animittamaggo na gahito.",
  "atk-abh01a4:780_1": "Keci pana ‘animittamaggo āgamanato nāmaṁ alabhantopi suttantapariyāyena saguṇato ca ārammaṇato ca nāmaṁ labhatī’ti āhaṁsu.",
  "atk-abh01a4:780_2": "Te idaṁ vatvā paṭikkhittā –",
  "atk-abh01a4:780_3": "animittamagge saguṇato ca ārammaṇato ca nāmaṁ labhante suññataappaṇihitamaggāpi saguṇatoyeva ārammaṇatoyeva ca idha nāmaṁ labheyyuṁ.",
  "atk-abh01a4:780_4": "Na pana labhanti.",
  "atk-abh01a4:780_5": "Kiṁ kāraṇā?",
  "atk-abh01a4:780_6": "Ayañhi maggo nāma dvīhi kāraṇehi nāmaṁ labhati –",
  "atk-abh01a4:780_7": "sarasato ca paccanīkato ca;",
  "atk-abh01a4:780_8": "sabhāvato ca paṭipakkhato cāti attho.",
  "atk-abh01a4:780_9": "Tattha suññataappaṇihitamaggā sarasatopi paccanīkatopi nāmaṁ labhanti.",
  "atk-abh01a4:780_10": "Suññataappaṇihitamaggā hi rāgādīhi suññā, rāgapaṇidhiādīhi ca appaṇihitāti evaṁ ‘sarasato’ nāmaṁ labhanti.",
  "atk-abh01a4:780_11": "Suññato ca attābhinivesassa paṭipakkho, appaṇihito paṇidhissāti evaṁ ‘paccanīkato’ nāmaṁ labhanti.",
  "atk-abh01a4:780_12": "Animittamaggo pana rāgādinimittānaṁ niccanimittādīnañca abhāvena sarasatova nāmaṁ labhati, no paccanīkato.",
  "atk-abh01a4:780_13": "Na hi so saṅkhāranimittārammaṇāya aniccānupassanāya paṭipakkho.",
  "atk-abh01a4:780_14": "Aniccānupassanā panassa anulomabhāve ṭhitāti.",
  "atk-abh01a4:780_15": "Sabbathāpi abhidhammapariyāyena animittamaggo nāma natthīti.",
  "atk-abh01a4:781_0": "Suttantikapariyāyena panesa evaṁ āharitvā dīpito –",
  "atk-abh01a4:781_1": "yasmiñhi vāre maggavuṭṭhānaṁ hoti, tīṇi lakkhaṇāni ekāvajjanena viya āpāthamāgacchanti, tiṇṇañca ekato āpāthagamanaṁ nāma natthi.",
  "atk-abh01a4:781_2": "Kammaṭṭhānassa pana vibhūtabhāvadīpanatthaṁ evaṁ vuttaṁ.",
  "atk-abh01a4:781_3": "Ādito hi yattha katthaci abhiniveso hotu, vuṭṭhānagāminī pana vipassanā yaṁ yaṁ sammasitvā vuṭṭhāti tassa tasseva vasena āgamanīyaṭṭhāne ṭhatvā attano maggassa nāmaṁ deti. Kathaṁ?",
  "atk-abh01a4:781_4": "Aniccādīsu hi yattha katthaci abhinivisitvā itarampi lakkhaṇadvayaṁ daṭṭhuṁ vaṭṭati eva.",
  "atk-abh01a4:781_5": "Ekalakkhaṇadassanamatteneva hi maggavuṭṭhānaṁ nāma na hoti, tasmā aniccato abhiniviṭṭho bhikkhu na kevalaṁ aniccatova vuṭṭhāti, dukkhatopi anattatopi vuṭṭhātiyeva.",
  "atk-abh01a4:781_6": "Dukkhato anattato abhiniviṭṭhepi eseva nayo.",
  "atk-abh01a4:781_7": "Iti ādito yattha katthaci abhiniveso hotu, vuṭṭhānagāminī pana vipassanā yaṁ yaṁ sammasitvā vuṭṭhāti tassa tasseva vasena āgamanīyaṭṭhāne ṭhatvā attano maggassa nāmaṁ deti.",
  "atk-abh01a4:781_8": "Tattha aniccato vuṭṭhahantassa maggo animitto nāma hoti, dukkhato vuṭṭhahantassa appaṇihito, anattato vuṭṭhahantassa suññatoti.",
  "atk-abh01a4:781_9": "Evaṁ suttantapariyāyena āharitvā dīpito.",
  "atk-abh01a4:782_0": "Vuṭṭhānagāminī pana vipassanā kimārammaṇāti?",
  "atk-abh01a4:782_1": "Lakkhaṇārammaṇāti.",
  "atk-abh01a4:782_2": "Lakkhaṇaṁ nāma paññattigatikaṁ na vattabbadhammabhūtaṁ.",
  "atk-abh01a4:782_3": "Yo pana aniccaṁ dukkhamanattāti tīṇi lakkhaṇāni sallakkheti, tassa pañcakkhandhā kaṇṭhe baddhakuṇapaṁ viya honti.",
  "atk-abh01a4:782_4": "Saṅkhārārammaṇameva ñāṇaṁ saṅkhārato vuṭṭhāti.",
  "atk-abh01a4:782_5": "Yathā hi eko bhikkhu pattaṁ kiṇitukāmo pattavāṇijena pattaṁ ābhataṁ disvā haṭṭhapahaṭṭho gaṇhissāmīti cintetvā vīmaṁsamāno tīṇi chiddāni passeyya, so na chiddesu nirālayo hoti, patte pana nirālayo hoti;",
  "atk-abh01a4:782_6": "evameva tīṇi lakkhaṇāni sallakkhetvā saṅkhāresu nirālayo hoti.",
  "atk-abh01a4:782_7": "Saṅkhārārammaṇeneva ñāṇena saṅkhārato vuṭṭhātīti veditabbaṁ.",
  "atk-abh01a4:782_8": "Dussopamāyapi eseva nayo.",
  "atk-abh01a4:783_0": "Iti bhagavā lokuttaraṁ jhānaṁ bhājento suddhikapaṭipadāya catukkanayaṁ pañcakanayanti dvepi naye āhari.",
  "atk-abh01a4:783_1": "Tathā suddhikasuññatāya suññatapaṭipadāya suddhikaappaṇihitāya appaṇihitapaṭipadāyāti.",
  "atk-abh01a4:783_2": "Kasmā evaṁ āharīti?",
  "atk-abh01a4:783_3": "Puggalajjhāsayena ceva desanāvilāsena ca.",
  "atk-abh01a4:783_4": "Tadubhayampi heṭṭhā vuttanayeneva veditabbaṁ.",
  "atk-abh01a4:783_5": "Evaṁ lokuttaraṁ jhānaṁ bhāvetīti ettha suddhikapaṭipadāya catukkapañcakavasena dve nayā, tathā sesesūti sabbesupi pañcasu koṭṭhāsesu dasa nayā bhājitā.",
  "atk-abh01a4:784_0": "Lokuttarakusalaṁ pakiṇṇakakathā",
  "atk-abh01a4:785_0": "Tatridaṁ pakiṇṇakaṁ –",
  "atk-abh01a4:786_0": "Ajjhattañca bahiddhā ca, rūpārūpesu pañcasu;",
  "atk-abh01a4:787_0": "Sattaṭṭhaṅgapariṇāmaṁ, nimittaṁ paṭipadāpatīti.",
  "atk-abh01a4:788_0": "Lokuttaramaggo hi ajjhattaṁ abhinivisitvā ajjhattaṁ vuṭṭhāti , ajjhattaṁ abhinivisitvā bahiddhā vuṭṭhāti, bahiddhā abhinivisitvā bahiddhā vuṭṭhāti, bahiddhā abhinivisitvā ajjhattaṁ vuṭṭhāti.",
  "atk-abh01a4:788_1": "Rūpe abhinivisitvā rūpā vuṭṭhāti, rūpe abhinivisitvā arūpā vuṭṭhāti.",
  "atk-abh01a4:788_2": "Arūpe abhinivisitvā arūpā vuṭṭhāti, arūpe abhinivisitvā rūpā vuṭṭhāti, ekappahāreneva pañcahi khandhehi vuṭṭhāti.",
  "atk-abh01a4:789_0": "‘Sattaṭṭhaṅgapariṇāma’nti so panesa maggo aṭṭhaṅgikopi hoti sattaṅgikopi.",
  "atk-abh01a4:789_1": "Bojjhaṅgāpi satta vā honti cha vā.",
  "atk-abh01a4:789_2": "Jhānaṁ pana pañcaṅgikaṁ vā hoti caturaṅgikaṁ vā;",
  "atk-abh01a4:789_3": "tivaṅgikaṁ vā duvaṅgikaṁ vā.",
  "atk-abh01a4:789_4": "Evaṁ sattaaṭṭhādīnaṁ aṅgānaṁ pariṇāmo veditabboti attho.",
  "atk-abh01a4:790_0": "‘Nimittaṁ paṭipadāpatī’ti nimittanti yato vuṭṭhānaṁ hoti;",
  "atk-abh01a4:790_1": "‘paṭipadāpatī’ti paṭipadāya ca adhipatino ca calanācalanaṁ veditabbaṁ.",
  "atk-abh01a4:791_0": "Tattha ajjhattaṁ abhinivisitvā ajjhattaṁ vuṭṭhātītiādīsu tāva idhekacco āditova ajjhattaṁ pañcasu khandhesu abhinivisati, abhinivisitvā te aniccādito passati, yasmā pana na suddhaajjhattadassanamatteneva maggavuṭṭhānaṁ hoti, bahiddhāpi daṭṭhabbameva, tasmā parassa khandhepi anupādinnasaṅkhārepi aniccaṁ dukkhamanattāti passati.",
  "atk-abh01a4:791_1": "So kālena ajjhattaṁ sammasati kālena bahiddhāti.",
  "atk-abh01a4:791_2": "Tassevaṁ sammasato ajjhattaṁ sammasanakāle vipassanā maggena saddhiṁ ghaṭiyati.",
  "atk-abh01a4:791_3": "Evaṁ ajjhattaṁ abhinivisitvā ajjhattaṁ vuṭṭhāti nāma.",
  "atk-abh01a4:791_4": "Sace panassa bahiddhā sammasanakāle vipassanā maggena saddhiṁ ghaṭiyati, evaṁ ajjhattaṁ abhinivisitvā bahiddhā vuṭṭhāti nāma.",
  "atk-abh01a4:791_5": "Eseva nayo bahiddhā abhinivisitvā bahiddhā ca ajjhattañca vuṭṭhānepi.",
  "atk-abh01a4:792_0": "Aparo āditova rūpe abhinivisati abhinivisitvā bhūtarūpañca upādārūpañca paricchinditvā aniccādito passati, yasmā pana na suddharūpadassanamatteneva vuṭṭhānaṁ hoti arūpampi daṭṭhabbameva, tasmā taṁ rūpaṁ ārammaṇaṁ katvā uppannaṁ vedanaṁ saññaṁ saṅkhāre viññāṇañca idaṁ arūpanti paricchinditvā aniccādito passati.",
  "atk-abh01a4:792_1": "So kālena rūpaṁ sammasati kālena arūpaṁ.",
  "atk-abh01a4:792_2": "Tassevaṁ sammasato rūpasammasanakāle vipassanā maggena saddhiṁ ghaṭiyati.",
  "atk-abh01a4:792_3": "Evaṁ rūpe abhinivisitvā rūpā vuṭṭhāti nāma.",
  "atk-abh01a4:792_4": "Sace panassa arūpasammasanakāle vipassanā maggena saddhiṁ ghaṭiyati, evaṁ rūpe abhinivisitvā arūpā vuṭṭhāti nāma.",
  "atk-abh01a4:792_5": "Esa nayo arūpe abhinivisitvā arūpā ca rūpā ca vuṭṭhānepi.",
  "atk-abh01a4:793_0": "‘‘Yaṁkiñci samudayadhammaṁ sabbaṁ taṁ nirodhadhamma’’nti (mahāva. 16; dī. ni.",
  "atk-abh01a4:793_1": "1.298) evaṁ abhinivisitvā evameva vuṭṭhānakāle pana ekappahārena pañcahi khandhehi vuṭṭhāti nāmāti.",
  "atk-abh01a4:793_2": "Ayaṁ tikkhavipassakassa mahāpaññassa bhikkhuno vipassanā.",
  "atk-abh01a4:794_0": "Yathā hi chātajjhattassa purisassa majjhe gūthapiṇḍaṁ ṭhapetvā nānaggarasabhojanapuṇṇaṁ pātiṁ upaneyyuṁ, so byañjanaṁ hatthena viyūhanto taṁ gūthapiṇḍaṁ disvā ‘kimida’nti pucchitvā gūthapiṇḍoti vutte ‘dhi dhi, apanethā’ti bhattepi pātiyampi nirālayo hoti.",
  "atk-abh01a4:794_1": "Evaṁsampadamidaṁ daṭṭhabbaṁ.",
  "atk-abh01a4:795_0": "Bhojanapātidassanasmiñhi tassa attamanakālo viya imassa bhikkhuno bālaputhujjanakāle pañcakkhandhe ‘ahaṁ mamā’ti gahitakālo.",
  "atk-abh01a4:795_1": "Gūthapiṇḍassa diṭṭhakālo viya tiṇṇaṁ lakkhaṇānaṁ sallakkhitakālo.",
  "atk-abh01a4:795_2": "Bhattepi pātiyampi nirālayakālo viya tikkhavipassakassa mahāpaññassa bhikkhuno ‘‘yaṁkiñci samudayadhammaṁ sabbaṁ taṁ nirodhadhamma’’nti pañcahi khandhehi ekappahārena vuṭṭhitakālo veditabbo.",
  "atk-abh01a4:796_0": "‘Sattaṭṭhaṅgapariṇāma’nti ettha ayaṁ vuttappabhedo aṅgapariṇāmo yathā hoti tathā veditabbo.",
  "atk-abh01a4:796_1": "Saṅkhārupekkhāñāṇameva hi ariyamaggassa bojjhaṅgamaggaṅgajhānaṅgavisesaṁ niyameti.",
  "atk-abh01a4:796_2": "Keci pana therā ‘bojjhaṅgamaggaṅgajhānaṅgavisesaṁ pādakajjhānaṁ niyametī’ti vadanti.",
  "atk-abh01a4:796_3": "Keci ‘vipassanāya ārammaṇabhūtā khandhā niyamentī’ti vadanti.",
  "atk-abh01a4:796_4": "Keci ‘puggalajjhāsayo niyametī’ti vadanti.",
  "atk-abh01a4:796_5": "Tesampi vādesu ayaṁ saṅkhārupekkhāsaṅkhātā pubbabhāgā vuṭṭhānagāminivipassanāva niyametīti veditabbā.",
  "atk-abh01a4:797_0": "Tatrāyaṁ anupubbīkathā –",
  "atk-abh01a4:797_1": "vipassanāniyamena hi sukkhavipassakassa uppannamaggopi samāpattilābhino jhānaṁ pādakaṁ akatvā uppannamaggopi paṭhamajjhānaṁ pādakaṁ katvā pakiṇṇakasaṅkhāre sammasitvā uppāditamaggopi paṭhamajjhānikova hoti.",
  "atk-abh01a4:797_2": "Sabbesu satta bojjhaṅgāni aṭṭha maggaṅgāni pañca jhānaṅgāni honti.",
  "atk-abh01a4:797_3": "Tesañhi pubbabhāgavipassanā somanassasahagatāpi upekkhāsahagatāpi hutvā vuṭṭhānakāle saṅkhārupekkhābhāvaṁ pattā somanassasahagatāva hoti.",
  "atk-abh01a4:798_0": "Pañcakanaye dutiyatatiyacatutthajjhānāni pādakāni katvā uppāditamaggesu yathākkameneva jhānaṁ caturaṅgikaṁ tivaṅgikaṁ duvaṅgikañca hoti.",
  "atk-abh01a4:798_1": "Sabbesu pana satta maggaṅgāni honti, catutthe cha bojjhaṅgāni.",
  "atk-abh01a4:798_2": "Ayaṁ viseso pādakajjhānaniyamena ceva vipassanāniyamena ca hoti.",
  "atk-abh01a4:798_3": "Tesampi hi pubbabhāgavipassanā somanassasahagatāpi upekkhāsahagatāpi hoti.",
  "atk-abh01a4:798_4": "Vuṭṭhānagāminī somanassasahagatāva.",
  "atk-abh01a4:799_0": "Pañcamajjhānaṁ pādakaṁ katvā nibbattitamagge pana upekkhācittekaggatāvasena dve jhānaṅgāni bojjhaṅgamaggaṅgāni cha satta ceva.",
  "atk-abh01a4:799_1": "Ayampi viseso ubhayaniyamavasena hoti.",
  "atk-abh01a4:799_2": "Imasmiñhi naye pubbabhāgavipassanā somanassasahagatā vā upekkhāsahagatā vā hoti, vuṭṭhānagāminī upekkhāsahagatāva.",
  "atk-abh01a4:799_3": "Arūpajjhānāni pādakāni katvā uppāditamaggepi eseva nayo.",
  "atk-abh01a4:799_4": "Evaṁ pādakajjhānato vuṭṭhāya ye keci saṅkhāre sammasitvā nibbattitamaggassa āsannapadese vuṭṭhitā samāpatti attanā sadisabhāvaṁ karoti, bhūmivaṇṇo viya godhāvaṇṇassa.",
  "atk-abh01a4:800_0": "Dutiyattheravāde pana yato yato samāpattito vuṭṭhāya ye ye samāpattidhamme sammasitvā maggo nibbattito hoti taṁtaṁsamāpattisadisova hoti, sammasitasamāpattisadisoti attho.",
  "atk-abh01a4:800_1": "Sace pana kāmāvacaradhamme sammasati paṭhamajjhānikova hoti.",
  "atk-abh01a4:800_2": "Tatrāpi vipassanāniyamo vuttanayeneva veditabbo.",
  "atk-abh01a4:801_0": "Tatiyattheravāde ‘aho vatāhaṁ sattaṅgikaṁ maggaṁ pāpuṇeyyaṁ, aṭṭhaṅgikaṁ maggaṁ pāpuṇeyya’nti attano ajjhāsayānurūpena yaṁ yaṁ jhānaṁ pādakaṁ katvā ye vā ye vā jhānadhamme sammasitvā maggo nibbattito taṁtaṁjhānasadisova hoti.",
  "atk-abh01a4:801_1": "Pādakajjhānaṁ pana sammasitajjhānaṁ vā vinā, ajjhāsayamatteneva taṁ na ijjhati.",
  "atk-abh01a4:801_2": "Svāyamattho nandakovādasuttena dīpetabbo.",
  "atk-abh01a4:801_3": "Vuttañhetaṁ –",
  "atk-abh01a4:802_0": "‘‘Seyyathāpi, bhikkhave, tadahuposathe pannarase na hoti bahuno janassa kaṅkhā vā vimati vā ‘ūno nu kho cando puṇṇo nu kho cando’ti, atha kho puṇṇo candotveva hoti, evameva kho, bhikkhave, tā bhikkhuniyo nandakassa dhammadesanāya attamanā ceva paripuṇṇasaṅkappā ca.",
  "atk-abh01a4:802_1": "Tāsaṁ, bhikkhave, pañcannaṁ bhikkhunisatānaṁ yā pacchimikā bhikkhunī sā sotāpannā avinipātadhammā niyatā sambodhiparāyaṇā’’ti (ma. ni. 3.415).",
  "atk-abh01a4:803_0": "Tāsu hi yassā bhikkhuniyā sotāpattiphalassa upanissayo, sā sotāpattiphaleneva paripuṇṇasaṅkappā ahosi…pe…",
  "atk-abh01a4:803_1": "yassā arahattassa upanissayo sā arahatteneva.",
  "atk-abh01a4:803_2": "Evameva attano ajjhāsayānurūpena yaṁ yaṁ jhānaṁ pādakaṁ katvā ye vā ye vā jhānadhamme sammasitvā maggo nibbattito taṁtaṁjhānasadisova so hoti.",
  "atk-abh01a4:803_3": "Pādakajjhānaṁ pana sammasitajjhānaṁ vā vinā, ajjhāsayamatteneva taṁ na ijjhatīti.",
  "atk-abh01a4:803_4": "Etthāpi ca vipassanāniyamo vuttanayeneva veditabbo.",
  "atk-abh01a4:804_0": "Tattha ‘pādakajjhānameva niyametī’ti evaṁvādiṁ tipiṭakacūḷanāgattheraṁ antevāsikā āhaṁsu –",
  "atk-abh01a4:804_1": "‘bhante, yattha tāva pādakajjhānaṁ atthi tattha taṁ niyametu;",
  "atk-abh01a4:804_2": "yasmiṁ pana pādakajjhānaṁ natthi, tasmiṁ arūpabhave kiṁ niyametī’ti?",
  "atk-abh01a4:804_3": "‘Āvuso, tatthapi pādakajjhānameva niyameti.",
  "atk-abh01a4:804_4": "Yo hi bhikkhu aṭṭhasamāpattilābhī paṭhamajjhānaṁ pādakaṁ katvā sotāpattimaggaphalāni nibbattetvā aparihīnajjhāno kālaṁ katvā arūpabhave nibbatto, paṭhamajjhānikāya sotāpattiphalasamāpattiyā vuṭṭhāya vipassanaṁ paṭṭhapetvā upari tīṇi maggaphalāni nibbatteti, tassa tāni paṭhamajjhānikāneva honti.",
  "atk-abh01a4:804_5": "Dutiyajjhānikādīsupi eseva nayo.",
  "atk-abh01a4:804_6": "Arūpe tikacatukkajjhānaṁ uppajjati, tañca kho lokuttaraṁ na lokiyaṁ.",
  "atk-abh01a4:804_7": "Evaṁ tatthāpi pādakajjhānameva niyameti āvuso’ti.",
  "atk-abh01a4:804_8": "‘Sukathito, bhante, pañho’ti.",
  "atk-abh01a4:805_0": "‘Vipassanāya ārammaṇabhūtā khandhā niyamenti;",
  "atk-abh01a4:805_1": "yaṁ yaṁ hi pañcakkhandhaṁ sammasitvā vuṭṭhāti taṁtaṁsadisova maggo hotī’ti vādiṁ moravāpivāsimahādattattherampi antevāsikā āhaṁsu ‘bhante, tumhākaṁ vāde doso paññāyati –",
  "atk-abh01a4:805_2": "rūpaṁ sammasitvā vuṭṭhitabhikkhuno hi rūpasadisena abyākatena maggena bhavitabbaṁ, nevasaññānāsaññāyatanaṁ nayato pariggahetvā vuṭṭhitassa taṁsadiseneva nevasaññānāsaññābhāvappattena maggena bhavitabba’nti.",
  "atk-abh01a4:805_3": "‘Na, āvuso, evaṁ hoti.",
  "atk-abh01a4:805_4": "Lokuttaramaggo hi appanaṁ appatto nāma natthi, tasmā rūpaṁ sammasitvā vuṭṭhitassa aṭṭhaṅgiko somanassasahagatamaggo hoti, nevasaññānāsaññāyatanaṁ sammasitvā vuṭṭhitassapi na sabbākārena tādiso hoti, sattaṅgiko pana upekkhāsahagatamaggo hotī’ti.",
  "atk-abh01a4:806_0": "‘Puggalajjhāsayo niyametī’tivādino cūḷābhayattherassāpi vādaṁ āharitvā tipiṭakacūḷanāgattherassa kathayiṁsu. So āha –",
  "atk-abh01a4:806_1": "‘yassa tāva pādakajjhānaṁ atthi tassa puggalajjhāsayo niyametu, yassa taṁ natthi tassa katarajjhāsayo niyamessati niddhanassa vuḍḍhigavesanakālo viya hotī’ti.",
  "atk-abh01a4:807_0": "Taṁ kathaṁ āharitvā tipiṭakacūḷābhayattherassa puna kathayiṁsu.",
  "atk-abh01a4:807_1": "So ‘pādakajjhānavato idaṁ kathitaṁ āvuso’ti āha.",
  "atk-abh01a4:807_2": "Yathā pana pādakajjhānavato, sammasitajjhānavatopi tatheva veditabbaṁ.",
  "atk-abh01a4:807_3": "Pañcamajjhānato vuṭṭhāya hi paṭhamādīni sammasato uppannamaggo paṭhamattheravādena pañcamajjhāniko.",
  "atk-abh01a4:807_4": "Dutiyavādena paṭhamādijjhāniko āpajjatīti dvepi vādā virujjhanti.",
  "atk-abh01a4:807_5": "Tatiyavādena panettha ‘yaṁ icchati tajjhāniko hotī’ti te ca vādā na virujjhanti, ajjhāsayo ca sātthako hotīti.",
  "atk-abh01a4:807_6": "Evaṁ tayopi therā paṇḍitā byattā buddhisampannāva .",
  "atk-abh01a4:807_7": "Tena tesaṁ vādaṁ tantiṁ katvā ṭhapayiṁsu.",
  "atk-abh01a4:807_8": "Idha pana atthameva uddharitvā tayopete vāde vipassanāva niyametīti dassitaṁ.",
  "atk-abh01a4:808_0": "Idāni ‘nimittaṁ paṭipadāpatī’ti ettha evaṁ aṅgapariṇāmavato maggassa uppādakāle gotrabhu kuto vuṭṭhāti?",
  "atk-abh01a4:808_1": "Maggo kutoti?",
  "atk-abh01a4:808_2": "Gotrabhu tāva nimittato vuṭṭhāti, pavattaṁ chettuṁ na sakkoti, ekatovuṭṭhāno hesa.",
  "atk-abh01a4:808_3": "Maggo nimittato vuṭṭhāti, pavattampi chindati ubhatovuṭṭhāno hesa.",
  "atk-abh01a4:808_4": "Tesaṁ ayaṁ uppattinayo –",
  "atk-abh01a4:808_5": "yasmiñhi vāre maggavuṭṭhānaṁ hoti, tasmiṁ anulomaṁ neva ekaṁ hoti, na pañcamaṁ.",
  "atk-abh01a4:808_6": "Ekañhi āsevanaṁ na labhati, pañcamaṁ bhavaṅgassa āsannattā pavedhati.",
  "atk-abh01a4:808_7": "Tadā hi javanaṁ patitaṁ nāma hoti.",
  "atk-abh01a4:808_8": "Tasmā neva ekaṁ hoti na pañcamaṁ.",
  "atk-abh01a4:808_9": "Mahāpaññassa pana dve anulomāni honti, tatiyaṁ gotrabhu, catutthaṁ maggacittaṁ, tīṇi phalāni, tato bhavaṅgotaraṇaṁ.",
  "atk-abh01a4:808_10": "Majjhimapaññassa tīṇi anulomāni honti, catutthaṁ gotrabhu, pañcamaṁ maggacittaṁ, dve phalāni, tato bhavaṅgotaraṇaṁ.",
  "atk-abh01a4:808_11": "Mandapaññassa cattāri anulomāni, honti pañcamaṁ gotrabhu, chaṭṭhaṁ maggacittaṁ, sattamaṁ phalaṁ, tato bhavaṅgotaraṇaṁ.",
  "atk-abh01a4:808_12": "Tatra mahāpaññamandapaññānaṁ vasena akathetvā majjhimapaññassa vasena kathetabbaṁ.",
  "atk-abh01a4:809_0": "Yasmiñhi vāre maggavuṭṭhānaṁ hoti, tasmiṁ kiriyāhetukamanoviññāṇadhātu upekkhāsahagatā manodvārāvajjanaṁ hutvā vipassanāgocare khandhe ārammaṇaṁ katvā bhavaṅgaṁ āvaṭṭeti.",
  "atk-abh01a4:809_1": "Tadanantaraṁ teneva āvajjanena gahitakkhandhe gahetvā uppajjati paṭhamaṁ javanaṁ anulomañāṇaṁ.",
  "atk-abh01a4:809_2": "Taṁ tesu khandhesu aniccāti vā dukkhāti vā anattāti vā pavattitvā oḷārikaṁ oḷārikaṁ saccapaṭicchādakatamaṁ vinodetvā tīṇi lakkhaṇāni bhiyyo bhiyyo pākaṭāni katvā nirujjhati.",
  "atk-abh01a4:809_3": "Tadanantaraṁ uppajjati dutiyānulomaṁ.",
  "atk-abh01a4:809_4": "Tesu purimaṁ anāsevanaṁ.",
  "atk-abh01a4:809_5": "Dutiyassa purimaṁ āsevanaṁ hoti.",
  "atk-abh01a4:809_6": "Tampi laddhāsevanattā tikkhaṁ sūraṁ pasannaṁ hutvā tasmiṁyevārammaṇe tenevākārena pavattitvā majjhimappamāṇaṁ saccapaṭicchādakatamaṁ vinodetvā tīṇi lakkhaṇāni bhiyyo bhiyyo pākaṭāni katvā nirujjhati.",
  "atk-abh01a4:809_7": "Tadanantaraṁ uppajjati tatiyānulomaṁ.",
  "atk-abh01a4:809_8": "Tassa dutiyaṁ āsevanaṁ hoti.",
  "atk-abh01a4:809_9": "Tampi laddhāsevanattā tikkhaṁ sūraṁ pasannaṁ hutvā tasmiṁyevārammaṇe tenevākārena pavattitvā tadavasesaṁ aṇusahagataṁ saccapaṭicchādakatamaṁ vinodetvā niravasesaṁ katvā tīṇi lakkhaṇāni bhiyyo bhiyyo pākaṭāni katvā nirujjhati.",
  "atk-abh01a4:809_10": "Evaṁ tīhi anulomehi saccapaṭicchādakatame vinodite tadanantaraṁ uppajjati gotrabhuññāṇaṁ nibbānaṁ ārammaṇaṁ kurumānaṁ.",
  "atk-abh01a4:810_0": "Tatrāyaṁ upamā –",
  "atk-abh01a4:810_1": "eko kira cakkhumā puriso nakkhattayogaṁ jānissāmīti rattibhāge nikkhamitvā candaṁ passituṁ uddhaṁ ullokesi.",
  "atk-abh01a4:810_2": "Tassa valāhakehi paṭicchannattā cando na paññāyittha.",
  "atk-abh01a4:810_3": "Atheko vāto uṭṭhahitvā thūlathūle valāhake viddhaṁsesi.",
  "atk-abh01a4:810_4": "Aparo majjhime.",
  "atk-abh01a4:810_5": "Aparo sukhume.",
  "atk-abh01a4:810_6": "Tato so puriso vigatavalāhake nabhe candaṁ disvā nakkhattayogaṁ aññāsi.",
  "atk-abh01a4:811_0": "Tattha tayo valāhakā viya saccapaṭicchādakathūlamajjhimasukhumakilesandhakārā.",
  "atk-abh01a4:811_1": "Tayo vātā viya tīṇi anulomacittāni.",
  "atk-abh01a4:811_2": "Cakkhumā puriso viya gotrabhuññāṇaṁ.",
  "atk-abh01a4:811_3": "Cando viya nibbānaṁ.",
  "atk-abh01a4:811_4": "Ekekassa vātassa yathākkamena valāhakattayaviddhaṁsanaṁ viya ekekassa anulomacittassa saccapaṭicchādakatamavinodanaṁ.",
  "atk-abh01a4:811_5": "Vigatavalāhake nabhe tassa purisassa visuddhacandadassanaṁ viya vigate saccapaṭicchādake tame gotrabhuññāṇassa suvisuddhanibbānārammaṇakaraṇaṁ.",
  "atk-abh01a4:812_0": "Yatheva hi tayo vātā candapaṭicchādake valāhakeyeva viddhaṁsetuṁ sakkonti, na candaṁ daṭṭhuṁ, evaṁ anulomāni saccapaṭicchādakatameyeva vinodetuṁ sakkonti, na nibbānaṁ ārammaṇaṁ kātuṁ .",
  "atk-abh01a4:812_1": "Yathā so puriso candameva daṭṭhuṁ sakkoti na valāhake viddhaṁsetuṁ, evaṁ gotrabhuññāṇaṁ nibbānameva ārammaṇaṁ kātuṁ sakkoti na kilesatamaṁ vinodetuṁ.",
  "atk-abh01a4:812_2": "Evaṁ anulomaṁ saṅkhārārammaṇaṁ hoti, gotrabhu nibbānārammaṇaṁ.",
  "atk-abh01a4:813_0": "Yadi hi gotrabhu anulomena gahitārammaṇaṁ gaṇheyya puna anulomaṁ taṁ anubandheyyāti maggavuṭṭhānameva na bhaveyya.",
  "atk-abh01a4:813_1": "Gotrabhuññāṇaṁ pana anulomassa ārammaṇaṁ aggahetvā taṁ apacchatopavattikaṁ katvā sayaṁ anāvajjanampi samānaṁ āvajjanaṭṭhāne ṭhatvā evaṁ nibbattāhīti maggassa saññaṁ datvā viya nirujjhati.",
  "atk-abh01a4:813_2": "Maggopi tena dinnasaññaṁ amuñcitvāva avīcisantativasena taṁ ñāṇaṁ anubandhamāno anibbiddhapubbaṁ apadālitapubbaṁ lobhakkhandhaṁ dosakkhandhaṁ mohakkhandhaṁ nibbijjhamānova padālayamānova nibbattati.",
  "atk-abh01a4:814_0": "Tatrāyaṁ upamā –",
  "atk-abh01a4:814_1": "eko kira issāso dhanusatamatthake phalakasataṁ ṭhapāpetvā vatthena mukhaṁ veṭhetvā saraṁ sannayhitvā cakkayante aṭṭhāsi.",
  "atk-abh01a4:814_2": "Añño puriso cakkayantaṁ āvañchitvā yadā issāsassa phalakasataṁ abhimukhaṁ hoti tadā tattha daṇḍakena saññaṁ deti, issāso daṇḍakasaññaṁ amuñcitvāva saraṁ khipitvā phalakasataṁ nibbijjhati.",
  "atk-abh01a4:814_3": "Tattha daṇḍakasaññā viya gotrabhuññāṇaṁ.",
  "atk-abh01a4:814_4": "Issāso viya maggañāṇaṁ.",
  "atk-abh01a4:814_5": "Issāsassa daṇḍakasaññaṁ amuñcitvāva phalakasatanibbijjhanaṁ viya maggañāṇassa gotrabhuññāṇena dinnasaññaṁ amuñcitvāva nibbānaṁ ārammaṇaṁ katvā anibbiddhapubbaapadālitapubbānaṁ lobhakkhandhādīnaṁ nibbijjhanapadālanaṁ.",
  "atk-abh01a4:814_6": "Bhūmiladdhavaṭṭasetusamugghātakaraṇantipi etadeva.",
  "atk-abh01a4:814_7": "Maggassa hi ekameva kiccaṁ anusayappajahanaṁ.",
  "atk-abh01a4:814_8": "Iti so anusaye pajahanto nimittā vuṭṭhāti nāma, pavattaṁ chindati nāma.",
  "atk-abh01a4:814_9": "‘Nimitta’nti rūpavedanāsaññāsaṅkhāraviññāṇanimittaṁ.",
  "atk-abh01a4:814_10": "‘Pavatta’mpi rūpavedanāsaññāsaṅkhāraviññāṇapavattameva.",
  "atk-abh01a4:814_11": "Taṁ duvidhaṁ hoti –",
  "atk-abh01a4:814_12": "upādinnakaṁ anupādinnakanti.",
  "atk-abh01a4:814_13": "Tesu maggassa anupādinnakato vuṭṭhānacchāyā dissatīti vatvā anupādinnakato vuṭṭhātīti vadiṁsu.",
  "atk-abh01a4:815_0": "Sotāpattimaggena hi cattāri diṭṭhigatasampayuttāni vicikicchāsahagatanti pañca cittāni pahīyanti.",
  "atk-abh01a4:815_1": "Tāni rūpaṁ samuṭṭhāpenti.",
  "atk-abh01a4:815_2": "Taṁ anupādinnakarūpakkhandho.",
  "atk-abh01a4:815_3": "Tāni cittāni viññāṇakkhandho.",
  "atk-abh01a4:815_4": "Taṁsampayuttā vedanā saññā saṅkhārā tayo arūpakkhandhā.",
  "atk-abh01a4:815_5": "Tattha sace sotāpannassa sotāpattimaggo abhāvito abhavissa tāni pañca cittāni chasu ārammaṇesu pariyuṭṭhānaṁ pāpuṇeyyuṁ.",
  "atk-abh01a4:815_6": "Sotāpattimaggo pana tesaṁ pariyuṭṭhānenappattiṁ vārayamāno setusamugghātaṁ abhabbuppattikabhāvaṁ kurumāno anupādinnakato vuṭṭhāti nāma.",
  "atk-abh01a4:816_0": "Sakadāgāmimaggena cattāri diṭṭhigatavippayuttāni dve domanassasahagatānīti oḷārikakāmarāgabyāpādavasena cha cittāni pahīyanti.",
  "atk-abh01a4:816_1": "Anāgāmimaggena aṇusahagatakāmarāgabyāpādavasena tāni eva cha cittāni pahīyanti.",
  "atk-abh01a4:816_2": "Arahattamaggena cattāri diṭṭhigatavippayuttāni uddhaccasahagatañcāti pañca akusalacittāni pahīyanti.",
  "atk-abh01a4:816_3": "Tattha sace tesaṁ ariyānaṁ te maggā abhāvitā assu, tāni cittāni chasu ārammaṇesu pariyuṭṭhānaṁ pāpuṇeyyuṁ.",
  "atk-abh01a4:816_4": "Te pana tesaṁ maggā pariyuṭṭhānappattiṁ vārayamānā setusamugghātaṁ abhabbuppattikabhāvaṁ kurumānā anupādinnakato vuṭṭhahanti nāma.",
  "atk-abh01a4:817_0": "Upādinnakato vuṭṭhānacchāyā dissatīti vatvā upādinnakato vuṭṭhātītipi vadiṁsu.",
  "atk-abh01a4:817_1": "Sace hi sotāpannassa sotāpattimaggo abhāvito abhavissa, ṭhapetvā satta bhave anamatagge saṁsāravaṭṭe upādinnakappavattaṁ pavatteyya. Kasmā?",
  "atk-abh01a4:817_2": "Tassa pavattiyā hetūnaṁ atthitāya.",
  "atk-abh01a4:817_3": "Tīṇi saṁyojanāni diṭṭhānusayo vicikicchānusayoti ime pana pañca kilese sotāpattimaggo uppajjamānova samugghāteti.",
  "atk-abh01a4:817_4": "Idāni kuto sotāpannassa satta bhave ṭhapetvā anamatagge saṁsāravaṭṭe upādinnakappavattaṁ pavattissati?",
  "atk-abh01a4:817_5": "Evaṁ sotāpattimaggo upādinnakappavattaṁ appavattaṁ kurumāno upādinnakato vuṭṭhāti nāma.",
  "atk-abh01a4:818_0": "Sace sakadāgāmissa sakadāgāmimaggo abhāvito abhavissa, ṭhapetvā dve bhave pañcasu bhavesu upādinnakapavattaṁ pavatteyya. Kasmā?",
  "atk-abh01a4:818_1": "Tassa pavattiyā hetūnaṁ atthitāya.",
  "atk-abh01a4:818_2": "Oḷārikāni kāmarāgapaṭighasaṁyojanāni oḷāriko kāmarāgānusayo paṭighānusayoti ime pana cattāro kilese so maggo uppajjamānova samugghāteti.",
  "atk-abh01a4:818_3": "Idāni kuto sakadāgāmissa dve bhave ṭhapetvā pañcasu bhavesu upādinnakappavattaṁ pavattissati?",
  "atk-abh01a4:818_4": "Evaṁ sakadāgāmimaggo upādinnakappavattaṁ appavattaṁ kurumāno upādinnakato vuṭṭhāti nāma.",
  "atk-abh01a4:819_0": "Sace anāgāmissa anāgāmimaggo abhāvito abhavissa, ṭhapetvā ekaṁ bhavaṁ dutiyabhave upādinnakappavattaṁ pavatteyya. Kasmā?",
  "atk-abh01a4:819_1": "Tassa pavattiyā hetūnaṁ atthitāya.",
  "atk-abh01a4:819_2": "Aṇusahagatāni kāmarāgapaṭighasaṁyojanāni aṇusahagato kāmarāgānusayo paṭighānusayoti ime pana cattāro kilese so maggo uppajjamānova samugghāteti.",
  "atk-abh01a4:819_3": "Idāni kuto anāgāmissa ekaṁ bhavaṁ ṭhapetvā dutiyabhave upādinnakappavattaṁ pavattissati?",
  "atk-abh01a4:819_4": "Evaṁ anāgāmimaggo upādinnakappavattaṁ appavattaṁ kurumāno upādinnakato vuṭṭhāti nāma.",
  "atk-abh01a4:820_0": "Sace arahato arahattamaggo abhāvito abhavissa, rūpārūpabhavesu upādinnakappavattaṁ pavatteyya. Kasmā?",
  "atk-abh01a4:820_1": "Tassa pavattiyā hetūnaṁ atthitāya .",
  "atk-abh01a4:820_2": "Rūparāgo arūparāgo māno uddhaccaṁ avijjā mānānusayo bhavarāgānusayo avijjānusayoti ime pana aṭṭha kilese so maggo uppajjamānova samugghāteti.",
  "atk-abh01a4:820_3": "Idāni kuto khīṇāsavassa punabbhave upādinnakappavattaṁ pavattissati?",
  "atk-abh01a4:820_4": "Evaṁ arahattamaggo upādinnakappavattaṁ appavattaṁ kurumāno upādinnakato vuṭṭhāti nāma.",
  "atk-abh01a4:821_0": "Sotāpattimaggo cettha apāyabhavato vuṭṭhāti, sakadāgāmimaggo sugatikāmabhavekadesato, anāgāmimaggo kāmabhavato, arahattamaggo rūpārūpabhavato sabbabhavehipi vuṭṭhāti evāti vadanti.",
  "atk-abh01a4:822_0": "Imassa panatthassa vibhāvanatthaṁ ayaṁ pāḷi –",
  "atk-abh01a4:822_1": "‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāravaṭṭe ye uppajjeyyuṁ, nāmañca rūpañca etthete nirujjhanti vūpasamanti atthaṁ gacchanti paṭippassambhanti.",
  "atk-abh01a4:823_0": "‘Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu bhavesu ye uppajjeyyuṁ, nāmañca rūpañca etthete nirujjhanti vūpasamanti atthaṁ gacchanti paṭippassambhanti.",
  "atk-abh01a4:824_0": "‘Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā kāmadhātuyā dvīsu bhavesu ye uppajjeyyuṁ, nāmañca rūpañca etthete nirujjhanti vūpasamanti atthaṁ gacchanti paṭippassambhanti.",
  "atk-abh01a4:825_0": "‘Arahattamaggañāṇena abhisaṅkhāraviññāṇassa nirodhena rūpadhātuyā vā arūpadhātuyā vā ye uppajjeyyuṁ , nāmañca rūpañca etthete nirujjhanti vūpasamanti atthaṁ gacchanti paṭippassambhanti.",
  "atk-abh01a4:825_1": "Arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca etthete nirujjhanti vūpasamanti atthaṁ gacchanti paṭippassambhantī’’ti (cūḷani.",
  "atk-abh01a4:825_2": "ajitamāṇavapucchāniddesa 6).",
  "atk-abh01a4:825_3": "Ayaṁ tāva nimitte vinicchayo.",
  "atk-abh01a4:826_0": "‘Paṭipadāpatī’ti –",
  "atk-abh01a4:826_1": "ettha pana paṭipadā calati na calatīti? Calati.",
  "atk-abh01a4:826_2": "Tathāgatassa hi sāriputtattherassa ca cattāropi maggā sukhapaṭipadā khippābhiññā ahesuṁ.",
  "atk-abh01a4:826_3": "Mahāmoggallānattherassa paṭhamamaggo sukhapaṭipado khippābhiñño, upari tayo maggā dukkhapaṭipadā khippābhiññā. Kasmā?",
  "atk-abh01a4:826_4": "Niddābhibhūtattā.",
  "atk-abh01a4:826_5": "Sammāsambuddho kira sattāhaṁ daharakumārakaṁ viya theraṁ parihari.",
  "atk-abh01a4:826_6": "Theropi ekadivasaṁ niddāyamāno nisīdi.",
  "atk-abh01a4:826_7": "Atha naṁ satthā āha –",
  "atk-abh01a4:826_8": "‘‘pacalāyasi no tvaṁ, moggallāna, pacalāyasi no tvaṁ moggallānā’’ti (a. ni. 7.61).",
  "atk-abh01a4:826_9": "Evarūpassapi mahābhiññappattassa sāvakassa paṭipadā calati, sesānaṁ kiṁ na calissati?",
  "atk-abh01a4:826_10": "Ekaccassa hi bhikkhuno cattāropi maggā dukkhapaṭipadā dandhābhiññā honti, ekaccassa dukkhapaṭipadā khippābhiññā, ekaccassa sukhapaṭipadā dandhābhiññā, ekaccassa sukhapaṭipadā khippābhiññā.",
  "atk-abh01a4:826_11": "Ekaccassa paṭhamamaggo dukkhapaṭipado dandhābhiñño hoti, dutiyamaggo dukkhapaṭipado khippābhiñño, tatiyamaggo sukhapaṭipado dandhābhiñño, catutthamaggo sukhapaṭipado khippābhiññoti.",
  "atk-abh01a4:827_0": "Yathā ca paṭipadā evaṁ adhipatipi calati eva.",
  "atk-abh01a4:827_1": "Ekaccassa hi bhikkhuno cattāropi maggā chandādhipateyyā honti, ekaccassa vīriyādhipateyyā, ekaccassa cittādhipateyyā, ekaccassa vīmaṁsādhipateyyā.",
  "atk-abh01a4:827_2": "Ekaccassa pana paṭhamamaggo chandādhipateyyo hoti, dutiyo vīriyādhipateyyo, tatiyo cittādhipateyyo, catuttho vīmaṁsādhipateyyoti.",
  "atk-abh01a4:828_0": "Pakiṇṇakakathā niṭṭhitā.",
  "atk-abh01a4:829_0": "Paṭhamamaggavīsatimahānayo",
  "atk-abh01a4:830_0": "357.",
  "atk-abh01a4:830_1": "Idāni yasmā lokuttarakusalaṁ bhāvento na kevalaṁ upanijjhāyanaṭṭhena jhānaṁyeva bhāveti, niyyānaṭṭhena pana maggampi bhāveti, upaṭṭhānaṭṭhena satipaṭṭhānampi, padahanaṭṭhena sammappadhānampi, ijjhanaṭṭhena iddhipādampi, adhipatiyaṭṭhena indriyampi, akampiyaṭṭhena balampi, bujjhanaṭṭhena bojjhaṅgampi, tathaṭṭhena saccampi, avikkhepaṭṭhena samathampi, suññataṭṭhena dhammampi, rāsaṭṭhena khandhampi, āyatanaṭṭhena āyatanampi, suññasabhāvanissattaṭṭhena dhātumpi, paccayaṭṭhena āhārampi, phusanaṭṭhena phassampi, vedayitaṭṭhena vedanampi, sañjānanaṭṭhena saññampi, cetayitaṭṭhena cetanampi, vijānanaṭṭhena cittampi bhāveti, tasmā etesaṁ ekūnavīsatiyā padānaṁ dassanatthaṁ puna katame dhammā kusalātiādi vuttaṁ.",
  "atk-abh01a4:830_2": "Evaṁ ‘idampi bhāveti, idampi bhāvetī’ti puggalajjhāsayena ceva desanāvilāsena ca vīsati nayā desitā honti .",
  "atk-abh01a4:830_3": "Dhammaṁ sotuṁ nisinnadevaparisāya hi ye upanijjhāyanaṭṭhena lokuttaraṁ ‘jhāna’nti kathite bujjhanti, tesaṁ sappāyavasena jhānanti kathitaṁ…pe…",
  "atk-abh01a4:830_4": "ye vijānanaṭṭhena ‘citta’nti vutte bujjhanti, tesaṁ sappāyavasena cittanti kathitaṁ.",
  "atk-abh01a4:830_5": "Ayamettha ‘puggalajjhāsayo’.",
  "atk-abh01a4:831_0": "Sammāsambuddho pana attano buddhasubodhitāya dasabalacatuvesārajjacatupaṭisambhidatāya chaasādhāraṇañāṇayogena ca desanaṁ yadicchakaṁ niyametvā dasseti.",
  "atk-abh01a4:831_1": "Icchanto upanijjhāyanaṭṭhena lokuttaraṁ jhānanti dasseti, icchanto niyyānaṭṭhena…pe…",
  "atk-abh01a4:831_2": "vijānanaṭṭhena lokuttaraṁ cittanti.",
  "atk-abh01a4:831_3": "Ayaṁ ‘desanāvilāso’ nāma.",
  "atk-abh01a4:831_4": "Tattha yatheva lokuttaraṁ jhānanti vuttaṭṭhāne dasa nayā vibhattā, evaṁ maggādīsupi teyeva veditabbā.",
  "atk-abh01a4:831_5": "Iti vīsatiyā ṭhānesu dasa dasa katvā dve nayasatāni vibhattāni honti.",
  "atk-abh01a4:832_0": "358.",
  "atk-abh01a4:832_1": "Idāni adhipatibhedaṁ dassetuṁ puna katame dhammā kusalātiādi āraddhaṁ.",
  "atk-abh01a4:832_2": "Tattha chandaṁ dhuraṁ jeṭṭhakaṁ pubbaṅgamaṁ katvā nibbattitaṁ lokuttaraṁ jhānaṁ chandādhipateyyaṁ nāma.",
  "atk-abh01a4:832_3": "Sesesupi eseva nayo.",
  "atk-abh01a4:832_4": "Iti purimasmiṁ suddhike dvenayasatāni chandādhipateyyādīsupi dve dveti nayasahassena bhājetvā paṭhamamaggaṁ dassesi dhammarājā.",
  "atk-abh01a4:833_0": "Paṭhamamaggo niṭṭhito.",
  "atk-abh01a4:834_0": "Dutiyamaggo",
  "atk-abh01a4:835_0": "361.",
  "atk-abh01a4:835_1": "Idāni dutiyamaggādīnaṁ dassanatthaṁ puna katame dhammā kusalātiādi āraddhaṁ.",
  "atk-abh01a4:835_2": "Tattha kāmarāgabyāpādānaṁ tanubhāvāyāti etesaṁ kilesānaṁ tanubhāvatthāya.",
  "atk-abh01a4:835_3": "Tattha dvīhi kāraṇehi tanubhāvo veditabbo –",
  "atk-abh01a4:835_4": "adhiccuppattiyā ca pariyuṭṭhānamandatāya ca.",
  "atk-abh01a4:835_5": "Sakadāgāmissa hi, vaṭṭānusārimahājanasseva, kilesā abhiṇhaṁ nuppajjanti, kadāci kadāci uppajjanti;",
  "atk-abh01a4:835_6": "uppajjantāpi viraḷākārā hutvā uppajjanti, viraḷavāpitakhette aṅkurā viya.",
  "atk-abh01a4:835_7": "Uppajjamānāpi, ca vaṭṭānusārimahājanasseva, maddantā pharantā chādentā andhakāraṁ karontā nuppajjanti.",
  "atk-abh01a4:835_8": "Dvīhi pana maggehi pahīnattā mandā mandā uppajjanti.",
  "atk-abh01a4:835_9": "Tanukākārā hutvā uppajjanti, abbhapaṭalaṁ viya makkhikāpattaṁ viya ca.",
  "atk-abh01a4:836_0": "Tattha keci therā vadanti –",
  "atk-abh01a4:836_1": "‘sakadāgāmissa kilesā kiñcāpi cirena uppajjanti, bahalāva pana hutvā uppajjanti, tathā hissa puttā ca dhītaro ca dissantī’ti.",
  "atk-abh01a4:836_2": "Etaṁ pana appamāṇaṁ.",
  "atk-abh01a4:836_3": "Puttadhītaro hi aṅgapaccaṅgaparāmasanamattenapi honti.",
  "atk-abh01a4:836_4": "Dvīhi pana maggehi pahīnattā natthi kilesānaṁ bahalatāti.",
  "atk-abh01a4:836_5": "Dvīhi eva kāraṇehissa kilesānaṁ tanubhāvo veditabbo –",
  "atk-abh01a4:836_6": "adhiccuppattiyā ca pariyuṭṭhānamandatāya cāti.",
  "atk-abh01a4:837_0": "Dutiyāyāti gaṇanavasenāpi dutiyuppattivasenāpi dutiyāya.",
  "atk-abh01a4:837_1": "Bhūmiyā pattiyāti sāmaññaphalassa paṭilābhatthāya.",
  "atk-abh01a4:837_2": "Tatiyacatutthesupi eseva nayo.",
  "atk-abh01a4:837_3": "Visesamattaṁyeva pana vakkhāma.",
  "atk-abh01a4:838_0": "Aññindriyanti ājānanakaṁ indriyaṁ.",
  "atk-abh01a4:838_1": "Paṭhamamaggena ñātamariyādaṁ anatikkamitvā tesaṁyeva tena maggena ñātānaṁ catusaccadhammānaṁ jānanakaṁ indriyanti vuttaṁ hoti.",
  "atk-abh01a4:838_2": "Niddesavārepissa imināva nayena attho veditabbo.",
  "atk-abh01a4:838_3": "Koṭṭhāsavārepi imināva saddhiṁ navindriyāni honti.",
  "atk-abh01a4:838_4": "Sesaṁ purimanayeneva veditabbaṁ.",
  "atk-abh01a4:839_0": "Dutiyamaggo niṭṭhito.",
  "atk-abh01a4:840_0": "Tatiyacatutthamaggā",
  "atk-abh01a4:841_0": "362.",
  "atk-abh01a4:841_1": "Tatiye anavasesappahānāyāti tesaṁyeva sakadāgāmimaggena tanubhūtānaṁ saṁyojanānaṁ nissesapajahanatthāya.",
  "atk-abh01a4:842_0": "Catutthe rūparāgaarūparāgamānauddhaccaavijjāya anavasesappahānāyāti etesaṁ pañcannaṁ uddhambhāgiyasaṁyojanānaṁ nissesapajahanatthāya.",
  "atk-abh01a4:842_1": "Tattha rūparāgoti rūpabhave chandarāgo.",
  "atk-abh01a4:842_2": "Arūparāgoti arūpabhave chandarāgo.",
  "atk-abh01a4:842_3": "Mānoti arahattamaggavajjhako māno eva.",
  "atk-abh01a4:842_4": "Tathā uddhaccāvijjā.",
  "atk-abh01a4:842_5": "Imesupi dvīsu maggesu navamaṁ aññindriyameva hoti.",
  "atk-abh01a4:843_0": "Catumagganayasahassaṁ",
  "atk-abh01a4:844_0": "Sabbamaggesu padapaṭipāṭiyā samasaṭṭhipadāni, catūhi apaṇṇakaṅgehi saddhiṁ catusaṭṭhi honti.",
  "atk-abh01a4:844_1": "Asambhinnato pana tettiṁsa.",
  "atk-abh01a4:844_2": "Koṭṭhāsavārasuññatavārā pākatikā eva.",
  "atk-abh01a4:844_3": "Yathā ca pana paṭhamamagge evaṁ dutiyādīsupi nayasahassamevāti cattāro magge catūhi nayasahassehi bhājetvā dassesi dhammarājā.",
  "atk-abh01a4:845_0": "Saccavibhaṅge pana saṭṭhi nayasahassāni lokuttarāni imesaṁ eva vasena nikkhittāni.",
  "atk-abh01a4:845_1": "Satipaṭṭhānavibhaṅge vīsati nayasahassāni lokuttarāni, sammappadhānavibhaṅge vīsati, iddhipādavibhaṅge dvattiṁsa, bojjhaṅgavibhaṅge dvattiṁsa, maggaṅgavibhaṅge aṭṭhavīsati nayasahassāni lokuttarāni imesaṁ eva vasena nikkhittāni.",
  "atk-abh01a4:846_0": "Idha pana catūsu maggesu cattāriyeva nayasahassāni.",
  "atk-abh01a4:846_1": "Tesu paṭhamajjhānike paṭhamamagge aṭṭhaṅgāni bhājitāni;",
  "atk-abh01a4:846_2": "tathā dutiyādīsu.",
  "atk-abh01a4:846_3": "Tattha paṭhamamagge sammādiṭṭhi micchādiṭṭhiṁ pajahatīti sammādiṭṭhi.",
  "atk-abh01a4:846_4": "Sammāsaṅkappādayopi micchāsaṅkappādīnaṁ pajahanaṭṭheneva veditabbā.",
  "atk-abh01a4:846_5": "Evaṁ sante ‘paṭhamamaggeneva dvāsaṭṭhiyā diṭṭhigatānaṁ pahīnattā uparimaggattayena pahātabbā diṭṭhi nāma natthi.",
  "atk-abh01a4:846_6": "Tattha sammādiṭṭhīti nāmaṁ kathaṁ hotī’ti?",
  "atk-abh01a4:846_7": "‘Yathā visaṁ atthi vā, hotu mā vā, agado agado tveva vuccati, evaṁ micchādiṭṭhi atthi vā, hotu mā vā, ayaṁ sammādiṭṭhi eva nāma’.",
  "atk-abh01a4:847_0": "‘Yadi evaṁ nāmamattamevetaṁ hoti, uparimaggattaye pana sammādiṭṭhiyā kiccābhāvo āpajjati, maggaṅgāni na paripūrenti, tasmā sammādiṭṭhi sakiccakā kātabbā maggaṅgāni pūretabbānī’ti.",
  "atk-abh01a4:847_1": "Sakiccakā cettha sammādiṭṭhi yathālābhaniyamena dīpetabbā.",
  "atk-abh01a4:847_2": "Uparimaggattayavajjho hi eko māno atthi, so diṭṭhiṭṭhāne tiṭṭhati.",
  "atk-abh01a4:847_3": "Sā taṁ mānaṁ pajahatīti sammādiṭṭhi.",
  "atk-abh01a4:847_4": "Sotāpattimaggasmiñhi sammādiṭṭhi micchādiṭṭhiṁ pajahati.",
  "atk-abh01a4:847_5": "Sotāpannassa pana sakadāgāmimaggavajjho māno atthi, so diṭṭhiṭṭhāne tiṭṭhati sā taṁ mānaṁ pajahatīti sammādiṭṭhi.",
  "atk-abh01a4:847_6": "Tasseva sattaakusalacittasahajāto saṅkappo atthi.",
  "atk-abh01a4:847_7": "Teheva cittehi vācaṅgacopanaṁ atthi, kāyaṅgacopanaṁ atthi , paccayaparibhogo atthi, sahajātavāyāmo atthi, asatibhāvo atthi, sahajātacittekaggatā atthi.",
  "atk-abh01a4:847_8": "Ete micchāsaṅkappādayo nāma sakadāgāmimagge sammāsaṅkappādayo.",
  "atk-abh01a4:847_9": "Tesaṁ pahānena sammāsaṅkappādayoti veditabbā.",
  "atk-abh01a4:847_10": "Evaṁ sakadāgāmimagge aṭṭhaṅgāni sakiccakāni katvā āgatāni.",
  "atk-abh01a4:847_11": "Sakadāgāmissa anāgāmimaggavajjho māno atthi.",
  "atk-abh01a4:847_12": "So diṭṭhiṭṭhāne tiṭṭhati.",
  "atk-abh01a4:847_13": "Tasseva sattahi cittehi sahajātā saṅkappādayo.",
  "atk-abh01a4:847_14": "Tesaṁ pahānena anāgāmimagge aṭṭhannaṁ aṅgānaṁ sakiccakatā veditabbā.",
  "atk-abh01a4:847_15": "Anāgāmissa arahattamaggavajjho māno atthi.",
  "atk-abh01a4:847_16": "So diṭṭhiṭṭhāne tiṭṭhati.",
  "atk-abh01a4:847_17": "Yāni panassa pañca akusalacittāni, tehi sahajātā saṅkappādayo.",
  "atk-abh01a4:847_18": "Tesaṁ pahānena arahattamagge aṭṭhannaṁ aṅgānaṁ sakiccakatā veditabbā.",
  "atk-abh01a4:848_0": "Imesu catūsu maggesu paṭhamamaggena cattāri saccāni diṭṭhāni.",
  "atk-abh01a4:848_1": "‘Uparimaggattayaṁ diṭṭhakameva passati, adiṭṭhakaṁ passatī’ti diṭṭhakameva passatīti ayaṁ ācariyānaṁ samānatthakathā.",
  "atk-abh01a4:848_2": "Vitaṇḍavādī panāha ‘adiṭṭhaṁ passatī’ti.",
  "atk-abh01a4:848_3": "So vattabbo –",
  "atk-abh01a4:848_4": "‘paṭhamamagge katamaṁ indriyaṁ bhājesī’ti?",
  "atk-abh01a4:848_5": "Jānamāno ‘anaññātaññassāmītindriya’nti vakkhati.",
  "atk-abh01a4:848_6": "‘Uparimaggesu katara’nti?",
  "atk-abh01a4:848_7": "Vuttepi ‘aññindriya’nti vakkhati.",
  "atk-abh01a4:848_8": "So vattabbo –",
  "atk-abh01a4:848_9": "‘adiṭṭhasaccadassane sati uparimaggesupi anaññātaññassāmītindriyameva bhājehi.",
  "atk-abh01a4:848_10": "Evaṁ te pañho samessatī’ti.",
  "atk-abh01a4:848_11": "‘Kilese pana aññe añño pajahati;",
  "atk-abh01a4:848_12": "pahīne eva pajahatī’ti?",
  "atk-abh01a4:848_13": "‘Aññe añño pajahatī’ti.",
  "atk-abh01a4:848_14": "‘Yadi aññe añño, appahīne kilese pajahati.",
  "atk-abh01a4:848_15": "Saccānipi adiṭṭhāneva passatī’ti evaṁvādī puggalo pucchitabbo –",
  "atk-abh01a4:848_16": "‘saccāni nāma katī’ti?",
  "atk-abh01a4:848_17": "Jānanto ‘cattārī’ti vakkhati.",
  "atk-abh01a4:848_18": "So vattabbo –",
  "atk-abh01a4:848_19": "‘tava vāde soḷasa saccāni āpajjanti.",
  "atk-abh01a4:848_20": "Tvaṁ buddhehipi adiṭṭhaṁ passasi.",
  "atk-abh01a4:848_21": "Bahusaccako nāma tvaṁ.",
  "atk-abh01a4:848_22": "Evaṁ mā gaṇha.",
  "atk-abh01a4:848_23": "Saccadassanaṁ nāma apubbaṁ natthi, kilese pana appahīne pajahatī’ti.",
  "atk-abh01a4:849_0": "Tattha saccadassanassa apubbābhāve peḷopamaṁ nāma gahitaṁ –",
  "atk-abh01a4:849_1": "ekassa kira cattāro ratanapeḷā sāragabbhe ṭhapitā.",
  "atk-abh01a4:849_2": "So rattibhāge peḷāsu uppannakicco dvāraṁ vivaritvā, dīpaṁ jāletvā, dīpena vihate andhakāre, peḷāsu pākaṭabhāvaṁ gatāsu, tāsu kiccaṁ katvā dvāraṁ pidahitvā gato.",
  "atk-abh01a4:849_3": "Puna andhakāraṁ avatthari.",
  "atk-abh01a4:849_4": "Dutiyavārepi tatiyavārepi tatheva akāsi.",
  "atk-abh01a4:849_5": "Catutthavāre dvāre vivaṭe andhakāre peḷā na paññāyantīti vīmaṁsantasseva sūriyo uggañchi, sūriyobhāsena vihate andhakāre peḷāsu kiccaṁ katvā pakkāmi.",
  "atk-abh01a4:850_0": "Tattha cattāro peḷā viya cattāri saccāni.",
  "atk-abh01a4:850_1": "Tāsu kicce uppanne dvāravivaraṇakālo viya sotāpattimaggassa vipassanābhinīharaṇakālo.",
  "atk-abh01a4:850_2": "Andhakāraṁ viya saccapaṭicchādakatamaṁ.",
  "atk-abh01a4:850_3": "Dīpo bhāso viya sotāpattimaggobhāso.",
  "atk-abh01a4:850_4": "Vihate andhakāre tassa purisassa peḷānaṁ pākaṭabhāvo viya maggañāṇassa saccānaṁ pākaṭabhāvo.",
  "atk-abh01a4:850_5": "Maggañāṇassa pākaṭāni pana maggasamaṅgissa puggalassa pākaṭāneva honti.",
  "atk-abh01a4:850_6": "Peḷāsu kiccaṁ katvā gatakālo viya sotāpattimaggassa attanā pahātabbakilese pajahitvā niruddhakālo.",
  "atk-abh01a4:850_7": "Puna andhakārāvattharaṇaṁ viya uparimaggattayavajjhasaccapaṭicchādakatamaṁ.",
  "atk-abh01a4:851_0": "Dutiyavāre dvāravivaraṇakālo viya sakadāgāmimaggassa vipassanābhinīharaṇakālo.",
  "atk-abh01a4:851_1": "Dīpobhāso viya sakadāgāmimaggobhāso.",
  "atk-abh01a4:851_2": "Peḷāsu kiccaṁ katvā gatakālo viya sakadāgāmimaggassa attanā pahātabbakilese pajahitvā niruddhakālo.",
  "atk-abh01a4:851_3": "Puna andhakārāvattharaṇaṁ viya uparimaggadvayavajjhasaccapaṭicchādakatamaṁ.",
  "atk-abh01a4:852_0": "Tatiyavāre dvāravivaraṇakālo viya anāgāmimaggassa vipassanābhinīharaṇakālo.",
  "atk-abh01a4:852_1": "Dīpobhāso viya anāgāmimaggobhāso.",
  "atk-abh01a4:852_2": "Peḷāsu kiccaṁ katvā gatakālo viya anāgāmimaggassa attanā pahātabbakilese pajahitvā niruddhakālo.",
  "atk-abh01a4:852_3": "Puna andhakārāvattharaṇaṁ viya upariarahattamaggavajjhasaccapaṭicchādakatamaṁ.",
  "atk-abh01a4:853_0": "Catutthavāre dvāravivaraṇakālo viya arahattamaggassa vipassanābhinīharaṇakālo.",
  "atk-abh01a4:853_1": "Sūriyuggamanaṁ viya arahattamagguppādo.",
  "atk-abh01a4:853_2": "Andhakāravidhamanaṁ viya arahattamaggassa saccapaṭicchādakatamavinodanaṁ .",
  "atk-abh01a4:853_3": "Vihate andhakāre tassa peḷānaṁ pākaṭabhāvo viya arahattamaggañāṇassa catunnaṁ saccānaṁ pākaṭabhāvo.",
  "atk-abh01a4:853_4": "Ñāṇassa pākaṭāni pana puggalassa pākaṭāneva honti.",
  "atk-abh01a4:853_5": "Peḷāsu kiccaṁ katvā gatakālo viya arahattamaggassa sabbakilesakhepanaṁ.",
  "atk-abh01a4:853_6": "Sūriyuggamanato paṭṭhāya ālokasseva pavattikālo viya arahattamaggassa uppannakālato paṭṭhāya puna saccapaṭicchādakatamābhāvo .",
  "atk-abh01a4:853_7": "Idaṁ tāva saccadassanassa apubbābhāve opammaṁ.",
  "atk-abh01a4:854_0": "Diṭṭhakameva hi passati.",
  "atk-abh01a4:854_1": "‘Kilese pana aññe añño pajahatī’ti ettha khāropamaṁ nāma gahitaṁ.",
  "atk-abh01a4:854_2": "Eko puriso kiliṭṭhaṁ vatthaṁ rajakassa adāsi.",
  "atk-abh01a4:854_3": "Rajako ūsakhāraṁ chārikakhāraṁ gomayakhāranti tayo khāre datvā khārehi khāditabhāvaṁ ñatvā udake vikkhāletvā oḷārikoḷārikaṁ malaṁ pavāhesi.",
  "atk-abh01a4:854_4": "Tato na tāva parisuddhanti dutiyampi tatheva khāre datvā, udake vikkhāletvā, tato nātisaṇhataraṁ malaṁ pavāhesi.",
  "atk-abh01a4:854_5": "Tato na tāva parisuddhanti tatiyampi te khāre datvā udake vikkhāletvā tato saṇhataraṁ malaṁ pavāhesi.",
  "atk-abh01a4:854_6": "Tato na tāva parisuddhanti catutthampi te khāre datvā, udake vikkhāletvā aṁsuabbhantaragatampi nissesaṁ malaṁ pavāhetvā sāmikassa adāsi.",
  "atk-abh01a4:854_7": "So gandhakaraṇḍake pakkhipitvā icchiticchitakāle paridahati.",
  "atk-abh01a4:855_0": "Tattha kiliṭṭhavatthaṁ viya kilesānugataṁ cittaṁ.",
  "atk-abh01a4:855_1": "Tividhakhāradānakālo viya tīsu anupassanāsu kammassa pavattanakālo.",
  "atk-abh01a4:855_2": "Udake vikkhāletvā oḷārikoḷārikamalappavāhanaṁ viya sotāpattimaggena pañcakilesakhepanaṁ.",
  "atk-abh01a4:855_3": "Dutiyampi tesaṁ khārānaṁ anuppadānaṁ viya ‘na tāva parisuddhaṁ idaṁ citta’nti tāsuyeva tīsu anupassanāsu kammappavattanaṁ.",
  "atk-abh01a4:855_4": "Tato nātisaṇhataramalappavāhanaṁ viya sakadāgāmimaggena oḷārikasaṁyojanadvayakhepanaṁ.",
  "atk-abh01a4:855_5": "Tato ‘na tāva parisuddhaṁ vattha’nti puna khārattayadānaṁ viya ‘na tāva parisuddhaṁ idaṁ citta’nti tāsuyeva tīsu anupassanāsu kammappavattanaṁ.",
  "atk-abh01a4:855_6": "Tato saṇhataramalappavāhanaṁ viya anāgāmimaggena aṇusahagatasaṁyojanadvayakhepanaṁ.",
  "atk-abh01a4:855_7": "‘Na tāva parisuddhaṁ vattha’nti puna khārattayadānaṁ viya ‘na tāva parisuddhaṁ idaṁ citta’nti tāsuyeva tīsu anupassanāsu kammappavattanaṁ.",
  "atk-abh01a4:855_8": "Tato vikkhālanena aṁsuabbhantaragate male pavāhetvā parisuddhassa rajatapaṭṭasadisassa gandhakaraṇḍake nikkhittassa vatthassa icchiticchitakkhaṇe paridahanaṁ viya arahattamaggena aṭṭhannaṁ kilesānaṁ khepitattā parisuddhassa khīṇāsavacittassa icchiticchitakkhaṇe phalasamāpattivihārena vītināmanaṁ.",
  "atk-abh01a4:855_9": "Idaṁ ‘aññe añño kilese pajahatī’ti ettha opammaṁ.",
  "atk-abh01a4:855_10": "Vuttampi cetaṁ –",
  "atk-abh01a4:856_0": "‘‘Seyyathāpi , āvuso, vatthaṁ saṁkiliṭṭhaṁ malaggahitaṁ, tamenaṁ sāmikā rajakassa anupadajjeyyuṁ.",
  "atk-abh01a4:856_1": "Tamenaṁ rajako ūse vā khāre vā gomaye vā sammadditvā acche udake vikkhāleti.",
  "atk-abh01a4:856_2": "Kiñcāpi taṁ hoti vatthaṁ parisuddhaṁ pariyodātaṁ, atha khvassa hotiyeva ‘aṇusahagato ūsagandho vā khāragandho vā gomayagandho vā asamūhato’.",
  "atk-abh01a4:856_3": "Tamenaṁ rajako sāmikānaṁ deti.",
  "atk-abh01a4:856_4": "Tamenaṁ sāmikā gandhaparibhāvite karaṇḍake nikkhipanti.",
  "atk-abh01a4:856_5": "Yopissa hoti aṇusahagato ūsagandho vā khāragandho vā gomayagandho vā asamūhato, sopi samugghātaṁ gacchati.",
  "atk-abh01a4:856_6": "Evameva kho, āvuso, kiñcāpi ariyasāvakassa pañcorambhāgiyāni saṁyojanāni pahīnāni bhavanti, atha khvassa hotiyeva pañcasu upādānakkhandhesu aṇusahagato ‘asmī’ti māno, ‘asmī’ti chando, ‘asmī’ti anusayo asamūhato, so aparena samayena pañcasu upādānakkhandhesu udayabbayānupassī viharati –",
  "atk-abh01a4:856_7": "‘iti rūpaṁ, iti rūpassa samudayo, iti rūpassa atthaṅgamo;",
  "atk-abh01a4:856_8": "iti vedanā iti saññā iti saṅkhārā iti viññāṇaṁ, iti viññāṇassa samudayo, iti viññāṇassa atthaṅgamo’ti.",
  "atk-abh01a4:856_9": "Tassimesu pañcasu upādānakkhandhesu udayabbayānupassino viharato yopissa hoti pañcasu upādānakkhandhesu aṇusahagato ‘asmī’ti māno, ‘asmī’ti chando, ‘asmī’ti anusayo asamūhato, sopi samugghātaṁ gacchatī’’ti (saṁ. ni. 3.89).",
  "atk-abh01a4:857_0": "Tattha sotāpattimaggena pañca akusalacittāni pahīyanti saddhiṁ cittaṅgavasena uppajjanakapāpadhammehi.",
  "atk-abh01a4:857_1": "Sakadāgāmimaggena dve domanassasahagatacittāni tanukāni bhavanti saddhiṁ cittaṅgavasena uppajjanakapāpadhammehi.",
  "atk-abh01a4:857_2": "Anāgāmimaggena tāniyeva pahīyanti saddhiṁ sampayuttadhammehi.",
  "atk-abh01a4:857_3": "Arahattamaggena pañca akusalacittāni pahīyanti saddhiṁ cittaṅgavasena uppajjanakapāpadhammehi.",
  "atk-abh01a4:857_4": "Imesaṁ dvādasannaṁ akusalacittānaṁ pahīnakālato paṭṭhāya khīṇāsavassa cittaṅgavasena puna pacchatopavattanakakileso nāma na hoti.",
  "atk-abh01a4:858_0": "Tatridaṁ opammaṁ –",
  "atk-abh01a4:858_1": "eko kira mahārājā paccante ārakkhaṁ datvā mahānagare issariyaṁ anubhavanto vasati.",
  "atk-abh01a4:858_2": "Athassa paccanto kuppi.",
  "atk-abh01a4:858_3": "Tasmiṁ samaye dvādasa corajeṭṭhakā anekehi purisasahassehi saddhiṁ raṭṭhaṁ vilumpanti.",
  "atk-abh01a4:858_4": "Paccantavāsino mahāmattā ‘paccanto kupito’ti rañño pahiṇiṁsu.",
  "atk-abh01a4:858_5": "Rājā ‘vissaṭṭhā gaṇhatha, ahaṁ tumhākaṁ kattabbaṁ karissāmī’ti sāsanaṁ pahiṇi .",
  "atk-abh01a4:858_6": "Te paṭhamasampahāreneva anekehi purisasahassehi saddhiṁ pañca corajeṭṭhake ghātayiṁsu.",
  "atk-abh01a4:858_7": "Sesā satta janā attano attano parivāre gahetvā pabbataṁ pavisiṁsu.",
  "atk-abh01a4:858_8": "Amaccā taṁ pavattiṁ rañño pesayiṁsu.",
  "atk-abh01a4:859_0": "Rājā ‘tumhākaṁ kattabbayuttaṁ ahaṁ jānissāmi, tepi gaṇhathā’ti dhanaṁ pahiṇi.",
  "atk-abh01a4:859_1": "Te dutiyasampahārena dve corajeṭṭhake pahariṁsu, parivārepi tesaṁ dubbale akaṁsu.",
  "atk-abh01a4:859_2": "Te sabbepi palāyitvā pabbataṁ pavisiṁsu.",
  "atk-abh01a4:859_3": "Tampi pavattiṁ amaccā rañño pesayiṁsu.",
  "atk-abh01a4:860_0": "Puna rājā ‘vissaṭṭhā gaṇhantū’ti dhanaṁ pahiṇi.",
  "atk-abh01a4:860_1": "Te tatiyasampahārena saddhiṁ sahāyapurisehi dve corajeṭṭhake ghātayitvā taṁ pavattiṁ rañño pesayiṁsu.",
  "atk-abh01a4:861_0": "Puna rājā ‘avasese vissaṭṭhā gaṇhantū’ti dhanaṁ pahiṇi.",
  "atk-abh01a4:861_1": "Te catutthasampahārena saparivāre pañca corajeṭṭhake ghātayiṁsu.",
  "atk-abh01a4:861_2": "Dvādasannaṁ corajeṭṭhakānaṁ ghātitakālato paṭṭhāya koci coro nāma natthi.",
  "atk-abh01a4:861_3": "Khemā janapadā ure putte naccentā maññe viharanti.",
  "atk-abh01a4:861_4": "Rājā vijitasaṅgāmehi yodhehi parivuto varapāsādagato mahāsampattiṁ anubhavi.",
  "atk-abh01a4:862_0": "Tattha mahanto rājā viya dhammarājā.",
  "atk-abh01a4:862_1": "Paccantavāsino amaccā viya yogāvacarā kulaputtā.",
  "atk-abh01a4:862_2": "Dvādasa corajeṭṭhakā viya dvādasa akusalacittāni.",
  "atk-abh01a4:862_3": "Tesaṁ sahāyā anekasahassapurisā viya cittaṅgavasena uppajjanakapāpadhammā.",
  "atk-abh01a4:862_4": "Rañño paccanto kupitoti pahitakālo viya ārammaṇe kilesesu uppannesu ‘bhante, kileso me uppanno’ti satthu ārocanakālo.",
  "atk-abh01a4:862_5": "‘Vissaṭṭhā gaṇhantū’ti dhanadānaṁ viya ‘kilese niggaṇha bhikkhū’ti dhammarañño kammaṭṭhānācikkhanaṁ.",
  "atk-abh01a4:862_6": "Saparivārānaṁ pañcannaṁ corajeṭṭhakānaṁ ghātitakālo viya sotāpattimaggena sampayuttānaṁ pañcannaṁ akusalacittānaṁ pahānaṁ.",
  "atk-abh01a4:863_0": "Puna rañño pavattipesanaṁ viya sammāsambuddhassa paṭiladdhaguṇārocanaṁ.",
  "atk-abh01a4:863_1": "‘Sesake ca gaṇhantū’ti puna dhanadānaṁ viya bhagavato sakadāgāmimaggassa vipassanācikkhanaṁ.",
  "atk-abh01a4:863_2": "Dutiyasampahārena saparivārānaṁ dvinnaṁ corajeṭṭhakānaṁ dubbalīkaraṇaṁ viya sakadāgāmimaggena sasampayuttānaṁ dvinnaṁ domanassacittānaṁ tanubhāvakaraṇaṁ.",
  "atk-abh01a4:864_0": "Puna rañño pavattipesanaṁ viya satthu paṭiladdhaguṇārocanaṁ.",
  "atk-abh01a4:864_1": "‘Vissaṭṭhā gaṇhantū’ti puna dhanadānaṁ viya bhagavato anāgāmimaggassa vipassanācikkhanaṁ.",
  "atk-abh01a4:864_2": "Tatiyasampahārena saparivārānaṁ dvinnaṁ corajeṭṭhakānaṁ ghātanaṁ viya anāgāmimaggena sasampayuttānaṁ dvinnaṁ domanassacittānaṁ pahānaṁ.",
  "atk-abh01a4:865_0": "Puna rañño pavattipesanaṁ viya tathāgatassa paṭiladdhaguṇārocanaṁ.",
  "atk-abh01a4:865_1": "‘Vissaṭṭhā gaṇhantū’ti puna dhanadānaṁ viya bhagavato arahattamaggassa vipassanācikkhanaṁ.",
  "atk-abh01a4:865_2": "Catutthasampahārena saparivārānaṁ pañcannaṁ corajeṭṭhakānaṁ ghātitakālato paṭṭhāya janapadassa khemakālo viya arahattamaggena sasampayuttesu pañcasu akusalacittesu pahīnesu dvādasannaṁ akusalacittānaṁ pahīnakālato paṭṭhāya puna cittaṅgavasena uppajjanakassa akusaladhammassa abhāvo.",
  "atk-abh01a4:865_3": "Rañño vijitasaṅgāmassa amaccagaṇaparivutassa varapāsāde mahāsampattianubhavanaṁ viya khīṇāsavaparivutassa dhammarañño suññataanimittaappaṇihitabhedesu samāpattisukhesu icchiticchitaphalasamāpattisukhānubhavanaṁ veditabbanti.",
  "atk-abh01a4:866_0": "Kusalā dhammātipadassa vaṇṇanā niṭṭhitā.",
  "atk-abh01a4:867_0": "Akusalapadaṁ",
  "atk-abh01a4:868_0": "Dhammuddesavārakathā",
  "atk-abh01a4:869_0": "Paṭhamacittaṁ",
  "atk-abh01a4:870_0": "365.",
  "atk-abh01a4:870_1": "Idāni akusaladhammapadaṁ bhājetvā dassetuṁ katame dhammā akusalātiādi āraddhaṁ.",
  "atk-abh01a4:870_2": "Tattha dhammavavatthānādivārappabhedo ca heṭṭhā āgatānaṁ padānaṁ atthavinicchayo ca heṭṭhā vuttanayeneva veditabbo.",
  "atk-abh01a4:870_3": "Tattha tattha pana visesamattameva vaṇṇayissāma.",
  "atk-abh01a4:870_4": "Tattha samayavavatthāne tāva yasmā, kusalassa viya, akusalassa bhūmibhedo natthi, tasmā ekantaṁ kāmāvacarampi samānaṁ etaṁ ‘kāmāvacara’nti na vuttaṁ.",
  "atk-abh01a4:870_5": "Diṭṭhigatasampayuttanti ettha diṭṭhi eva diṭṭhigataṁ ‘gūthagataṁ muttagata’ntiādīni (a. ni.",
  "atk-abh01a4:870_6": "9.11) viya.",
  "atk-abh01a4:870_7": "Gantabbābhāvato vā diṭṭhiyā gatamattamevetantipi diṭṭhigataṁ.",
  "atk-abh01a4:870_8": "Tena sampayuttaṁ diṭṭhigatasampayuttaṁ.",
  "atk-abh01a4:871_0": "Tattha asaddhammasavanaṁ, akalyāṇamittatā, ariyānaṁ adassanakāmatādīni ayoniso manasikāroti evamādīhi kāraṇehi imassa diṭṭhigatasaṅkhātassa micchādassanassa uppatti veditabbā.",
  "atk-abh01a4:871_1": "Ye hi ete diṭṭhivādapaṭisaṁyuttā asaddhammā tesaṁ bahumānapubbaṅgamena atikkantamajjhattena upaparikkhārahitena savanena, ye ca diṭṭhivipannā akalyāṇamittā taṁsampavaṅkatāsaṅkhātāya akalyāṇamittatāya, buddhādīnaṁ ariyānañceva sappurisānañca adassanakāmatāya catusatipaṭṭhānādibhede ariyadhamme akovidattena pātimokkhasaṁvaraindriyasaṁvarasatisaṁvarañāṇasaṁvarapahānasaṁvarappabhede ariyadhamme ceva sappurisadhamme ca saṁvarabhedasaṅkhātena avinayena teheva kāraṇehi paribhāvitena ayoniso manasikārena kotūhalamaṅgalādipasutatāya ca etaṁ uppajjatīti veditabbaṁ.",
  "atk-abh01a4:871_2": "Asaṅkhārabhāvo panassa cittassa heṭṭhā vuttanayeneva veditabbo.",
  "atk-abh01a4:872_0": "Dhammuddesavāre phassoti akusalacittasahajāto phasso.",
  "atk-abh01a4:872_1": "Vedanādīsupi eseva nayo.",
  "atk-abh01a4:872_2": "Iti akusalamattameva etesaṁ purimehi viseso.",
  "atk-abh01a4:873_0": "Cittassekaggatā hotīti pāṇātipātādīsupi avikkhittabhāvena cittassa ekaggatā hoti.",
  "atk-abh01a4:873_1": "Manussā hi cittaṁ samādahitvā avikkhittā hutvā avirajjhamānāni satthāni pāṇasarīresu nipātenti, susamāhitā paresaṁ santakaṁ haranti, ekarasena cittena micchācāraṁ āpajjanti.",
  "atk-abh01a4:873_2": "Evaṁ akusalappavattiyampi cittassa ekaggatā hoti.",
  "atk-abh01a4:874_0": "Micchādiṭṭhīti ayāthāvadiṭṭhi, virajjhitvā gahaṇato vā vitathā diṭṭhi micchādiṭṭhi.",
  "atk-abh01a4:874_1": "Anatthāvahattā paṇḍitehi jigucchitā diṭṭhītipi micchādiṭṭhi.",
  "atk-abh01a4:874_2": "Micchāsaṅkappādīsupi eseva nayo.",
  "atk-abh01a4:874_3": "Apica micchā passanti tāya, sayaṁ vā micchā passati, micchādassanamattameva vā esāti micchādiṭṭhi.",
  "atk-abh01a4:874_4": "Sā ayoniso abhinivesalakkhaṇā, parāmāsarasā, micchābhinivesapaccupaṭṭhānā, ariyānaṁ adassanakāmatādipadaṭṭhānā;",
  "atk-abh01a4:874_5": "paramaṁ vajjanti daṭṭhabbā.",
  "atk-abh01a4:874_6": "Micchāsaṅkappādīsu ‘micchā’ti padamattameva viseso.",
  "atk-abh01a4:874_7": "Sesaṁ kusalādhikāre vuttanayeneva veditabbaṁ.",
  "atk-abh01a4:875_0": "Ahirikabalaṁanottappabalanti ettha balattho niddesavāre āvi bhavissati.",
  "atk-abh01a4:875_1": "Itaresu pana –",
  "atk-abh01a4:875_2": "na hiriyatīti ahiriko.",
  "atk-abh01a4:875_3": "Ahirikassa bhāvo ahirikaṁ.",
  "atk-abh01a4:875_4": "Na ottappaṁ anottappaṁ.",
  "atk-abh01a4:875_5": "Tesu ahirikaṁ kāyaduccaritādīhi ajigucchanalakkhaṇaṁ, alajjālakkhaṇaṁ vā.",
  "atk-abh01a4:875_6": "Anottappaṁ teheva asārajjanalakkhaṇaṁ anuttāsanalakkhaṇaṁ vā.",
  "atk-abh01a4:875_7": "Ahirikameva balaṁ ahirikabalaṁ.",
  "atk-abh01a4:875_8": "Anottappameva balaṁ anottappabalaṁ.",
  "atk-abh01a4:875_9": "Ayamettha saṅkhepattho.",
  "atk-abh01a4:875_10": "Vitthāro pana heṭṭhā vuttapaṭipakkhavasena veditabbo.",
  "atk-abh01a4:876_0": "Lubbhanti tena, sayaṁ vā lubbhati, lubbhanamattameva vā tanti lobho.",
  "atk-abh01a4:876_1": "Muyhanti tena, sayaṁ vā muyhati, muyhanamattameva vā tanti moho.",
  "atk-abh01a4:876_2": "Tesu lobho ārammaṇaggahaṇalakkhaṇo makkaṭālepo viya, abhisaṅgaraso tattakapāle khittamaṁsapesi viya, apariccāgapaccupaṭṭhāno telañjanarāgo viya, saṁyojaniyadhammesu assādadassanapadaṭṭhāno.",
  "atk-abh01a4:876_3": "So taṇhānadībhāvena vaḍḍhamāno, sīghasotā nadī viya mahāsamuddaṁ, apāyameva gahetvā gacchatīti daṭṭhabbo.",
  "atk-abh01a4:877_0": "Moho cittassa andhabhāvalakkhaṇo aññāṇalakkhaṇo vā, asampaṭivedharaso ārammaṇasabhāvacchādanaraso vā, asammāpaṭipattipaccupaṭṭhāno andhakārapaccupaṭṭhāno vā, ayonisomanasikārapadaṭṭhāno.",
  "atk-abh01a4:877_1": "Sabbākusalānaṁ mūlanti daṭṭhabbo.",
  "atk-abh01a4:878_0": "Abhijjhāyanti tāya, sayaṁ vā abhijjhāyati, abhijjhāyanamattameva vā esāti abhijjhā.",
  "atk-abh01a4:878_1": "Sā parasampattīnaṁ sakakaraṇaicchālakkhaṇā, tenākārena esanabhāvarasā, parasampatti-abhimukhabhāvapaccupaṭṭhānā, parasampattīsu abhiratipadaṭṭhānā.",
  "atk-abh01a4:878_2": "Parasampattiabhimukhā eva hi sā upaṭṭhahati.",
  "atk-abh01a4:878_3": "Tāsu ca abhiratiyā sati pavattati, parasampattīsu cetaso hatthappasāroviyāti daṭṭhabbā.",
  "atk-abh01a4:879_0": "Samatho hotītiādīsu aññesu kiccesu vikkhepasamanato samatho.",
  "atk-abh01a4:879_1": "Akusalappavattiyaṁ cittaṁ paggaṇhātīti paggāho.",
  "atk-abh01a4:879_2": "Na vikkhipatīti avikkhepo.",
  "atk-abh01a4:880_0": "Imasmiṁ citte saddhā, sati, paññā, cha yugaḷakānīti ime dhammā na gahitā. Kasmā?",
  "atk-abh01a4:880_1": "Assaddhiyacitte pasādo nāma natthi.",
  "atk-abh01a4:880_2": "Tasmā tāva saddhā na gahitā.",
  "atk-abh01a4:880_3": "Kiṁ pana diṭṭhigatikā attano attano satthārānaṁ na saddahantīti?",
  "atk-abh01a4:880_4": "Saddahanti.",
  "atk-abh01a4:880_5": "Sā pana saddhā nāma na hoti, vacanasampaṭicchanamattamevetaṁ.",
  "atk-abh01a4:880_6": "Atthato anupaparikkhā vā hoti, diṭṭhi vā.",
  "atk-abh01a4:880_7": "Asatiyacitte pana sati natthīti na gahitā.",
  "atk-abh01a4:880_8": "Kiṁ diṭṭhigatikā attanā katakammaṁ na sarantīti? Saranti.",
  "atk-abh01a4:880_9": "Sā pana sati nāma na hoti.",
  "atk-abh01a4:880_10": "Kevalaṁ tenākārena akusalacittappavatti.",
  "atk-abh01a4:880_11": "Tasmā sati na gahitā.",
  "atk-abh01a4:880_12": "Atha kasmā ‘‘micchāsatī’’ti (dī. ni. 3.333; saṁ. ni.",
  "atk-abh01a4:880_13": "5.1) suttante vuttā?",
  "atk-abh01a4:880_14": "Sā pana akusalakkhandhānaṁ sativirahitattā satipaṭipakkhattā ca micchāmaggamicchattānaṁ pūraṇatthaṁ tattha pariyāyena desanā katā.",
  "atk-abh01a4:880_15": "Nippariyāyena panesā natthi.",
  "atk-abh01a4:880_16": "Tasmā na gahitā.",
  "atk-abh01a4:880_17": "Andhabālacitte pana paññā natthīti na gahitā.",
  "atk-abh01a4:880_18": "Kiṁ diṭṭhigatikānaṁ vañcanāpaññā natthīti? Atthi.",
  "atk-abh01a4:880_19": "Na panesā paññā, māyā nāmesā hoti.",
  "atk-abh01a4:880_20": "Sā atthato taṇhāva.",
  "atk-abh01a4:880_21": "Idaṁ pana cittaṁ sadarathaṁ garukaṁ bhāriyaṁ kakkhaḷaṁ thaddhaṁ akammaññaṁ gilānaṁ vaṅkaṁ kuṭilaṁ.",
  "atk-abh01a4:880_22": "Tasmā passaddhādīni cha yugaḷakāni na gahitāni.",
  "atk-abh01a4:881_0": "Ettāvatā padapaṭipāṭiyā cittaṅgavasena pāḷiāruḷhāni dvattiṁsa padāni dassetvā idāni yevāpanakadhamme dassetuṁ ye vā pana tasmiṁ samayetiādimāha.",
  "atk-abh01a4:881_1": "Tattha sabbesupi akusalacittesu chando adhimokkho manasikāro māno issā macchariyaṁ thinaṁ middhaṁ uddhaccaṁ kukkuccanti ime daseva yevāpanakā honti dhammā, suttāgatā, suttapadesu dissareti vuttā.",
  "atk-abh01a4:881_2": "Imasmiṁ pana citte chando adhimokkho manasikāro uddhaccanti ime apaṇṇakaṅgasaṅkhātā cattārova yevāpanakā honti.",
  "atk-abh01a4:882_0": "Tattha chandādayo heṭṭhā vuttanayeneva veditabbā.",
  "atk-abh01a4:882_1": "Kevalañhi te kusalā, ime akusalā.",
  "atk-abh01a4:882_2": "Itaraṁ pana uddhatassa bhāvo ‘uddhaccaṁ’.",
  "atk-abh01a4:882_3": "Taṁ cetaso avūpasamalakkhaṇaṁ vātābhighātacalajalaṁ viya, anavaṭṭhānarasaṁ vātābhighātacaladhajapaṭākā viya, bhantattapaccupaṭṭhānaṁ pāsāṇābhighātasamuddhatabhasmā viya, cetaso avūpasame ayonisomanasikārapadaṭṭhānaṁ.",
  "atk-abh01a4:882_4": "Cittavikkhepoti daṭṭhabbaṁ.",
  "atk-abh01a4:883_0": "Iti phassādīni dvattiṁsa, yevāpanakavasena vuttāni cattārīti sabbānipi imasmiṁ dhammuddesavāre chattiṁsa dhammapadāni bhavanti.",
  "atk-abh01a4:883_1": "Cattāri apaṇṇakaṅgāni hāpetvā pāḷiyaṁ āgatāni dvattiṁsameva.",
  "atk-abh01a4:883_2": "Aggahitaggahaṇena panettha phassapañcakaṁ, vitakko vicāro pīti cittassekaggatā vīriyindriyaṁ jīvitindriyaṁ micchādiṭṭhi ahirikaṁ anottappaṁ lobho mohoti soḷasa dhammā honti.",
  "atk-abh01a4:884_0": "Tesu soḷasasu satta dhammā avibhattikā nava savibhattikā honti.",
  "atk-abh01a4:884_1": "Katame satta?",
  "atk-abh01a4:884_2": "Phasso saññā cetanā vicāro pīti jīvitindriyaṁ mohoti ime satta avibhattikā.",
  "atk-abh01a4:884_3": "Vedanā cittaṁ vitakko cittassekaggatā vīriyindriyaṁ micchādiṭṭhi ahirikaṁ anottappaṁ lobhoti ime nava savibhattikā.",
  "atk-abh01a4:885_0": "Tesu cha dhammā dvīsu ṭhānesu vibhattā, eko tīsu, eko catūsu, eko chasu. Kathaṁ?",
  "atk-abh01a4:885_1": "Cittaṁ vitakko micchādiṭṭhi ahirikaṁ anottappaṁ lobhoti ime cha dvīsu ṭhānesu vibhattā.",
  "atk-abh01a4:885_2": "Tesu hi cittaṁ tāva phassapañcakaṁ patvā cittaṁ hotīti vuttaṁ, indriyāni patvā manindriyanti.",
  "atk-abh01a4:885_3": "Vitakko jhānaṅgāni patvā vitakko hotīti vutto, maggaṅgāni patvā micchāsaṅkappoti.",
  "atk-abh01a4:885_4": "Micchādiṭṭhi maggaṅgesupi kammapathesupi micchādiṭṭhiyeva.",
  "atk-abh01a4:885_5": "Ahirikaṁ balāni patvā ahirikabalaṁ hotīti vuttaṁ, lokanāsakadukaṁ patvā ahirikanti.",
  "atk-abh01a4:885_6": "Anottappepi eseva nayo.",
  "atk-abh01a4:885_7": "Lobho mūlaṁ patvā lobho hotīti vutto.",
  "atk-abh01a4:885_8": "Kammapathaṁ patvā abhijjhāti.",
  "atk-abh01a4:885_9": "Ime cha dvīsu ṭhānesu vibhattā.",
  "atk-abh01a4:886_0": "Vedanā pana phassapañcakaṁ patvā vedanā hotīti vuttā, jhānaṅgāni patvā sukhanti, indriyāni patvā somanassindriyanti.",
  "atk-abh01a4:886_1": "Evaṁ ekova dhammo tīsu ṭhānesu vibhatto.",
  "atk-abh01a4:887_0": "Vīriyaṁ pana indriyāni patvā vīriyindriyaṁ hotīti vuttaṁ, maggaṅgāni patvā micchāvāyāmo hotīti, balāni patvā vīriyabalanti, piṭṭhidukaṁ patvā paggāho hotīti.",
  "atk-abh01a4:887_1": "Evaṁ ayaṁ eko dhammo catūsu ṭhānesu vibhatto.",
  "atk-abh01a4:888_0": "Samādhi pana jhānaṅgāni patvā cittassekaggatā hotīti vutto, indriyāni patvā samādhindriyanti, maggaṅgāni patvā micchāsamādhīti, balāni patvā samādhibalanti, piṭṭhidukaṁ patvā dutiyaduke ekakavaseneva samathoti , tatiye avikkhepoti.",
  "atk-abh01a4:888_1": "Evamayaṁ eko dhammo chasu ṭhānesu vibhatto.",
  "atk-abh01a4:889_0": "Sabbepi panete dhammā phassapañcakavasena jhānaṅgavasena indriyavasena maggaṅgavasena balavasena mūlavasena kammapathavasena lokanāsakavasena piṭṭhidukavasenāti nava rāsayo honti.",
  "atk-abh01a4:889_1": "Tattha yaṁ vattabbaṁ taṁ paṭhamakusalacittaniddese vuttamevāti.",
  "atk-abh01a4:890_0": "Dhammuddesavārakathā niṭṭhitā.",
  "atk-abh01a4:891_0": "Niddesavārakathā",
  "atk-abh01a4:892_0": "375.",
  "atk-abh01a4:892_1": "Niddesavāre cittassekaggatāniddese tāva saṇṭhiti avaṭṭhitīti.",
  "atk-abh01a4:892_2": "Idaṁ dvayaṁ ṭhitivevacanameva.",
  "atk-abh01a4:892_3": "Yaṁ pana kusalaniddese ‘ārammaṇaṁ ogāhetvā anupavisitvā tiṭṭhatīti avaṭṭhitī’ti vuttaṁ, taṁ idha na labbhati.",
  "atk-abh01a4:892_4": "Akusalasmiñhi dubbalā cittassekaggatāti heṭṭhā dīpitameva.",
  "atk-abh01a4:893_0": "384.",
  "atk-abh01a4:893_1": "Uddhaccavicikicchāvasena pavattassa visāhārassa paṭipakkhato avisāhāroti evarūpopi attho idha na labbhati.",
  "atk-abh01a4:893_2": "Sahajātadhamme pana na visāharatīti avisāhāro.",
  "atk-abh01a4:893_3": "Na vikkhipatīti avikkhepo.",
  "atk-abh01a4:893_4": "Akusalacittekaggatāvasena avisāhaṭassa mānasassa bhāvo avisāhaṭamānasatā.",
  "atk-abh01a4:893_5": "Sahajātadhammesu na kampatīti samādhibalaṁ.",
  "atk-abh01a4:893_6": "Ayāthāvasamādhānato micchāsamādhīti evamidha attho daṭṭhabbo.",
  "atk-abh01a4:894_0": "385.",
  "atk-abh01a4:894_1": "Vīriyindriyaniddese yo heṭṭhā ‘nikkamo ceso kāmānaṁ panudanāyā’tiādi nayo vutto, so idha na labbhati.",
  "atk-abh01a4:894_2": "Sahajātadhammesu akampanaṭṭheneva vīriyabalaṁ veditabbaṁ.",
  "atk-abh01a4:895_0": "386.",
  "atk-abh01a4:895_1": "Micchādiṭṭhiniddese ayāthāvadassanaṭṭhena micchādiṭṭhi.",
  "atk-abh01a4:895_2": "Diṭṭhīsu gataṁ idaṁ dassanaṁ, dvāsaṭṭhidiṭṭhiantogatattāti diṭṭhigataṁ.",
  "atk-abh01a4:895_3": "Heṭṭhāpissa attho vuttoyeva.",
  "atk-abh01a4:895_4": "Diṭṭhiyeva duratikkamanaṭṭhena diṭṭhigahanaṁ, tiṇagahanavanagahanapabbatagahanāni viya.",
  "atk-abh01a4:895_5": "Diṭṭhiyeva sāsaṅkasappaṭibhayaṭṭhena diṭṭhikantāro, corakantāravāḷakantāramarukantāranirudakakantāradubbhikkhakantārā viya.",
  "atk-abh01a4:895_6": "Sammādiṭṭhiyā vinivijjhanaṭṭhena vilomanaṭṭhena ca diṭṭhivisūkāyikaṁ.",
  "atk-abh01a4:895_7": "Micchādassanañhi uppajjamānaṁ sammādassanaṁ vinivijjhati ceva vilometi ca.",
  "atk-abh01a4:895_8": "Kadāci sassatassa kadāci ucchedassa gahaṇato diṭṭhiyā virūpaṁ phanditanti diṭṭhivipphanditaṁ.",
  "atk-abh01a4:895_9": "Diṭṭhigatiko hi ekasmiṁ patiṭṭhātuṁ na sakkoti, kadāci sassataṁ anupatati kadāci ucchedaṁ.",
  "atk-abh01a4:895_10": "Diṭṭhiyeva bandhanaṭṭhena saṁyojananti diṭṭhisaṁyojanaṁ.",
  "atk-abh01a4:896_0": "Susumārādayo viya purisaṁ, ārammaṇaṁ daḷhaṁ gaṇhātīti gāho.",
  "atk-abh01a4:896_1": "Patiṭṭhahanato patiṭṭhāho.",
  "atk-abh01a4:896_2": "Ayañhi balavappavattibhāvena patiṭṭhahitvā gaṇhāti.",
  "atk-abh01a4:896_3": "Niccādivasena abhinivisatīti abhiniveso.",
  "atk-abh01a4:896_4": "Dhammasabhāvaṁ atikkamitvā niccādivasena parato āmasatīti parāmāso.",
  "atk-abh01a4:896_5": "Anatthāvahattā kucchito maggo, kucchitānaṁ vā apāyānaṁ maggoti kummaggo.",
  "atk-abh01a4:896_6": "Ayāthāvapathato micchāpatho.",
  "atk-abh01a4:896_7": "Yathā hi disāmūḷhena ayaṁ asukagāmassa nāma pathoti gahitopi taṁ gāmaṁ na sampāpeti, evaṁ diṭṭhigatikena sugatipathoti gahitāpi diṭṭhi sugatiṁ na pāpetīti ayāthāvapathato, micchāpatho.",
  "atk-abh01a4:896_8": "Micchāsabhāvato micchattaṁ.",
  "atk-abh01a4:896_9": "Tattheva paribbhamanato taranti ettha bālāti titthaṁ.",
  "atk-abh01a4:896_10": "Titthañca taṁ anatthānañca āyatananti titthāyatanaṁ.",
  "atk-abh01a4:896_11": "Titthiyānaṁ vā sañjātidesaṭṭhena nivāsaṭhānaṭṭhena ca āyatanantipi titthāyatanaṁ.",
  "atk-abh01a4:896_12": "Vipariyesabhūto gāho, vipariyesato vā gāhoti vipariyesaggāho;",
  "atk-abh01a4:896_13": "vipallattha gāhoti attho.",
  "atk-abh01a4:897_0": "387-388.",
  "atk-abh01a4:897_1": "Ahirikānottappaniddesesu hirottappaniddesavipariyāyena attho veditabbo.",
  "atk-abh01a4:897_2": "Sahajātadhammesu pana akampanaṭṭheneva ahirikabalaṁ anottappabalañca veditabbaṁ.",
  "atk-abh01a4:898_0": "389.",
  "atk-abh01a4:898_1": "Lobhamohaniddesesu lubbhatīti lobho.",
  "atk-abh01a4:898_2": "Lubbhanāti lubbhanākāro.",
  "atk-abh01a4:898_3": "Lobhasampayuttacittaṁ, puggalo vā lubbhito;",
  "atk-abh01a4:898_4": "lubbhitassa bhāvo lubbhitattaṁ.",
  "atk-abh01a4:898_5": "Sārajjatīti sārāgo.",
  "atk-abh01a4:898_6": "Sārajjanākāro sārajjanā.",
  "atk-abh01a4:898_7": "Sārajjitassa bhāvo sārajjitattaṁ.",
  "atk-abh01a4:898_8": "Abhijjhāyanaṭṭhena abhijjhā.",
  "atk-abh01a4:898_9": "Puna ‘lobha’-vacane kāraṇaṁ vuttameva.",
  "atk-abh01a4:898_10": "Akusalañca taṁ mūlañca akusalānaṁ vā mūlanti akusalamūlaṁ.",
  "atk-abh01a4:899_0": "390.",
  "atk-abh01a4:899_1": "Ñāṇadassanapaṭipakkhato aññāṇaṁ adassanaṁ.",
  "atk-abh01a4:899_2": "Abhimukho hutvā dhammena na sameti, na samāgacchatīti anabhisamayo.",
  "atk-abh01a4:899_3": "Anurūpato dhamme bujjhatīti anubodho.",
  "atk-abh01a4:899_4": "Tappaṭipakkhatāya ananubodho.",
  "atk-abh01a4:899_5": "Aniccādīhi saddhiṁ yojetvā na bujjhatīti asambodho.",
  "atk-abh01a4:899_6": "Asantaṁ asamañca bujjhatītipi asambodho.",
  "atk-abh01a4:899_7": "Catusaccadhammaṁ nappaṭivijjhatīti appaṭivedho.",
  "atk-abh01a4:899_8": "Rūpādīsu ekadhammampi aniccādisāmaññato na saṅgaṇhātīti asaṁgāhanā.",
  "atk-abh01a4:899_9": "Tameva dhammaṁ na pariyogāhatīti apariyogāhanā.",
  "atk-abh01a4:899_10": "Na samaṁ pekkhatīti asamapekkhaṇā.",
  "atk-abh01a4:899_11": "Dhammānaṁ sabhāvaṁ pati na apekkhatīti apaccavekkhaṇā.",
  "atk-abh01a4:900_0": "Kusalākusalakammesu viparītavuttiyā sabhāvaggahaṇābhāvena vā ekampi kammaṁ etassa paccakkhaṁ natthi, sayaṁ vā kassaci kammassa paccakkhakaraṇaṁ nāma na hotīti appaccakkhakammaṁ.",
  "atk-abh01a4:900_1": "Yaṁ etasmiṁ anuppajjamāne cittasantānaṁ mejjhaṁ bhaveyya, suci, vodānaṁ, taṁ duṭṭhaṁ mejjhaṁ imināti dummejjhaṁ.",
  "atk-abh01a4:900_2": "Bālānaṁ bhāvoti bālyaṁ.",
  "atk-abh01a4:900_3": "Muyhatīti moho.",
  "atk-abh01a4:900_4": "Balavataro moho pamoho.",
  "atk-abh01a4:900_5": "Samantato muyhatīti sammoho.",
  "atk-abh01a4:900_6": "Vijjāya paṭipakkhabhāvato na vijjāti avijjā.",
  "atk-abh01a4:900_7": "Oghayogattho vuttoyeva.",
  "atk-abh01a4:900_8": "Thāmagataṭṭhena anusetīti anusayo.",
  "atk-abh01a4:900_9": "Cittaṁ pariyuṭṭhāti, abhibhavatīti pariyuṭṭhānaṁ.",
  "atk-abh01a4:900_10": "Hitaggahaṇābhāvena hitābhimukhaṁ gantuṁ na sakkoti, aññadatthu laṅgatiyevāti laṅgī;",
  "atk-abh01a4:900_11": "khañjatīti attho.",
  "atk-abh01a4:900_12": "Durugghāṭanaṭṭhena vā laṅgī.",
  "atk-abh01a4:900_13": "Yathā hi mahāpalighasaṅkhātā laṅgī durugghāṭā hoti, evamayampi laṅgī viyāti laṅgī.",
  "atk-abh01a4:900_14": "Sesaṁ uttānatthameva.",
  "atk-abh01a4:900_15": "Saṅgahavārasuññatavārāpi heṭṭhā vuttanayeneva atthato veditabbāti.",
  "atk-abh01a4:901_0": "Dutiyacittaṁ",
  "atk-abh01a4:902_0": "399.",
  "atk-abh01a4:902_1": "Dutiyacitte sasaṅkhārenāti padaṁ visesaṁ.",
  "atk-abh01a4:902_2": "Tampi heṭṭhā vuttatthameva.",
  "atk-abh01a4:902_3": "Idaṁ pana cittaṁ kiñcāpi chasu ārammaṇesu somanassitassa lobhaṁ uppādetvā ‘satto satto’tiādinā nayena parāmasantassa uppajjati, tathāpi sasaṅkhārikattā sappayogena saupāyena uppajjanato –",
  "atk-abh01a4:902_4": "yadā kulaputto micchādiṭṭhikassa kulassa kumārikaṁ pattheti.",
  "atk-abh01a4:902_5": "Te ca ‘aññadiṭṭhikā tumhe’ti kumārikaṁ na denti.",
  "atk-abh01a4:902_6": "Athaññe ñātakā ‘yaṁ tumhe karotha tamevāyaṁ karissatī’ti dāpenti.",
  "atk-abh01a4:902_7": "So tehi saddhiṁ titthiye upasaṅkamati.",
  "atk-abh01a4:902_8": "Āditova vematiko hoti.",
  "atk-abh01a4:902_9": "Gacchante gacchante kāle etesaṁ kiriyā manāpāti laddhiṁ roceti, diṭṭhiṁ gaṇhāti –",
  "atk-abh01a4:902_10": "evarūpe kāle idaṁ labbhatīti veditabbaṁ.",
  "atk-abh01a4:903_0": "Yevāpanakesu panettha thinamiddhaṁ adhikaṁ.",
  "atk-abh01a4:903_1": "Tattha thinanatā ‘thinaṁ’.",
  "atk-abh01a4:903_2": "Middhanatā ‘middhaṁ’;",
  "atk-abh01a4:903_3": "anussāhasaṁhananatā asattivighāto cāti attho.",
  "atk-abh01a4:903_4": "Thinañca middhañca thinamiddhaṁ.",
  "atk-abh01a4:903_5": "Tattha thinaṁ anussāhalakkhaṇaṁ, vīriyavinodanarasaṁ, saṁsīdanapaccupaṭṭhānaṁ.",
  "atk-abh01a4:903_6": "Middhaṁ akammaññatālakkhaṇaṁ, onahanarasaṁ, līnabhāvapaccupaṭṭhānaṁ pacalāyikāniddāpaccupaṭṭhānaṁ vā.",
  "atk-abh01a4:903_7": "Ubhayampi aratitandīvijambhitādīsu ayonisomanasikārapadaṭṭhānanti.",
  "atk-abh01a4:904_0": "Tatiyacittaṁ",
  "atk-abh01a4:905_0": "400.",
  "atk-abh01a4:905_1": "Tatiyaṁ chasu ārammaṇesu somanassitassa lobhaṁ uppādetvā ‘satto satto’tiādinā nayena aparāmasantassa nārāyaṇavirājanamallayuddhanaṭasamajjādīni passato manāpiyasaddasavanādipasutassa vā uppajjati.",
  "atk-abh01a4:905_2": "Idha mānena saddhiṁ pañca apaṇṇakaṅgāni honti.",
  "atk-abh01a4:905_3": "Tattha maññatīti ‘māno’.",
  "atk-abh01a4:905_4": "So unnatilakkhaṇo, sampaggaharaso, ketukamyatāpaccupaṭṭhāno, diṭṭhivippayuttalobhapadaṭṭhāno, ummādo viya daṭṭhabboti.",
  "atk-abh01a4:906_0": "Catutthacittaṁ",
  "atk-abh01a4:907_0": "402.",
  "atk-abh01a4:907_1": "Catutthaṁ vuttappakāresu eva ṭhānesu yadā sīse kheḷaṁ khipanti, pādapaṁsuṁ okiranti, tadā tassa pariharaṇatthaṁ saussāhena antarantarā olokentānaṁ rājanāṭakesu nikkhantesu ussāraṇāya vattamānāya tena tena chiddena olokentānañcāti evamādīsu ṭhānesu uppajjati.",
  "atk-abh01a4:907_2": "Idha pana thinamiddhehi saddhiṁ satta yevāpanakā honti.",
  "atk-abh01a4:907_3": "Ubhayatthāpi micchādiṭṭhi parihāyati.",
  "atk-abh01a4:907_4": "Taṁ ṭhapetvā sesānaṁ vasena dhammagaṇanā veditabbāti.",
  "atk-abh01a4:908_0": "Pañcamacittaṁ",
  "atk-abh01a4:909_0": "403.",
  "atk-abh01a4:909_1": "Pañcamaṁ chasu ārammaṇesu vedanāvasena majjhattassa lobhaṁ uppādetvā ‘satto satto’tiādinā nayena parāmasantassa uppajjati.",
  "atk-abh01a4:909_2": "Somanassaṭṭhāne panettha upekkhāvedanā hoti, pītipadaṁ parihāyati.",
  "atk-abh01a4:909_3": "Sesaṁ sabbaṁ paṭhamacittasadisameva.",
  "atk-abh01a4:910_0": "Chaṭṭhacittādi",
  "atk-abh01a4:911_0": "409-412.",
  "atk-abh01a4:911_1": "Chaṭṭhasattamaṭṭhamānipi vedanaṁ parivattetvā pītipadañca hāpetvā dutiyatatiyacatutthesu vuttanayeneva veditabbāni.",
  "atk-abh01a4:911_2": "Imesu aṭṭhasu lobhasahagatacittesu sahajātādhipati ārammaṇādhipatīti dvepi adhipatayo labbhanti.",
  "atk-abh01a4:912_0": "Navamacittaṁ",
  "atk-abh01a4:913_0": "413.",
  "atk-abh01a4:913_1": "Navamaṁ chasu ārammaṇesu domanassitassa paṭighaṁ uppādayato uppajjati.",
  "atk-abh01a4:913_2": "Tassa samayavavatthānavāre tāva duṭṭhu mano, hīnavedanattā vā kucchitaṁ manoti dummano;",
  "atk-abh01a4:913_3": "dummanassa bhāvo domanassaṁ.",
  "atk-abh01a4:913_4": "Tena sahagatanti domanassasahagataṁ.",
  "atk-abh01a4:913_5": "Asampiyāyanabhāvena ārammaṇasmiṁ paṭihaññatīti paṭighaṁ.",
  "atk-abh01a4:913_6": "Tena sampayuttanti paṭighasampayuttaṁ.",
  "atk-abh01a4:914_0": "Dhammuddese tīsupi ṭhānesu domanassavedanāva āgatā.",
  "atk-abh01a4:914_1": "Tattha vedanāpadaṁ vuttameva.",
  "atk-abh01a4:914_2": "Tathā dukkhadomanassapadāni lakkhaṇādito pana aniṭṭhārammaṇānubhavanalakkhaṇaṁ domanassaṁ, yathātathā vā aniṭṭhākārasambhogarasaṁ, cetasikābādhapaccupaṭṭhānaṁ, ekanteneva hadayavatthupadaṭṭhānaṁ.",
  "atk-abh01a4:915_0": "Mūlakammapathesu yathā purimacittesu lobho hoti, abhijjhā hotīti āgataṁ, evaṁ doso hoti, byāpādo hotīti vuttaṁ.",
  "atk-abh01a4:915_1": "Tattha dussanti tena, sayaṁ vā dussati, dussanamattameva vā tanti doso so caṇḍikkalakkhaṇo pahaṭāsiviso viya, visappanaraso visanipāto viya, attano nissayadahanaraso vā dāvaggi viya, dussanapaccupaṭṭhāno laddhokāso viya sapatto, āghātavatthupadaṭṭhāno visasaṁsaṭṭhapūtimuttaṁ viya daṭṭhabbo.",
  "atk-abh01a4:916_0": "Byāpajjati tena cittaṁ, pūtibhāvaṁ upagacchati, byāpādayati vā vinayācārarūpasampattihitasukhādīnīti byāpādo.",
  "atk-abh01a4:916_1": "Atthato panesa dosoyeva.",
  "atk-abh01a4:916_2": "Idha padapaṭipāṭiyā ekūnatiṁsa padāni honti.",
  "atk-abh01a4:916_3": "Aggahitaggahaṇena cuddasa.",
  "atk-abh01a4:916_4": "Tesaṁ vasena savibhattikāvibhattikarāsibhedo veditabbo.",
  "atk-abh01a4:917_0": "Yevāpanakesu chandādhimokkhamanasikārauddhaccāni niyatāni.",
  "atk-abh01a4:917_1": "Issāmacchariyakukkuccesu pana aññatarena saddhiṁ pañca pañca hutvāpi uppajjanti.",
  "atk-abh01a4:917_2": "Evamepi tayo dhammā aniyatayevāpanakā nāma.",
  "atk-abh01a4:917_3": "Tesu issatīti ‘issā’.",
  "atk-abh01a4:917_4": "Sā parasampattīnaṁ usūyanalakkhaṇā, tattheva anabhiratirasā, tato vimukhabhāvapaccupaṭṭhānā, parasampattipadaṭṭhānā.",
  "atk-abh01a4:917_5": "Saṁyojananti daṭṭhabbā.",
  "atk-abh01a4:917_6": "Maccherabhāvo ‘macchariyaṁ’.",
  "atk-abh01a4:917_7": "Taṁ laddhānaṁ vā labhitabbānaṁ vā attano sampattīnaṁ nigūhanalakkhaṇaṁ, tāsaṁyeva parehi sādhāraṇabhāvaakkhamanarasaṁ, saṅkocanapaccupaṭṭhānaṁ kaṭukañcukatāpaccupaṭṭhānaṁ vā, attasampattipadaṭṭhānaṁ.",
  "atk-abh01a4:917_8": "Cetaso virūpabhāvoti daṭṭhabbaṁ.",
  "atk-abh01a4:917_9": "Kucchitaṁ kataṁ kukataṁ.",
  "atk-abh01a4:917_10": "Tassa bhāvo ‘kukkuccaṁ’.",
  "atk-abh01a4:917_11": "Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ.",
  "atk-abh01a4:917_12": "Dāsabyaṁ viya daṭṭhabbaṁ.",
  "atk-abh01a4:917_13": "Ayaṁ tāva uddesavāre viseso.",
  "atk-abh01a4:918_0": "415. Niddesavāre vedanāniddese asātaṁ sātapaṭipakkhavasena veditabbaṁ.",
  "atk-abh01a4:919_0": "418.",
  "atk-abh01a4:919_1": "Dosaniddese dussatīti doso.",
  "atk-abh01a4:919_2": "Dussanāti dussanākāro.",
  "atk-abh01a4:919_3": "Dussitattanti dussitabhāvo.",
  "atk-abh01a4:919_4": "Pakatibhāvavijahanaṭṭhena byāpajjanaṁ byāpatti.",
  "atk-abh01a4:919_5": "Byāpajjanāti byāpajjanākāro.",
  "atk-abh01a4:919_6": "Virujjhatīti virodho.",
  "atk-abh01a4:919_7": "Punappunaṁ virujjhatīti paṭivirodho.",
  "atk-abh01a4:919_8": "Viruddhākārapaṭiviruddhākāravasena vā idaṁ vuttaṁ.",
  "atk-abh01a4:919_9": "Caṇḍiko vuccati caṇḍo, thaddhapuggalo;",
  "atk-abh01a4:919_10": "tassa bhāvo caṇḍikkaṁ.",
  "atk-abh01a4:919_11": "Na etena suropitaṁ vacanaṁ hoti, duruttaṁ aparipuṇṇameva hotīti asuropo.",
  "atk-abh01a4:919_12": "Kuddhakāle hi paripuṇṇavacanaṁ nāma natthi.",
  "atk-abh01a4:919_13": "Sacepi kassaci hoti taṁ appamāṇaṁ.",
  "atk-abh01a4:919_14": "Apare pana assujananaṭṭhena assuropanato assuropoti vadanti.",
  "atk-abh01a4:919_15": "Taṁ akāraṇaṁ, somanassassāpi assujananato.",
  "atk-abh01a4:919_16": "Heṭṭhā vuttaattamanatāpaṭipakkhato na attamanatāti anattamanatā.",
  "atk-abh01a4:919_17": "Sā pana yasmā cittasseva, na sattassa, tasmā cittassāti vuttaṁ.",
  "atk-abh01a4:919_18": "Sesamettha saṅgahasuññatavāresu ca heṭṭhā vuttanayeneva veditabbanti.",
  "atk-abh01a4:920_0": "Dasamacittaṁ",
  "atk-abh01a4:921_0": "421.",
  "atk-abh01a4:921_1": "Dasamaṁ sasaṅkhārattā parehi ussāhitassa vā, paresaṁ vā aparādhaṁ sāritassa, sayameva vā paresaṁ aparādhaṁ anussaritvā kujjhamānassa uppajjati.",
  "atk-abh01a4:922_0": "Idhāpi padapaṭipāṭiyā ekūnatiṁsa, aggahitaggahaṇena ca cuddaseva padāni honti.",
  "atk-abh01a4:922_1": "Yevāpanakesu pana thinamiddhampi labbhati.",
  "atk-abh01a4:922_2": "Tasmā ettha vinā issāmacchariyakukkuccehi cattāri apaṇṇakaṅgāni thinamiddhanti ime cha issādīnaṁ uppattikāle tesu aññatarena saddhiṁ satta yevāpanakā ekakkhaṇe uppajjanti.",
  "atk-abh01a4:922_3": "Sesaṁ sabbaṁ sabbavāresu navamasadisameva.",
  "atk-abh01a4:922_4": "Imesu pana dvīsu domanassacittesu sahajātādhipatiyeva labbhati, na ārammaṇādhipati.",
  "atk-abh01a4:922_5": "Na hi kuddho kiñci garuṁ karotīti.",
  "atk-abh01a4:923_0": "Ekādasamacittaṁ",
  "atk-abh01a4:924_0": "422.",
  "atk-abh01a4:924_1": "Ekādasamaṁ chasu ārammaṇesu vedanāvasena majjhattassa kaṅkhāpavattikāle uppajjati.",
  "atk-abh01a4:924_2": "Tassa samayavavatthāne vicikicchāsampayuttanti padaṁ apubbaṁ.",
  "atk-abh01a4:924_3": "Tassattho –",
  "atk-abh01a4:924_4": "vicikicchāya sampayuttanti vicikicchāsampayuttaṁ.",
  "atk-abh01a4:924_5": "Dhammuddese ‘vicikicchā hotī’ti padameva viseso.",
  "atk-abh01a4:924_6": "Tattha vigatā cikicchāti vicikicchā.",
  "atk-abh01a4:924_7": "Sabhāvaṁ vā vicinanto etāya kicchati kilamatīti vicikicchā.",
  "atk-abh01a4:924_8": "Sā saṁsayalakkhaṇā, kampanarasā, anicchayapaccupaṭṭhānā anekaṁsagāhapaccupaṭṭhānā vā, ayonisomanasikārapadaṭṭhānā.",
  "atk-abh01a4:924_9": "Paṭipattiantarāyakarāti daṭṭhabbā.",
  "atk-abh01a4:925_0": "Idha padapaṭipāṭiyā tevīsati padāni honti.",
  "atk-abh01a4:925_1": "Aggahitaggahaṇena cuddasa.",
  "atk-abh01a4:925_2": "Tesaṁ vasena savibhattikāvibhattikarāsivinicchayo veditabbo.",
  "atk-abh01a4:925_3": "Manasikāro uddhaccanti dveyeva yevāpanakā.",
  "atk-abh01a4:926_0": "424.",
  "atk-abh01a4:926_1": "Niddesavārassa cittassekaggatāniddese yasmā idaṁ dubbalaṁ cittaṁ pavattiṭṭhitimattakamevettha hoti, tasmā ‘saṇṭhitī’tiādīni avatvā cittassa ‘ṭhitī’ti ekameva padaṁ vuttaṁ.",
  "atk-abh01a4:926_2": "Teneva ca kāraṇena uddesavārepi ‘samādhindriya’ntiādi na vuttaṁ.",
  "atk-abh01a4:927_0": "425.",
  "atk-abh01a4:927_1": "Vicikicchāniddese kaṅkhanavasena kaṅkhā.",
  "atk-abh01a4:927_2": "Kaṅkhāya āyanāti kaṅkhāyanā.",
  "atk-abh01a4:927_3": "Purimakaṅkhā hi uttarakaṅkhaṁ āneti nāma.",
  "atk-abh01a4:927_4": "Ākāravasena vā etaṁ vuttaṁ.",
  "atk-abh01a4:927_5": "Kaṅkhāsamaṅgicittaṁ kaṅkhāya āyitattā kaṅkhāyitaṁ nāma.",
  "atk-abh01a4:927_6": "Tassa bhāvo kaṅkhāyitattaṁ.",
  "atk-abh01a4:927_7": "Vimatīti namati.",
  "atk-abh01a4:927_8": "Vicikicchā vuttatthā eva.",
  "atk-abh01a4:927_9": "Kampanaṭṭhena dvidhā eḷayatīti dveḷhakaṁ.",
  "atk-abh01a4:927_10": "Paṭipattinivāraṇena dvidhāpatho viyāti dvedhāpatho.",
  "atk-abh01a4:927_11": "‘Niccaṁ nu kho idaṁ, aniccaṁ nu kho’tiādipavattiyā ekasmiṁ ākāre saṇṭhātuṁ asamatthatāya samantato setīti saṁsayo.",
  "atk-abh01a4:927_12": "Ekaṁsaṁ gahetuṁ asamatthatāya na ekaṁsaggāhoti anekaṁsaggāho.",
  "atk-abh01a4:927_13": "Nicchetuṁ asakkontī ārammaṇato osakkatīti āsappanā.",
  "atk-abh01a4:927_14": "Ogāhituṁ asakkontī parisamantato sappatīti parisappanā.",
  "atk-abh01a4:927_15": "Pariyogāhituṁ asamatthatāya apariyogāhanā.",
  "atk-abh01a4:927_16": "Nicchayavasena ārammaṇe pavattituṁ asamatthatāya thambhitattaṁ;",
  "atk-abh01a4:927_17": "cittassa thaddhabhāvoti attho.",
  "atk-abh01a4:927_18": "Vicikicchā hi uppajjitvā cittaṁ thaddhaṁ karoti.",
  "atk-abh01a4:927_19": "Yasmā panesā uppajjamānā ārammaṇaṁ gahetvā manaṁ vilikhantī viya, tasmā manovilekhoti vuttā.",
  "atk-abh01a4:927_20": "Sesaṁ sabbattha uttānatthameva.",
  "atk-abh01a4:928_0": "Dvādasamacittaṁ",
  "atk-abh01a4:929_0": "427.",
  "atk-abh01a4:929_1": "Dvādasamassa samayavavatthāne uddhaccena sampayuttanti uddhaccasampayuttaṁ.",
  "atk-abh01a4:929_2": "Idañhi cittaṁ chasu ārammaṇesu vedanāvasena majjhattaṁ hutvā uddhataṁ hoti.",
  "atk-abh01a4:929_3": "Idha dhammuddese ‘vicikicchā’-ṭhāne ‘uddhaccaṁ hotī’ti āgataṁ.",
  "atk-abh01a4:929_4": "Padapaṭipāṭiyā aṭṭhavīsati padāni honti.",
  "atk-abh01a4:929_5": "Aggahitaggahaṇena cuddasa.",
  "atk-abh01a4:929_6": "Tesaṁ vasena savibhattikāvibhattikarāsividhānaṁ veditabbaṁ.",
  "atk-abh01a4:929_7": "Adhimokkho manasikāroti dveyeva yevāpanakā.",
  "atk-abh01a4:930_0": "429.",
  "atk-abh01a4:930_1": "Niddesavārassa uddhaccaniddese cittassāti na sattassa, na posassa.",
  "atk-abh01a4:930_2": "Uddhaccanti uddhatākāro.",
  "atk-abh01a4:930_3": "Na vūpasamoti avūpasamo.",
  "atk-abh01a4:930_4": "Ceto vikkhipatīti cetasovikkhepo.",
  "atk-abh01a4:930_5": "Bhantattaṁ cittassāti cittassa bhantabhāvo, bhantayānabhantagoṇādīni viya.",
  "atk-abh01a4:930_6": "Iminā ekārammaṇasmiṁyeva vipphandanaṁ kathitaṁ.",
  "atk-abh01a4:930_7": "Uddhaccañhi ekārammaṇe vipphandati, vicikicchā nānārammaṇe.",
  "atk-abh01a4:930_8": "Sesaṁ sabbavāresu heṭṭhā vuttanayeneva veditabbaṁ.",
  "atk-abh01a4:931_0": "Idāni imasmiṁ cittadvaye pakiṇṇakavinicchayo hoti.",
  "atk-abh01a4:931_1": "‘Ārammaṇe pavaṭṭanakacittāni nāma katī’ti?",
  "atk-abh01a4:931_2": "Hi vutte ‘imāneva dve’ti vattabbaṁ.",
  "atk-abh01a4:931_3": "Tattha vicikicchāsahagataṁ ekantena pavaṭṭati, uddhaccasahagataṁ pana laddhādhimokkhattā laddhapatiṭṭhaṁ pavaṭṭati.",
  "atk-abh01a4:931_4": "Yathā hi vaṭṭacaturassesu dvīsu maṇīsu pabbhāraṭṭhāne pavaṭṭetvā vissaṭṭhesu vaṭṭamaṇi ekanteneva pavaṭṭati, caturasso patiṭṭhāya patiṭṭhāya pavaṭṭati, evaṁsampadamidaṁ veditabbaṁ.",
  "atk-abh01a4:931_5": "Sabbesupi hīnādibhedo na uddhaṭo, sabbesaṁ ekantahīnattā.",
  "atk-abh01a4:931_6": "Sahajātādhipati labbhamānopi na uddhaṭo, heṭṭhā dassitanayattā.",
  "atk-abh01a4:931_7": "Ñāṇābhāvato panettha vīmaṁsādhipati nāma natthi.",
  "atk-abh01a4:931_8": "Pacchimadvaye sesopi natthi eva. Kasmā?",
  "atk-abh01a4:931_9": "Kañci dhammaṁ dhuraṁ katvā anuppajjanato, paṭṭhāne ca paṭisiddhato.",
  "atk-abh01a4:932_0": "Imehi pana dvādasahipi akusalacittehi kamme āyūhite, ṭhapetvā uddhaccasahagataṁ, sesāni ekādaseva paṭisandhiṁ ākaḍḍhanti.",
  "atk-abh01a4:932_1": "Vicikicchāsahagate aladdhādhimokkhe dubbalepi paṭisandhiṁ ākaḍḍhamāne uddhaccasahagataṁ laddhādhimokkhaṁ balavaṁ kasmā nākaḍḍhatīti?",
  "atk-abh01a4:932_2": "Dassanena pahātabbābhāvato.",
  "atk-abh01a4:932_3": "Yadi hi ākaḍḍheyya ‘dassanenapahātabba’-padavibhaṅge āgaccheyya, tasmā, ṭhapetvā taṁ, sesāni ekādasa ākaḍḍhanti.",
  "atk-abh01a4:932_4": "Tesu hi yena kenaci kamme āyūhite tāya cetanāya catūsu apāyesu paṭisandhi hoti.",
  "atk-abh01a4:932_5": "Akusalavipākesu ahetukamanoviññāṇadhātuupekkhāsahagatāya paṭisandhiṁ gaṇhāti.",
  "atk-abh01a4:932_6": "Itarassāpi ettheva paṭisandhidānaṁ bhaveyya.",
  "atk-abh01a4:932_7": "Yasmā panetaṁ natthi, tasmā ‘dassanenapahātabba’-padavibhaṅge nāgatanti.",
  "atk-abh01a4:933_0": "Akusalā dhammātipadassa vaṇṇanā niṭṭhitā.",
  "atk-abh01a4:934_0": "Abyākatapadaṁ",
  "atk-abh01a4:935_0": "Ahetukakusalavipāko",
  "atk-abh01a4:936_0": "431.",
  "atk-abh01a4:936_1": "Idāni abyākatapadaṁ bhājetvā dassetuṁ katame dhammā abyākatātiādi āraddhaṁ.",
  "atk-abh01a4:936_2": "Tattha catubbidhaṁ abyākataṁ –",
  "atk-abh01a4:936_3": "vipākaṁ kiriyaṁ rūpaṁ nibbānanti.",
  "atk-abh01a4:936_4": "Tesu vipākābyākataṁ.",
  "atk-abh01a4:936_5": "Vipākābyākatepi kusalavipākaṁ.",
  "atk-abh01a4:936_6": "Tasmimpi parittavipākaṁ.",
  "atk-abh01a4:936_7": "Tasmimpi ahetukaṁ.",
  "atk-abh01a4:936_8": "Tasmimpi pañcaviññāṇaṁ.",
  "atk-abh01a4:936_9": "Tasmimpi dvārapaṭipāṭiyā cakkhuviññāṇaṁ .",
  "atk-abh01a4:936_10": "Tassāpi, ṭhapetvā dvārārammaṇādisādhāraṇapaccayaṁ, asādhāraṇakammapaccayavaseneva uppattiṁ dīpetuṁ kāmāvacarassa kusalassa kammassa katattātiādi vuttaṁ.",
  "atk-abh01a4:936_11": "Tattha katattāti katakāraṇā.",
  "atk-abh01a4:936_12": "Upacitattāti ācitattā, vaḍḍhitakāraṇā.",
  "atk-abh01a4:936_13": "Cakkhuviññāṇanti kāraṇabhūtassa cakkhussa viññāṇaṁ, cakkhuto vā pavattaṁ, cakkhusmiṁ vā nissitaṁ viññāṇanti cakkhuviññāṇaṁ.",
  "atk-abh01a4:936_14": "Parato sotaviññāṇādīsupi eseva nayo.",
  "atk-abh01a4:937_0": "Tattha cakkhusannissitarūpavijānanalakkhaṇaṁ cakkhuviññāṇaṁ, rūpamattārammaṇarasaṁ, rūpābhimukhabhāvapaccupaṭṭhānaṁ , rūpārammaṇāya kiriyamanodhātuyā apagamapadaṭṭhānaṁ.",
  "atk-abh01a4:937_1": "Parato āgatāni sotādisannissitasaddādivijānanalakkhaṇāni sotaghānajivhākāyaviññāṇāni saddādimattārammaṇarasāni, saddādiabhimukhabhāvapaccupaṭṭhānāni, saddādiārammaṇānaṁ kiriyamanodhātūnaṁ apagamapadaṭṭhānāni.",
  "atk-abh01a4:938_0": "Idha padapaṭipāṭiyā dasa padāni honti.",
  "atk-abh01a4:938_1": "Aggahitaggahaṇena satta.",
  "atk-abh01a4:938_2": "Tesu pañca avibhattikāni, dve savibhattikāni.",
  "atk-abh01a4:938_3": "Tesu cittaṁ phassapañcakavasena ceva indriyavasena ca dvīsu ṭhānesu vibhattiṁ gacchati, vedanā phassapañcakajhānaṅgaindriyavasena tīsuyeva.",
  "atk-abh01a4:938_4": "Rāsayopi imeva tayo honti.",
  "atk-abh01a4:938_5": "Yevāpanako eko manasikāro eva.",
  "atk-abh01a4:939_0": "436.",
  "atk-abh01a4:939_1": "Niddesavāre cakkhuviññāṇaṁ paṇḍaranti vatthuto vuttaṁ.",
  "atk-abh01a4:939_2": "Kusalañhi attano parisuddhatāya paṇḍaraṁ nāma, akusalaṁ bhavaṅganissandena, vipākaṁ vatthupaṇḍarattā.",
  "atk-abh01a4:940_0": "439.",
  "atk-abh01a4:940_1": "Cittassekaggatāniddese cittassa ṭhitīti ekameva padaṁ vuttaṁ.",
  "atk-abh01a4:940_2": "Idampi hi dubbalaṁ cittaṁ pavattiṭṭhitimattamevettha labbhati, ‘saṇṭhitiavaṭṭhiti’-bhāvaṁ pāpuṇituṁ na sakkoti.",
  "atk-abh01a4:940_3": "Saṅgahavāre jhānaṅgamaggaṅgāni na uddhaṭāni. Kasmā?",
  "atk-abh01a4:940_4": "Vitakkapacchimakañhi jhānaṁ nāma, hetupacchimako maggo nāma.",
  "atk-abh01a4:940_5": "Pakatiyā avitakkacitte jhānaṅgaṁ na labbhati, ahetukacitte ca maggaṅgāni.",
  "atk-abh01a4:940_6": "Tasmā idha ubhayampi na uddhaṭaṁ.",
  "atk-abh01a4:940_7": "Saṅkhārakkhandhopettha caturaṅgikoyeva bhājito.",
  "atk-abh01a4:940_8": "Suññatavāro pākatikoyeva.",
  "atk-abh01a4:940_9": "Sotaviññāṇādiniddesāpi imināva nayena veditabbā.",
  "atk-abh01a4:941_0": "Kevalañhi cakkhuviññāṇādīsu ‘upekkhā’ bhājitā, kāyaviññāṇe ‘sukha’nti, ayamettha viseso.",
  "atk-abh01a4:941_1": "Sopi ca ghaṭṭanavasena hotīti veditabbo.",
  "atk-abh01a4:941_2": "Cakkhudvārādīsu hi catūsu upādārūpameva upādārūpaṁ ghaṭṭeti, upādārūpeyeva upādārūpaṁ ghaṭṭente paṭighaṭṭanānighaṁso balavā na hoti.",
  "atk-abh01a4:941_3": "Catunnaṁ adhikaraṇīnaṁ upari cattāro kappāsapicupiṇḍe ṭhapetvā picupiṇḍeheva pahatakālo viya phuṭṭhamattameva hoti.",
  "atk-abh01a4:941_4": "Vedanā majjhattaṭṭhāne tiṭṭhati.",
  "atk-abh01a4:941_5": "Kāyadvāre pana bahiddhā mahābhūtārammaṇaṁ ajjhattikakāyapasādaṁ ghaṭṭetvā pasādapaccayesu mahābhūtesu paṭihaññati.",
  "atk-abh01a4:941_6": "Yathā adhikaraṇīmatthake kappāsapicupiṇḍaṁ ṭhapetvā kūṭena paharantassa kappāsapicupiṇḍaṁ chinditvā kūṭaṁ adhikaraṇiṁ gaṇhatīti, nighaṁso balavā hoti, evameva paṭighaṭṭanānighaṁso balavā hoti.",
  "atk-abh01a4:941_7": "Iṭṭhe ārammaṇe sukhasahagataṁ kāyaviññāṇaṁ uppajjati, aniṭṭhe dukkhasahagataṁ.",
  "atk-abh01a4:942_0": "Imesaṁ pana pañcannaṁ cittānaṁ vatthudvārārammaṇāni nibaddhāneva honti, vatthādisaṅkamanaṁ nāmettha natthi.",
  "atk-abh01a4:942_1": "Kusalavipākacakkhuviññāṇañhi cakkhupasādaṁ vatthuṁ katvā iṭṭhe ca iṭṭhamajjhatte ca catusamuṭṭhānikarūpārammaṇe dassanakiccaṁ sādhayamānaṁ cakkhudvāre ṭhatvā vipaccati.",
  "atk-abh01a4:942_2": "Sotaviññāṇādīni sotapasādādīni vatthuṁ katvā iṭṭhaiṭṭhamajjhattesu saddādīsu savanaghāyanasāyanaphusanakiccāni sādhayamānāni sotadvārādīsu ṭhatvā vipaccanti.",
  "atk-abh01a4:942_3": "Saddo panettha dvisamuṭṭhānikoyeva hoti.",
  "atk-abh01a4:943_0": "455.",
  "atk-abh01a4:943_1": "Manodhātuniddese sabhāvasuññatanissattaṭṭhena manoyeva dhātu manodhātu.",
  "atk-abh01a4:943_2": "Sā cakkhuviññāṇādīnaṁ anantaraṁ rūpādivijānanalakkhaṇā, rūpādīnaṁ sampaṭicchanarasā, tathābhāvapaccupaṭṭhānā, cakkhuviññāṇādiapagamapadaṭṭhānā .",
  "atk-abh01a4:943_3": "Idha dhammuddese dvādasa padāni honti.",
  "atk-abh01a4:943_4": "Aggahitaggahaṇena nava.",
  "atk-abh01a4:943_5": "Tesu satta avibhattikāni dve savibhattikāni.",
  "atk-abh01a4:943_6": "Adhimokkho manasikāroti dve yevāpanakā.",
  "atk-abh01a4:943_7": "Vitakkaniddeso abhiniropanaṁ pāpetvā ṭhapito.",
  "atk-abh01a4:943_8": "Yasmā panetaṁ cittaṁ neva kusalaṁ nākusalaṁ, tasmā sammāsaṅkappoti vā micchāsaṅkappoti vā na vuttaṁ.",
  "atk-abh01a4:943_9": "Saṅgahavāre labbhamānampi jhānaṅgaṁ pañcaviññāṇasote patitvā gatanti.",
  "atk-abh01a4:943_10": "Maggaṅgaṁ pana na labbhatiyevāti na uddhaṭaṁ.",
  "atk-abh01a4:943_11": "Suññatavāro pākatikoyeva.",
  "atk-abh01a4:943_12": "Imassa cittassa vatthu nibaddhaṁ hadayavatthumeva hoti.",
  "atk-abh01a4:943_13": "Dvārārammaṇāni anibaddhāni.",
  "atk-abh01a4:943_14": "Tattha kiñcāpi dvārārammaṇāni saṅkamanti, ṭhānaṁ pana ekaṁ.",
  "atk-abh01a4:943_15": "Sampaṭicchanakiccameva hetaṁ hoti.",
  "atk-abh01a4:943_16": "Idañhi pañcadvāre pañcasu ārammaṇesu sampaṭicchanaṁ hutvā vipaccati.",
  "atk-abh01a4:943_17": "Kusalavipākesu cakkhuviññāṇādīsu niruddhesu taṁsamanantarā tāneva ṭhānappattāni rūpārammaṇādīni sampaṭicchati.",
  "atk-abh01a4:944_0": "469.",
  "atk-abh01a4:944_1": "Manoviññāṇadhātuniddesesu paṭhamamanoviññāṇadhātuyaṁ ‘pīti’padaṁ adhikaṁ.",
  "atk-abh01a4:944_2": "Vedanāpi ‘somanassa’-vedanā hoti.",
  "atk-abh01a4:944_3": "Ayañhi iṭṭhārammaṇasmiṁyeva pavattati.",
  "atk-abh01a4:944_4": "Dutiyamanoviññāṇadhātu iṭṭhamajjhattārammaṇe.",
  "atk-abh01a4:944_5": "Tasmā tattha ‘upekkhā’ vedanā hotīti.",
  "atk-abh01a4:944_6": "Padāni manodhātuniddesasadisāneva.",
  "atk-abh01a4:944_7": "Ubhayatthāpi pañcaviññāṇasote patitvā gatattāyeva jhānaṅgāni na uddhaṭāni.",
  "atk-abh01a4:944_8": "Maggaṅgāni alābhatoyeva.",
  "atk-abh01a4:944_9": "Sesaṁ sabbattha vuttanayeneva veditabbaṁ.",
  "atk-abh01a4:944_10": "Lakkhaṇādito panesā duvidhāpi manoviññāṇadhātu ahetukavipākā, chaḷārammaṇavijānanalakkhaṇā, santīraṇādirasā, tathābhāvapaccupaṭṭhānā, hadayavatthupadaṭṭhānāti veditabbā.",
  "atk-abh01a4:945_0": "Tattha paṭhamā dvīsu ṭhānesu vipaccati.",
  "atk-abh01a4:945_1": "Sā hi pañcadvāre kusalavipākacakkhuviññāṇādianantaraṁ, vipākamanodhātuyā taṁ ārammaṇaṁ sampaṭicchitvā niruddhāya, tasmiṁ yevārammaṇe santīraṇakiccaṁ sādhayamānā pañcasu dvāresu ṭhatvā vipaccati.",
  "atk-abh01a4:945_2": "Chasu dvāresu pana balavārammaṇe tadārammaṇā hutvā vipaccati. Kathaṁ?",
  "atk-abh01a4:945_3": "Yathā hi caṇḍasote, tiriyaṁ nāvāya gacchantiyā, udakaṁ chijjitvā thokaṁ ṭhānaṁ nāvaṁ anubandhitvā yathāsotameva gacchati, evameva chasu dvāresu balavārammaṇe palobhayamāne āpāthagate javanaṁ javati.",
  "atk-abh01a4:945_4": "Tasmiṁ javite bhavaṅgassa vāro.",
  "atk-abh01a4:945_5": "Idaṁ pana cittaṁ bhavaṅgassa vāraṁ adatvā javanena gahitārammaṇaṁ gahetvā ekaṁ dve cittavāre pavattitvā bhavaṅgameva otarati.",
  "atk-abh01a4:945_6": "Gavakkhandhe nadiṁ tarantepi evameva upamā vitthāretabbā.",
  "atk-abh01a4:945_7": "Evamesā yaṁ javanena gahitārammaṇaṁ tasseva gahitattā tadārammaṇaṁ nāma hutvā vipaccati.",
  "atk-abh01a4:946_0": "Dutiyā pana pañcasu ṭhānesu vipaccati. Kathaṁ?",
  "atk-abh01a4:946_1": "Manussaloke tāva jaccandhajaccabadhirajaccaeḷajaccummattakaubhatobyañjanakanapuṁsakānaṁ paṭisandhiggahaṇakāle paṭisandhi hutvā vipaccati.",
  "atk-abh01a4:946_2": "Paṭisandhiyā vītivattāya yāvatāyukaṁ bhavaṅgaṁ hutvā vipaccati.",
  "atk-abh01a4:946_3": "Iṭṭhamajjhatte pañcārammaṇavīthiyā santīraṇaṁ hutvā, balavārammaṇe chasu dvāresu tadārammaṇaṁ hutvā, maraṇakāle cuti hutvāti imesu pañcasu ṭhānesu vipaccatīti.",
  "atk-abh01a4:947_0": "Manoviññāṇadhātudvayaṁ niṭṭhitaṁ.",
  "atk-abh01a4:948_0": "Aṭṭhamahāvipākacittavaṇṇanā",
  "atk-abh01a4:949_0": "498.",
  "atk-abh01a4:949_1": "Idāni aṭṭhamahāvipākacittāni dassetuṁ puna katame dhammā abyākatātiādi āraddhaṁ.",
  "atk-abh01a4:949_2": "Tattha pāḷiyaṁ nayamattaṁ dassetvā sabbavārā saṁkhittā.",
  "atk-abh01a4:949_3": "Tesaṁ attho heṭṭhā vuttanayeneva veditabbo.",
  "atk-abh01a4:949_4": "Yo panettha viseso taṁ dassetuṁ alobho abyākatamūlantiādi vuttaṁ.",
  "atk-abh01a4:949_5": "Yampi na vuttaṁ taṁ evaṁ veditabbaṁ –",
  "atk-abh01a4:949_6": "yo hi kāmāvacarakusalesu kammadvārakammapathapuññakiriyavatthubhedo vutto so idha natthi. Kasmā?",
  "atk-abh01a4:949_7": "Aviññattijanakato avipākadhammato tathā appavattito ca.",
  "atk-abh01a4:949_8": "Yāpi tā yevāpanakesu karuṇāmuditā vuttā, tā sattārammaṇattā vipākesu na santi.",
  "atk-abh01a4:949_9": "Ekantaparittārammaṇāni hi kāmāvacaravipākāni.",
  "atk-abh01a4:949_10": "Na kevalañca karuṇāmuditā, viratiyopettha na santi.",
  "atk-abh01a4:949_11": "‘Pañca sikkhāpadāni kusalānevā’ti (vibha.",
  "atk-abh01a4:949_12": "715) hi vuttaṁ.",
  "atk-abh01a4:950_0": "Asaṅkhārasasaṅkhāravidhānañcettha kusalato ceva paccayabhedato ca veditabbaṁ.",
  "atk-abh01a4:950_1": "Asaṅkhārikassa hi kusalassa asaṅkhārikameva vipākaṁ, sasaṅkhārikassa sasaṅkhārikaṁ.",
  "atk-abh01a4:950_2": "Balavapaccayehi ca uppannaṁ asaṅkhārikaṁ, itarehi itaraṁ.",
  "atk-abh01a4:950_3": "Hīnādibhedepi imāni hīnamajjhimapaṇītehi chandādīhi anipphāditattā hīnamajjhimapaṇītāni nāma na honti.",
  "atk-abh01a4:950_4": "Hīnassa pana kusalassa vipākaṁ hīnaṁ, majjhimassa majjhimaṁ, paṇītassa paṇītaṁ.",
  "atk-abh01a4:950_5": "Adhipatino pettha na santi. Kasmā?",
  "atk-abh01a4:950_6": "Chandādīni dhuraṁ katvā anuppādetabbato.",
  "atk-abh01a4:950_7": "Sesaṁ sabbaṁ aṭṭhasu kusalesu vuttasadisameva.",
  "atk-abh01a4:951_0": "Idāni imesaṁ aṭṭhannaṁ mahāvipākacittānaṁ vipaccanaṭṭhānaṁ veditabbaṁ.",
  "atk-abh01a4:951_1": "Etāni hi catūsu ṭhānesu vipaccanti –",
  "atk-abh01a4:951_2": "paṭisandhiyaṁ, bhavaṅge, cutiyaṁ, tadārammaṇeti. Kathaṁ?",
  "atk-abh01a4:951_3": "Manussesu tāva kāmāvacaradevesu ca puññavantānaṁ duhetukatihetukānaṁ paṭisandhiggahaṇakāle paṭisandhi hutvā vipaccanti.",
  "atk-abh01a4:951_4": "Paṭisandhiyā vītivattāya pavatte saṭṭhipi asītipi vassāni asaṅkhyeyyampi āyukālaṁ bhavaṅgaṁ hutvā, balavārammaṇe chasu dvāresu tadārammaṇaṁ hutvā, maraṇakāle cuti hutvāti.",
  "atk-abh01a4:951_5": "Evaṁ catūsu ṭhānesu vipaccanti.",
  "atk-abh01a4:952_0": "Tattha sabbepi sabbaññubodhisattā pacchimapaṭisandhiggahaṇe paṭhamena somanassasahagatatihetukaasaṅkhārikamahāvipākacittena paṭisandhiṁ gaṇhanti.",
  "atk-abh01a4:952_1": "Taṁ pana mettāpubbabhāgacittassa vipākaṁ hoti.",
  "atk-abh01a4:952_2": "Tena dinnāya paṭisandhiyā asaṅkhyeyyaṁ āyu.",
  "atk-abh01a4:952_3": "Kālavasena pana pariṇamati.",
  "atk-abh01a4:952_4": "Mahāsīvatthero panāha –",
  "atk-abh01a4:952_5": "‘somanassasahagatato upekkhāsahagataṁ balavataraṁ.",
  "atk-abh01a4:952_6": "Tena paṭisandhiṁ gaṇhanti.",
  "atk-abh01a4:952_7": "Tena gahitapaṭisandhikā hi mahajjhāsayā honti.",
  "atk-abh01a4:952_8": "Dibbesupi ārammaṇesu uppilāvino na honti, tipiṭakacūḷanāgattherādayo viyā’ti .",
  "atk-abh01a4:952_9": "Aṭṭhakathāyaṁ pana –",
  "atk-abh01a4:952_10": "‘ayaṁ therassa manoratho,’‘natthi eta’nti paṭikkhipitvā ‘sabbaññubodhisattānaṁ hitūpacāro balavā hoti , tasmā mettāpubbabhāgakāmāvacarakusalavipākasomanassasahagatatihetukaasaṅkhārikacittena paṭisandhiṁ gaṇhantī’ti vuttaṁ.",
  "atk-abh01a4:953_0": "Vipākuddhārakathā",
  "atk-abh01a4:954_0": "Idāni vipākuddhārakathāya mātikā ṭhapetabbā –",
  "atk-abh01a4:954_1": "tipiṭakacūḷanāgatthero tāva āha –",
  "atk-abh01a4:954_2": "ekāya kusalacetanāya soḷasa vipākacittāni uppajjanti.",
  "atk-abh01a4:954_3": "Ettheva dvādasakamaggopi ahetukaṭṭhakampīti.",
  "atk-abh01a4:954_4": "Moravāpivāsī mahādattatthero panāha –",
  "atk-abh01a4:954_5": "ekāya kusalacetanāya dvādasa vipākacittāni uppajjanti.",
  "atk-abh01a4:954_6": "Ettheva dasakamaggopi ahetukaṭṭhakampīti.",
  "atk-abh01a4:954_7": "Tipiṭakamahādhammarakkhitatthero āha –",
  "atk-abh01a4:954_8": "ekāya kusalacetanāya dasa vipākacittāni uppajjanti, ettheva ahetukaṭṭhakanti.",
  "atk-abh01a4:955_0": "Imasmiṁ ṭhāne sāketapañhaṁ nāma gaṇhiṁsu.",
  "atk-abh01a4:955_1": "Sākete kira upāsakā sālāyaṁ nisīditvā ‘kiṁ nu kho ekāya cetanāya kamme āyūhite ekā paṭisandhi hoti udāhu nānā’ti?",
  "atk-abh01a4:955_2": "Pañhaṁ nāma samuṭṭhāpetvā nicchetuṁ asakkontā ābhidhammikatthere upasaṅkamitvā pucchiṁsu.",
  "atk-abh01a4:955_3": "Therā ‘yathā ekasmā ambabījā ekova aṅkuro nikkhamati, evaṁ ekāva paṭisandhi hotī’ti saññāpesuṁ.",
  "atk-abh01a4:955_4": "Athekadivasaṁ ‘kiṁ nu kho nānācetanāhi kamme āyūhite paṭisandhiyo nānā honti udāhu ekā’ti?",
  "atk-abh01a4:955_5": "Pañhaṁ samuṭṭhāpetvā nicchetuṁ asakkontā there pucchiṁsu.",
  "atk-abh01a4:955_6": "Therā ‘yathā bahūsu ambabījesu ropitesu bahū aṅkurā nikkhamanti, evaṁ bahukāva paṭisandhiyo hontī’ti saññāpesuṁ.",
  "atk-abh01a4:956_0": "Aparampi imasmiṁ ṭhāne ussadakittanaṁ nāma gahitaṁ.",
  "atk-abh01a4:956_1": "Imesañhi sattānaṁ lobhopi ussanno hoti, dosopi mohopi;",
  "atk-abh01a4:956_2": "alobhopi adosopi amohopi.",
  "atk-abh01a4:956_3": "Taṁ nesaṁ ussannabhāvaṁ ko niyāmetīti?",
  "atk-abh01a4:956_4": "Pubbahetu niyāmeti.",
  "atk-abh01a4:956_5": "Kammāyūhanakkhaṇeyeva nānattaṁ hoti. Kathaṁ?",
  "atk-abh01a4:956_6": "‘‘Yassa hi kammāyūhanakkhaṇe lobho balavā hoti alobho mando, adosāmohā balavanto dosamohā mandā, tassa mando alobho lobhaṁ pariyādātuṁ na sakkoti, adosāmohā pana balavanto dosamohe pariyādātuṁ sakkonti.",
  "atk-abh01a4:956_7": "Tasmā so tena kammena dinnapaṭisandhivasena nibbatto luddho hoti, sukhasīlo akkodhano, paññavā pana hoti vajirūpamañāṇo’’ti.",
  "atk-abh01a4:957_0": "‘Yassa pana kammāyūhanakkhaṇe lobhadosā balavanto honti alobhādosā mandā, amoho balavā moho mando, so purimanayeneva luddho ceva hoti duṭṭho ca, paññavā pana hoti vajirūpamañāṇo dattābhayatthero viya.",
  "atk-abh01a4:958_0": "‘Yassa pana kammāyūhanakkhaṇe lobhādosamohā balavanto honti itare mandā, so purimanayeneva luddho ceva hoti dandho ca, sukhasīlako pana hoti akkodhano.",
  "atk-abh01a4:959_0": "‘Tathā yassa kammāyūhanakkhaṇe tayopi lobhadosamohā balavanto honti alobhādayo mandā, so purimanayeneva luddho ceva hoti duṭṭho ca mūḷho ca.",
  "atk-abh01a4:960_0": "‘Yassa pana kammāyūhanakkhaṇe alobhadosamohā balavanto honti itare mandā, so purimanayeneva appakileso hoti, dibbārammaṇampi disvā niccalo, duṭṭho pana hoti dandhapañño cāti.",
  "atk-abh01a4:961_0": "‘Yassa pana kammāyūhanakkhaṇe alobhādosamohā balavanto honti itare mandā, so purimanayeneva aluddho ceva hoti, sukhasīlako ca, dandho pana hoti.",
  "atk-abh01a4:962_0": "‘Tathā yassa kammāyūhanakkhaṇe alobhadosāmohā balavanto honti itare mandā, so purimanayeneva aluddho ceva hoti paññavā ca, duṭṭho ca pana hoti kodhano.",
  "atk-abh01a4:963_0": "‘Yassa pana kammāyūhanakkhaṇe tayopi alobhādayo balavanto honti lobhādayo mandā, so mahāsaṅgharakkhitatthero viya aluddho aduṭṭho paññavā ca hotī’ti.",
  "atk-abh01a4:964_0": "Aparampi imasmiṁ ṭhāne hetukittanaṁ nāma gahitaṁ.",
  "atk-abh01a4:964_1": "Tihetukakammañhi tihetukampi duhetukampi ahetukampi vipākaṁ deti.",
  "atk-abh01a4:964_2": "Duhetukakammaṁ tihetukavipākaṁ na deti, itaraṁ deti.",
  "atk-abh01a4:964_3": "Tihetukakammena paṭisandhi tihetukāpi hoti, duhetukāpi;",
  "atk-abh01a4:964_4": "ahetukā na hoti.",
  "atk-abh01a4:964_5": "Duhetukena duhetukāpi hoti ahetukāpi;",
  "atk-abh01a4:964_6": "tihetukā na hoti.",
  "atk-abh01a4:964_7": "Asaṅkhārikaṁ kusalaṁ asaṅkhārikampi sasaṅkhārikampi vipākaṁ deti.",
  "atk-abh01a4:964_8": "Sasaṅkhārikaṁ sasaṅkhārikampi asaṅkhārikampi vipākaṁ deti.",
  "atk-abh01a4:964_9": "Ārammaṇena vedanā parivattetabbā.",
  "atk-abh01a4:964_10": "Javanena tadārammaṇaṁ niyāmetabbaṁ.",
  "atk-abh01a4:965_0": "Idāni tassa tassa therassa vāde soḷasamaggādayo veditabbā.",
  "atk-abh01a4:965_1": "Paṭhamakāmāvacarakusalasadisena hi paṭhamamahāvipākacittena gahitapaṭisandhikassa gabbhāvāsato nikkhamitvā saṁvarāsaṁvare paṭṭhapetuṁ samatthabhāvaṁ upagatassa cakkhudvārasmiṁ ‘iṭṭhārammaṇe’ āpāthamāgate kiriyamanodhātuyā bhavaṅge anāvaṭṭiteyeva atikkamanaārammaṇānaṁ pamāṇaṁ natthi.",
  "atk-abh01a4:965_2": "Kasmā evaṁ hoti?",
  "atk-abh01a4:965_3": "Ārammaṇadubbalatāya.",
  "atk-abh01a4:965_4": "Ayaṁ tāva eko moghavāro.",
  "atk-abh01a4:966_0": "Sace pana bhavaṅgaṁ āvaṭṭeti, kiriyamanodhātuyā bhavaṅge āvaṭṭite, voṭṭhabbanaṁ apāpetvāva antarā, cakkhuviññāṇe vā sampaṭicchane vā santīraṇe vā ṭhatvā nivattissatīti netaṁ ṭhānaṁ vijjati.",
  "atk-abh01a4:966_1": "Voṭṭhabbanavasena pana ṭhatvā ekaṁ vā dve vā cittāni pavattanti.",
  "atk-abh01a4:966_2": "Tato āsevanaṁ labhitvā javanaṭṭhāne ṭhatvā puna bhavaṅgaṁ otarati idampi ārammaṇadubbalatāya eva hoti.",
  "atk-abh01a4:966_3": "Ayaṁ pana vāro ‘diṭṭhaṁ viya me, sutaṁ viya me’tiādīni vadanakāle labbhati.",
  "atk-abh01a4:966_4": "Ayampi dutiyo moghavāro.",
  "atk-abh01a4:967_0": "Aparassa kiriyamanodhātuyā bhavaṅge āvaṭṭite vīthicittāni uppajjanti, javanaṁ javati.",
  "atk-abh01a4:967_1": "Javanapariyosāne pana tadārammaṇassa vāro.",
  "atk-abh01a4:967_2": "Tasmiṁ anuppanneyeva bhavaṅgaṁ otarati.",
  "atk-abh01a4:967_3": "Tatrāyaṁ upamā –",
  "atk-abh01a4:967_4": "yathā hi nadiyā āvaraṇaṁ bandhitvā mahāmātikābhimukhe udake kate udakaṁ gantvā ubhosu tīresu kedāre pūretvā atirekaṁ kakkaṭakamaggādīhi palāyitvā puna nadiṁyeva otarati, evametaṁ daṭṭhabbaṁ.",
  "atk-abh01a4:967_5": "Ettha hi nadiyaṁ udakappavattanakālo viya bhavaṅgavīthippavattanakālo .",
  "atk-abh01a4:967_6": "Āvaraṇabandhanakālo viya kiriyamanodhātuyā bhavaṅgassa āvaṭṭanakālo.",
  "atk-abh01a4:967_7": "Mahāmātikāya udakappavattanakālo viya vīthicittappavatti.",
  "atk-abh01a4:967_8": "Ubhosu tīresu kedārapūraṇaṁ viya javanaṁ.",
  "atk-abh01a4:967_9": "Kakkaṭakamaggādīhi palāyitvā puna udakassa nadīotaraṇaṁ viya javanaṁ javitvā tadārammaṇe anuppanneyeva puna bhavaṅgotaraṇaṁ.",
  "atk-abh01a4:967_10": "Evaṁ bhavaṅgaṁ otaraṇacittānampi gaṇanapatho natthi.",
  "atk-abh01a4:967_11": "Idañcāpi ārammaṇadubbalatāya eva hoti.",
  "atk-abh01a4:967_12": "Ayaṁ tatiyo moghavāro.",
  "atk-abh01a4:968_0": "Sace pana balavārammaṇaṁ āpāthagataṁ hoti kiriyamanodhātuyā bhavaṅge āvaṭṭite cakkhuviññāṇādīni uppajjanti.",
  "atk-abh01a4:968_1": "Javanaṭṭhāne pana paṭhamakāmāvacarakusalacittaṁ javanaṁ hutvā chasattavāre javitvā tadārammaṇassa vāraṁ deti.",
  "atk-abh01a4:968_2": "Tadārammaṇaṁ patiṭṭhahamānaṁ taṁsadisameva mahāvipākacittaṁ patiṭṭhāti.",
  "atk-abh01a4:968_3": "Idaṁ dve nāmāni labhati –",
  "atk-abh01a4:968_4": "paṭisandhicittasadisattā ‘mūlabhavaṅga’nti ca, yaṁ javanena gahitaṁ ārammaṇaṁ tassa gahitattā ‘tadārammaṇa’nti ca.",
  "atk-abh01a4:968_5": "Imasmiṁ ṭhāne cakkhuviññāṇaṁ sampaṭicchanaṁ santīraṇaṁ tadārammaṇanti cattāri vipākacittāni gaṇanūpagāni honti.",
  "atk-abh01a4:969_0": "Yadā pana dutiyakusalacittaṁ javanaṁ hoti, tadā taṁsadisaṁ dutiyavipākacittameva tadārammaṇaṁ hutvā patiṭṭhāti.",
  "atk-abh01a4:969_1": "Idañca dve nāmāni labhati .",
  "atk-abh01a4:969_2": "Paṭisandhicittena asadisattā ‘āgantukabhavaṅga’nti ca purimanayeneva ‘tadārammaṇa’nti ca.",
  "atk-abh01a4:969_3": "Iminā saddhiṁ purimāni cattāri pañca honti.",
  "atk-abh01a4:970_0": "Yadā pana tatiyakusalacittaṁ javanaṁ hoti, tadā taṁsadisaṁ tatiyavipākacittaṁ tadārammaṇaṁ hutvā patiṭṭhāti.",
  "atk-abh01a4:970_1": "Idampi vuttanayeneva ‘āgantukabhavaṅgaṁ’‘tadārammaṇa’nti ca dve nāmāni labhati.",
  "atk-abh01a4:970_2": "Iminā saddhiṁ purimāni pañca cha honti.",
  "atk-abh01a4:971_0": "Yadā pana catutthakusalacittaṁ javanaṁ hoti, tadā taṁsadisaṁ catutthavipākacittaṁ tadārammaṇaṁ hutvā patiṭṭhāti.",
  "atk-abh01a4:971_1": "Idampi vuttanayeneva ‘āgantukabhavaṅgaṁ’‘tadārammaṇa’nti ca dve nāmāni labhati.",
  "atk-abh01a4:971_2": "Iminā saddhiṁ purimāni cha satta honti.",
  "atk-abh01a4:972_0": "Yadā pana tasmiṁ dvāre ‘iṭṭhamajjhattārammaṇaṁ’ āpāthamāgacchati, tatrāpi vuttanayeneva tayo moghavārā labbhanti.",
  "atk-abh01a4:972_1": "Yasmā pana ārammaṇena vedanā parivattati tasmā tattha upekkhāsahagatasantīraṇaṁ.",
  "atk-abh01a4:972_2": "Catunnañca upekkhāsahagatamahākusalajavanānaṁ pariyosāne cattāri upekkhāsahagatamahāvipākacittāneva tadārammaṇabhāvena patiṭṭhahanti.",
  "atk-abh01a4:972_3": "Tānipi vuttanayeneva ‘āgantukabhavaṅgaṁ’‘tadārammaṇa’nti ca dve nāmāni labhanti.",
  "atk-abh01a4:972_4": "‘Piṭṭhibhavaṅgānī’tipi vuccanti eva.",
  "atk-abh01a4:972_5": "Iti imāni pañca purimehi sattahi saddhiṁ dvādasa honti.",
  "atk-abh01a4:972_6": "Evaṁ cakkhudvāre dvādasa, sotadvārādīsu dvādasa dvādasāti, samasaṭṭhi honti.",
  "atk-abh01a4:972_7": "Evaṁ ekāya cetanāya kamme āyūhite samasaṭṭhi vipākacittāni uppajjanti.",
  "atk-abh01a4:972_8": "Aggahitaggahaṇena pana cakkhudvāre dvādasa, sotaghānajivhākāyaviññāṇāni cattārīti soḷasa honti.",
  "atk-abh01a4:973_0": "Imasmiṁ ṭhāne ambopamaṁ nāma gaṇhiṁsu –",
  "atk-abh01a4:973_1": "eko kira puriso phalitambarukkhamūle sasīsaṁ pārupitvā nipanno niddāyati.",
  "atk-abh01a4:973_2": "Athekaṁ ambapakkaṁ vaṇṭato muccitvā tassa kaṇṇasakkhaliṁ puñchamānaṁ viya ‘tha’nti bhūmiyaṁ pati.",
  "atk-abh01a4:973_3": "So tassa saddena pabujjhitvā ummīletvā olokesi.",
  "atk-abh01a4:973_4": "Tato hatthaṁ pasāretvā phalaṁ gahetvā madditvā upasiṅghitvā paribhuñji.",
  "atk-abh01a4:974_0": "Tattha, tassa purisassa ambarukkhamūle niddāyanakālo viya bhavaṅgasamaṅgikālo.",
  "atk-abh01a4:974_1": "Ambapakkassa vaṇṭato muccitvā kaṇṇasakkhaliṁ puñchamānassa patanakālo viya ārammaṇassa pasādaghaṭṭanakālo.",
  "atk-abh01a4:974_2": "Tena saddena pabuddhakālo viya kiriyamanodhātuyā bhavaṅgassa āvaṭṭitakālo.",
  "atk-abh01a4:974_3": "Ummīletvā olokitakālo viya cakkhuviññāṇassa dassanakiccasādhanakālo.",
  "atk-abh01a4:974_4": "Hatthaṁ pasāretvā gahitakālo viya vipākamanodhātuyā ārammaṇassa sampaṭicchitakālo.",
  "atk-abh01a4:974_5": "Gahetvā madditakālo viya vipākamanoviññāṇadhātuyā ārammaṇassa santīraṇakālo.",
  "atk-abh01a4:974_6": "Upasiṅghitakālo viya kiriyamanoviññāṇadhātuyā ārammaṇassa vavatthāpitakālo .",
  "atk-abh01a4:974_7": "Paribhuttakālo viya javanassa ārammaṇarasaṁ anubhavitakālo.",
  "atk-abh01a4:974_8": "Ayaṁ upamā kiṁ dīpeti?",
  "atk-abh01a4:974_9": "Ārammaṇassa pasādaghaṭṭanameva kiccaṁ.",
  "atk-abh01a4:974_10": "Tena pasāde ghaṭṭite kiriyamanodhātuyā bhavaṅgāvaṭṭanameva, cakkhuviññāṇassa dassanamattakameva, vipākamanodhātuyā ārammaṇasampaṭicchanamattakameva, vipākamanoviññāṇadhātuyā ārammaṇasantīraṇamattakameva, kiriyamanoviññāṇadhātuyā ārammaṇavavatthāpanamattakameva kiccaṁ.",
  "atk-abh01a4:974_11": "Ekantena pana ārammaṇarasaṁ javanameva anubhavatīti dīpeti.",
  "atk-abh01a4:975_0": "Ettha ca ‘tvaṁ bhavaṅgaṁ nāma hohi, tvaṁ āvajjanaṁ nāma, tvaṁ dassanaṁ nāma, tvaṁ sampaṭicchanaṁ nāma, tvaṁ santīraṇaṁ nāma, tvaṁ voṭṭhabbanaṁ nāma, tvaṁ javanaṁ nāma, hohī’ti koci kattā vā kāretā vā natthi.",
  "atk-abh01a4:976_0": "Imasmiṁ pana ṭhāne pañcavidhaṁ niyāmaṁ nāma gaṇhiṁsu –",
  "atk-abh01a4:976_1": "bījaniyāmaṁ utuniyāmaṁ kammaniyāmaṁ dhammaniyāmaṁ cittaniyāmanti.",
  "atk-abh01a4:976_2": "Tattha kulatthagacchassa uttaraggabhāvo, dakkhiṇavalliyā dakkhiṇato rukkhapariharaṇaṁ, sūriyāvaṭṭapupphānaṁ sūriyābhimukhabhāvo, māluvalatāya rukkhābhimukhagamanameva, nāḷikerassa matthake chiddasabbhāvoti tesaṁ tesaṁ bījānaṁ taṁtaṁsadisaphaladānaṁ bījaniyāmo nāma.",
  "atk-abh01a4:976_3": "Tasmiṁ tasmiṁ samaye tesaṁ tesaṁ rukkhānaṁ ekappahāreneva pupphaphalapallavaggahaṇaṁ utuniyāmo nāma.",
  "atk-abh01a4:976_4": "Tihetukakammaṁ tihetukaduhetukāhetukavipākaṁ deti.",
  "atk-abh01a4:976_5": "Duhetukakammaṁ duhetukāhetukavipākaṁ deti, tihetukaṁ na detīti, evaṁ tassa tassa kammassa taṁtaṁsadisavipākadānameva kammaniyāmo nāma.",
  "atk-abh01a4:977_0": "Aparopi kammasarikkhakavipākavaseneva kammaniyāmo hoti.",
  "atk-abh01a4:977_1": "Tassa dīpanatthamidaṁ vatthuṁ kathenti –",
  "atk-abh01a4:977_2": "sammāsambuddhakāle sāvatthiyā dvāragāmo jhāyi .",
  "atk-abh01a4:977_3": "Tato pajjalitaṁ tiṇakaraḷaṁ uṭṭhahitvā ākāsena gacchato kākassa gīvāya paṭimuñci.",
  "atk-abh01a4:977_4": "So viravanto bhūmiyaṁ patitvā kālamakāsi.",
  "atk-abh01a4:977_5": "Mahāsamuddepi ekā nāvā niccalā aṭṭhāsi.",
  "atk-abh01a4:977_6": "Heṭṭhā kenaci niruddhabhāvaṁ apassantā kāḷakaṇṇisalākaṁ vicāresuṁ.",
  "atk-abh01a4:977_7": "Sā nāvikasseva upāsikāya hatthe pati.",
  "atk-abh01a4:977_8": "Tato ekissā kāraṇā mā sabbe nassantu, udake naṁ khipāmāti āhaṁsu.",
  "atk-abh01a4:977_9": "Nāviko ‘na sakkhissāmi etaṁ udake uppilavamānaṁ passitu’nti vālikāghaṭaṁ gīvāyaṁ bandhāpetvā khipāpesi.",
  "atk-abh01a4:977_10": "Taṅkhaṇaññeva nāvā khittasaro viya pakkhandi.",
  "atk-abh01a4:977_11": "Eko bhikkhu leṇe vasati.",
  "atk-abh01a4:977_12": "Mahantaṁ pabbatakūṭaṁ patitvā dvāraṁ pidahi.",
  "atk-abh01a4:977_13": "Taṁ sattame divase sayameva apagataṁ.",
  "atk-abh01a4:977_14": "Sammāsambuddhassa jetavane nisīditvā dhammaṁ kathentassa imāni tīṇi vatthūni ekappahāreneva ārocesuṁ.",
  "atk-abh01a4:977_15": "Satthā ‘na etaṁ aññehi kataṁ, tehi katakammameva ta’nti atītaṁ āharitvā dassento āha –",
  "atk-abh01a4:978_0": "Kāko purimattabhāve manusso hutvā ekaṁ duṭṭhagoṇaṁ dametuṁ asakkonto gīvāya palālaveṇiṁ bandhitvā aggiṁ adāsi.",
  "atk-abh01a4:978_1": "Goṇo teneva mato.",
  "atk-abh01a4:978_2": "Idāni taṁ kammaṁ etassa ākāsena gacchatopi na muccituṁ adāsi.",
  "atk-abh01a4:978_3": "Sāpi itthī purimattabhāve ekā itthīyeva.",
  "atk-abh01a4:978_4": "Eko kukkuro tāya paricito hutvā araññaṁ gacchantiyā saddhiṁ gacchati, saddhimevāgacchati.",
  "atk-abh01a4:978_5": "Manussā ‘nikkhanto idāni amhākaṁ sunakhaluddako’ti uppaṇḍenti.",
  "atk-abh01a4:978_6": "Sā tena aṭṭīyamānā kukkuraṁ nivāretuṁ asakkontī vālikāghaṭaṁ gīvāya bandhitvā udake khipi.",
  "atk-abh01a4:978_7": "Taṁ kammaṁ tassā samuddamajjhe muccituṁ nādāsi.",
  "atk-abh01a4:978_8": "Sopi bhikkhu purimattabhāve gopālako hutvā bilaṁ paviṭṭhāya godhāya sākhābhaṅgamuṭṭhiyā dvāraṁ thakesi.",
  "atk-abh01a4:978_9": "Tato sattame divase sayaṁ āgantvā vivari.",
  "atk-abh01a4:978_10": "Godhā kampamānā nikkhami.",
  "atk-abh01a4:978_11": "Karuṇāya taṁ na māresi.",
  "atk-abh01a4:978_12": "Taṁ kammaṁ tassa pabbatantaraṁ pavisitvā nisinnassa muccituṁ nādāsīti.",
  "atk-abh01a4:978_13": "Imāni tīṇi vatthūni samodhānetvā imaṁ gāthamāha –",
  "atk-abh01a4:979_0": "‘‘Na antalikkhe na samuddamajjhe,",
  "atk-abh01a4:980_0": "Na pabbatānaṁ vivaraṁ pavissa;",
  "atk-abh01a4:981_0": "Na vijjate so jagatippadeso,",
  "atk-abh01a4:982_0": "Yatthaṭṭhito mucceyya pāpakammā’’ti. (dha. pa. 127);",
  "atk-abh01a4:983_0": "Ayampi kammaniyāmoyeva nāma. Aññānipi evarūpāni vatthūni kathetabbāni.",
  "atk-abh01a4:984_0": "Bodhisattānaṁ pana paṭisandhiggahaṇe, mātukucchito nikkhamane, abhisambodhiyaṁ tathāgatassa dhammacakkappavattane, āyusaṅkhārassa ossajjane, parinibbāne ca dasasahassacakkavāḷakampanaṁ dhammaniyāmo nāma.",
  "atk-abh01a4:985_0": "Ārammaṇena pana pasāde ghaṭṭite ‘tvaṁ āvajjanaṁ nāma hohi…pe…",
  "atk-abh01a4:985_1": "tvaṁ javanaṁ nāma hohī’ti koci kattā vā kāretā vā natthi, attano attano pana dhammatāya eva ārammaṇena pasādassa ghaṭṭitakālato paṭṭhāya kiriyamanodhātucittaṁ bhavaṅgaṁ āvaṭṭeti, cakkhuviññāṇaṁ dassanakiccaṁ sādheti, vipākamanodhātu sampaṭicchanakiccaṁ sādheti, vipākamanoviññāṇadhātu santīraṇakiccaṁ sādheti, kiriyamanoviññāṇadhātu voṭṭhabbanakiccaṁ sādheti, javanaṁ ārammaṇarasaṁ anubhavatīti ayaṁ cittaniyāmo nāma.",
  "atk-abh01a4:985_2": "Ayaṁ idha adhippeto.",
  "atk-abh01a4:986_0": "Sasaṅkhārikatihetukakusalenāpi upekkhāsahagatehi asaṅkhārikasasaṅkhārikakusalacittehipi kamme āyūhite taṁsadisavipākacittehi ādinnāya paṭisandhiyā eseva nayo.",
  "atk-abh01a4:986_1": "Upekkhāsahagatadvaye pana paṭhamaṁ ‘iṭṭhamajjhattārammaṇavasena’ pavattiṁ dassetvā pacchā ‘iṭṭhārammaṇavasena’ dassetabbā.",
  "atk-abh01a4:987_0": "Evampi ekekasmiṁ dvāre dvādasa dvādasa hutvā samasaṭṭhi honti.",
  "atk-abh01a4:987_1": "Aggahitaggahaṇena soḷasa vipākacittāni uppajjanti.",
  "atk-abh01a4:988_0": "Imasmiṁ ṭhāne pañcaucchunāḷiyantopamaṁ nāma gaṇhiṁsu.",
  "atk-abh01a4:988_1": "Ucchupīḷanasamaye kira ekasmā gāmā ekādasa yantavāhā nikkhamitvā ekaṁ ucchuvāṭaṁ disvā tassa paripakkabhāvaṁ ñatvā ucchusāmikaṁ upasaṅkamitvā ‘yantavāhā maya’nti ārocesuṁ.",
  "atk-abh01a4:988_2": "So ‘ahaṁ tumheyeva pariyesāmī’ti ucchusālaṁ te gahetvā agamāsi.",
  "atk-abh01a4:988_3": "Te tattha nāḷiyantaṁ sajjetvā ‘mayaṁ ekādasa janā, aparampi ekaṁ laddhuṁ vaṭṭati, vetanena gaṇhathā’ti āhaṁsu.",
  "atk-abh01a4:988_4": "Ucchusāmiko ‘ahameva sahāyo bhavissāmī’ti ucchūnaṁ sālaṁ pūrāpetvā tesaṁ sahāyo ahosi.",
  "atk-abh01a4:988_5": "Te attano attano kiccāni katvā, phāṇitapācakena ucchurase pakke, guḷabandhakena baddhe, ucchusāmikena tulayitvā bhāgesu dinnesu, attano attano bhāgaṁ ādāya ucchusālaṁ sāmikassa paṭicchāpetvā, eteneva upāyena aparāsupi catūsu sālāsu kammaṁ katvā pakkamiṁsu.",
  "atk-abh01a4:989_0": "Tattha pañca yantasālā viya pañca pasādā daṭṭhabbā.",
  "atk-abh01a4:989_1": "Pañca ucchuvāṭā viya pañca ārammaṇāni.",
  "atk-abh01a4:989_2": "Ekādasa vicaraṇakayantavāhā viya ekādasa vipākacittāni.",
  "atk-abh01a4:989_3": "Pañca ucchusālāsāmino viya pañcaviññāṇāni.",
  "atk-abh01a4:989_4": "Paṭhamakasālāyaṁ sāmikena saddhiṁ dvādasannaṁ janānaṁ ekatova hutvā katakammānaṁ bhāgaggahaṇakālo viya ekādasannaṁ vipākacittānaṁ cakkhuviññāṇena saddhiṁ ekato hutvā cakkhudvāre rūpārammaṇe sakasakakiccakaraṇakālo.",
  "atk-abh01a4:989_5": "Sālāsāmikassa sālāya sampaṭicchanakālo viya cakkhuviññāṇassa dvārasaṅkantiakaraṇaṁ.",
  "atk-abh01a4:989_6": "Dutiya tatiya catuttha pañcamasālāya dvādasannaṁ ekato hutvā katakammānaṁ bhāgaggahaṇakālo viya ekādasannaṁ vipākacittānaṁ kāyaviññāṇena saddhiṁ ekato hutvā kāyadvāre phoṭṭhabbārammaṇe sakasakakiccakaraṇakālo.",
  "atk-abh01a4:989_7": "Sālāsāmikassa sālāya sampaṭicchanakālo viya kāyaviññāṇassa dvārasaṅkantiakaraṇaṁ veditabbaṁ.",
  "atk-abh01a4:989_8": "Ettāvatā tihetukakammena paṭisandhi tihetukā hotīti vāro kathito.",
  "atk-abh01a4:989_9": "Yā pana tena duhetukapaṭisandhi hoti, sā paṭicchannāva hutvā gatā.",
  "atk-abh01a4:990_0": "Idāni duhetukakammena duhetukā paṭisandhi hotīti vāro kathetabbo.",
  "atk-abh01a4:990_1": "Duhetukena hi somanassasahagataasaṅkhārikacittena kamme āyūhite taṁsadiseneva duhetukavipākacittena gahitapaṭisandhikassa vuttanayeneva cakkhudvāre ‘iṭṭhārammaṇe’ āpāthamāgate tayo moghavārā.",
  "atk-abh01a4:990_2": "Duhetukasomanassasahagataasaṅkhārikajavanāvasāne taṁsadisameva mūlabhavaṅgasaṅkhātaṁ tadārammaṇaṁ.",
  "atk-abh01a4:990_3": "Sasaṅkhārikajavanāvasāne taṁsadisameva āgantukabhavaṅgasaṅkhātaṁ tadārammaṇaṁ.",
  "atk-abh01a4:990_4": "‘Iṭṭhamajjhattārammaṇe’ dvinnaṁ upekkhāsahagatajavanānaṁ avasāne tādisāneva dve tadārammaṇāni uppajjanti.",
  "atk-abh01a4:990_5": "Idha ekekasmiṁ dvāre aṭṭha aṭṭha katvā samacattālīsa cittāni.",
  "atk-abh01a4:990_6": "Aggahitaggahaṇena pana cakkhudvāre aṭṭha, sotaghānajivhākāyaviññāṇāni cattārīti dvādasa honti.",
  "atk-abh01a4:990_7": "Evaṁ ekāya cetanāya kamme āyūhite dvādasa vipākacittāni uppajjanti.",
  "atk-abh01a4:990_8": "Ambopamapañcaniyāmakathā pākatikā eva.",
  "atk-abh01a4:990_9": "Duhetukasesacittattayasadisavipākena gahitapaṭisandhikepi eseva nayo.",
  "atk-abh01a4:990_10": "Yantavāhopamāya panettha satta yantavāhā.",
  "atk-abh01a4:990_11": "Tehi tattha yante nāma sajjite sālāsāmikaṁ aṭṭhamaṁ katvā vuttanayānusārena yojanā veditabbā.",
  "atk-abh01a4:990_12": "Ettāvatā duhetukakammena duhetukapaṭisandhi hotīti vāro kathito.",
  "atk-abh01a4:991_0": "Idāni ahetukapaṭisandhikathā hoti –",
  "atk-abh01a4:991_1": "catunnañhi duhetukakusalacittānaṁ aññatarena kamme āyūhite kusalavipākaupekkhāsahagatāhetukamanoviññāṇadhātucittena gahitapaṭisandhikassa paṭisandhi kammasadisāti na vattabbā.",
  "atk-abh01a4:991_2": "Kammañhi duhetukaṁ paṭisandhi ahetukā.",
  "atk-abh01a4:991_3": "Tassa vuḍḍhippattassa cakkhudvāre ‘iṭṭhamajjhattārammaṇe’ āpāthamāgate purimanayeneva tayo moghavārā veditabbā.",
  "atk-abh01a4:991_4": "Catunnaṁ pana duhetukakusalacittānaṁ aññatarajavanassa pariyosāne ahetukacittaṁ tadārammaṇabhāvena patiṭṭhāti.",
  "atk-abh01a4:991_5": "Taṁ ‘mūlabhavaṅgaṁ’‘tadārammaṇa’nti dve nāmāni labhati.",
  "atk-abh01a4:991_6": "Evamettha cakkhuviññāṇaṁ sampaṭicchanaṁ upekkhāsahagatasantīraṇaṁ tadārammaṇampi upekkhāsahagatamevāti tesu ekaṁ gahetvā gaṇanūpagāni tīṇeva honti.",
  "atk-abh01a4:992_0": "‘Iṭṭhārammaṇe’ pana santīraṇampi tadārammaṇampi somanassasahagatameva.",
  "atk-abh01a4:992_1": "Tesu ekaṁ gahetvā purimāni tīṇi cattāri honti.",
  "atk-abh01a4:992_2": "Evaṁ pañcasu dvāresu cattāri cattāri katvā ekāya cetanāya kamme āyūhite vīsati vipākacittāni uppajjantīti veditabbāni.",
  "atk-abh01a4:992_3": "Aggahitaggahaṇena pana cakkhudvāre cattāri sotaghānajivhākāyaviññāṇāni cattārīti aṭṭha honti.",
  "atk-abh01a4:992_4": "Idaṁ ‘ahetukaṭṭhakaṁ’ nāma.",
  "atk-abh01a4:992_5": "Idaṁ manussalokena gahitaṁ.",
  "atk-abh01a4:993_0": "Catūsu pana apāyesu pavatte labbhati.",
  "atk-abh01a4:993_1": "Yadā hi mahāmoggallānatthero niraye padumaṁ māpetvā padumakaṇṇikāya nisinno nerayikānaṁ dhammakathaṁ kathesi, tadā tesaṁ theraṁ passantānaṁ kusalavipākaṁ cakkhuviññāṇaṁ uppajjati.",
  "atk-abh01a4:993_2": "Saddaṁ suṇantānaṁ sotaviññāṇaṁ, candanavane divāvihāraṁ nisīditvā gatassa cīvaragandhaghāyanakāle ghānaviññāṇaṁ, nirayaggiṁ nibbāpetuṁ devaṁ vassāpetvā pānīyadānakāle jivhāviññāṇaṁ, mandamandavātasamuṭṭhāpanakāle kāyaviññāṇanti evaṁ cakkhuviññāṇādīni pañca , ekaṁ sampaṭicchanaṁ, dve santīraṇānīti ahetukaṭṭhakaṁ labbhati .",
  "atk-abh01a4:993_3": "Nāgasupaṇṇavemānikapetānampi akusalena paṭisandhi hoti.",
  "atk-abh01a4:993_4": "Pavatte kusalaṁ vipaccati.",
  "atk-abh01a4:993_5": "Tathā cakkavattino maṅgalahatthiassādīnaṁ.",
  "atk-abh01a4:993_6": "Ayaṁ tāva ‘iṭṭhaiṭṭhamajjhattārammaṇesu’ kusalajavanavasena kathāmaggo.",
  "atk-abh01a4:994_0": "‘Iṭṭhārammaṇe’ pana catūsu somanassasahagatākusalacittesu javitesu kusalavipākaṁ somanassasahagatāhetukacittaṁ tadārammaṇaṁ hoti.",
  "atk-abh01a4:994_1": "‘Iṭṭhamajjhattārammaṇe’ catūsu upekkhāsahagatalobhasampayuttesu javitesu kusalavipākaṁ upekkhāsahagatāhetukacittaṁ tadārammaṇaṁ hoti.",
  "atk-abh01a4:994_2": "Yaṁ pana ‘javanena tadārammaṇaṁ niyametabba’nti vuttaṁ taṁ kusalaṁ sandhāya vuttanti veditabbaṁ.",
  "atk-abh01a4:994_3": "Domanassasahagatajavanānantaraṁ tadārammaṇaṁ uppajjamānaṁ kiṁ uppajjatīti?",
  "atk-abh01a4:994_4": "Akusalavipākāhetukamanoviññāṇadhātucittaṁ uppajjati.",
  "atk-abh01a4:995_0": "Idaṁ pana javanaṁ kusalatthāya vā akusalatthāya vā ko niyāmetīti?",
  "atk-abh01a4:995_1": "Āvajjanañceva voṭṭhabbanañca.",
  "atk-abh01a4:995_2": "Āvajjanena hi yoniso āvaṭṭite voṭṭhabbanena yoniso vavatthāpite javanaṁ akusalaṁ bhavissatīti aṭṭhānametaṁ.",
  "atk-abh01a4:995_3": "Āvajjanena ayoniso āvaṭṭite voṭṭhabbanena ayoniso vavatthāpite javanaṁ kusalaṁ bhavissatītipi aṭṭhānametaṁ.",
  "atk-abh01a4:995_4": "Ubhayena pana yoniso āvaṭṭite vavatthāpite ca javanaṁ kusalaṁ hoti, ayoniso akusalanti veditabbaṁ.",
  "atk-abh01a4:996_0": "‘Iṭṭhārammaṇe’ pana kaṅkhato uddhatassa ca tadārammaṇaṁ kiṁ hotīti?",
  "atk-abh01a4:996_1": "Iṭṭhārammaṇasmiṁ kaṅkhatu vā mā vā, uddhato vā hotu mā vā, kusalavipākāhetukasomanassacittameva tadārammaṇaṁ hoti, ‘iṭṭhamajjhattārammaṇe’ ‘kusalavipākāhetukaupekkhāsahagata’nti, ayaṁ panettha saṅkhepato atthadīpano mahādhammarakkhitattheravādo nāma.",
  "atk-abh01a4:996_2": "Somanassasahagatasmiñhi javane javite pañca tadārammaṇāni gavesitabbānīti.",
  "atk-abh01a4:996_3": "Upekkhāsahagatasmiṁ javane javite cha gavesitabbānīti.",
  "atk-abh01a4:997_0": "Atha yadā somanassasahagatapaṭisandhikassa pavatte jhānaṁ nibbattetvā pamādena parihīnajjhānassa ‘paṇītadhammo me naṭṭho’ti paccavekkhato vippaṭisāravasena domanassaṁ uppajjati, tadā kiṁ uppajjati?",
  "atk-abh01a4:997_1": "‘Somanassānantarañhi domanassaṁ domanassānantarañca somanassaṁ’ paṭṭhāne paṭisiddhaṁ.",
  "atk-abh01a4:997_2": "Mahaggatadhammaṁ ārabbha javane javite tadārammaṇampi tattheva paṭisiddhanti?",
  "atk-abh01a4:997_3": "Kusalavipākā vā akusalavipākā vā upekkhāsahagatāhetukamanoviññāṇadhātu uppajjati , kimassā āvajjananti?",
  "atk-abh01a4:997_4": "‘Bhavaṅgāvajjanānaṁ viya natthassā āvajjanakicca’nti.",
  "atk-abh01a4:997_5": "‘Etāni tāva attano ninnattā ca ciṇṇattā ca samudācārattā ca uppajjantu, ayaṁ kathaṁ uppajjatī’ti?",
  "atk-abh01a4:997_6": "‘Yathā nirodhassa anantarapaccayaṁ nevasaññānāsaññāyatanaṁ, nirodhā vuṭṭhahantassa phalasamāpatticittaṁ, ariyamaggacittaṁ, maggānantarāni phalacittāni, evaṁ asantepi āvajjane, ninnaciṇṇasamudācārabhāvena uppajjati.",
  "atk-abh01a4:997_7": "Vinā hi āvajjanena cittaṁ uppajjati, ārammaṇena pana vinā nuppajjatī’ti.",
  "atk-abh01a4:997_8": "‘Atha kimassārammaṇa’nti?",
  "atk-abh01a4:997_9": "‘Rūpādīsu parittadhammesu aññataraṁ.",
  "atk-abh01a4:997_10": "Etesu hi yadeva tasmiṁ samaye āpāthamāgataṁ hoti, taṁ ārabbha etaṁ cittaṁ uppajjatī’ti veditabbaṁ.",
  "atk-abh01a4:998_0": "Idāni sabbesampi etesaṁ cittānaṁ pākaṭabhāvatthaṁ ayaṁ pakiṇṇakanayo vutto –",
  "atk-abh01a4:999_0": "Suttaṁ dovāriko ca, gāmillo ambo koliyakena ca;",
  "atk-abh01a4:1000_0": "Jaccandho pīṭhasappī ca, visayaggāho ca upanissayamatthasoti.",
  "atk-abh01a4:1001_0": "Tattha ‘sutta’nti, eko panthamakkaṭako pañcasu disāsu suttaṁ pasāretvā jālaṁ katvā majjhe nipajjati.",
  "atk-abh01a4:1001_1": "Paṭhamadisāya pasāritasutte pāṇakena vā paṭaṅgena vā makkhikāya vā pahaṭe nipannaṭṭhānato calitvā nikkhamitvā suttānusārena gantvā tassa yūsaṁ pivitvā punaāgantvā tattheva nipajjati.",
  "atk-abh01a4:1001_2": "Dutiyadisādīsu pahaṭakālepi evameva karoti.",
  "atk-abh01a4:1002_0": "Tattha pañcasu disāsu pasāritasuttaṁ viya pañcapasādā.",
  "atk-abh01a4:1002_1": "Majjhe nipannamakkaṭako viya cittaṁ.",
  "atk-abh01a4:1002_2": "Pāṇakādīhi suttaghaṭṭanakālo viya ārammaṇena pasādassa ghaṭṭitakālo.",
  "atk-abh01a4:1002_3": "Majjhe nipannamakkaṭakassa calanaṁ viya pasādaghaṭṭanakaṁ ārammaṇaṁ gahetvā kiriyamanodhātuyā bhavaṅgassa āvaṭṭitakālo.",
  "atk-abh01a4:1002_4": "Suttānusārena gamanakālo viya vīthicittappavatti.",
  "atk-abh01a4:1002_5": "Sīse vijjhitvā yūsapivanaṁ viya javanassa ārammaṇe javitakālo.",
  "atk-abh01a4:1002_6": "Punaāgantvā majjhe nipajjanaṁ viya cittassa hadayavatthumeva nissāya pavattanaṁ.",
  "atk-abh01a4:1003_0": "Idaṁ opammaṁ kiṁ dīpeti?",
  "atk-abh01a4:1003_1": "Ārammaṇena pasāde ghaṭṭite pasādavatthukacittato hadayarūpavatthukacittaṁ paṭhamataraṁ uppajjatīti dīpeti.",
  "atk-abh01a4:1003_2": "Ekekaṁ ārammaṇaṁ dvīsu dvīsu dvāresu āpāthamāgacchatītipi.",
  "atk-abh01a4:1004_0": "‘Dovāriko’ti , eko rājā sayanagato niddāyati.",
  "atk-abh01a4:1004_1": "Tassa paricārako pāde parimajjanto nisīdi.",
  "atk-abh01a4:1004_2": "Badhiradovāriko dvāre ṭhito.",
  "atk-abh01a4:1004_3": "Tayo paṭihārā paṭipāṭiyā ṭhitā.",
  "atk-abh01a4:1004_4": "Atheko paccantavāsī manusso paṇṇākāraṁ ādāya āgantvā dvāraṁ ākoṭesi.",
  "atk-abh01a4:1004_5": "Badhiradovāriko saddaṁ na suṇāti.",
  "atk-abh01a4:1004_6": "Pādaparimajjako saññaṁ adāsi.",
  "atk-abh01a4:1004_7": "Tāya saññāya dvāraṁ vivaritvā passi.",
  "atk-abh01a4:1004_8": "Paṭhamapaṭihāro paṇṇākāraṁ gahetvā dutiyassa adāsi, dutiyo tatiyassa, tatiyo rañño.",
  "atk-abh01a4:1004_9": "Rājā paribhuñji.",
  "atk-abh01a4:1005_0": "Tattha so rājā viya javanaṁ daṭṭhabbaṁ.",
  "atk-abh01a4:1005_1": "Pādaparimajjako viya āvajjanaṁ.",
  "atk-abh01a4:1005_2": "Badhiradovāriko viya cakkhuviññāṇaṁ.",
  "atk-abh01a4:1005_3": "Tayo paṭihārā viya sampaṭicchanādīni tīṇi vīthicittāni.",
  "atk-abh01a4:1005_4": "Paccantavāsino paṇṇākāraṁ ādāya āgantvā dvārākoṭanaṁ viya ārammaṇassa pasādaghaṭṭanaṁ.",
  "atk-abh01a4:1005_5": "Pādaparimajjakena saññāya dinnakālo viya kiriyamanodhātuyā bhavaṅgassa āvaṭṭitakālo.",
  "atk-abh01a4:1005_6": "Tena dinnasaññāya badhiradovārikassa dvāravivaraṇakālo viya cakkhuviññāṇassa ārammaṇe dassanakiccasādhanakālo.",
  "atk-abh01a4:1005_7": "Paṭhamapaṭihārena paṇṇākārassa gahitakālo viya vipākamanodhātuyā ārammaṇassa sampaṭicchitakālo.",
  "atk-abh01a4:1005_8": "Paṭhamena dutiyassa dinnakālo viya vipākamanoviññāṇadhātuyā ārammaṇassa santīraṇakālo.",
  "atk-abh01a4:1005_9": "Dutiyena tatiyassa dinnakālo viya kiriyamanoviññāṇadhātuyā ārammaṇassa vavatthāpitakālo.",
  "atk-abh01a4:1005_10": "Tatiyena rañño dinnakālo viya voṭṭhabbanena javanassa niyyāditakālo.",
  "atk-abh01a4:1005_11": "Rañño paribhogakālo viya javanassa ārammaṇarasānubhavanakālo.",
  "atk-abh01a4:1006_0": "Idaṁ opammaṁ kiṁ dīpeti?",
  "atk-abh01a4:1006_1": "Ārammaṇassa pasādaghaṭṭamattanameva kiccaṁ, kiriyamanodhātuyā bhavaṅgāvaṭṭanamattameva, cakkhuviññāṇādīnaṁ dassanasampaṭicchanasantīraṇavavatthāpanamattāneva kiccāni.",
  "atk-abh01a4:1006_2": "Ekantena pana javanameva ārammaṇarasaṁ anubhotīti dīpeti.",
  "atk-abh01a4:1007_0": "‘Gāmillo’ti , sambahulā gāmadārakā antaravīthiyaṁ paṁsukīḷaṁ kīḷanti.",
  "atk-abh01a4:1007_1": "Tatthekassa hatthe kahāpaṇo paṭihaññi.",
  "atk-abh01a4:1007_2": "So ‘mayhaṁ hatthe paṭihataṁ, kiṁ nu kho eta’nti āha.",
  "atk-abh01a4:1007_3": "Atheko ‘paṇḍaraṁ eta’nti āha.",
  "atk-abh01a4:1007_4": "Aparo saha paṁsunā gāḷhaṁ gaṇhi.",
  "atk-abh01a4:1007_5": "Añño ‘puthulaṁ caturassaṁ eta’nti āha.",
  "atk-abh01a4:1007_6": "Aparo ‘kahāpaṇo eso’ti āha.",
  "atk-abh01a4:1007_7": "Atha naṁ āharitvā mātu adāsi.",
  "atk-abh01a4:1007_8": "Sā kamme upanesi.",
  "atk-abh01a4:1008_0": "Tattha sambahulānaṁ dārakānaṁ antaravīthiyaṁ kīḷantānaṁ nisinnakālo viya bhavaṅgacittappavatti daṭṭhabbā.",
  "atk-abh01a4:1008_1": "Kahāpaṇassa hatthe paṭihatakālo viya ārammaṇena pasādassa ghaṭṭitakālo.",
  "atk-abh01a4:1008_2": "‘Kiṁ nu kho eta’nti vuttakālo viya taṁ ārammaṇaṁ gahetvā kiriyamanodhātuyā bhavaṅgassa āvaṭṭitakālo.",
  "atk-abh01a4:1008_3": "‘Paṇḍaraṁ eta’nti vuttakālo viya cakkhuviññāṇena dassanakiccassa sādhitakālo.",
  "atk-abh01a4:1008_4": "Saha paṁsunā gāḷhaṁ gahitakālo viya vipākamanodhātuyā ārammaṇassa sampaṭicchitakālo.",
  "atk-abh01a4:1008_5": "‘Puthulaṁ caturassaṁ eta’nti vuttakālo viya vipākamanoviññāṇadhātuyā ārammaṇassa santīraṇakālo.",
  "atk-abh01a4:1008_6": "‘Eso kahāpaṇo’ti vuttakālo viya kiriyamanoviññāṇadhātuyā ārammaṇassa vavatthāpitakālo.",
  "atk-abh01a4:1008_7": "Mātarā kamme upanītakālo viya javanassa ārammaṇarasānubhavanaṁ veditabbaṁ.",
  "atk-abh01a4:1009_0": "Idaṁ opammaṁ kiṁ dīpeti?",
  "atk-abh01a4:1009_1": "Kiriyamanodhātu adisvāva bhavaṅgaṁ āvaṭṭeti, vipākamanodhātu adisvāva sampaṭicchati, vipākamanoviññāṇadhātu adisvāva santīreti, kiriyamanoviññāṇadhātu adisvāva vavatthāpeti, javanaṁ adisvāva ārammaṇarasaṁ anubhoti.",
  "atk-abh01a4:1009_2": "Ekantena pana cakkhuviññāṇameva dassanakiccaṁ sādhetīti dīpeti.",
  "atk-abh01a4:1010_0": "‘Ambo koliyakena cā’ti, idaṁ heṭṭhā vuttaṁ ambopamañca ucchusālāsāmikopamañca sandhāya vuttaṁ.",
  "atk-abh01a4:1011_0": "‘Jaccandho pīṭhasappī cā’ti, ubhopi kira te nagaradvāre sālāyaṁ nisīdiṁsu.",
  "atk-abh01a4:1011_1": "Tattha pīṭhasappī āha –",
  "atk-abh01a4:1011_2": "‘bho andhaka, kasmā tvaṁ idha sussamāno vicarasi, asuko padeso subhikkho bahvannapāno, kiṁ tattha gantvā sukhena jīvituṁ na vaṭṭatī’ti?",
  "atk-abh01a4:1011_3": "‘Mayhaṁ tāva tayā ācikkhitaṁ, tuyhaṁ pana tattha gantvā sukhena jīvituṁ kiṁ na vaṭṭatī’ti?",
  "atk-abh01a4:1011_4": "‘Mayhaṁ gantuṁ pādā natthī’ti.",
  "atk-abh01a4:1011_5": "‘Mayhampi passituṁ cakkhūni natthī’ti.",
  "atk-abh01a4:1011_6": "‘Yadi evaṁ, tava pādā hontu, mama cakkhūnī’ti ubhopi ‘sādhū’ti sampaṭicchitvā jaccandho pīṭhasappiṁ khandhaṁ āropesi.",
  "atk-abh01a4:1011_7": "So tassa khandhe nisīditvā vāmahatthenassa sīsaṁ parikkhipitvā dakkhiṇahatthena ‘imasmiṁ ṭhāne mūlaṁ āvaritvā ṭhitaṁ, imasmiṁ pāsāṇo, vāmaṁ muñca dakkhiṇaṁ gaṇha, dakkhiṇaṁ muñca vāmaṁ gaṇhā’ti maggaṁ niyametvā ācikkhati.",
  "atk-abh01a4:1011_8": "Evaṁ jaccandhassa pādā pīṭhasappissa cakkhūnīti ubhopi sampayogena icchitaṭṭhānaṁ gantvā sukhena jīviṁsu.",
  "atk-abh01a4:1012_0": "Tattha jaccandho viya rūpakāyo, pīṭhasappī viya arūpakāyo.",
  "atk-abh01a4:1012_1": "Pīṭhasappinā vinā jaccandhassa disaṁ gantuṁ gamanābhisaṅkhārassa anibbattitakālo viya rūpassa arūpena vinā ādānagahaṇacopanaṁ pāpetuṁ asamatthatā.",
  "atk-abh01a4:1012_2": "Jaccandhena vinā pīṭhasappissa disaṁ gantuṁ gamanābhisaṅkhārassa appavattanaṁ viya pañcavokāre rūpaṁ, vinā arūpassa appavatti.",
  "atk-abh01a4:1012_3": "Dvinnampi sampayogena icchitaṭṭhānaṁ gantvā sukhena jīvitakālo viya rūpārūpadhammānaṁ aññamaññayogena sabbakiccesu pavattisambhāvoti.",
  "atk-abh01a4:1012_4": "Ayaṁ pañho pañcavokārabhavavasena kathito.",
  "atk-abh01a4:1013_0": "‘Visayaggāho’ cāti, cakkhu rūpavisayaṁ gaṇhāti. Sotādīni saddādivisaye.",
  "atk-abh01a4:1014_0": "‘Upanissayamatthaso’ti, ‘upanissayato’ ca ‘atthato’ ca.",
  "atk-abh01a4:1014_1": "Tattha asambhinnattā cakkhussa, āpāthagatattā rūpānaṁ, ālokasannissitaṁ, manasikārahetukaṁ catūhi paccayehi uppajjati cakkhuviññāṇaṁ, saddhiṁ sampayuttadhammehi.",
  "atk-abh01a4:1014_2": "Tattha matassāpi cakkhu sambhinnaṁ hoti.",
  "atk-abh01a4:1014_3": "Jīvato niruddhampi, pittena vā semhena vā ruhirena vā palibuddhampi, cakkhuviññāṇassa paccayo bhavituṁ asakkontaṁ ‘sambhinnaṁ’ nāma hoti.",
  "atk-abh01a4:1014_4": "Sakkontaṁ asambhinnaṁ nāma.",
  "atk-abh01a4:1014_5": "Sotādīsupi eseva nayo.",
  "atk-abh01a4:1014_6": "Cakkhusmiṁ pana asambhinnepi bahiddhā rūpārammaṇe āpāthaṁ anāgacchante cakkhuviññāṇaṁ nuppajjati.",
  "atk-abh01a4:1014_7": "Tasmiṁ pana āpāthaṁ āgacchantepi ālokasannissaye asati nuppajjati.",
  "atk-abh01a4:1014_8": "Tasmiṁ santepi kiriyamanodhātuyā bhavaṅge anāvaṭṭite nuppajjati.",
  "atk-abh01a4:1014_9": "Āvaṭṭiteyeva uppajjati.",
  "atk-abh01a4:1014_10": "Evaṁ uppajjamānaṁ sampayuttadhammehi saddhiṁyeva uppajjati.",
  "atk-abh01a4:1014_11": "Iti ime cattāro paccaye labhitvā uppajjati cakkhuviññāṇaṁ (ma. ni.",
  "atk-abh01a4:1014_12": "1.306 thokaṁ visadisaṁ).",
  "atk-abh01a4:1015_0": "Asambhinnattā sotassa, āpāthagatattā saddānaṁ, ākāsasannissitaṁ, manasikārahetukaṁ catūhi paccayehi uppajjati sotaviññāṇaṁ, saddhiṁ sampayuttadhammehi.",
  "atk-abh01a4:1015_1": "Tattha ‘ākāsasannissita’nti ākāsasannissayaṁ laddhāva uppajjati, na vinā tena.",
  "atk-abh01a4:1015_2": "Na hi pihitakaṇṇacchiddassa sotaviññāṇaṁ pavattati.",
  "atk-abh01a4:1015_3": "Sesaṁ purimanayeneva veditabbaṁ.",
  "atk-abh01a4:1015_4": "Yathā cettha evaṁ ito paresupi.",
  "atk-abh01a4:1015_5": "Visesamattaṁ pana vakkhāma.",
  "atk-abh01a4:1016_0": "Asambhinnattā ghānassa, āpāthagatattā gandhānaṁ, vāyosannissitaṁ, manasikārahetukaṁ catūhi paccayehi uppajjati ghānaviññāṇaṁ , saddhiṁ sampayuttadhammehi.",
  "atk-abh01a4:1016_1": "Tattha ‘vāyosannissita’nti ghānabilaṁ vāyumhi pavisanteyeva uppajjati, tasmiṁ asati nuppajjatīti attho.",
  "atk-abh01a4:1017_0": "Asambhinnattā jivhāya, āpāthagatattā rasānaṁ, āposannissitaṁ, manasikārahetukaṁ catūhi paccayehi uppajjati jivhāviññāṇaṁ, saddhiṁ sampayuttadhammehi.",
  "atk-abh01a4:1017_1": "Tattha ‘āposannissita’nti jivhātemanaṁ āpaṁ laddhāva uppajjati, na vinā tena.",
  "atk-abh01a4:1017_2": "Sukkhajivhānañhi sukkhakhādanīye jivhāya ṭhapitepi jivhāviññāṇaṁ nuppajjateva.",
  "atk-abh01a4:1018_0": "Asambhinnattā kāyassa, āpāthagatattā phoṭṭhabbānaṁ, pathavisannissitaṁ, manasikārahetukaṁ catūhi paccayehi uppajjati kāyaviññāṇaṁ, saddhiṁ sampayuttadhammehi.",
  "atk-abh01a4:1018_1": "Tattha ‘pathavisannissita’nti kāyapasādapaccayaṁ pathavisannissayaṁ laddhāva uppajjati, na tena vinā.",
  "atk-abh01a4:1018_2": "Kāyadvārasmiñhi bahiddhāmahābhūtārammaṇaṁ ajjhattikaṁ kāyapasādaṁ ghaṭṭetvā pasādapaccayesu mahābhūtesu paṭihaññati.",
  "atk-abh01a4:1019_0": "Asambhinnattā manassa, āpāthagatattā dhammānaṁ, vatthusannissitaṁ, manasikārahetukaṁ catūhi paccayehi uppajjati manoviññāṇaṁ, saddhiṁ sampayuttadhammehi.",
  "atk-abh01a4:1019_1": "Tattha ‘mano’ti bhavaṅgacittaṁ.",
  "atk-abh01a4:1019_2": "Taṁ niruddhampi, āvajjanacittassa paccayo bhavituṁ asamatthaṁ mandathāmagatameva pavattamānampi, sambhinnaṁ nāma hoti.",
  "atk-abh01a4:1019_3": "Āvajjanassa pana paccayo bhavituṁ samatthaṁ asambhinnaṁ nāma.",
  "atk-abh01a4:1019_4": "‘Āpāthagatattā dhammāna’nti dhammārammaṇe āpāthagate.",
  "atk-abh01a4:1019_5": "‘Vatthusannissita’nti hadayavatthusannissayaṁ laddhāva uppajjati, na tena vinā.",
  "atk-abh01a4:1019_6": "Ayampi pañho pañcavokārabhavaṁ sandhāya kathito.",
  "atk-abh01a4:1019_7": "‘Manasikārahetuka’nti kiriyamanoviññāṇadhātuyā bhavaṅge āvaṭṭiteyeva uppajjatīti attho.",
  "atk-abh01a4:1019_8": "Ayaṁ tāva ‘upanissayamatthaso’ti ettha upanissayavaṇṇanā.",
  "atk-abh01a4:1020_0": "‘Atthato’ pana cakkhu dassanatthaṁ, sotaṁ savanatthaṁ, ghānaṁ ghāyanatthaṁ, jivhā sāyanatthā, kāyo phusanattho , mano vijānanattho.",
  "atk-abh01a4:1020_1": "Tattha dassanaṁ attho assa.",
  "atk-abh01a4:1020_2": "Tañhi tena nipphādetabbanti dassanatthaṁ.",
  "atk-abh01a4:1020_3": "Sesesupi eseva nayo.",
  "atk-abh01a4:1020_4": "Ettāvatā tipiṭakacūḷanāgattheravāde soḷasakamaggo niṭṭhito, saddhiṁ dvādasakamaggena ceva ahetukaṭṭhakena cāti.",
  "atk-abh01a4:1021_0": "Idāni moravāpīvāsīmahādattattheravāde dvādasakamaggakathā hoti.",
  "atk-abh01a4:1021_1": "Tattha sāketapañhaussadakittanahetukittanāni pākatikāneva.",
  "atk-abh01a4:1021_2": "Ayaṁ pana thero asaṅkhārikasasaṅkhārikesu dosaṁ disvā ‘asaṅkhārikaṁ asaṅkhārikameva vipākaṁ deti, no sasaṅkhārikaṁ;",
  "atk-abh01a4:1021_3": "sasaṅkhārikampi sasaṅkhārikameva no asaṅkhārika’nti āha.",
  "atk-abh01a4:1021_4": "Javanena cesa cittaniyāmaṁ na katheti.",
  "atk-abh01a4:1021_5": "Ārammaṇena pana vedanāniyāmaṁ katheti.",
  "atk-abh01a4:1021_6": "Tenassa vipākuddhāre dvādasakamaggo nāma jāto.",
  "atk-abh01a4:1021_7": "Dasakamaggopi, ahetukaṭṭhakampi ettheva paviṭṭhaṁ.",
  "atk-abh01a4:1022_0": "Tatrāyaṁ nayo –",
  "atk-abh01a4:1022_1": "somanassasahagatatihetukaasaṅkhārikacittena hi kamme āyūhite tādiseneva vipākacittena gahitapaṭisandhikassa vuḍḍhippattassa cakkhudvāre ‘iṭṭhārammaṇe’ āpāthagate heṭṭhā vuttanayeneva tayo moghavārā honti.",
  "atk-abh01a4:1022_2": "Tassa kusalato cattāri somanassasahagatāni, akusalato cattāri, kiriyato pañcāti imesaṁ terasannaṁ cittānaṁ aññatarena javitapariyosāne tadārammaṇaṁ patiṭṭhahamānaṁ somanassasahagataasaṅkhārikatihetukacittampi duhetukacittampi patiṭṭhāti.",
  "atk-abh01a4:1022_3": "Evamassa cakkhudvāre cakkhuviññāṇādīni tīṇi, tadārammaṇāni dveti, pañca gaṇanūpagacittāni honti.",
  "atk-abh01a4:1023_0": "Ārammaṇena pana vedanaṁ parivattetvā kusalato catunnaṁ, akusalato catunnaṁ, kiriyato catunnanti, dvādasannaṁ upekkhāsahagatacittānaṁ aññatarena javitāvasāne upekkhāsahagatatihetukaasaṅkhārikavipākampi duhetukaasaṅkhārikavipākampi tadārammaṇaṁ hutvā uppajjati.",
  "atk-abh01a4:1023_1": "Evamassa cakkhudvāre upekkhāsahagatasantīraṇaṁ, imāni dve tadārammaṇānīti, tīṇi gaṇanūpagacittāni honti.",
  "atk-abh01a4:1023_2": "Tāni purimehi pañcahi saddhiṁ aṭṭha.",
  "atk-abh01a4:1023_3": "Sotadvārādīsupi aṭṭha aṭṭhāti ekāya cetanāya kamme āyūhite samacattālīsa cittāni uppajjanti.",
  "atk-abh01a4:1023_4": "Aggahitaggahaṇena pana cakkhudvāre aṭṭha, sotaviññāṇādīni cattārīti, dvādasa honti.",
  "atk-abh01a4:1023_5": "Tattha ‘mūlabhavaṅgatā’‘āgantukabhavaṅgatā’‘ambopamaniyāmakathā’ ca vuttanayeneva veditabbā.",
  "atk-abh01a4:1024_0": "Somanassasahagatatihetukasasaṅkhārikakusalacittena kamme āyūhitepi upekkhāsahagatatihetukaasaṅkhārikasasaṅkhārikehi kamme āyūhitepi eseva nayo.",
  "atk-abh01a4:1024_1": "Tattha yantopamāpi ettha pākatikā eva.",
  "atk-abh01a4:1024_2": "Ettāvatā tihetukakammena tihetukapaṭisandhi hotīti vāro kathito.",
  "atk-abh01a4:1024_3": "Tihetukakammena duhetukapaṭisandhi hotīti vāro pana paṭicchanno hutvā gato.",
  "atk-abh01a4:1025_0": "Idāni duhetukakammena duhetukapaṭisandhikathā hoti.",
  "atk-abh01a4:1025_1": "Somanassasahagataduhetukaasaṅkhārikacittena hi kamme āyūhite tādiseneva vipākacittena gahitapaṭisandhikassa vuḍḍhippattassa cakkhudvāre iṭṭhārammaṇe āpāthagate heṭṭhā vuttanayeneva tayo moghavārā honti.",
  "atk-abh01a4:1025_2": "Duhetukassa pana javanakiriyā natthi.",
  "atk-abh01a4:1025_3": "Tasmā kusalato cattāri somanassasahagatāni, akusalato cattārīti imesaṁ aṭṭhannaṁ aññatarena javitapariyosāne duhetukameva somanassasahagataasaṅkhārikaṁ tadārammaṇaṁ hoti.",
  "atk-abh01a4:1025_4": "Evamassa cakkhuviññāṇādīni tīṇi, idañca tadārammaṇanti, cattāri gaṇanūpagacittāni honti.",
  "atk-abh01a4:1025_5": "‘Iṭṭhamajjhattārammaṇe’ pana kusalato upekkhāsahagatānaṁ catunnaṁ, akusalato catunnanti, aṭṭhannaṁ aññatarena javitapariyosāne duhetukameva upekkhāsahagataṁ asaṅkhārikaṁ tadārammaṇaṁ hoti.",
  "atk-abh01a4:1025_6": "Evamassa upekkhāsahagatasantīraṇaṁ, idañca tadārammaṇanti, dve gaṇanūpagacittāni honti.",
  "atk-abh01a4:1025_7": "Tāni purimehi catūhi saddhiṁ cha.",
  "atk-abh01a4:1025_8": "Sotadvārādīsupi cha chāti ekāya cetanāya kamme āyūhite samatiṁsa cittāni uppajjanti.",
  "atk-abh01a4:1025_9": "Aggahitaggahaṇena pana cakkhudvāre cha, sotaviññāṇādīni cattārīti dasa honti.",
  "atk-abh01a4:1025_10": "Ambopamaniyāmakathā pākatikā eva.",
  "atk-abh01a4:1025_11": "Yantopamā idha na labbhatīti vuttaṁ.",
  "atk-abh01a4:1026_0": "Somanassasahagataduhetukasasaṅkhārikakusalacittena kamme āyūhitepi upekkhāsahagataduhetukaasaṅkhārikasasaṅkhārikehi kamme āyūhitepi eseva nayo.",
  "atk-abh01a4:1026_1": "Ettāvatā duhetukakammena duhetukapaṭisandhi hotīti vāro kathito.",
  "atk-abh01a4:1027_0": "Ahetukapaṭisandhi hotīti vāro pana evaṁ veditabbo –",
  "atk-abh01a4:1027_1": "kusalato catūhi ñāṇavippayuttehi kamme āyūhite, kusalavipākāhetukamanoviññāṇadhātuyā upekkhāsahagatāya paṭisandhiyā gahitāya, kammasadisā paṭisandhīti na vattabbā.",
  "atk-abh01a4:1027_2": "Ito paṭṭhāya heṭṭhā vuttanayeneva kathetvā iṭṭhepi iṭṭhamajjhattepi cittappavatti veditabbā.",
  "atk-abh01a4:1027_3": "Imassa hi therassa vāde piṇḍajavanaṁ javati.",
  "atk-abh01a4:1027_4": "Sesā idaṁ pana javanaṁ kusalatthāya vā akusalatthāya vā ko niyāmetītiādikathā sabbā heṭṭhā vuttanayeneva veditabbāti.",
  "atk-abh01a4:1027_5": "Ettāvatā moravāpīvāsīmahādattattheravāde dvādasakamaggo niṭṭhito saddhiṁ dasakamaggena ceva ahetukaṭṭhakena ca.",
  "atk-abh01a4:1028_0": "Idāni mahādhammarakkhitattheravāde dasakamaggakathā hoti.",
  "atk-abh01a4:1028_1": "Tattha sāketapañhaussadakittanāni pākatikāneva.",
  "atk-abh01a4:1028_2": "Hetukittane pana ayaṁ viseso.",
  "atk-abh01a4:1028_3": "Tihetukakammaṁ tihetukavipākampi duhetukavipākampi ahetukavipākampi deti.",
  "atk-abh01a4:1028_4": "Duhetukakammaṁ tihetukameva na deti, itaraṁ deti.",
  "atk-abh01a4:1028_5": "Tihetukakammena paṭisandhi tihetukāva hoti;",
  "atk-abh01a4:1028_6": "duhetukāhetukā na hoti.",
  "atk-abh01a4:1028_7": "Duhetukakammena duhetukāhetukā hoti, tihetukā na hoti.",
  "atk-abh01a4:1028_8": "Asaṅkhārikakammaṁ vipākaṁ asaṅkhārikameva deti, no sasaṅkhārikaṁ.",
  "atk-abh01a4:1028_9": "Sasaṅkhārikampi sasaṅkhārikameva deti, no asaṅkhārikaṁ.",
  "atk-abh01a4:1028_10": "Ārammaṇena vedanā parivattetabbā.",
  "atk-abh01a4:1028_11": "Javanaṁ piṇḍajavanameva javati.",
  "atk-abh01a4:1028_12": "Ādito paṭṭhāya cittāni kathetabbāni.",
  "atk-abh01a4:1029_0": "Tatrāyaṁ kathā –",
  "atk-abh01a4:1029_1": "eko paṭhamakusalacittena kammaṁ āyūhati, paṭhamavipākacitteneva paṭisandhiṁ gaṇhāti.",
  "atk-abh01a4:1029_2": "Ayaṁ kammasadisā paṭisandhi.",
  "atk-abh01a4:1029_3": "Tassa vuḍḍhippattassa cakkhudvāre ‘iṭṭhārammaṇe’ āpāthagate vuttanayeneva tayo moghavārā honti.",
  "atk-abh01a4:1029_4": "Athassa heṭṭhā vuttānaṁ terasannaṁ somanassasahagatajavanānaṁ aññatarena javitapariyosāne paṭhamavipākacittameva tadārammaṇaṁ hoti.",
  "atk-abh01a4:1029_5": "Taṁ ‘mūlabhavaṅgaṁ’ ‘tadārammaṇa’nti dve nāmāni labhati.",
  "atk-abh01a4:1029_6": "Evamassa cakkhuviññāṇādīni tīṇi, idañca tadārammaṇanti, cattāri gaṇanūpagacittāni honti.",
  "atk-abh01a4:1029_7": "‘Iṭṭhamajjhattārammaṇe’ heṭṭhā vuttānaṁyeva dvādasannaṁ upekkhāsahagatajavanānaṁ aññatarena javitapariyosāne upekkhāsahagataṁ tihetukaṁ asaṅkhārikacittaṁ tadārammaṇatāya pavattati.",
  "atk-abh01a4:1029_8": "Taṁ ‘āgantukabhavaṅgaṁ’‘tadārammaṇa’nti dve nāmāni labhati.",
  "atk-abh01a4:1029_9": "Evamassa upekkhāsahagatasantīraṇaṁ idañca tadārammaṇanti dve gaṇanūpagacittāni.",
  "atk-abh01a4:1029_10": "Tāni purimehi catūhi saddhiṁ cha honti.",
  "atk-abh01a4:1029_11": "Evaṁ ekāya cetanāya kamme āyūhite pañcasu dvāresu samatiṁsa cittāni uppajjanti.",
  "atk-abh01a4:1029_12": "Aggahitaggahaṇena pana cakkhudvāre cha, sotaviññāṇādīni cattārīti dasa honti.",
  "atk-abh01a4:1029_13": "Ambopamaniyāmakathā pākatikāyeva.",
  "atk-abh01a4:1030_0": "Dutiyatatiyacatutthakusalacittehi kamme āyūhitepi ettakāneva vipākacittāni honti.",
  "atk-abh01a4:1030_1": "Catūhi upekkhāsahagatacittehi āyūhitepi eseva nayo.",
  "atk-abh01a4:1030_2": "Idha pana paṭhamaṁ iṭṭhamajjhattārammaṇaṁ dassetabbaṁ.",
  "atk-abh01a4:1030_3": "Pacchā iṭṭhārammaṇena vedanā parivattetabbā.",
  "atk-abh01a4:1030_4": "Ambopamaniyāmakathā pākatikā eva.",
  "atk-abh01a4:1030_5": "Yantopamā na labbhati.",
  "atk-abh01a4:1030_6": "‘Kusalato pana catunnaṁ ñāṇavippayuttānaṁ aññatarena kamme āyūhite’ti ito paṭṭhāya sabbaṁ vitthāretvā ahetukaṭṭhakaṁ kathetabbaṁ.",
  "atk-abh01a4:1030_7": "Ettāvatā mahādhammarakkhitattheravāde dasakamaggo niṭṭhito hoti, saddhiṁ ahetukaṭṭhakenāti.",
  "atk-abh01a4:1031_0": "Imesaṁ pana tiṇṇaṁ therānaṁ katarassa vādo gahetabboti?",
  "atk-abh01a4:1031_1": "Na kassaci ekaṁsena.",
  "atk-abh01a4:1031_2": "Sabbesaṁ pana vādesu yuttaṁ gahetabbaṁ.",
  "atk-abh01a4:1031_3": "Paṭhamavādasmiñhi sasaṅkhārāsaṅkhāravidhānaṁ paccayabhedato adhippetaṁ.",
  "atk-abh01a4:1031_4": "Tenettha , asaṅkhārikakusalassa dubbalapaccayehi uppannaṁ sasaṅkhārikavipākaṁ, sasaṅkhārikakusalassa balavapaccayehi uppannaṁ asaṅkhārikavipākañca gahetvā, labbhamānānipi kiriyajavanāni pahāya, kusalajavanena tadārammaṇaṁ ārammaṇena ca vedanaṁ niyāmetvā, sekkhaputhujjanavasena soḷasakamaggo kathito.",
  "atk-abh01a4:1031_5": "Yaṁ panettha akusalajavanāvasāne ahetukavipākameva tadārammaṇaṁ dassitaṁ, taṁ itaresu na dassitameva.",
  "atk-abh01a4:1031_6": "Tasmā taṁ tattha tesu vuttaṁ sahetukavipākañca, etthāpi sabbamidaṁ labbhateva.",
  "atk-abh01a4:1031_7": "Tatrāyaṁ nayo –",
  "atk-abh01a4:1031_8": "yadā hi kusalajavanānaṁ antarantarā akusalaṁ javati, tadā kusalāvasāne āciṇṇasadisameva, akusalāvasāne sahetukaṁ tadārammaṇaṁ yuttaṁ.",
  "atk-abh01a4:1031_9": "Yadā nirantaraṁ akusalameva tadā ahetukaṁ.",
  "atk-abh01a4:1031_10": "Evaṁ tāva paṭhamavāde yuttaṁ gahetabbaṁ.",
  "atk-abh01a4:1032_0": "Dutiyavāde pana kusalato sasaṅkhārāsaṅkhāravidhānaṁ adhippetaṁ.",
  "atk-abh01a4:1032_1": "Tenettha asaṅkhārikakusalassa asaṅkhārikameva vipākaṁ, sasaṅkhārikakusalassa ca sasaṅkhārikameva gahetvā, javanena tadārammaṇaniyāmaṁ akatvā, sabbesampi sekkhāsekkhaputhujjanānaṁ uppattiraho piṇḍajavanavaseneva dvādasakamaggo kathito.",
  "atk-abh01a4:1032_2": "Tihetukajavanāvasāne panettha tihetukaṁ tadārammaṇaṁ yuttaṁ.",
  "atk-abh01a4:1032_3": "Duhetukajavanāvasāne duhetukaṁ, ahetukajavanāvasāne ahetukaṁ bhājetvā pana na vuttaṁ.",
  "atk-abh01a4:1032_4": "Evaṁ dutiyavāde yuttaṁ gahetabbaṁ.",
  "atk-abh01a4:1033_0": "Tatiyavādepi kusalatova asaṅkhārasasaṅkhāravidhānaṁ adhippetaṁ.",
  "atk-abh01a4:1033_1": "‘Tihetukakammaṁ tihetukavipākampi duhetukavipākampi ahetukavipākampi detī’ti pana vacanato asaṅkhārikatihetukapaṭisandhikassa asaṅkhārikaduhetukenapi tadārammaṇena bhavitabbaṁ.",
  "atk-abh01a4:1033_2": "Taṁ adassetvā hetusadisameva tadārammaṇaṁ dassitaṁ.",
  "atk-abh01a4:1033_3": "Taṁ purimāya hetukittanaladdhiyā na yujjati.",
  "atk-abh01a4:1033_4": "Kevalaṁ dasakamaggavibhāvanatthameva vuttaṁ.",
  "atk-abh01a4:1033_5": "Itarampi pana labbhateva.",
  "atk-abh01a4:1033_6": "Evaṁ tatiyavādepi yuttaṁ gahetabbaṁ.",
  "atk-abh01a4:1033_7": "Ayañca sabbāpi paṭisandhijanakasseva kammassa vipākaṁ sandhāya tadārammaṇakathā.",
  "atk-abh01a4:1033_8": "‘Sahetukaṁ bhavaṅgaṁ ahetukassa bhavaṅgassa anantarapaccayena paccayo’ti (paṭṭhā.",
  "atk-abh01a4:1033_9": "3.1.102) vacanato pana nānākammena ahetukapaṭisandhikassāpi sahetukavipākaṁ tadārammaṇaṁ uppajjati.",
  "atk-abh01a4:1033_10": "Tassa uppattividhānaṁ mahāpakaraṇe āvi bhavissatīti.",
  "atk-abh01a4:1034_0": "Kāmāvacarakusalavipākakathā niṭṭhitā.",
  "atk-abh01a4:1035_0": "Rūpāvacarārūpāvacaravipākakathā",
  "atk-abh01a4:1036_0": "499.",
  "atk-abh01a4:1036_1": "Idāni rūpāvacarādivipākaṁ dassetuṁ puna katame dhammā abyākatātiādi āraddhaṁ.",
  "atk-abh01a4:1036_2": "Tattha yasmā kāmāvacaravipākaṁ attano kusalena sadisampi hoti, asadisampi, tasmā na taṁ kusalānugatikaṁ katvā bhājitaṁ.",
  "atk-abh01a4:1036_3": "Rūpāvacarārūpāvacaravipākaṁ pana yathā hatthiassapabbatādīnaṁ chāyā hatthiādisadisāva honti, tathā attano kusalasadisameva hotīti kusalānugatikaṁ katvā bhājitaṁ.",
  "atk-abh01a4:1036_4": "Kāmāvacarakammañca yadā kadāci vipākaṁ deti, rūpāvacarārūpāvacaraṁ pana anantarāyena, dutiyasmiṁyeva attabhāve, vipākaṁ detītipi kusalānugatikameva katvā bhājitaṁ.",
  "atk-abh01a4:1036_5": "Sesaṁ kusale vuttanayeneva veditabbaṁ.",
  "atk-abh01a4:1036_6": "Ayaṁ pana viseso –",
  "atk-abh01a4:1036_7": "paṭipadādibhedo ca hīnapaṇītamajjhimabhāvo ca etesu jhānāgamanato veditabbo.",
  "atk-abh01a4:1036_8": "Chandādīnaṁ pana aññataraṁ dhuraṁ katvā anuppādanīyattā niradhipatikāneva etānīti.",
  "atk-abh01a4:1037_0": "Rūpāvacarārūpāvacaravipākakathā niṭṭhitā.",
  "atk-abh01a4:1038_0": "Lokuttaravipākakathā",
  "atk-abh01a4:1039_0": "505.",
  "atk-abh01a4:1039_1": "Lokuttaravipākampi kusalasadisattā kusalānugatikameva katvā bhājitaṁ.",
  "atk-abh01a4:1039_2": "Yasmā pana tebhūmakakusalaṁ cutipaṭisandhivasena vaṭṭaṁ ācināti vaḍḍheti, tasmā tattha katattā upacitattāti vuttaṁ.",
  "atk-abh01a4:1039_3": "Lokuttaraṁ pana tena ācitampi apacināti, sayampi cutipaṭisandhivasena na ācināti, tenettha ‘katattā upacitattā’ti avatvā katattā bhāvitattāti vuttaṁ.",
  "atk-abh01a4:1040_0": "Suññatantiādīsu ‘maggo’ tāva ‘āgamanato saguṇato ārammaṇatoti tīhi kāraṇehi nāmaṁ labhatī’ti, idaṁ heṭṭhā kusalādhikāre vitthāritaṁ.",
  "atk-abh01a4:1040_1": "Tattha suttantikapariyāyena saguṇatopi ārammaṇatopi nāmaṁ labhati.",
  "atk-abh01a4:1040_2": "Pariyāyadesanā hesā.",
  "atk-abh01a4:1040_3": "Abhidhammakathā pana nippariyāyadesanā.",
  "atk-abh01a4:1040_4": "Tasmā idha saguṇato vā ārammaṇato vā nāmaṁ na labhati, āgamanatova labhati.",
  "atk-abh01a4:1040_5": "Āgamanameva hi dhuraṁ.",
  "atk-abh01a4:1040_6": "Taṁ duvidhaṁ hoti –",
  "atk-abh01a4:1040_7": "vipassanāgamanaṁ maggāgamananti.",
  "atk-abh01a4:1041_0": "Tattha maggassa āgataṭṭhāne vipassanāgamanaṁ dhuraṁ, phalassa āgataṭṭhāne maggāgamanaṁ dhuranti, idampi heṭṭhā vuttameva.",
  "atk-abh01a4:1041_1": "Tesu idaṁ phalassa āgataṭṭhānaṁ, tasmā idha maggāgamanaṁ dhuranti veditabbaṁ.",
  "atk-abh01a4:1041_2": "So panesa maggo āgamanato ‘suññata’nti nāmaṁ labhitvā saguṇato ca ārammaṇato ca ‘animitto’‘appaṇihito’tipi vuccati.",
  "atk-abh01a4:1041_3": "Tasmā sayaṁ āgamanīyaṭṭhāne ṭhatvā attano phalassa tīṇi nāmāni deti. Kathaṁ?",
  "atk-abh01a4:1041_4": "Ayañhi suddhāgamanavaseneva laddhanāmo ‘suññatamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘suññata’nti nāmaṁ akāsi.",
  "atk-abh01a4:1041_5": "‘Suññataanimittamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘animitta’nti nāmaṁ akāsi.",
  "atk-abh01a4:1041_6": "‘Suññataappaṇihitamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘appaṇihita’nti nāmaṁ akāsi.",
  "atk-abh01a4:1041_7": "Imāni pana tīṇi nāmāni maggānantare phalacittasmiṁyeva iminā nayena labbhanti, no aparabhāge vaḷañjanakaphalasamāpattiyā.",
  "atk-abh01a4:1041_8": "Aparabhāge pana aniccatādīhi tīhi vipassanāhi vipassituṁ sakkoti.",
  "atk-abh01a4:1041_9": "Athassa vuṭṭhitavuṭṭhitavipassanāvasena animittaappaṇihitasuññatasaṅkhātāni tīṇi phalāni uppajjanti.",
  "atk-abh01a4:1041_10": "Tesaṁ tāneva saṅkhārārammaṇāni.",
  "atk-abh01a4:1041_11": "Aniccānupassanādīni ñāṇāni anulomañāṇāni nāma honti.",
  "atk-abh01a4:1042_0": "Yo cāyaṁ suññatamagge vutto.",
  "atk-abh01a4:1042_1": "Appaṇihitamaggepi eseva nayo.",
  "atk-abh01a4:1042_2": "Ayampi hi suddhāgamanavasena laddhanāmo ‘appaṇihitamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘appaṇihita’nti nāmaṁ akāsi.",
  "atk-abh01a4:1042_3": "‘Appaṇihitaanimittamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘animitta’nti nāmaṁ akāsi.",
  "atk-abh01a4:1042_4": "‘Appaṇihitasuññatamaggo’ sayaṁ āgamanīyaṭṭhāne ṭhatvā attano phalassa nāmaṁ dadamāno ‘suññata’nti nāmaṁ akāsi.",
  "atk-abh01a4:1042_5": "Imānipi tīṇi nāmāni maggānantare phalacittasmiṁyeva iminā nayena labbhanti, na aparabhāge vaḷañjanakaphalasamāpattiyāti.",
  "atk-abh01a4:1042_6": "Evaṁ imasmiṁ vipākaniddese kusalacittehi tiguṇāni vipākacittāni veditabbāni.",
  "atk-abh01a4:1043_0": "Yathā pana tebhūmakakusalāni attano vipākaṁ adhipatiṁ labhāpetuṁ na sakkonti, na evaṁ lokuttarakusalāni. Kasmā?",
  "atk-abh01a4:1043_1": "Tebhūmakakusalānañhi añño āyūhanakālo añño vipaccanakālo.",
  "atk-abh01a4:1043_2": "Tena tāni attano vipākaṁ adhipatiṁ labhāpetuṁ na sakkonti.",
  "atk-abh01a4:1043_3": "Lokuttarāni pana tāya saddhāya, tasmiṁ vīriye, tāya satiyā, tasmiṁ samādhimhi, tāya paññāya avūpasantāya , apaṇṇakaṁ aviraddhaṁ maggānantarameva vipākaṁ paṭilabhanti, tena attano vipākaṁ adhipatiṁ labhāpetuṁ sakkonti.",
  "atk-abh01a4:1044_0": "Yathā hi parittakassa aggino gataṭṭhāne aggismiṁ nibbutamatteyeva uṇhākāro nibbāyitvā kiñci na hoti, mahantaṁ pana ādittaṁ aggikkhandhaṁ nibbāpetvā gomayaparibhaṇḍe katepi uṇhākāro avūpasantova hoti, evameva tebhūmakakusale añño kammakkhaṇo añño vipākakkhaṇo parittaaggiṭṭhāne uṇhabhāvanibbutakālo viya hoti.",
  "atk-abh01a4:1044_1": "Tasmā taṁ attano vipākaṁ adhipatiṁ labhāpetuṁ na sakkoti.",
  "atk-abh01a4:1044_2": "Lokuttare pana tāya saddhāya…pe…",
  "atk-abh01a4:1044_3": "tāya paññāya avūpasantāya, maggānantarameva phalaṁ uppajjati, tasmā taṁ attano vipākaṁ adhipatiṁ labhāpetīti veditabbaṁ.",
  "atk-abh01a4:1044_4": "Tenāhu porāṇā –",
  "atk-abh01a4:1044_5": "‘vipāke adhipati natthi ṭhapetvā lokuttara’nti.",
  "atk-abh01a4:1045_0": "555.",
  "atk-abh01a4:1045_1": "Catutthaphalaniddese aññātāvindriyanti aññātāvino catūsu saccesu niṭṭhitañāṇakiccassa indriyaṁ, aññātāvīnaṁ vā catūsu saccesu niṭṭhitakiccānaṁ cattāri saccāni ñatvā paṭivijjhitvā ṭhitānaṁ dhammānaṁ abbhantare indaṭṭhasādhanena indriyaṁ.",
  "atk-abh01a4:1045_2": "Niddesavārepissa aññātāvīnanti ājānitvā ṭhitānaṁ.",
  "atk-abh01a4:1045_3": "Dhammānanti sampayuttadhammānaṁ abbhantare.",
  "atk-abh01a4:1045_4": "Aññāti ājānanā, paññā pajānanātiādīni vuttatthāneva.",
  "atk-abh01a4:1045_5": "Maggaṅgaṁ maggapariyāpannanti phalamaggassa aṅgaṁ, phalamagge ca pariyāpannanti attho.",
  "atk-abh01a4:1046_0": "Apicettha idaṁ pakiṇṇakaṁ –",
  "atk-abh01a4:1046_1": "ekaṁ indriyaṁ ekaṁ ṭhānaṁ gacchati, ekaṁ cha ṭhānāni gacchati, ekaṁ ekaṁ ṭhānaṁ gacchati.",
  "atk-abh01a4:1046_2": "Ekañhi ‘anaññātaññassāmītindriyaṁ’ ekaṁ ṭhānaṁ gacchati sotāpattimaggaṁ.",
  "atk-abh01a4:1046_3": "Ekaṁ ‘aññindriyaṁ’ heṭṭhā tīṇi phalāni, upari tayo maggeti cha ṭhānāni gacchati.",
  "atk-abh01a4:1046_4": "Ekaṁ ‘aññātāvindriyaṁ’ ekaṁ ṭhānaṁ gacchati arahattaphalaṁ.",
  "atk-abh01a4:1046_5": "Sabbesupi maggaphalesu atthato aṭṭha aṭṭha indriyānīti catusaṭṭhi lokuttarindriyāni kathitāni.",
  "atk-abh01a4:1046_6": "Pāḷito pana nava nava katvā dvāsattati honti.",
  "atk-abh01a4:1046_7": "Magge maggaṅganti vuttaṁ.",
  "atk-abh01a4:1046_8": "Phalepi maggaṅgaṁ.",
  "atk-abh01a4:1046_9": "Magge bojjhaṅgoti vutto phalepi bojjhaṅgo.",
  "atk-abh01a4:1046_10": "Maggakkhaṇe ārati viratīti vuttā phalakkhaṇepi ārati viratīti.",
  "atk-abh01a4:1046_11": "Tattha maggo maggabhāveneva maggo, phalaṁ pana maggaṁ upādāya maggo nāma;",
  "atk-abh01a4:1046_12": "phalaṅgaṁ phalapariyāpannanti vattumpi vaṭṭati.",
  "atk-abh01a4:1046_13": "Magge bujjhanakassa aṅgoti sambojjhaṅgo, phale buddhassa aṅgoti sambojjhaṅgo.",
  "atk-abh01a4:1046_14": "Magge āramaṇaviramaṇavaseneva ārati virati.",
  "atk-abh01a4:1046_15": "Phale pana ārativirativasenāti.",
  "atk-abh01a4:1047_0": "Lokuttaravipākakathā niṭṭhitā.",
  "atk-abh01a4:1048_0": "Akusalavipākakathā",
  "atk-abh01a4:1049_0": "556.",
  "atk-abh01a4:1049_1": "Ito parāni akusalavipākāni –",
  "atk-abh01a4:1049_2": "pañca cakkhusotaghānajivhākāyaviññāṇāni, ekā manodhātu, ekā manoviññāṇadhātūti imāni satta cittāni –",
  "atk-abh01a4:1049_3": "pāḷito ca atthato ca heṭṭhā vuttehi tādiseheva kusalavipākacittehi sadisāni.",
  "atk-abh01a4:1050_0": "Kevalañhi tāni kusalakammapaccayāni imāni akusalakammapaccayāni.",
  "atk-abh01a4:1050_1": "Tāni ca iṭṭhaiṭṭhamajjhattesu ārammaṇesu vattanti, imāni aniṭṭhaaniṭṭhamajjhattesu.",
  "atk-abh01a4:1050_2": "Tattha ca sukhasahagataṁ kāyaviññāṇaṁ, idha dukkhasahagataṁ .",
  "atk-abh01a4:1050_3": "Tattha ca upekkhāsahagatā manoviññāṇadhātu manussesu jaccandhādīnaṁ paṭisandhiṁ ādiṁ katvā pañcasu ṭhānesu vipaccati.",
  "atk-abh01a4:1050_4": "Idha pana ekādasavidhenāpi akusalacittena kamme āyūhite kammakammanimittagatinimittesu aññataraṁ ārammaṇaṁ katvā catūsu apāyesu paṭisandhi hutvā vipaccati;",
  "atk-abh01a4:1050_5": "dutiyavārato paṭṭhāya yāvatāyukaṁ bhavaṅgaṁ hutvā, aniṭṭhaaniṭṭhamajjhattārammaṇāya pañcaviññāṇavīthiyā santīraṇaṁ hutvā, balavārammaṇe chasu dvāresu tadārammaṇaṁ hutvā, maraṇakāle cuti hutvāti, evaṁ pañcasu eva ṭhānesu vipaccatīti.",
  "atk-abh01a4:1051_0": "Akusalavipākakathā niṭṭhitā.",
  "atk-abh01a4:1052_0": "Kiriyābyākatavaṇṇanā",
  "atk-abh01a4:1053_0": "Manodhātucittaṁ",
  "atk-abh01a4:1054_0": "566.",
  "atk-abh01a4:1054_1": "Idāni kiriyābyākataṁ bhājetvā dassetuṁ puna katame dhammā abyākatātiādi āraddhaṁ.",
  "atk-abh01a4:1054_2": "Tattha kiriyāti karaṇamattaṁ.",
  "atk-abh01a4:1054_3": "Sabbesuyeva hi kiriyacittesu yaṁ javanabhāvaṁ appattaṁ taṁ vātapupphaṁ viya.",
  "atk-abh01a4:1054_4": "Yaṁ javanabhāvappattaṁ taṁ chinnamūlakarukkhapupphaṁ viya aphalaṁ hoti, taṁtaṁ kiccasādhanavasena pavattattā pana karaṇamattameva hoti.",
  "atk-abh01a4:1054_5": "Tasmā kiriyāti vuttaṁ.",
  "atk-abh01a4:1054_6": "Nevakusalānākusalātiādīsu kusalamūlasaṅkhātassa kusalahetuno abhāvā ‘nevakusalā’;",
  "atk-abh01a4:1054_7": "akusalamūlasaṅkhātassa akusalahetuno abhāvā ‘nevaakusalā’;",
  "atk-abh01a4:1054_8": "yonisomanasikāraayonisomanasikārasaṅkhātānampi kusalākusalapaccayānaṁ abhāvā ‘nevakusalānākusalā’.",
  "atk-abh01a4:1054_9": "Kusalākusalasaṅkhātassa janakahetuno abhāvā nevakammavipākā.",
  "atk-abh01a4:1055_0": "Idhāpi cittassekaggatāniddese pavattiṭṭhitimattameva labbhati.",
  "atk-abh01a4:1055_1": "Dve pañcaviññāṇāni, tisso manodhātuyo, tisso manoviññāṇadhātuyo, vicikicchāsahagatanti imesu sattarasasu cittesu dubbalattā saṇṭhiti avaṭṭhitiādīni na labbhanti.",
  "atk-abh01a4:1055_2": "Sesaṁ sabbaṁ vipākamanodhātuniddese vuttanayeneva veditabbaṁ, aññatra uppattiṭṭhānā.",
  "atk-abh01a4:1055_3": "Tañhi cittaṁ pañcaviññāṇānantaraṁ uppajjati.",
  "atk-abh01a4:1055_4": "Idaṁ pana pañcadvāre vaḷañjanakappavattikāle sabbesaṁ pure uppajjati. Kathaṁ?",
  "atk-abh01a4:1055_5": "Cakkhudvāre tāva iṭṭhaiṭṭhamajjhattaaniṭṭhaaniṭṭhamajjhattesu rūpārammaṇesu yena kenaci pasāde ghaṭṭite taṁ ārammaṇaṁ gahetvā āvajjanavasena purecārikaṁ hutvā bhavaṅgaṁ āvaṭṭayamānaṁ uppajjati.",
  "atk-abh01a4:1055_6": "Sotadvārādīsupi eseva nayoti.",
  "atk-abh01a4:1056_0": "Kiriyamanodhātucittaṁ niṭṭhitaṁ.",
  "atk-abh01a4:1057_0": "Kiriyamanoviññāṇadhātucittāni",
  "atk-abh01a4:1058_0": "568.Manoviññāṇadhātuuppannā hoti…pe…",
  "atk-abh01a4:1058_1": "somanassasahagatāti, idaṁ cittaṁ aññesaṁ asādhāraṇaṁ.",
  "atk-abh01a4:1058_2": "Khīṇāsavasseva pāṭipuggalikaṁ.",
  "atk-abh01a4:1058_3": "Chasu dvāresu labbhati.",
  "atk-abh01a4:1058_4": "Cakkhudvāre hi padhānasāruppaṁ ṭhānaṁ disvā khīṇāsavo iminā cittena somanassito hoti.",
  "atk-abh01a4:1058_5": "Sotadvāre bhaṇḍabhājanīyaṭṭhānaṁ patvā mahāsaddaṁ katvā luddhaluddhesu gaṇhantesu ‘evarūpā nāma me loluppataṇhā pahīnā’ti iminā cittena somanassito hoti.",
  "atk-abh01a4:1058_6": "Ghānadvāre gandhehi vā pupphehi vā cetiyaṁ pūjento iminā cittena somanassito hoti.",
  "atk-abh01a4:1058_7": "Jivhādvāre rasasampannaṁ piṇḍapātaṁ laddhā bhājetvā paribhuñjanto ‘sāraṇīyadhammo vata me pūrito’ti iminā cittena somanassito hoti.",
  "atk-abh01a4:1058_8": "Kāyadvāre abhisamācārikavattaṁ karonto ‘kāyadvāre me vattaṁ pūrita’nti iminā cittena somanassito hoti.",
  "atk-abh01a4:1058_9": "Evaṁ tāva pañcadvāre labbhati.",
  "atk-abh01a4:1059_0": "Manodvāre pana atītānāgatamārabbha uppajjati.",
  "atk-abh01a4:1059_1": "Jotipālamāṇava(ma. ni.",
  "atk-abh01a4:1059_2": "2.282 ādayo) magghadevarāja(ma. ni.",
  "atk-abh01a4:1059_3": "2.308 ādayo) kaṇhatāpasādikālasmiñhi (jā.",
  "atk-abh01a4:1059_4": "1.10.11 ādayo) kataṁ kāraṇaṁ āvajjetvā tathāgato sitaṁ pātvākāsi.",
  "atk-abh01a4:1059_5": "Taṁ pana pubbenivāsañāṇasabbaññutaññāṇānaṁ kiccaṁ.",
  "atk-abh01a4:1059_6": "Tesaṁ pana dvinnaṁ ñāṇānaṁ ciṇṇapariyante idaṁ cittaṁ hāsayamānaṁ uppajjati.",
  "atk-abh01a4:1059_7": "Anāgate ‘tantissaro mudiṅgassaro paccekabuddho bhavissatī’ti sitaṁ pātvākāsi.",
  "atk-abh01a4:1059_8": "Tampi anāgataṁsañāṇasabbaññutaññāṇānaṁ kiccaṁ.",
  "atk-abh01a4:1059_9": "Tesaṁ pana dvinna ñāṇānaṁ ciṇṇapariyante idaṁ cittaṁ hāsayamānaṁ uppajjati.",
  "atk-abh01a4:1060_0": "Niddesavāre panassa sesaahetukacittehi balavataratāya cittekaggatā samādhibalaṁ pāpetvā ṭhapitā.",
  "atk-abh01a4:1060_1": "Vīriyampi vīriyabalaṁ pāpetvā.",
  "atk-abh01a4:1060_2": "Uddesavāre pana ‘samādhibalaṁ hoti vīriyabalaṁ hotī’ti anāgatattā paripuṇṇena balaṭṭhenetaṁ dvayaṁ balaṁ nāma na hoti.",
  "atk-abh01a4:1060_3": "Yasmā pana ‘neva kusalaṁ nākusalaṁ’ tasmā balanti vatvāna ṭhapitaṁ.",
  "atk-abh01a4:1060_4": "Yasmā ca na nippariyāyena balaṁ, tasmā saṅgahavārepi ‘dve balāni hontī’ti na vuttaṁ.",
  "atk-abh01a4:1060_5": "Sesaṁ sabbaṁ somanassasahagatāhetukamanoviññāṇadhātuniddese vuttanayeneva veditabbaṁ.",
  "atk-abh01a4:1061_0": "574.Upekkhāsahagatāti idaṁ cittaṁ tīsu bhavesu sabbesaṁ sacittakasattānaṁ sādhāraṇaṁ, na kassaci sacittakassa nuppajjati nāma.",
  "atk-abh01a4:1061_1": "Uppajjamānaṁ pana pañcadvāre voṭṭhabbanaṁ hoti, manodvāre āvajjanaṁ.",
  "atk-abh01a4:1061_2": "Cha asādhāraṇañāṇānipi iminā gahitārammaṇameva gaṇhanti.",
  "atk-abh01a4:1061_3": "Mahāgajaṁ nāmetaṁ cittaṁ;",
  "atk-abh01a4:1061_4": "imassa anārammaṇaṁ nāma natthi.",
  "atk-abh01a4:1061_5": "‘Asabbaññutaññāṇaṁ sabbaññutaññāṇagatikaṁ nāma katama’nti vutte ‘ida’nti vattabbaṁ.",
  "atk-abh01a4:1061_6": "Sesamettha purimacitte vuttanayeneva veditabbaṁ.",
  "atk-abh01a4:1061_7": "Kevalañhi tattha sappītikattā navaṅgiko saṅkhārakkhandho vibhatto.",
  "atk-abh01a4:1061_8": "Idha nippītikattā aṭṭhaṅgiko.",
  "atk-abh01a4:1062_0": "Idāni yāni kusalato aṭṭha mahācittāneva khīṇāsavassa uppajjanatāya kiriyāni jātāni, tasmā tāni kusalaniddese vuttanayeneva veditabbāni.",
  "atk-abh01a4:1063_0": "Idha ṭhatvā hasanakacittāni samodhānetabbāni.",
  "atk-abh01a4:1063_1": "Kati panetāni hontīti?",
  "atk-abh01a4:1063_2": "Vuccate terasa.",
  "atk-abh01a4:1063_3": "Puthujjanā hi kusalato catūhi somanassasahagatehi, akusalato catūhīti, aṭṭhahi cittehi hasanti.",
  "atk-abh01a4:1063_4": "Sekkhā kusalato catūhi somanassasahagatehi, akusalato dvīhi diṭṭhigatavippayuttehi somanassasahagatehīti, chahi cittehi hasanti.",
  "atk-abh01a4:1063_5": "Khīṇāsavā kiriyato pañcahi somanassasahagatehi hasantīti.",
  "atk-abh01a4:1064_0": "Rūpāvacarārūpāvacarakiriyaṁ",
  "atk-abh01a4:1065_0": "577.",
  "atk-abh01a4:1065_1": "Rūpāvacarārūpāvacarakiriyaniddesesu diṭṭhadhammasukhavihāranti diṭṭhadhamme, imasmiṁyeva attabhāve, sukhavihāramattaṁ.",
  "atk-abh01a4:1065_2": "Tattha khīṇāsavassa puthujjanakāle nibbattitā samāpatti yāva na naṁ samāpajjati tāva kusalāva samāpannakāle kiriyā hoti.",
  "atk-abh01a4:1065_3": "Khīṇāsavakāle panassa nibbattitā samāpatti kiriyāva hoti.",
  "atk-abh01a4:1065_4": "Sesaṁ sabbaṁ taṁsadisattā kusalaniddese vuttanayeneva veditabbanti.",
  "atk-abh01a4:1066_0": "Aṭṭhasāliniyā dhammasaṅgahaaṭṭhakathāya",
  "atk-abh01a4:1067_0": "Cittuppādakaṇḍakathā niṭṭhitā.",
  "atk-abh01a4:1068_0": "Abyākatapadaṁ pana neva tāva niṭṭhitanti.",
  "atk-abh01a4:1069_0": "Cittuppādakaṇḍavaṇṇanā niṭṭhitā."
}