{
  "tika-vin02t9:0.1_0": "Mahāvagga-ṭīkā",
  "tika-vin02t9:0.2_0": "1. Mahākhandhakaṁ",
  "tika-vin02t9:1_0": "Bodhikathāvaṇṇanā",
  "tika-vin02t9:2_0": "Idāni ubhatovibhaṅgānantaraṁ saṅgahamāropitassa mahāvaggacūḷavaggasaṅgahitassa khandhakassa atthasaṁvaṇṇanaṁ ārabhitukāmo ‘‘ubhinnaṁ pātimokkhāna’’ntiādimāha.",
  "tika-vin02t9:2_1": "Tattha ubhinnaṁ pātimokkhānanti ubhinnaṁ pātimokkhavibhaṅgānaṁ.",
  "tika-vin02t9:2_2": "Pātimokkhaggahaṇena hettha tesaṁ vibhaṅgo abhedena gahito.",
  "tika-vin02t9:2_3": "Yaṁ khandhakaṁ saṅgāyiṁsūti sambandho.",
  "tika-vin02t9:2_4": "Khandhānaṁ samūho khandhako, khandhānaṁ vā pakāsanato dīpanato khandhako.",
  "tika-vin02t9:2_5": "‘‘Khandhā’’ti cettha pabbajjupasampadādivinayakammasaṅkhātā cārittavārittasikkhāpadasaṅkhātā ca paññattiyo adhippetā.",
  "tika-vin02t9:2_6": "Pabbajjādīni hi bhagavatā paññattattā ‘‘paññattiyo’’ti vuccanti.",
  "tika-vin02t9:2_7": "Paññattiyañca khandhasaddo dissati ‘‘dārukkhandho aggikkhandho’’tiādīsu viya.",
  "tika-vin02t9:2_8": "Apica bhāgarāsaṭṭhatāpettha yujjatiyeva tāsaṁ paññattīnaṁ bhāgato rāsito ca vibhattattā.",
  "tika-vin02t9:2_9": "Khandhakovidāti paññattibhāgarāsaṭṭhavasena khandhaṭṭhe kovidā.",
  "tika-vin02t9:3_0": "Padabhājanīye yesaṁ padānaṁ atthā yehi aṭṭhakathānayehi pakāsitāti yojetabbaṁ.",
  "tika-vin02t9:3_1": "Te ce puna vadeyyāmāti te ce aṭṭhakathānaye punapi vadeyyāma.",
  "tika-vin02t9:3_2": "Atha vā padabhājanīye yesaṁ padānaṁ ye atthā heṭṭhā pakāsitā, te ce atthe puna vadeyyāmāti yojetabbaṁ.",
  "tika-vin02t9:3_3": "Imasmiṁ pakkhe hi-saddo padapūraṇe daṭṭhabbo.",
  "tika-vin02t9:3_4": "Pariyosānanti saṁvaṇṇanāpariyosānaṁ.",
  "tika-vin02t9:3_5": "Uttānā ceva ye atthāti ye atthā pubbe apakāsitāpi uttānā agambhīrā.",
  "tika-vin02t9:4_0": "1.Visesakāraṇaṁ natthīti ‘‘yena samayena āyasmato sāriputtattherassa sikkhāpadapaññattiyācanahetubhūto parivitakko udapādi, tena samayenā’’tiādinā vuttakāraṇaṁ viya idha visesakāraṇaṁ natthi.",
  "tika-vin02t9:4_1": "Ayamabhilāpoti ‘‘tena samayenā’’ti ayamabhilāpo.",
  "tika-vin02t9:4_2": "Kiṁ panetassa vacane payojananti yadi visesakāraṇaṁ natthi, etassa vacane kiṁ payojananti adhippāyo.",
  "tika-vin02t9:4_3": "Nidānadassanaṁ payojananti yojetabbaṁ.",
  "tika-vin02t9:4_4": "Tameva vibhāvetuṁ ‘‘yā hi bhagavatā’’tiādi vuttaṁ.",
  "tika-vin02t9:5_0": "Mahāvelā viya mahāvelā, vipulavālukapuñjatāya mahanto velātaṭo viyāti attho.",
  "tika-vin02t9:5_1": "Tenāha ‘‘mahante vālikarāsimhīti attho’’ti.",
  "tika-vin02t9:5_2": "Uru maru sikatā vālukā vaṇṇu vālikāti ime saddā samānatthā, byañjanameva nānaṁ.",
  "tika-vin02t9:5_3": "Tenāha ‘‘urūti vālikā vuccatī’’ti.",
  "tika-vin02t9:6_0": "Ito paṭṭhāya ca –",
  "tika-vin02t9:7_0": "Yasmā suttantapāḷīnaṁ, attho saṅkhepavaṇṇito;",
  "tika-vin02t9:8_0": "Tasmā mayaṁ karissāma, tāsaṁ atthassa dīpanaṁ.",
  "tika-vin02t9:9_0": "Najjāti (udā. aṭṭha.",
  "tika-vin02t9:9_1": "1) nadati sandatīti nadī, tassā najjā, nadiyā ninnagāyāti attho.",
  "tika-vin02t9:9_2": "Nerañjarāyāti ‘‘nelañjalāyā’’ti vattabbe la-kārassa ra-kāraṁ katvā ‘‘nerañjarāyā’’ti vuttaṁ, kaddamasevālapaṇakādidosarahitasalilāyāti attho.",
  "tika-vin02t9:9_3": "Keci ‘‘nīlaṁjalāyāti vattabbe nerañjarāyāti vutta’’nti vadanti, nāmameva vā etaṁ tassā nadiyāti veditabbaṁ.",
  "tika-vin02t9:9_4": "Tassā nadiyā tīre yattha bhagavā vihāsi, taṁ dassetuṁ ‘‘bodhirukkhamūle’’ti vuttaṁ.",
  "tika-vin02t9:9_5": "‘‘Bodhi vuccati catūsu maggesu ñāṇa’’nti (cūḷava.",
  "tika-vin02t9:9_6": "khaggavisāṇasuttaniddesa 121) ettha maggañāṇaṁ bodhīti vuttaṁ, ‘‘pappoti bodhiṁ varabhūrimedhaso’’ti (dī. ni.",
  "tika-vin02t9:9_7": "3.217) ettha sabbaññutaññāṇaṁ.",
  "tika-vin02t9:9_8": "Tadubhayampi bodhiṁ bhagavā ettha pattoti rukkhopi ‘‘bodhirukkho’’tveva nāmaṁ labhi.",
  "tika-vin02t9:9_9": "Atha vā satta bojjhaṅge bujjhatīti bhagavā bodhi.",
  "tika-vin02t9:9_10": "Tena bujjhantena sannissitattā so rukkho ‘‘bodhirukkho’’ti nāmaṁ labhi.",
  "tika-vin02t9:9_11": "Aṭṭhakathāyaṁ pana ekadeseneva atthaṁ dassetuṁ ‘‘bodhi vuccati catūsu maggesu ñāṇa’’ntiādi vuttaṁ.",
  "tika-vin02t9:9_12": "Mūleti samīpe.",
  "tika-vin02t9:9_13": "Paṭhamābhisambuddhoti anunāsikalopenāyaṁ niddesoti āha ‘‘paṭhamaṁ abhisambuddho’’ti.",
  "tika-vin02t9:9_14": "Paṭhamanti ca bhāvanapuṁsakaniddeso, tasmā abhisambuddho hutvā sabbapaṭhamaṁ bodhirukkhamūle viharatīti evamettha sambandho veditabbo.",
  "tika-vin02t9:10_0": "Athakho bhagavāti ettha athāti tasmiṁ samayeti evamattho gahetabbo anekatthattā nipātānaṁ, yasmiṁ samaye abhisambuddho hutvā bodhirukkhamūle viharati, tasmiṁ samayeti attho.",
  "tika-vin02t9:10_1": "Teneva udānapāḷiyaṁ (udā.",
  "tika-vin02t9:10_2": "2) ‘‘tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī’’ti vuttaṁ.",
  "tika-vin02t9:10_3": "Athāti vā pacchāti imasmiṁ atthe nipāto, tasmā abhisambodhito pacchāti evamattho gahetabbo.",
  "tika-vin02t9:10_4": "Khoti padapūraṇe nipāto.",
  "tika-vin02t9:10_5": "Satta ahāni sattāhaṁ.",
  "tika-vin02t9:10_6": "Accantasaṁyoge cetaṁ upayogavacanaṁ.",
  "tika-vin02t9:10_7": "Yasmā bhagavā taṁ sattāhaṁ nirantaratāya accantameva phalasamāpattisukhena vihāsi, tasmā ‘‘sattāha’’nti accantasaṁyogavasena upayogavacanaṁ vuttaṁ.",
  "tika-vin02t9:10_8": "Ekapallaṅkenāti visākhapuṇṇamāya anatthaṅgateyeva sūriye aparājitapallaṅkavasena vajirāsane nisinnakālato paṭṭhāya sakimpi anuṭṭhahitvā yathābhujitena ekeneva pallaṅkena.",
  "tika-vin02t9:11_0": "Vimuttisukhapaṭisaṁvedīti ettha tadaṅgavikkhambhanasamucchedapaṭippassaddhinissaraṇavimuttīsu pañcasu paṭippassaddhivimuttisaṅkhātā bhagavato phalavimutti adhippetāti āha ‘‘vimuttisukhaṁ phalasamāpattisukhaṁ paṭisaṁvedayamāno’’ti.",
  "tika-vin02t9:11_1": "Vimuttīti ca upakkilesehi paṭippassaddhivasena cittassa vimuttabhāvo, cittameva vā tathā vimuttaṁ veditabbaṁ.",
  "tika-vin02t9:11_2": "Tāya vimuttiyā jātaṁ, sampayuttaṁ vā sukhaṁ vimuttisukhaṁ.",
  "tika-vin02t9:11_3": "‘‘Yāyaṁ, bhante, upekkhā sante sukhe vuttā bhagavatā’’ti (ma. ni.",
  "tika-vin02t9:11_4": "2.88) vacanato upekkhāpi cettha sukhamicceva veditabbā.",
  "tika-vin02t9:11_5": "Tathā hi vuttaṁ sammohavinodaniyaṁ (vibha. aṭṭha.",
  "tika-vin02t9:11_6": "232) ‘‘upekkhā pana santattā, sukhamicceva bhāsitā’’ti.",
  "tika-vin02t9:11_7": "Bhagavā hi catutthajjhānikaṁ arahattaphalasamāpattiṁ samāpajjati, na itaraṁ.",
  "tika-vin02t9:11_8": "Atha vā ‘‘tesaṁ vūpasamo sukho’’tiādīsu (dī. ni.",
  "tika-vin02t9:11_9": "2.221, 272) yathā saṅkhāradukkhavūpasamo ‘‘sukho’’ti vuccati, evaṁ sakalakilesadukkhūpasamabhāvato aggaphale labbhamānā paṭippassaddhivimutti eva idha ‘‘sukha’’nti veditabbā.",
  "tika-vin02t9:12_0": "Athāti adhikāratthe nipāto, khoti padapūraṇe.",
  "tika-vin02t9:12_1": "Tesu adhikāratthena ‘‘athā’’ti iminā vimuttisukhapaṭisaṁvedanato aññaṁ adhikāraṁ dasseti.",
  "tika-vin02t9:12_2": "Ko panesoti?",
  "tika-vin02t9:12_3": "Paṭiccasamauppādamanasikāro.",
  "tika-vin02t9:12_4": "Rattiyāti avayavasambandhe sāmivacanaṁ.",
  "tika-vin02t9:12_5": "Paṭhamanti accantasaṁyogatthe upayogavacanaṁ .",
  "tika-vin02t9:12_6": "Bhagavā hi tassā rattiyā sakalampi paṭhamaṁ yāmaṁ teneva manasikārena yutto ahosīti.",
  "tika-vin02t9:13_0": "Paccayākāranti avijjādipaccayadhammaṁ.",
  "tika-vin02t9:13_1": "Paṭiccāti paṭimukhaṁ gantvā, kāraṇasāmaggiṁ apaṭikkhipitvāti attho.",
  "tika-vin02t9:13_2": "Paṭimukhagamanañca paccayassa kāraṇasāmaggiyā aṅgabhāvena phalassa uppādanameva.",
  "tika-vin02t9:13_3": "Apaṭikkhipitvāti pana vinā tāya kāraṇasāmaggiyā aṅgabhāvaṁ agantvā sayameva na uppādetīti attho.",
  "tika-vin02t9:13_4": "Etena kāraṇabahutā dassitā.",
  "tika-vin02t9:13_5": "Avijjādiekekahetusīsena hi hetusamūho niddiṭṭho.",
  "tika-vin02t9:13_6": "Sahiteti samudite, avinibbhutteti attho.",
  "tika-vin02t9:13_7": "Avijjādiko hi paccayadhammo sahiteyeva aññamaññaṁ avinibbhogavuttidhamme uppādeti.",
  "tika-vin02t9:13_8": "Iminā paccayuppannadhammabahutā dassitā.",
  "tika-vin02t9:13_9": "Ubhayenapi ‘‘ekaṁ na ekato’’tiādinayo (vibha. aṭṭha.",
  "tika-vin02t9:13_10": "226 saṅkhārapadaniddesa; visuddhi.",
  "tika-vin02t9:13_11": "2.617) dīpito hoti.",
  "tika-vin02t9:13_12": "Ekato hi kāraṇato na idha kiñci ekaṁ phalamatthi, na anekaṁ, nāpi anekehi kāraṇehi ekaṁ, anekehi pana kāraṇehi anekameva hoti.",
  "tika-vin02t9:13_13": "Tathā hi anekehi utupathavībījasalilasaṅkhātehi kāraṇehi anekameva rūpagandharasādiaṅkurasaṅkhātaṁ phalamuppajjamānaṁ dissati.",
  "tika-vin02t9:13_14": "Yaṁ panetaṁ ‘‘avijjāpaccayā saṅkhārā, saṅkhārapaccayā viññāṇa’’nti ekekahetuphaladīpanaṁ kataṁ, tattha payojanaṁ na vijjati.",
  "tika-vin02t9:14_0": "Bhagavā hi katthaci padhānattā katthaci pākaṭattā katthaci asādhāraṇattā desanāvilāsassa ca veneyyānañca anurūpato ekameva hetuṁ vā phalaṁ vā dīpeti.",
  "tika-vin02t9:14_1": "‘‘Phassapaccayā vedanā’’ti hi ekameva hetuṁ phalañcāha.",
  "tika-vin02t9:14_2": "Phasso hi vedanāya padhānahetu yathāphassaṁ vedanāvavatthānato.",
  "tika-vin02t9:14_3": "Vedanā ca phassassa padhānaphalaṁ yathāvedanaṁ phassavavatthānato.",
  "tika-vin02t9:14_4": "‘‘Semhasamuṭṭhānā ābādhā’’ti (mahāni.",
  "tika-vin02t9:14_5": "5) pākaṭattā ekaṁ hetuṁ āha.",
  "tika-vin02t9:14_6": "Pākaṭo hi ettha semho, na kammādayo.",
  "tika-vin02t9:14_7": "‘‘Ye keci, bhikkhave, akusalā dhammā, sabbete ayonisomanasikāramūlakā’’ti asādhāraṇattā ekaṁ hetuṁ āha.",
  "tika-vin02t9:14_8": "Asādhāraṇo hi ayonisomanasikāro akusalānaṁ, sādhāraṇāni vatthārammaṇādīnīti.",
  "tika-vin02t9:14_9": "Tasmā avijjā tāvettha vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṁ. ni.",
  "tika-vin02t9:14_10": "2.52) ca ‘‘avijjāsamudayā āsavasamudayo’’ti (ma. ni.",
  "tika-vin02t9:14_11": "1.104) ca vacanato aññesampi taṇhādīnaṁ saṅkhārahetūnaṁ hetūti padhānattā, ‘‘avidvā, bhikkhave, avijjāgato puññābhisaṅkhārampi abhisaṅkharotī’’ti pākaṭattā asādhāraṇattā ca saṅkhārānaṁ hetubhāvena dīpitāti veditabbā.",
  "tika-vin02t9:14_12": "Evaṁ sabbattha ekekahetuphaladīpane yathāsambhavaṁ nayo netabbo.",
  "tika-vin02t9:14_13": "Tenāhu porāṇā –",
  "tika-vin02t9:15_0": "‘‘Ekaṁ na ekato idha, nānekamanekatopi no ekaṁ;",
  "tika-vin02t9:16_0": "Phalamatthi atthi pana eka-hetuphaladīpane attho’’ti.",
  "tika-vin02t9:17_0": "Paccetumarahatīti paṭicco.",
  "tika-vin02t9:17_1": "Yo hi naṁ pacceti abhisameti, tassa accantameva dukkhavūpasamāya saṁvattati.",
  "tika-vin02t9:17_2": "Sammā saha ca uppādetīti samuppādo.",
  "tika-vin02t9:17_3": "Paccayadhammo hi attano phalaṁ uppādento sampuṇṇameva uppādeti, na vikalaṁ.",
  "tika-vin02t9:17_4": "Ye ca dhamme uppādeti, te sabbe saheva uppādeti, na ekekaṁ.",
  "tika-vin02t9:17_5": "Iti paṭicco ca so samuppādo cāti paṭiccasamuppādoti evampettha attho daṭṭhabbo.",
  "tika-vin02t9:17_6": "Vitthāroti paṭiccasamuppādapadavaṇṇanāpapañco.",
  "tika-vin02t9:17_7": "Mayampi taṁ atipapañcabhayā idha na dassayissāma, evaṁ parato vakkhamānampi vitthāraṁ.",
  "tika-vin02t9:17_8": "Anulomapaṭilomanti bhāvanapuṁsakaniddeso ‘‘visamaṁ candimasūriyā parivattantī’’tiādīsu (a. ni.",
  "tika-vin02t9:17_9": "4.70) viya.",
  "tika-vin02t9:17_10": "Svevāti so eva paccayākāro.",
  "tika-vin02t9:17_11": "Purimanayena vā vuttoti ‘‘avijjāpaccayā saṅkhārā’’tiādinā nayena vutto paccayākāro.",
  "tika-vin02t9:17_12": "Pavattiyāti saṁsārappavattiyā.",
  "tika-vin02t9:17_13": "Manasi akāsīti yo yo paccayadhammo yassa yassa paccayuppannadhammassa yathā yathā hetupaccayādinā paccayabhāvena paccayo hoti, taṁ sabbaṁ aviparītaṁ aparihāpetvā anavasesato paccavekkhaṇavasena citte akāsīti attho.",
  "tika-vin02t9:18_0": "Avijjāpaccayātiādīsu (vibha. aṭṭha. 225; visuddhi.",
  "tika-vin02t9:18_1": "2.586-587; udā. aṭṭha.",
  "tika-vin02t9:18_2": "1) avindiyaṁ kāyaduccaritādiṁ vindatīti avijjā, vindiyaṁ kāyasucaritādiṁ na vindatīti avijjā, dhammānaṁ aviparītasabhāvaṁ aviditaṁ karotīti avijjā, antavirahite saṁsāre bhavādīsu satte javāpetīti avijjā, avijjamānesu javati, vijjamānesu na javatīti avijjā, vijjāpaṭipakkhāti vā avijjā.",
  "tika-vin02t9:18_3": "Sā ‘‘dukkhe aññāṇa’’ntiādinā catubbidhā veditabbā.",
  "tika-vin02t9:18_4": "Paṭicca naṁ na vinā phalaṁ eti uppajjati ceva pavattati cāti paccayo, upakāraṭṭho vā paccayo.",
  "tika-vin02t9:18_5": "Avijjā ca sā paccayo cāti avijjāpaccayo , tasmā avijjāpaccayā.",
  "tika-vin02t9:18_6": "Saṅkharontīti saṅkhārā, lokiyā kusalākusalacetanā.",
  "tika-vin02t9:18_7": "Te puññāpuññāneñcābhisaṅkhāravasena tividhā veditabbā.",
  "tika-vin02t9:18_8": "Vijānātīti viññāṇaṁ, taṁ lokiyavipākaviññāṇavasena bāttiṁsavidhaṁ.",
  "tika-vin02t9:18_9": "Namatīti nāmaṁ, vedanādikkhandhattayaṁ.",
  "tika-vin02t9:18_10": "Ruppatīti rūpaṁ, bhūtarūpaṁ cakkhādiupādārūpañca.",
  "tika-vin02t9:18_11": "Āyatanti, āyatañca saṁsāradukkhaṁ nayatīti āyatanaṁ.",
  "tika-vin02t9:18_12": "Phusatīti phasso.",
  "tika-vin02t9:18_13": "Vedayatīti vedanā.",
  "tika-vin02t9:18_14": "Idampi dvayaṁ dvāravasena chabbidhaṁ, vipākavasena gahaṇe bāttiṁsavidhaṁ.",
  "tika-vin02t9:18_15": "Tassati paritassatīti taṇhā, sā kāmataṇhādivasena saṅkhepato tividhā, vitthārato aṭṭhasatavidhā ca.",
  "tika-vin02t9:18_16": "Upādiyatīti upādānaṁ, taṁ kāmupādānādivasaena catubbidhaṁ.",
  "tika-vin02t9:19_0": "Bhavati bhāvayati cāti bhavo, so kammopapattibhedato duvidho.",
  "tika-vin02t9:19_1": "Jananaṁ jāti.",
  "tika-vin02t9:19_2": "Jīraṇaṁ jarā.",
  "tika-vin02t9:19_3": "Maranti tenāti maraṇaṁ.",
  "tika-vin02t9:19_4": "Socanaṁ soko.",
  "tika-vin02t9:19_5": "Paridevanaṁ paridevo.",
  "tika-vin02t9:19_6": "Dukkhayatīti dukkhaṁ.",
  "tika-vin02t9:19_7": "Uppādaṭṭhitivasena dvedhā khanatīti vā dukkhaṁ.",
  "tika-vin02t9:19_8": "Dummanassa bhāvo domanassaṁ.",
  "tika-vin02t9:19_9": "Bhuso āyāso upāyāso.",
  "tika-vin02t9:19_10": "Sambhavantīti nibbattanti.",
  "tika-vin02t9:19_11": "Na kevalañca sokādīheva, atha kho sabbapadehi ‘‘sambhavantī’’ti padassa yojanā kātabbā.",
  "tika-vin02t9:19_12": "Evañhi avijjāpaccayā saṅkhārā sambhavantīti paccayapaccayuppannavavatthānaṁ dassitaṁ hoti.",
  "tika-vin02t9:19_13": "Tenevāha ‘‘avijjāpaccayā saṅkhārā sambhavantīti iminā nayena sabbapadesu attho veditabbo’’ti.",
  "tika-vin02t9:19_14": "Evametassa…pe…",
  "tika-vin02t9:19_15": "samudayo hotīti ettha pana ayamattho.",
  "tika-vin02t9:19_16": "Evanti niddiṭṭhanayanidassanaṁ.",
  "tika-vin02t9:19_17": "Tena avijjādīheva kāraṇehi, na issaranimmānādīhīti dasseti.",
  "tika-vin02t9:19_18": "Etassāti yathāvuttassa.",
  "tika-vin02t9:19_19": "Kevalassāti asammissassa, sakalassa vā.",
  "tika-vin02t9:19_20": "Dukkhakkhandhassāti dukkhasamūhassa, na sattassa nāpi subhasukhādīnaṁ.",
  "tika-vin02t9:19_21": "Samudayo hotīti nibbatti sambhavati.",
  "tika-vin02t9:20_0": "Accantameva saṅkhārehi virajjati etenāti virāgo, ariyamaggoti āha ‘‘virāgasaṅkhātena maggenā’’ti.",
  "tika-vin02t9:20_1": "Asesaṁ nirodhā asesanirodhā, asesetvā nissesetvā nirodhā samucchindanā anusayappahānavasena aggamaggena avijjāya accantasamugghātatoti attho.",
  "tika-vin02t9:20_2": "Yadipi heṭṭhimamaggehipi pahīyamānā avijjā accantasamugghātavaseneva pahīyati, tathāpi na anavasesato pahīyati.",
  "tika-vin02t9:20_3": "Apāyagamanīyā hi avijjā paṭhamamaggena pahīyati, tathā sakideva imasmiṁ loke sabbattha ca anariyabhūmiyaṁ upapattiyā paccayabhūtā avijjā yathākkamaṁ dutiyatatiyamaggehi pahīyati, na itarāti, arahattamaggeneva pana sā anavasesaṁ pahīyatīti.",
  "tika-vin02t9:20_4": "Anuppādanirodho hotīti sabbesaṁ saṅkhārānaṁ anavasesaṁ anuppādanirodho hoti.",
  "tika-vin02t9:20_5": "Heṭṭhimena hi maggattayena keci saṅkhārā nirujjhanti, keci na nirujjhanti avijjāya sāvasesanirodhā, aggamaggena panassā anavasesanirodhā na keci saṅkhārā na nirujjhantīti.",
  "tika-vin02t9:20_6": "Evaṁ niruddhānanti evaṁ anuppādanirodhena niruddhānaṁ.",
  "tika-vin02t9:20_7": "Kevala-saddo niravasesavācako ca hoti ‘‘kevalā aṅgamagadhā’’tiādīsu.",
  "tika-vin02t9:20_8": "Asammissavācako ca ‘‘kevalā sālayo’’tiādīsu.",
  "tika-vin02t9:20_9": "Tasmā ubhayathāpi atthaṁ vadati ‘‘sakalassa, suddhassa vā’’ti.",
  "tika-vin02t9:20_10": "Tattha sakalassāti anavasesassa sabbabhavādigatassa.",
  "tika-vin02t9:20_11": "Sattavirahitassāti paraparikappitajīvarahitassa.",
  "tika-vin02t9:21_0": "Apicettha kiñcāpi ‘‘avijjānirodhā saṅkhāranirodho, saṅkhāranirodhā viññāṇanirodho’’ti ettāvatāpi sakalassa dukkhakkhandhassa anavasesato nirodho vutto hoti, tathāpi yathā anulome yassa yassa paccayadhammassa atthitāya yo yo paccayuppannadhammo na nirujjhati pavattati evāti imassa atthassa dassanatthaṁ ‘‘avijjāpaccayā saṅkhārā…pe…",
  "tika-vin02t9:21_1": "samudayo hotī’’ti vuttaṁ.",
  "tika-vin02t9:21_2": "Evaṁ tappaṭipakkhato tassa tassa paccayassa abhāve so so paccayuppannadhammo nirujjhati na pavattatīti dassanatthaṁ idha ‘‘avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho…pe…",
  "tika-vin02t9:21_3": "dukkhakkhandhassa nirodho hotī’’ti vuttaṁ, na pana anulome viya kālattayapariyāpannassa dukkhakkhandhassa nirodhadassanatthaṁ.",
  "tika-vin02t9:21_4": "Anāgatasseva hi ariyamaggabhāvanāya asati uppajjanārahassa dukkhakkhandhassa ariyamaggabhāvanāya nirodho icchitoti ayampi viseso veditabbo.",
  "tika-vin02t9:22_0": "Yadā haveti ettha haveti byattanti imasmiṁ atthe nipāto.",
  "tika-vin02t9:22_1": "Keci pana ‘‘haveti āhave yuddhe’’ti atthaṁ vadanti, ‘‘yodhetha māraṁ paññāvudhenā’’ti (dha. pa.",
  "tika-vin02t9:22_2": "40) hi vacanato kilesamārena yujjhanasamayeti tesaṁ adhippāyo.",
  "tika-vin02t9:22_3": "Ārammaṇūpanijjhānalakkhaṇenāti ārammaṇūpanijjhānasabhāvena.",
  "tika-vin02t9:22_4": "Lakkhaṇūpanijjhānalakkhaṇenāti etthāpi eseva nayo.",
  "tika-vin02t9:22_5": "Tattha ārammaṇūpanijjhānaṁ nāma aṭṭha samāpattiyo kasiṇārammaṇassa upanijjhāyanato.",
  "tika-vin02t9:22_6": "Lakkhaṇūpanijjhānaṁ nāma vipassanāmaggaphalāni.",
  "tika-vin02t9:22_7": "Vipassanā hi tīṇi lakkhaṇāni upanijjhāyatīti lakkhaṇūpanijjhānaṁ, maggo vipassanāya āgatakiccaṁ sādhetīti lakkhaṇūpanijjhānaṁ, phalaṁ tathalakkhaṇaṁ nirodhasaccaṁ upanijjhāyatīti lakkhaṇūpanijjhānaṁ.",
  "tika-vin02t9:22_8": "No kallo pañhoti ayutto pañho, duppañho esoti attho.",
  "tika-vin02t9:22_9": "Ādisaddena –",
  "tika-vin02t9:23_0": "‘‘Phusatīti ahaṁ na vadāmi.",
  "tika-vin02t9:23_1": "Phusatīti cāhaṁ vadeyyaṁ, tatrassa kallo pañho ‘ko nu kho, bhante, phusatī’ti?",
  "tika-vin02t9:23_2": "Evañcāhaṁ na vadāmi, evaṁ maṁ avadantaṁ yo evaṁ puccheyya ‘kiṁpaccayā nu kho, bhante, phasso’ti, esa kallo pañho.",
  "tika-vin02t9:23_3": "Tatra kallaṁ veyyākaraṇaṁ ‘saḷāyatanapaccayā phasso, phassapaccayā vedanā’ti.",
  "tika-vin02t9:23_4": "Ko nu kho, bhante, vedayatīti?",
  "tika-vin02t9:23_5": "No kallo pañhoti bhagavā avoca, vedayatīti ahaṁ na vadāmi, vedayatīti cāhaṁ vadeyyaṁ, tatrassa kallo pañho ‘ko nu kho, bhante, vedayatī’ti?",
  "tika-vin02t9:23_6": "Evañcāhaṁ na vadāmi.",
  "tika-vin02t9:23_7": "Evaṁ maṁ avadantaṁ yo evaṁ puccheyya ‘kiṁpaccayā nu kho, bhante, vedanā’ti, esa kallo pañho.",
  "tika-vin02t9:23_8": "Tatra kallaṁ veyyākaraṇaṁ ‘phassapaccayā vedanā, vedanāpaccayā taṇhā’’’ti (saṁ. ni. 2.12) –",
  "tika-vin02t9:24_0": "Evamādiṁ pāḷisesaṁ saṅgaṇhāti.",
  "tika-vin02t9:25_0": "Ādinā ca nayenāti ettha ādi-saddena pana ‘‘katamā nu kho, bhante, jāti, kassa ca panāyaṁ jātīti.",
  "tika-vin02t9:25_1": "‘No kallo pañho’ti bhagavā avocā’’ti evamādiṁ saṅgaṇhāti.",
  "tika-vin02t9:25_2": "Nanu cettha ‘‘katamaṁ nu kho, bhante, jarāmaraṇa’’nti (saṁ. ni.",
  "tika-vin02t9:25_3": "2.35) idaṁ supucchitanti?",
  "tika-vin02t9:25_4": "Kiñcāpi supucchitaṁ, yathā pana satasahassagghanake suvaṇṇathālake vaḍḍhitassa subhojanassa matthake āmalakamatte gūthapiṇḍe ṭhapite sabbaṁ bhojanaṁ dubbhojanaṁ hoti chaḍḍetabbaṁ, evameva ‘‘kassa ca panidaṁ jarāmaraṇa’’nti iminā sattūpaladdhivādapadena gūthapiṇḍena taṁ bhojanaṁ dubbhojanaṁ viya ayampi sabbo duppañho jātoti.",
  "tika-vin02t9:26_0": "Soḷasa kaṅkhāti ‘‘ahosiṁ nu kho ahaṁ atītamaddhānaṁ, na nu kho ahosiṁ, kiṁ nu kho ahosiṁ, kathaṁ nu kho ahosiṁ, kiṁ hutvā kiṁ ahosiṁ nu kho ahaṁ atītamaddhānaṁ, bhavissāmi nu kho ahaṁ anāgatamaddhānaṁ, na nu kho bhavissāmi, kiṁ nu kho bhavissāmi, kathaṁ nu kho bhavissāmi, kiṁ hutvā kiṁ bhavissāmi nu kho ahaṁ anāgatamaddhānaṁ, ahaṁ nu khosmi, no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato, so kuhiṁ gāmī bhavissatī’’ti (saṁ. ni. 2.20; ma. ni.",
  "tika-vin02t9:26_1": "1.18) evamāgatā atītānāgatapaccuppannavisayā soḷasavidhā kaṅkhā.",
  "tika-vin02t9:27_0": "Tattha (ma. ni. aṭṭha. 1.18; saṁ. ni. aṭṭha.",
  "tika-vin02t9:27_1": "2.2.20) ahosiṁ nu kho, na nu khoti sassatākārañca adhiccasamuppattiākārañca nissāya atīte attano vijjamānatañca avijjamānatañca kaṅkhati, kiṁ kāraṇanti na vattabbaṁ.",
  "tika-vin02t9:27_2": "Ummattako viya hi bālaputhujjano yathā tathā vā pavattati.",
  "tika-vin02t9:27_3": "Apica ayonisomanasikāroyevettha kāraṇaṁ.",
  "tika-vin02t9:27_4": "Evaṁ ayonisomanasikārassa pana kiṁ kāraṇanti?",
  "tika-vin02t9:27_5": "Sveva puthujjanabhāvo ariyānaṁ adassanādīni vā.",
  "tika-vin02t9:27_6": "Nanu ca puthujjanopi yoniso manasi karotīti.",
  "tika-vin02t9:27_7": "Ko vā evamāha ‘‘na manasi karotī’’ti.",
  "tika-vin02t9:27_8": "Na pana tattha puthujjanabhāvo kāraṇaṁ, saddhammasavanakalyāṇamittādīni tattha kāraṇāni .",
  "tika-vin02t9:27_9": "Na hi macchamaṁsādīni attano pakatiyā sugandhāni, abhisaṅkhārapaccayā pana sugandhānipi honti.",
  "tika-vin02t9:28_0": "Kiṁ nu kho ahosinti jātiliṅgupapattiyo nissāya ‘‘khattiyo nu kho ahosiṁ, brāhmaṇavessasuddagahaṭṭhapabbajitadevamanussānaṁ aññataro’’ti kaṅkhati.",
  "tika-vin02t9:29_0": "Kathaṁ nu khoti saṇṭhānākāraṁ nissāya ‘‘dīgho nu kho ahosiṁ, rassaodātakaṇhappamāṇikaappamāṇikādīnaṁ aññataro’’ti kaṅkhati.",
  "tika-vin02t9:29_1": "Keci pana ‘‘issaranimmānādiṁ nissāya ‘kena nu kho kāraṇena ahosi’nti hetuto kaṅkhatī’’ti vadanti.",
  "tika-vin02t9:30_0": "Kiṁ hutvā kiṁ ahosinti jātiādīni nissāya ‘‘khattiyo hutvā nu kho brāhmaṇo ahosiṁ…pe…",
  "tika-vin02t9:30_1": "devo hutvā manusso’’ti attano paramparaṁ kaṅkhati.",
  "tika-vin02t9:30_2": "Sabbattheva pana addhānanti kālādhivacanametaṁ, tañca bhummatthe upayogavacanaṁ daṭṭhabbaṁ.",
  "tika-vin02t9:31_0": "Bhavissāmi nu kho, na nu khoti sassatākārañca ucchedākārañca nissāya anāgate attano vijjamānatañca avijjamānatañca kaṅkhati.",
  "tika-vin02t9:31_1": "Sesamettha vuttanayameva.",
  "tika-vin02t9:32_0": "Ahaṁnu khosmīti attano atthibhāvaṁ kaṅkhati.",
  "tika-vin02t9:32_1": "Yuttaṁ panetanti?",
  "tika-vin02t9:32_2": "Yuttaṁ ayuttanti kā ettha cintā.",
  "tika-vin02t9:32_3": "Apicettha idaṁ vatthumpi udāharanti, cūḷamātāya kira putto muṇḍo, mahāmātāya putto amuṇḍo.",
  "tika-vin02t9:32_4": "Taṁ suttaṁ muṇḍesuṁ.",
  "tika-vin02t9:32_5": "So uṭṭhāya ‘‘ahaṁ nu kho cūḷamātāya putto’’ti cintesi.",
  "tika-vin02t9:32_6": "Evaṁ ‘‘ahaṁ nu khosmī’’ti kaṅkhā hoti.",
  "tika-vin02t9:33_0": "No nu khosmīti attano natthibhāvaṁ kaṅkhati.",
  "tika-vin02t9:33_1": "Tatrāpi idaṁ vatthu –",
  "tika-vin02t9:33_2": "eko kira macche gaṇhanto udake ciraṭṭhānena sītibhūtaṁ attano ūruṁ ‘‘maccho’’ti cintetvā pahari.",
  "tika-vin02t9:33_3": "Aparo susānapasse khettaṁ rakkhanto bhīto saṅkuṭito sayi.",
  "tika-vin02t9:33_4": "So paṭibujjhitvā attano jaṇṇukāni ‘‘dve yakkhā’’ti cintetvā pahari, evaṁ ‘‘no nu khosmī’’ti kaṅkhati.",
  "tika-vin02t9:34_0": "Kiṁ nu khosmīti khattiyova samāno attano khattiyabhāvaṁ kaṅkhati kaṇṇo viya sūtaputtasaññī.",
  "tika-vin02t9:34_1": "Esa nayo sesesu.",
  "tika-vin02t9:34_2": "Devo pana samāno devabhāvaṁ ajānanto nāma natthi.",
  "tika-vin02t9:34_3": "Sopi pana ‘‘ahaṁ rūpī nu kho arūpī nu kho’’tiādinā nayena kaṅkhati.",
  "tika-vin02t9:34_4": "Khattiyādayo kasmā na jānantīti ce?",
  "tika-vin02t9:34_5": "Appaccakkhā tesaṁ tattha tattha kule uppatti.",
  "tika-vin02t9:34_6": "Gahaṭṭhāpi ca pātalikādayo pabbajitasaññino.",
  "tika-vin02t9:34_7": "Pabbajitāpi ‘‘kuppaṁ nu kho me kamma’’ntiādinā nayena gahaṭṭhasaññino.",
  "tika-vin02t9:34_8": "Manussāpi ca ekacce rājāno viya attani devasaññino honti.",
  "tika-vin02t9:35_0": "Kathaṁ nu khosmīti vuttanayameva.",
  "tika-vin02t9:35_1": "Kevalañhettha abbhantare jīvo nāma atthīti gahetvā tassa saṇṭhānākāraṁ nissāya ‘‘dīgho nu khosmi, rassacaturassachaḷaṁsaaṭṭhaṁsasoḷasaṁsādīnaṁ aññatarappakāro’’ti kaṅkhanto ‘‘kathaṁ nu khosmī’’ti kaṅkhatīti veditabbo.",
  "tika-vin02t9:35_2": "Sarīrasaṇṭhānaṁ pana paccuppannaṁ ajānanto nāma natthi.",
  "tika-vin02t9:36_0": "Kuto āgato, so kuhiṁ gāmī bhavissatīti attabhāvassa āgatigatiṭṭhānaṁ kaṅkhati.",
  "tika-vin02t9:37_0": "Vapayantīti viapayanti, ikāralopenāyaṁ niddeso.",
  "tika-vin02t9:37_1": "Byapayantīti vuttaṁ hoti.",
  "tika-vin02t9:37_2": "Tenāha ‘‘vapayanti apagacchantī’’ti.",
  "tika-vin02t9:37_3": "Apagamanañca anuppattinirodhavasenāti āha ‘‘nirujjhantī’’ti.",
  "tika-vin02t9:38_0": "3.",
  "tika-vin02t9:38_1": "Kadā panassa bodhipakkhiyadhammā catusaccadhammā vā pātubhavanti uppajjanti pakāsantīti?",
  "tika-vin02t9:38_2": "Vipassanāmaggañāṇesu pavattamānesu.",
  "tika-vin02t9:38_3": "Tattha vipassanāñāṇe tāva vipassanāñāṇasampayuttā satiādayo vipassanāñāṇañca yathārahaṁ attano attano visayesu tadaṅgappahānavasena subhasaññādike pajahantā kāyānupassanādivasena visuṁ visuṁ uppajjanti.",
  "tika-vin02t9:38_4": "Maggakkhaṇe pana te nibbānamālambitvā samucchedavasena paṭipakkhe pajahantā catūsupi ariyasaccesu asammohapaṭivedhasādhanavasena sakideva uppajjanti.",
  "tika-vin02t9:38_5": "Evaṁ tāvettha bodhipakkhiyadhammānaṁ uppajjanaṭṭhena pātubhāvo veditabbo.",
  "tika-vin02t9:38_6": "Ariyasaccadhammānaṁ pana lokiyānaṁ vipassanākkhaṇe vipassanāya ārammaṇakaraṇavasena lokuttarānaṁ tadadhimuttatāvasena maggakkhaṇe nirodhasaccassa ārammaṇābhisamayavasena sabbesampi kiccābhisamayavasena pākaṭabhāvato pakāsanaṭṭhena pātubhāvo veditabbo.",
  "tika-vin02t9:39_0": "Iti bhagavā satipi sabbākārena sabbadhammānaṁ attano ñāṇassa pākaṭabhāve paṭiccasamuppādamukhena vipassanābhinivesassa katattā nipuṇagambhīrasududdasatāya paccayākārassa taṁ paccavekkhitvā uppannabalavasomanasso paṭipakkhasamucchedavibhāvanena saddhiṁ attano tadabhisamayānubhāvadīpakamevettha udānaṁ udānesi.",
  "tika-vin02t9:40_0": "‘‘Kāmāte paṭhamā senā’’tiādinā nayena vuttappakāraṁ mārasenanti –",
  "tika-vin02t9:41_0": "‘‘Kāmā te paṭhamā senā, dutiyā arati vuccati;",
  "tika-vin02t9:42_0": "Tatiyā khuppipāsā te, catutthī taṇhā pavuccati.",
  "tika-vin02t9:43_0": "‘‘Pañcamī thinamiddhaṁ te, chaṭṭhā bhīrū pavuccati;",
  "tika-vin02t9:44_0": "Sattamī vicikicchā te, makkho thambho ca aṭṭhamā.",
  "tika-vin02t9:45_0": "‘‘Lābho siloko sakkāro, micchāladdho ca yo yaso;",
  "tika-vin02t9:46_0": "Yo cattānaṁ samukkaṁse, pare ca avajānati.",
  "tika-vin02t9:47_0": "‘‘Esā namuci te senā, kaṇhassābhippahārinī;",
  "tika-vin02t9:48_0": "Na naṁ asūro jināti, jetvā ca labhate sukha’’nti. (su. ni. 438-441; mahāni. 28) –",
  "tika-vin02t9:49_0": "Iminā nayena vuttappakāraṁ mārasenaṁ.",
  "tika-vin02t9:50_0": "Tattha (su. ni. aṭṭha. 2.439-41; mahāni. aṭṭha.",
  "tika-vin02t9:50_1": "28) yasmā āditova agāriyabhūte satte vatthukāmesu kilesakāmā mohayanti, te abhibhuyya anagāriyabhāvaṁ upagatānaṁ pantesu vā senāsanesu aññataraññataresu vā adhikusalesu dhammesu arati uppajjati.",
  "tika-vin02t9:50_2": "Vuttampi cetaṁ ‘‘pabbajitena kho, āvuso, abhirati dukkarā’’ti (saṁ. ni. 4.331).",
  "tika-vin02t9:50_3": "Tato te parapaṭibaddhajīvikattā khuppipāsā bādhati, tāya bādhitānaṁ pariyesana taṇhā cittaṁ kilamayati, atha nesaṁ kilantacittānaṁ thinamiddhaṁ okkamati, tato visesamanadhigacchantānaṁ durabhisambhavesu araññavanapatthesu senāsanesu viharataṁ utrāsasaññitā bhīru jāyati, tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ ‘‘na siyā nu kho esa maggo’’ti paṭipattiyaṁ vicikicchā uppajjati, taṁ vinodetvā viharataṁ appamattakena visesādhigamena mānamakkhathambhā jāyanti, tepi vinodetvā viharataṁ tato adhikataraṁ visesādhigamaṁ nissāya lābhasakkārasilokā uppajjanti, lābhādimucchitā dhammapatirūpakāni pakāsentā micchāyasaṁ adhigantvā tattha ṭhitā jātiādīhi attānaṁ ukkaṁsenti paraṁ vambhenti, tasmā kāmādīnaṁ paṭhamasenādibhāvo veditabbo.",
  "tika-vin02t9:51_0": "Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino upakārāya saṁvattati, tasmā naṁ ‘‘tava senā’’ti niddisantena ‘‘esā namuci te senā, kaṇhassābhippahārinī’’ti vuttaṁ.",
  "tika-vin02t9:51_1": "Tattha abhippahārinīti samaṇabrāhmaṇānaṁ ghātanī nippothanī, antarāyakarīti attho.",
  "tika-vin02t9:51_2": "Na naṁ asūro jināti, jetvā ca labhate sukhanti evaṁ tava senaṁ asūro kāye ca jīvite ca sāpekkho puriso na jināti, sūro pana jināti, jetvā ca maggasukhaṁ phalasukhañca adhigacchatīti attho.",
  "tika-vin02t9:51_3": "Sopi brāhmaṇoti sopi khīṇāsavabrāhmaṇo.",
  "tika-vin02t9:52_0": "Idāni ‘‘tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.",
  "tika-vin02t9:52_1": "Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṁ yāmaṁ paṭiccasamuppādaṁ anulomaṁ sādhukaṁ manasākāsi.",
  "tika-vin02t9:52_2": "Rattiyā majjhimaṁ yāmaṁ paṭiccasamuppādaṁ paṭilomaṁ sādhukaṁ manasākāsi.",
  "tika-vin02t9:52_3": "Rattiyā pacchimaṁ yāmaṁ paṭiccasamuppādaṁ anulomapaṭilomaṁ sādhukaṁ manasākāsī’’ti evaṁ vuttāya udānapāḷiyā (udā.",
  "tika-vin02t9:52_4": "1) imissā ca khandhakapāḷiyā avirodhaṁ dassetuṁ ‘‘udāne panā’’tiādi āraddhaṁ.",
  "tika-vin02t9:52_5": "Ettha tassa vasenāti tassa paccayākārapajānanassa paccayakkhayādhigamassa ca vasena.",
  "tika-vin02t9:52_6": "Ekekameva koṭṭhāsanti anulomapaṭilomesu ekekameva koṭṭhāsaṁ.",
  "tika-vin02t9:52_7": "Pāṭipadarattiyā evaṁ manasākāsīti rattiyā tīsupi yāmesu anulomapaṭilomaṁyeva manasākāsi.",
  "tika-vin02t9:52_8": "Bhagavā kira ṭhapetvā ratanagharasattāhaṁ sesesu chasu sattāhesu antarantarā dhammaṁ paccavekkhitvā yebhuyyena vimuttisukhapaṭisaṁvedī vihāsi, ratanagharasattāhe pana abhidhammapavicayavaseneva vihāsi.",
  "tika-vin02t9:52_9": "Tasmā antarantarā dhammapaccavekkhaṇavasena uppāditamanasikāresu pāṭipadarattiyā uppāditaṁ manasikāraṁ sandhāya imissaṁ khandhakapāḷiyaṁ evaṁ vuttanti adhippāyo.",
  "tika-vin02t9:53_0": "Bodhikathāvaṇṇanā niṭṭhitā.",
  "tika-vin02t9:54_0": "Ajapālakathāvaṇṇanā",
  "tika-vin02t9:55_0": "4.Tassa sattāhassa accayenāti pallaṅkasattāhassa apagamanena.",
  "tika-vin02t9:55_1": "Tamhā samādhimhā vuṭṭhahitvāti tato arahattaphalasamāpattisamādhito yathākālaparicchedaṁ vuṭṭhahitvā.",
  "tika-vin02t9:55_2": "Aññepi buddhattakarāti visākhapuṇṇamito paṭṭhāya rattindivaṁ evaṁ niccasamāhitabhāvahetubhūtānaṁ buddhaguṇānaṁ upari aññepi buddhattasādhakā.",
  "tika-vin02t9:55_3": "‘‘Ayaṁ buddho’’ti buddhabhāvassa paresaṁ vibhāvanā dhammā kiṁ nu kho santīti yojanā.",
  "tika-vin02t9:55_4": "Ekaccānaṁ devatānanti yā adhigatamaggā sacchikatanirodhā ekapadesena buddhaguṇe jānanti, tā ṭhapetvā tadaññāsaṁ devatānaṁ.",
  "tika-vin02t9:55_5": "Animisehīti dhammapītivipphāravasena pasādavibhāvaniccaladalatāya nimesarahitehi.",
  "tika-vin02t9:55_6": "Ratanacaṅkameti devatāhi māpite ratanamayacaṅkame.",
  "tika-vin02t9:55_7": "‘‘Ratanabhūtānaṁ sattannaṁ pakaraṇānaṁ tattha ca anuttarassa dhammaratanassa sammasanena taṁ ṭhānaṁ ratanagharacetiyaṁ nāma jāta’’ntipi vadanti.",
  "tika-vin02t9:55_8": "Teneva aṭṭhasāliniyaṁ (dha. sa. aṭṭha.",
  "tika-vin02t9:55_9": "nidānakathā) ‘‘ratanagharaṁ nāma na ratanamayaṁ gehaṁ, sattannaṁ pana pakaraṇānaṁ sammasitaṭṭhānaṁ ratanagharanti veditabba’’nti vuttaṁ.",
  "tika-vin02t9:56_0": "Kasmā panāyaṁ ajapālanigrodho nāma jātoti āha ‘‘tassa kirā’’tiādi.",
  "tika-vin02t9:56_1": "Keci pana ‘‘yasmā tattha vede sajjhāyituṁ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṁsu, tasmāssa ‘ajapālanigrodho’ti nāmaṁ jāta’’nti vadanti.",
  "tika-vin02t9:56_2": "Tatrāyaṁ vacanattho –",
  "tika-vin02t9:56_3": "na japantīti ajapā, mantānaṁ anajjhāyakāti attho.",
  "tika-vin02t9:56_4": "Ajapā lanti ādiyanti nivāsaṁ etthāti ajapāloti.",
  "tika-vin02t9:56_5": "Apare pana vadanti ‘‘yasmā majjhanhike samaye anto paviṭṭhe aje attano chāyāya pāleti rakkhati, tasmā ‘ajapālo’tissa nāmaṁ ruḷha’’nti.",
  "tika-vin02t9:56_6": "Sabbathāpi nāmametaṁ tassa rukkhassa.",
  "tika-vin02t9:57_0": "Vimuttisukhaṁ paṭisaṁvedentoti dhammaṁ vicinantoyeva antarantarā vimuttisukhañca paṭisaṁvedento.",
  "tika-vin02t9:57_1": "‘‘Dhammaṁ vicinanto vimuttisukhañca paṭisaṁvedento’’ti evaṁ vā ettha pāṭho gahetabbo.",
  "tika-vin02t9:57_2": "Udānaṭṭhakathāyampi (udā. aṭṭha.",
  "tika-vin02t9:57_3": "4) hi ayameva pāṭho.",
  "tika-vin02t9:57_4": "Dhammaṁ vicinanto cettha evaṁ abhidhamme nayamaggaṁ sammasi paṭhamaṁ dhammasaṅgaṇīpakaraṇaṁ nāma, tato vibhaṅgappakaraṇaṁ, dhātukathāpakaraṇaṁ, puggalapaññattippakaraṇaṁ, kathāvatthuṁ nāma, yamakaṁ nāma, tato mahāpakaraṇaṁ paṭṭhānaṁ nāmāti.",
  "tika-vin02t9:57_5": "Tatthassa saṇhasukhumaṭṭhānamhi citte otiṇṇe pīti uppajji, pītiyā uppannāya lohitaṁ pasīdi, lohite pasanne chavi pasīdi, chaviyā pasannāya puratthimakāyato kūṭāgārādippamāṇā rasmiyo uṭṭhahitvā ākāse pakkhandaṁ chaddantanāgakulaṁ viya pācīnadisāya anantāni cakkavāḷāni pakkhandā.",
  "tika-vin02t9:57_6": "Pacchimakāyato uṭṭhahitvā pacchimadisāya, dakkhiṇaṁsakūṭato uṭṭhahitvā dakkhiṇadisāya, vāmaṁsakūṭato uṭṭhahitvā uttaradisāya anantāni cakkavāḷāni pakkhandā.",
  "tika-vin02t9:57_7": "Pādatalehi pavāḷaṅkuravaṇṇā rasmiyo nikkhamitvā mahāpathaviṁ vinibbijjha udakaṁ dvidhā bhinditvā vātakkhandhaṁ padāletvā ajaṭākāsaṁ pakkhandā.",
  "tika-vin02t9:57_8": "Sīsato saṁparivattiyamānaṁ maṇidāmaṁ viya nīlavaṇṇarasmivaṭṭi uṭṭhahitvā cha devaloke vinivijjhitvā nava brahmaloke atikkamma ajaṭākāsaṁ pakkhandā.",
  "tika-vin02t9:57_9": "Tasmiṁ divase aparimāṇesu cakkavāḷesu aparimāṇā sattā sabbe suvaṇṇavaṇṇāva ahesuṁ.",
  "tika-vin02t9:57_10": "Taṁ divasañca pana bhagavato sarīrā nikkhantā yāvajjadivasāpi kira tā rasmiyo anantalokadhātuyo gacchantiyeva.",
  "tika-vin02t9:57_11": "Na kevalañca imasmiṁyeva sattāhe dhammaṁ vicinantassa sarīrato rasmiyo nikkhamiṁsu, atha kho ratanagharasattāhepi paṭṭhānaṁ sammasantassa evameva sarīrato rasmiyo nikkhantā evāti veditabbaṁ.",
  "tika-vin02t9:58_0": "Vuttañhetaṁ aṭṭhasāliniyaṁ (dha. sa. aṭṭha. nidānakathā) –",
  "tika-vin02t9:59_0": "‘‘Imesu ca ekavīsatiyā divasesu ekadivasepi satthu sarīrato rasmiyo na nikkhantā, catutthe pana sattāhe pacchimuttarāya disāya ratanaghare nisīdi.",
  "tika-vin02t9:59_1": "Tattha dhammasaṅgaṇiṁ sammasantassapi sarīrato rasmiyo na nikkhantā.",
  "tika-vin02t9:59_2": "Vibhaṅgappakaraṇaṁ, dhātukathaṁ, puggalapaññattiṁ, kathāvatthuppakaraṇaṁ, yamakappakaraṇaṁ sammasantassapi rasmiyo na nikkhantā.",
  "tika-vin02t9:59_3": "Yadā pana mahāpakaraṇaṁ oruyha ‘hetupaccayo ārammaṇapaccayo…pe…",
  "tika-vin02t9:59_4": "avigatapaccayo’ti sammasanaṁ ārabhi, athassa catuvīsatisamantapaṭṭhānaṁ sammasantassa ekantato sabbaññutaññāṇaṁ mahāpakaraṇe okāsaṁ labhi.",
  "tika-vin02t9:59_5": "Yathā hi timirapiṅgalamahāmaccho caturāsītiyojanasahassagambhīre mahāsamuddeyeva okāsaṁ labhati, evameva sabbaññutaññāṇaṁ ekantato mahāpakaraṇeyeva okāsaṁ labhi.",
  "tika-vin02t9:60_0": "‘‘Satthu evaṁ laddhokāsena sabbaññutaññāṇena yathāsukhaṁ saṇhasukhumadhammaṁ sammasantassa sarīrato nīlapītalohitodātamañjiṭṭhapabhassaravasena chabbaṇṇarasmiyo nikkhamiṁsu.",
  "tika-vin02t9:60_1": "Kesamassūhi ceva akkhīnañca nīlaṭṭhānehi nīlarasmiyo nikkhamiṁsu, yāsaṁ vasena gaganatalaṁ añjanacuṇṇasamokiṇṇaṁ viya umāpupphanīluppaladalasañchannaṁ viya vītipatantamaṇitālavaṇṭaṁ viya sampasāritamecakapaṭaṁ viya ca ahosi.",
  "tika-vin02t9:60_2": "Chavito ceva akkhīnañca pītaṭṭhānehi pītarasmiyo nikkhamiṁsu, yāsaṁ vasena disābhāgā suvaṇṇarasanisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virociṁsu.",
  "tika-vin02t9:60_3": "Maṁsalohitehi ceva akkhīnañca rattaṭṭhānehi lohitarasmiyo nikkhamiṁsu, yāsaṁ vasena disābhāgā cīnapiṭṭhacuṇṇarañjitā viya supakkalākhārasanisiñcamānā viya rattakambalaparikkhittā viya jayasumanapāribaddhakabandhujīvakakusumasamparikiṇṇā viya ca virociṁsu.",
  "tika-vin02t9:60_4": "Aṭṭhīhi ceva dantehi ca akkhīnañca setaṭṭhānehi odātarasmiyo nikkhamiṁsu, yāsaṁ vasena disābhāgā rajatakuṭehi āsiñcamānakhīradhārāsamparikiṇṇā viya pasāritarajatapaṭavitānā viya vītipatantarajatatālavaṇṭā viya kundakumudasindhuvārasumanamallikādikusumasañchannā viya ca virociṁsu.",
  "tika-vin02t9:60_5": "Mañjiṭṭhapabhassarā pana tamhā tamhā sarīrappadesā nikkhamiṁsu.",
  "tika-vin02t9:60_6": "Iti tā chabbaṇṇarasmiyo nikkhamitvā ghanamahāpathaviṁ gaṇhiṁsu.",
  "tika-vin02t9:61_0": "‘‘Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya ahosi.",
  "tika-vin02t9:61_1": "Pathaviṁ bhinditvā heṭṭhā udakaṁ gaṇhiṁsu.",
  "tika-vin02t9:61_2": "Pathavīsandhārakaṁ aṭṭhanahutādhikacatuyojanasatasahassabahalaṁ udakaṁ suvaṇṇakalasehi āsiñcamānavilīnasuvaṇṇaṁ viya ahosi.",
  "tika-vin02t9:61_3": "Udakaṁ vinivijjhitvā vātaṁ aggahesuṁ.",
  "tika-vin02t9:61_4": "Channavutādhikanavayojanasatasahassabahalo vāto samussitasuvaṇṇakkhandho viya ahosi.",
  "tika-vin02t9:61_5": "Vātaṁ vinivijjhitvā heṭṭhā ajaṭākāsaṁ pakkhandiṁsu.",
  "tika-vin02t9:61_6": "Uparibhāgena uggantvāpi catumahārājike gaṇhiṁsu.",
  "tika-vin02t9:61_7": "Te vinivijjhitvā tāvatiṁse, tato yāme, tato tusite, tato nimmānaratī, tato paranimmitavasavattī, tato nava brahmaloke, tato vehapphale, tato pañca suddhāvāse vinivijjhitvā cattāro āruppe gaṇhiṁsu.",
  "tika-vin02t9:61_8": "Cattāro ca āruppe vinivijjhitvā ajaṭākāsaṁ pakkhandiṁsu.",
  "tika-vin02t9:62_0": "‘‘Tiriyabhāgehi anantā lokadhātuyo pakkhandiṁsu, ettake ṭhāne candamhi candappabhā natthi, sūriye sūriyappabhā natthi, tārakarūpesu tārakarūpappabhā natthi, devatānaṁ uyyānavimānakapparukkhesu sarīre ābharaṇesūti sabbattha pabhā natthi.",
  "tika-vin02t9:62_1": "Tisahassimahāsahassilokadhātuyā ālokapharaṇasamattho mahābrahmāpi sūriyuggamane khajjopanako viya ahosi, candasūriyatārakarūpadevatuyyānavimānakapparukkhānaṁ paricchedamattakameva paññāyittha.",
  "tika-vin02t9:62_2": "Ettakaṁ ṭhānaṁ buddharasmīhiyeva ajjhotthaṭaṁ ahosi.",
  "tika-vin02t9:62_3": "Ayañca neva buddhānaṁ adhiṭṭhāniddhi, na bhāvanāmayiddhi.",
  "tika-vin02t9:62_4": "Saṇhasukhumadhammaṁ pana sammasato lokanāthassa lohitaṁ pasīdi, vatthurūpaṁ pasīdi, chavivaṇṇo pasīdi.",
  "tika-vin02t9:62_5": "Cittasamuṭṭhānā vaṇṇadhātu samantā asītihatthamatte padese niccalā aṭṭhāsī’’ti.",
  "tika-vin02t9:63_0": "Evaṁ nisinneti tamhā samādhimhā vuṭṭhahitvā nisinne.",
  "tika-vin02t9:63_1": "Eko brāhmaṇoti nāmagottavasena anabhiññāto apākaṭo eko brāhmaṇo.",
  "tika-vin02t9:63_2": "‘‘Huṁ hu’’nti karonto vicaratīti sabbaṁ acokkhajātikaṁ passitvā jigucchanto ‘‘huṁ hu’’nti karonto vicarati.",
  "tika-vin02t9:63_3": "Etadavocāti (udā. aṭṭha.",
  "tika-vin02t9:63_4": "4) etaṁ idāni vattabbaṁ ‘‘kittāvatā nu kho’’tiādivacanaṁ avoca.",
  "tika-vin02t9:63_5": "Tattha kittāvatāti kittakena pamāṇena.",
  "tika-vin02t9:63_6": "Nu-ti saṁsayatthe nipāto, kho-ti padapūraṇe.",
  "tika-vin02t9:63_7": "Bho-ti brāhmaṇānaṁ jātisamudāgataṁ ālapanaṁ.",
  "tika-vin02t9:63_8": "Tathā hi vuttaṁ ‘‘bhovādi nāma so hoti, sace hoti sakiñcano’’ti (dha. pa. 396; su. ni. 625).",
  "tika-vin02t9:63_9": "Gotamāti bhagavantaṁ gottena ālapati.",
  "tika-vin02t9:63_10": "Kathaṁ panāyaṁ brāhmaṇo sampati samāgato bhagavato gottaṁ jānātīti?",
  "tika-vin02t9:63_11": "Nāyaṁ sampati samāgato, chabbassāni padhānakaraṇakāle upaṭṭhahantehi pañcavaggiyehi saddhiṁ caramāno aparabhāge taṁ vataṁ chaḍḍetvā uruvelāyaṁ senanigame eko adutiyo hutvā piṇḍāya caramānopi tena brāhmaṇena diṭṭhapubbo ceva sallapitapubbo ca, tena so pubbe pañcavaggiyehi gayhamānaṁ bhagavato gottaṁ anussaranto ‘‘bho gotamā’’ti bhagavantaṁ gottena ālapati.",
  "tika-vin02t9:63_12": "Yato paṭṭhāya vā bhagavā mahābhinikkhamanaṁ nikkhanto anomānadītīre pabbaji, tato pabhuti ‘‘samaṇo gotamo’’ti cando viya sūriyo viya pākaṭo paññāto hoti, na ca tassa gottajānane kāraṇaṁ gavesitabbaṁ.",
  "tika-vin02t9:63_13": "Brāhmaṇakaraṇāti brāhmaṇaṁ karontīti brāhmaṇakaraṇā, brāhmaṇabhāvakarāti attho.",
  "tika-vin02t9:63_14": "Ettha ca ‘‘kittāvatā’’ti etena yehi dhammehi brāhmaṇo hoti, tesaṁ dhammānaṁ parimāṇaṁ pucchati.",
  "tika-vin02t9:63_15": "‘‘Katame’’ti pana iminā tesaṁ sarūpaṁ pucchati.",
  "tika-vin02t9:64_0": "Udānaṁ udānesīti ‘‘yo brāhmaṇo’’tiādikaṁ udānaṁ udānesi, na pana tassa brāhmaṇassa dhammaṁ desesi. Kasmā?",
  "tika-vin02t9:64_1": "Dhammadesanāya abhājanabhāvato.",
  "tika-vin02t9:64_2": "Tathā hi tassa brāhmaṇassa imaṁ gāthaṁ sutvā na saccābhisamayo ahosi.",
  "tika-vin02t9:64_3": "Yathā ca imassa, evaṁ upakassa ājīvakassa buddhaguṇappakāsanaṁ sutvā.",
  "tika-vin02t9:64_4": "Dhammacakkappavattanato hi pubbabhāge bhagavatā bhāsitaṁ paresaṁ suṇantānampi tapussabhallikānaṁ saraṇadānaṁ viya vāsanābhāgiyameva jātaṁ, na asekkhabhāgiyaṁ vā nibbedhabhāgiyaṁ vā.",
  "tika-vin02t9:64_5": "Esā hi dhammatāti.",
  "tika-vin02t9:64_6": "Vedehi vā antanti ettha antaṁ nāma sabbasaṅkhārapariyosānaṁ nibbānaṁ.",
  "tika-vin02t9:64_7": "Ime ussadā natthīti sabbaso ime pahīnattā na santi.",
  "tika-vin02t9:65_0": "Ajapālakathāvaṇṇanā niṭṭhitā.",
  "tika-vin02t9:66_0": "Mucalindakathāvaṇṇanā",
  "tika-vin02t9:67_0": "5.Mucalindamūleti (udā. aṭṭha.",
  "tika-vin02t9:67_1": "11) ettha mucalindo vuccati nīparukkho, yo ‘‘niculo’’tipi vuccati, tassa samīpeti attho.",
  "tika-vin02t9:67_2": "Keci pana ‘‘mucaloti tassa rukkhassa nāmaṁ, vanajeṭṭhakatāya pana mucalindoti vutta’’nti vadanti.",
  "tika-vin02t9:67_3": "Udapādīti sakalacakkavāḷagabbhaṁ pūrento mahāmegho udapādi.",
  "tika-vin02t9:67_4": "Evarūpo kira megho dvīsuyeva kālesu vassati cakkavattimhi vā uppanne buddhe vā, idha buddhuppādakāle udapādi.",
  "tika-vin02t9:67_5": "Pokkharaṇiyā nibbattoti pokkharaṇiyā heṭṭhā nāgabhavanaṁ atthi, tattha nibbatto.",
  "tika-vin02t9:67_6": "Sakabhavanāti attano nāgabhavanato.",
  "tika-vin02t9:67_7": "Evaṁ bhogehi parikkhipitvāti satta vāre attano sarīrabhogehi bhagavato kāyaṁ parivāretvā.",
  "tika-vin02t9:67_8": "Uparimuddhani mahantaṁ phaṇaṁvihaccāti bhagavato muddhappadesassa upari attano mahantaṁ phaṇaṁ pasāretvā.",
  "tika-vin02t9:67_9": "‘‘Phaṇaṁ karitvā’’tipi pāṭho, soyevattho.",
  "tika-vin02t9:68_0": "Tassa kira nāgarājassa etadahosi ‘‘bhagavā ca mayhaṁ bhavanasamīpe rukkhamūle nisinno, ayañca sattāhavaddalikā vattati, vāsāgāramassa laddhuṁ vaṭṭatī’’ti.",
  "tika-vin02t9:68_1": "So sattaratanamayaṁ pāsādaṁ nimminituṁ sakkontopi ‘‘evaṁ kate kāyasāro gahito na bhavissati, dasabalassa kāyaveyyāvaccaṁ karissāmī’’ti mahantaṁ attabhāvaṁ katvā satthāraṁ sattakkhattuṁ bhogehi parikkhipitvā upari phaṇaṁ dhāresi.",
  "tika-vin02t9:68_2": "‘‘Tassa parikkhepabbhantaraṁ lohapāsāde bhaṇḍāgāragabbhappamāṇaṁ ahosī’’ti idha vuttaṁ.",
  "tika-vin02t9:68_3": "Majjhimaṭṭhakathāyaṁ (ma. ni. aṭṭha.",
  "tika-vin02t9:68_4": "1.284) pana –",
  "tika-vin02t9:69_0": "‘‘Parikkhepassa anto okāso heṭṭhā lohapāsādappamāṇo ahosi, ‘icchiticchitena iriyāpathena satthā viharissatī’ti nāgarājassa ajjhāsayo ahosi, tasmā evaṁ mahantaṁ okāsaṁ parikkhipi, majjhe ratanapallaṅko paññatto hoti, upari suvaṇṇatārakavicittaṁ samosaritagandhadāmakusumacelavitānaṁ ahosi, catūsu koṇesu gandhatelena dīpā jalitā, catūsu disāsu vivaritvā candanakaraṇḍakā ṭhapitā’’ti –",
  "tika-vin02t9:70_0": "Vuttaṁ.",
  "tika-vin02t9:70_1": "Icchiticchitena iriyāpathena viharissatīti ca nāgarājassa ajjhāsayamattametaṁ, bhagavā pana yathānisinnova sattāhaṁ vītināmesi.",
  "tika-vin02t9:71_0": "Kiñcāpi…pe…",
  "tika-vin02t9:71_1": "cintetuṁ yuttanti ettha keci vadanti ‘‘uṇhaggahaṇaṁ bhogaparikkhepassa vipulabhāvakaraṇe kāraṇakittanaṁ.",
  "tika-vin02t9:71_2": "Khuddake hi tasmiṁ bhagavantaṁ nāgarājassa sarīrasambhūtā usmā bādheyya, vipulabhāvakaraṇena pana tādisaṁ mā uṇhaṁ bādhayitthā’’ti.",
  "tika-vin02t9:71_3": "Saupasaggapadassa attho upasaggena vināpi viññāyatīti āha ‘‘viddhanti ubbiddha’’nti, sā cassa ubbiddhatā upakkilesavigamena dūrabhāvena upaṭṭhānanti āha ‘‘meghavigamena dūrībhūta’’nti.",
  "tika-vin02t9:71_4": "Indanīlamaṇi viya dibbati jotatīti devo, ākāso.",
  "tika-vin02t9:71_5": "Viditvāti ‘‘idāni vigatavalāhako ākāso, natthi bhagavato sītādiupaddavo’’ti ñatvā.",
  "tika-vin02t9:71_6": "Viniveṭhetvāti apanetvā.",
  "tika-vin02t9:71_7": "Attanorūpanti attano nāgarūpaṁ.",
  "tika-vin02t9:71_8": "Paṭisaṁharitvāti antaradhāpetvā.",
  "tika-vin02t9:71_9": "Māṇavakavaṇṇanti kumārakarūpaṁ.",
  "tika-vin02t9:72_0": "Etamatthaṁviditvāti ‘‘vivekasukhapaṭisaṁvedino yattha katthaci sukhameva hotī’’ti etaṁ atthaṁ sabbākārena jānitvā.",
  "tika-vin02t9:72_1": "Imaṁ udānanti imaṁ vivekasukhānubhāvadīpakaṁ udānaṁ udānesi.",
  "tika-vin02t9:72_2": "Sutadhammassāti vissutadhammassa.",
  "tika-vin02t9:72_3": "Tenāha ‘‘pakāsitadhammassā’’ti.",
  "tika-vin02t9:72_4": "Akuppanabhāvoti akuppanasabhāvo.",
  "tika-vin02t9:73_0": "Mucalindakathāvaṇṇanā niṭṭhitā.",
  "tika-vin02t9:74_0": "Rājāyatanakathāvaṇṇanā",
  "tika-vin02t9:75_0": "6.Osadhaharītakaṁ upanesīti na kevalaṁ osadhaharītakameva, dantakaṭṭhampi upanesi.",
  "tika-vin02t9:75_1": "Paccaggheti ettha purimaṁ atthavikappaṁ keci na icchanti, teneva ācariyadhammapālattherena vuttaṁ ‘‘paccaggheti abhinave.",
  "tika-vin02t9:75_2": "Paccekaṁ mahagghatāya paccaggheti keci, taṁ na sundaraṁ.",
  "tika-vin02t9:75_3": "Na hi buddhā bhagavanto mahagghaṁ paṭiggaṇhanti paribhuñjanti vā’’ti.",
  "tika-vin02t9:76_0": "Rājāyatanakathāvaṇṇanā niṭṭhitā.",
  "tika-vin02t9:77_0": "Brahmayācanakathāvaṇṇanā",
  "tika-vin02t9:78_0": "7.Āciṇṇasamāciṇṇoti ācarito ceva ācarantehi ca sammadeva ācaritoti attho.",
  "tika-vin02t9:78_1": "Etena ayaṁ parivitakko sabbabuddhānaṁ paṭhamābhisambodhiyaṁ uppajjatevāti ayamettha dhammatāti dasseti.",
  "tika-vin02t9:78_2": "Gambhīropi dhammo paṭipakkhavidhamanena supākaṭo bhaveyya, paṭipakkhavidhamanaṁ pana sammāpaṭipattipaṭibaddhaṁ, sā saddhammasavanādhīnā, taṁ satthari dhamme ca pasādāyattaṁ.",
  "tika-vin02t9:78_3": "So visesato loke sambhāvanīyassa garukātabbassa abhipatthanāhetukoti paramparāya sattānaṁ dhammasampaṭipattiyā brahmuno yācanānimittanti taṁ dassento ‘‘brahmunā yācite desetukāmatāyā’’tiādimāha.",
  "tika-vin02t9:79_0": "Adhigatoti paṭividdho, sayambhūñāṇena ‘‘idaṁ dukkha’’ntiādinā yathābhūtaṁ avabuddhoti attho.",
  "tika-vin02t9:79_1": "Dhammoti catusaccadhammo tabbinimuttassa paṭivijjhitabbadhammassa abhāvato.",
  "tika-vin02t9:79_2": "Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṁ ñāṇena alabbhaneyyapatiṭṭho.",
  "tika-vin02t9:79_3": "Gambhīrattāva duddaso dukkhena daṭṭhabbo, na sakkā sukhena daṭṭhuṁ.",
  "tika-vin02t9:79_4": "Yo hi alabbhaneyyapatiṭṭho, so ogāhituṁ asakkuṇeyyatāya sarūpato ca visesato ca sukhena passituṁ na sakkā, atha kho kicchena kenaci kadācideva daṭṭhabbo.",
  "tika-vin02t9:79_5": "Duddasattāva duranubodho dukkhena avabujjhitabbo, na sakkā sukhena avabujjhituṁ.",
  "tika-vin02t9:79_6": "Yañhi daṭṭhumeva na sakkā, tassa ogāhetvā anubujjhane kathā eva natthi avabodhassa dukkarabhāvato.",
  "tika-vin02t9:79_7": "Imasmiṁ ṭhāne ‘‘taṁ kiṁ maññatha, bhikkhave, katamaṁ nu kho dukkarataraṁ vā durabhisambhavataraṁ vā’’ti (saṁ. ni.",
  "tika-vin02t9:79_8": "5.1115) suttapadaṁ vattabbaṁ.",
  "tika-vin02t9:80_0": "Santoti anupasantasabhāvānaṁ kilesānaṁ saṅkhārānañca abhāvato vūpasantasabbapariḷāhatāya santo nibbuto, santārammaṇatāya vā santo.",
  "tika-vin02t9:80_1": "Ettha ca nirodhasaccaṁ santaṁ ārammaṇanti santārammaṇaṁ, maggasaccaṁ santaṁ santārammaṇañcāti santārammaṇaṁ.",
  "tika-vin02t9:80_2": "Padhānabhāvaṁ nītoti paṇīto.",
  "tika-vin02t9:80_3": "Atha vā paṇītoti atittikaraṇaṭṭhena atappako sādurasabhojanaṁ viya.",
  "tika-vin02t9:80_4": "Santapaṇītabhāveneva cettha asecanakatāya atappakatā daṭṭhabbā.",
  "tika-vin02t9:80_5": "Idañhi dvayaṁ lokuttarameva sandhāya vuttaṁ.",
  "tika-vin02t9:80_6": "Atakkāvacaroti uttamañāṇavisayattā takkena avacaritabbo ogāhitabbo na hoti, ñāṇeneva avacaritabbo.",
  "tika-vin02t9:80_7": "Tato eva nipuṇañāṇagocaratāya saṇhasukhumasabhāvattā ca nipuṇo saṇho.",
  "tika-vin02t9:80_8": "Paṇḍitavedanīyoti bālānaṁ avisayattā sammāpaṭipadaṁ paṭipannehi paṇḍitehi eva veditabbo.",
  "tika-vin02t9:81_0": "Allīyanti abhiramitabbaṭṭhena seviyantīti ālayā, pañca kāmaguṇāti āha ‘‘sattā pañcakāmaguṇe allīyanti, tasmā te ālayāti vuccantī’’ti.",
  "tika-vin02t9:81_1": "Tattha pañcakāmaguṇe allīyantīti pañcakāmaguṇe sevantīti attho.",
  "tika-vin02t9:81_2": "Teti pañca kāmaguṇā.",
  "tika-vin02t9:81_3": "Ramantīti ratiṁ vindanti kīḷanti laḷanti.",
  "tika-vin02t9:81_4": "Ālīyanti abhiramaṇavasena sevantīti ālayā, aṭṭhasataṁ taṇhāvicaritāni, tehi ālayehi ramantīti ālayarāmāti evampettha attho daṭṭhabbo.",
  "tika-vin02t9:81_5": "Ime hi sattā yathā kāmaguṇe, evaṁ rāgampi assādenti abhinandantiyeva.",
  "tika-vin02t9:81_6": "Yatheva hi susajjitapupphaphalabharitarukkhādisampannaṁ uyyānaṁ paviṭṭho rājā tāya tāya sampattiyā ramati, sammudito āmoditapamodito hoti, na ukkaṇṭhati, sāyampi nikkhamituṁ na icchati, evamimehi kāmālayataṇhālayehi sattā ramanti, saṁsāravaṭṭe sammoditā anukkaṇṭhitā vasanti.",
  "tika-vin02t9:81_7": "Tena nesaṁ bhagavā duvidhampi ālayaṁ uyyānabhūmiṁ viya dassento ‘‘ālayarāmā’’tiādimāha.",
  "tika-vin02t9:81_8": "Ratāti niratā.",
  "tika-vin02t9:81_9": "Suṭṭhu muditāti ativiya muditā anukkaṇṭhanato.",
  "tika-vin02t9:82_0": "Ṭhānaṁ sandhāyāti ṭhānasaddaṁ sandhāya.",
  "tika-vin02t9:82_1": "Atthato pana ṭhānanti ca paṭiccasamuppādo eva adhippeto .",
  "tika-vin02t9:82_2": "Tiṭṭhati ettha phalaṁ tadāyattavuttitāyāti ṭhānaṁ, saṅkhārādīnaṁ paccayabhūtā avijjādayo.",
  "tika-vin02t9:82_3": "Imesaṁ saṅkhārādīnaṁ paccayāti idappaccayā, avijjādayova.",
  "tika-vin02t9:82_4": "Idappaccayā eva idappaccayatā yathā devo eva devatā.",
  "tika-vin02t9:82_5": "Idappaccayānaṁ vā avijjādīnaṁ attano phalaṁ paṭicca paccayabhāvo uppādanasamatthatā idappaccayatā.",
  "tika-vin02t9:82_6": "Tena samatthapaccayalakkhaṇo paṭiccasamuppādo dassito hoti.",
  "tika-vin02t9:82_7": "Paṭicca samuppajjati phalaṁ etasmāti paṭiccasamuppādo.",
  "tika-vin02t9:82_8": "Padadvayenapi dhammānaṁ paccayaṭṭho eva vibhāvito.",
  "tika-vin02t9:82_9": "Saṅkhārādipaccayānañhi avijjādīnaṁ etaṁ adhivacanaṁ idappaccayatāpaṭiccasamuppādoti.",
  "tika-vin02t9:82_10": "Sabbasaṅkhārasamathotiādi sabbaṁ atthato nibbānameva.",
  "tika-vin02t9:82_11": "Yasmā hi taṁ āgamma paṭicca ariyamaggassa ārammaṇapaccayabhāvahetu sabbasaṅkhāravipphanditāni sammanti vūpasammanti, tasmā ‘‘sabbasaṅkhārasamatho’’ti vuccati.",
  "tika-vin02t9:82_12": "Sabbasaṅkhatavisaṁyutte hi nibbāne saṅkhāravūpasamapariyāyo ñāyāgatoyevāti.",
  "tika-vin02t9:82_13": "Idaṁ panettha nibbacanaṁ –",
  "tika-vin02t9:82_14": "sabbe saṅkhārā sammanti etthāti sabbasaṅkhārasamathoti.",
  "tika-vin02t9:83_0": "Yasmā ca taṁ āgamma sabbe upadhayo paṭinissaṭṭhā samucchedavasena pariccattā honti, aṭṭhasatappabhedā sabbāpi taṇhā khīyanti, sabbe kilesarāgā virajjanti, jarāmaraṇādibhedaṁ sabbaṁ vaṭṭadukkhaṁ nirujjhati, tasmā ‘‘sabbūpadhipaṭinissaggo taṇhākkhayo virāgo nirodho’’ti vuccati, yā panesā taṇhā tena tena bhavena bhavantaraṁ bhavanikantibhāvena vinati saṁsibbati, phalena vā saddhiṁ kammaṁ vinati saṁsibbatīti katvā vānanti vuccati, tato nikkhantaṁ vānatoti nibbānaṁ.",
  "tika-vin02t9:83_1": "Kilamathoti kāyakilamatho.",
  "tika-vin02t9:83_2": "Vihesāpi kāyavihesāyeva, citte pana ubhayampetaṁ buddhānaṁ natthi bodhimūleyeva samucchinnattā.",
  "tika-vin02t9:83_3": "Ettha ca ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesā ca veditabbā, sā ca kho desanāya atthaṁ ajānantānañca appaṭipajjantānañca vasena.",
  "tika-vin02t9:83_4": "Jānantānaṁ pana paṭipajjantānañca desanāya kāyaparissamopi satthu aparissamova, tenāha bhagavā ‘‘na ca maṁ dhammādhikaraṇaṁ vihesetī’’ti.",
  "tika-vin02t9:83_5": "Teneva vuttaṁ ‘‘yā ajānantānaṁ desanā nāma, so mama kilamatho assā’’ti.",
  "tika-vin02t9:84_0": "Apissūti sampiṇḍanatthe nipāto.",
  "tika-vin02t9:84_1": "So na kevalaṁ etadahosi, imāpi gāthā paṭibhaṁsūti dīpeti.",
  "tika-vin02t9:84_2": "Bhagavantanti paṭisaddayogena sāmiatthe upayogavacananti āha ‘‘bhagavato’’ti.",
  "tika-vin02t9:84_3": "Vuddhippattā acchariyā vā anacchariyā.",
  "tika-vin02t9:84_4": "Vuddhiatthopi hi a-kāro hoti yathā ‘‘asekkhā dhammā’’ti.",
  "tika-vin02t9:84_5": "Kappānaṁ cattāri asaṅkhyeyyāni satasahassañca sadevakassa lokassa dhammasaṁvibhāgakaraṇatthameva pāramiyo pūretvā idāni samadhigatadhammarajjassa tattha appossukkatāpattidīpanattā gāthātthassa anuacchariyatā tassa vuddhippatti ca veditabbā.",
  "tika-vin02t9:84_6": "Atthadvārena hi gāthānaṁ anacchariyatā.",
  "tika-vin02t9:84_7": "Gocarā ahesunti upaṭṭhahaṁsu, upaṭṭhānañca vitakkayitabbatāti āha ‘‘parivitakkayitabbabhāvaṁ pāpuṇiṁsū’’ti.",
  "tika-vin02t9:85_0": "Kicchenāti na dukkhappaṭipadāya.",
  "tika-vin02t9:85_1": "Buddhānañhi cattāropi maggā sukhappaṭipadāva honti.",
  "tika-vin02t9:85_2": "Pāramīpūraṇakāle pana sarāgasadosasamohasseva sato āgatāgatānaṁ yācakānaṁ alaṅkatappaṭiyattaṁ sīsaṁ kantitvā galalohitaṁ nīharitvā suañjitāni akkhīni uppāṭetvā kulavaṁsappadīpaṁ puttaṁ manāpacāriniṁ bhariyanti evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṁ sandhāyetaṁ vuttaṁ.",
  "tika-vin02t9:85_3": "Ha-iti vā byattanti etasmiṁ atthe nipāto.",
  "tika-vin02t9:85_4": "Ekaṁsattheti keci.",
  "tika-vin02t9:85_5": "Ha byattaṁ ekaṁsena vā alaṁ nippayojanaṁ evaṁ kicchena adhigataṁ dhammaṁ desetunti yojanā.",
  "tika-vin02t9:85_6": "Halanti vā alanti iminā samānatthaṁ padaṁ ‘‘halanti vadāmī’’tiādīsu viya.",
  "tika-vin02t9:85_7": "‘‘Pakāsita’’ntipi paṭhanti, desitanti attho.",
  "tika-vin02t9:85_8": "Evaṁ kicchena adhigatassa dhammassa alaṁ desitaṁ pariyattaṁ desitaṁ, ko attho desitenāti vuttaṁ hoti.",
  "tika-vin02t9:85_9": "Rāgadosaparetehīti rāgadosaphuṭṭhehi, phuṭṭhavisena viya sappena rāgena dosena ca samphuṭṭhehi abhibhūtehīti attho.",
  "tika-vin02t9:85_10": "Atha vā rāgadosaparetehīti rāgadosānugatehi, rāgena ca dosena ca anubandhehīti attho.",
  "tika-vin02t9:86_0": "Paṭisotagāminti (dī. ni. aṭṭha. 2.65; ma. ni. aṭṭha. 1.281; saṁ. ni. aṭṭha.",
  "tika-vin02t9:86_1": "1.1.172) niccagāhādīnaṁ paṭisotaṁ aniccaṁ dukkhamanattā asubhanti evaṁ gataṁ pavattaṁ catusaccadhammanti attho.",
  "tika-vin02t9:86_2": "Rāgarattāti kāmarāgena bhavarāgena diṭṭhirāgena ca rattā.",
  "tika-vin02t9:86_3": "Na dakkhantīti aniccaṁ dukkhamanattā asubhanti iminā sabhāvena na passissanti, te apassante ko sakkhissati aniccantiādinā sabhāvena yāthāvato dhammaṁ jānāpetunti adhippāyo.",
  "tika-vin02t9:86_4": "Rāgadosaparetatāpi nesaṁ sammuḷhabhāvenevāti āha ‘‘tamokhandhena āvuṭā’’ti, avijjārāsinā ajjhotthaṭāti attho.",
  "tika-vin02t9:87_0": "Appossukkatāya cittaṁ namatīti kasmā panassa evaṁ cittaṁ nami, nanu esa ‘‘muttohaṁ mocessāmi, tiṇṇohaṁ tāressāmi,",
  "tika-vin02t9:88_0": "Kiṁ me aññātavesena, dhammaṁ sacchikatenidha;",
  "tika-vin02t9:89_0": "Sabbaññutaṁ pāpuṇitvā, tārayissaṁ sadevaka’’nti. (bu. vaṁ. 2.55) –",
  "tika-vin02t9:90_0": "Patthanaṁ katvā pāramiyo pūretvā sabbaññutaṁ pattoti?",
  "tika-vin02t9:90_1": "Saccameva, tadeva paccavekkhaṇānubhāvena panassa evaṁ cittaṁ nami.",
  "tika-vin02t9:90_2": "Tassa hi sabbaññutaṁ patvā sattānaṁ kilesagahanataṁ dhammassa ca gambhīrataṁ paccavekkhantassa sattānaṁ kilesagahanatā ca dhammagambhīratā ca sabbākārena pākaṭā jātā.",
  "tika-vin02t9:90_3": "Athassa ‘‘ime sattā kañjiyapuṇṇalābu viya takkabharitacāṭi viya vasātelapītapilotikā viya añjanamakkhitahattho viya ca kilesabharitā atisaṁkiliṭṭhā rāgarattā dosaduṭṭhā mohamuḷhā, te kiṁ nāma paṭivijjhissantī’’ti cintayato kilesagahanapaccavekkhaṇānubhāvenapi evaṁ cittaṁ nami.",
  "tika-vin02t9:91_0": "‘‘Ayaṁ dhammo pathavīsandhārakaudakakkhandho viya gambhīro, pabbatena paṭicchādetvā ṭhapito sāsapo viya duddaso, satadhā bhinnassa vālassa koṭi viya aṇu.",
  "tika-vin02t9:91_1": "Mayā hi imaṁ dhammaṁ paṭivijjhituṁ vāyamantena adinnaṁ dānaṁ nāma natthi, arakkhitaṁ sīlaṁ nāma natthi, aparipūritā kāci pāramī nāma natthi, tassa me nirussāhaṁ viya mārabalaṁ vidhamantassapi pathavī na kampittha, paṭhamayāme pubbenivāsaṁ anussarantassapi na kampittha, majjhimayāme dibbacakkhuṁ visodhentassapi na kampittha, pacchimayāme pana paṭiccasamuppādaṁ paṭivijjhantasseva me dasasahassilokadhātu kampittha.",
  "tika-vin02t9:91_2": "Iti mādisenapi tikkhañāṇena kicchenevāyaṁ dhammo paṭividdho, taṁ lokiyamahājanā kathaṁ paṭivijjhissantī’’ti dhammagambhīratāya paccavekkhaṇānubhāvenapi evaṁ cittaṁ namīti veditabbaṁ.",
  "tika-vin02t9:92_0": "Apica brahmunā yācite desetukāmatāyapissa evaṁ cittaṁ nami.",
  "tika-vin02t9:92_1": "Jānāti hi bhagavā ‘‘mama appossukkatāya citte namamāne mahābrahmā dhammadesanaṁ yācissati, ime ca sattā brahmagarukā, te ‘satthā kira dhammaṁ na desetukāmo ahosi, atha naṁ mahābrahmā yācitvā desāpeti, santo vata bho dhammo paṇīto’ti maññamānā sussūsissantī’’ti.",
  "tika-vin02t9:92_2": "Idampissa kāraṇaṁ paṭicca appossukkatāya cittaṁ nami, no dhammadesanāyāti veditabbaṁ.",
  "tika-vin02t9:93_0": "8.Sahampatissāti so kira kassapassa bhagavato sāsane sahako nāma thero paṭhamajjhānaṁ nibbattetvā paṭhamajjhānabhūmiyaṁ kappāyukabrahmā hutvā nibbatto, tatra naṁ sahampati brahmāti sañjānanti.",
  "tika-vin02t9:93_1": "Taṁ sandhāyāha ‘‘brahmuno sahampatissā’’ti.",
  "tika-vin02t9:93_2": "Nassati vatāti so kira imaṁ saddaṁ tathā nicchāreti, yathā dasasahassilokadhātubrahmāno sutvā sabbe sannipatiṁsu.",
  "tika-vin02t9:93_3": "Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ evaṁsabhāvāti apparajakkhajātikā.",
  "tika-vin02t9:93_4": "Appaṁ rāgādirajaṁ yesaṁ te sabhāvā apparajakkhajātikāti evamettha attho daṭṭhabbo.",
  "tika-vin02t9:93_5": "Assavanatāti ‘‘sayaṁ abhiññā’’tiādīsu viya karaṇatthe paccattavacanaṁ, assavanatāyāti attho.",
  "tika-vin02t9:93_6": "Bhavissantīti purimabuddhesu dasapuññakiriyavasena katādhikārā paripākagatapadumāni viya sūriyarasmisamphassaṁ dhammadesanaṁyeva ākaṅkhamānā catuppadikagāthāvasāne ariyabhūmiṁ okkamanārahā na eko, na dve, anekasatasahassā dhammassa aññātāro bhavissantīti dasseti.",
  "tika-vin02t9:94_0": "Pāturahosīti pātubhavi.",
  "tika-vin02t9:94_1": "Samalehi cintitoti samalehi pūraṇakassapādīhi chahi satthārehi cintito.",
  "tika-vin02t9:94_2": "Te hi puretaraṁ uppajjitvā sakalajambudīpe kaṇṭake pattharamānā viya visaṁ siñcamānā viya ca samalaṁ micchādiṭṭhidhammaṁ desayiṁsu.",
  "tika-vin02t9:94_3": "Te kira buddhakolāhalānussavena sañjātakutūhalā lokaṁ vañcetvā kohaññe ṭhatvā sabbaññutaṁ paṭijānantā yaṁ kiñci adhammaṁyeva dhammoti dīpesuṁ.",
  "tika-vin02t9:94_4": "Apāpuretanti vivara etaṁ.",
  "tika-vin02t9:94_5": "Amatassa dvāranti amatassa nibbānassa dvārabhūtaṁ ariyamaggaṁ.",
  "tika-vin02t9:94_6": "Idaṁ vuttaṁ hoti –",
  "tika-vin02t9:94_7": "etaṁ kassapassa bhagavato sāsanantaradhānato pabhuti pihitaṁ nibbānanagarassa mahādvāraṁ ariyamaggaṁ saddhammadesanāhatthena apāpura vivara ugghāṭehīti.",
  "tika-vin02t9:94_8": "Suṇantu dhammaṁ vimalenānubuddhanti ime sattā rāgādimalānaṁ abhāvato vimalena sammāsambuddhena anubuddhaṁ catusaccadhammaṁ suṇantu tāva bhagavāti yācati.",
  "tika-vin02t9:95_0": "Selapabbato ucco hoti thiro ca, na paṁsupabbato missakapabbato vāti āha ‘‘sele yathā pabbatamuddhaniṭṭhito’’ti.",
  "tika-vin02t9:95_1": "Tassattho ‘‘selamaye ekagghane pabbatamuddhani yathāṭhitova.",
  "tika-vin02t9:95_2": "Na hi tattha ṭhitassa dassanatthaṁ gīvukkhipanapasāraṇādikiccaṁ atthī’’ti.",
  "tika-vin02t9:95_3": "Tathūpamanti tappaṭibhāgaṁ selapabbatūpamaṁ.",
  "tika-vin02t9:95_4": "Dhammamayaṁ pāsādanti lokuttaradhammamāha.",
  "tika-vin02t9:95_5": "So hi sabbaso pasādāvaho sabbadhamme atikkamma abbhuggataṭṭhena pāsādasadiso ca, paññāpariyāyo vā idha dhamma-saddo.",
  "tika-vin02t9:95_6": "Paññā hi abbhuggataṭṭhena pāsādoti abhidhamme niddiṭṭhā.",
  "tika-vin02t9:95_7": "Tathā cāha –",
  "tika-vin02t9:96_0": "‘‘Paññāpāsādamāruyha, asoko sokiniṁ pajaṁ;",
  "tika-vin02t9:97_0": "Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);",
  "tika-vin02t9:98_0": "Ayaṁ panettha saṅkhepattho –",
  "tika-vin02t9:98_1": "yathā selapabbatamuddhani yathāṭhitova cakkhumā puriso samantato janataṁ passeyya, tathā tvampi sumedha sundarapañña sabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ jātijarābhibhūtaṁ janataṁ avekkhassu upadhāraya upaparikkhāti.",
  "tika-vin02t9:98_2": "Ayaṁ panettha adhippāyo –",
  "tika-vin02t9:98_3": "yathā hi pabbatapāde samantā mahantaṁ khettaṁ katvā tattha kedārapāḷīsu kuṭikāyo katvā rattiṁ aggiṁ jāleyyuṁ, caturaṅgasamannāgatañca andhakāraṁ assa, atha tassa pabbatassa matthake ṭhatvā cakkhumato purisassa bhūmiṁ olokayato neva khettaṁ, na kedārapāḷiyo, na kuṭiyo, na tattha sayitamanussā paññāyeyyuṁ anujjalabhāvato, kuṭikāsu pana aggijālāmattameva paññāyeyya ujjalabhāvato, evaṁ dhammapāsādaṁ āruyha sattanikāyaṁ olokayato tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti ñāṇagginā anujjalabhāvato anuḷārabhāvato ca, rattiṁ khittā sarā viya honti.",
  "tika-vin02t9:98_4": "Ye pana katakalyāṇā veneyyapuggalā, te evassa dūrepi ṭhitā āpāthamāgacchanti paripakkañāṇaggitāya samujjalabhāvato uḷārasantānatāya ca, so aggi viya himavantapabbato viya ca.",
  "tika-vin02t9:98_5": "Vuttampi cetaṁ –",
  "tika-vin02t9:99_0": "‘‘Dūre santo pakāsenti, himavantova pabbato;",
  "tika-vin02t9:100_0": "Asantettha na dissanti, rattiṁ khittā yathā sarā’’ti. (dha. pa. 304);",
  "tika-vin02t9:101_0": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati.",
  "tika-vin02t9:101_1": "Uṭṭhehīti vā dhammadesanāya appossukkatāsaṅkhātasaṅkocāpattito kilāsubhāvato uṭṭhaha.",
  "tika-vin02t9:101_2": "Vīrātiādīsu bhagavā sātisayacatubbidhasammappadhānavīriyavantatāya vīro, devaputtamaccukilesābhisaṅkhārānaṁ vijitattā vijitasaṅgāmo, jātikantārādito veneyyasatthaṁ vāhanasamatthatāya nibbānasaṅkhātaṁ khemappadesaṁ sampāpanasamatthatāya satthavāho, kāmacchandaiṇassa abhāvato aṇaṇoti veditabbo.",
  "tika-vin02t9:101_3": "Yo hi paresaṁ iṇaṁ gahetvā vināseti, so tehi ‘‘iṇaṁ dehī’’ti tajjamānopi pharusaṁ vuccamānopi vambhamānopi vadhiyamānopi kiñci paṭippaharituṁ na sakkoti, sabbaṁ titikkhati.",
  "tika-vin02t9:101_4": "Titikkhakāraṇañhissa taṁ iṇaṁ hoti, evameva yo yamhi kāmacchandena rajjati, taṇhāgahaṇena taṁ vatthuṁ gaṇhāti, so tena pharusaṁ vuccamānopi vambhamānopi vadhiyamānopi kiñci paṭippaharituṁ na sakkoti, sabbaṁ titikkhati.",
  "tika-vin02t9:101_5": "Titikkhakāraṇañhissa so kāmacchando hoti gharasāmikehi viheṭhiyamānānaṁ itthīnaṁ viya. Kasmā?",
  "tika-vin02t9:101_6": "Iṇasadisattā kāmacchandassa.",
  "tika-vin02t9:102_0": "9.Ajjhesananti garuṭṭhānīyaṁ payirupāsitvā garutaraṁ payojanaṁ uddissa abhipatthanā ajjhesanā, sāpi atthato yācanā eva.",
  "tika-vin02t9:102_1": "Buddhacakkhunāti indriyaparopariyattañāṇena ca āsayānusayañāṇena ca.",
  "tika-vin02t9:102_2": "Imesañhi dvinnaṁ ñāṇānaṁ buddhacakkhūti nāmaṁ, sabbaññutaññāṇassa samantacakkhūti .",
  "tika-vin02t9:102_3": "Heṭṭhimānaṁ tiṇṇaṁ maggañāṇānaṁ dhammacakkhūti.",
  "tika-vin02t9:102_4": "Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ, te apparajakkhā.",
  "tika-vin02t9:102_5": "Yesaṁ taṁ mahantaṁ, te mahārajakkhā.",
  "tika-vin02t9:102_6": "Yesaṁ saddhādīni indriyāni tikkhāni, te tikkhindriyā.",
  "tika-vin02t9:102_7": "Yesaṁ tāni mudūni, te mudindriyā.",
  "tika-vin02t9:102_8": "Yesaṁ teyeva saddhādayo ākārā sundarā, te svākārā.",
  "tika-vin02t9:102_9": "Ye kathitakāraṇaṁ sallakkhenti, sukhena sakkā honti viññāpetuṁ, te suviññāpayā.",
  "tika-vin02t9:102_10": "Ye paralokañceva vajjañca bhayato passanti, te paralokavajjabhayadassāvino nāma.",
  "tika-vin02t9:103_0": "Uppalāni ettha santīti uppalinī, gacchopi jalāsayopi, idha pana jalāsayo adhippeto, tasmā uppaliniyanti uppalavaneti evamattho gahetabbo.",
  "tika-vin02t9:103_1": "Ito paresupi eseva nayo.",
  "tika-vin02t9:103_2": "Antonimuggaposīnīti yāni udakassa anto nimuggāneva hutvā pussanti vaḍḍhanti, tāni antonimuggaposīni.",
  "tika-vin02t9:103_3": "Udakaṁ accuggamma tiṭṭhantīti udakaṁ atikkamitvā tiṭṭhanti.",
  "tika-vin02t9:103_4": "Tattha yāni accuggamma ṭhitāni sūriyarasmisamphassaṁ āgamayamānāni, tāni ajja pupphanakāni.",
  "tika-vin02t9:103_5": "Yāni samodakaṁ ṭhitāni, tāni sve pupphanakāni.",
  "tika-vin02t9:103_6": "Yāni udakā anuggatāni antonimuggaposīni, tāni tatiyadivase pupphanakāni.",
  "tika-vin02t9:103_7": "Udakā pana anuggatāni aññānipi sarogauppalādīni nāma atthi, yāni neva pupphissanti macchakacchapabhakkhāneva bhavissanti, tāni pāḷiṁ nāruḷhāni, āharitvā pana dīpetabbānīti aṭṭhakathāyaṁ pakāsitāni.",
  "tika-vin02t9:103_8": "Yatheva hi tāni catubbidhāni pupphāni, evameva ugghaṭitaññū vipañcitaññū neyyo padaparamoti cattāro puggalā.",
  "tika-vin02t9:104_0": "Tattha yassa puggalassa saha udāhaṭavelāya dhammābhisamayo hoti, ayaṁ ‘‘cattāro satipaṭṭhānā’’tiādinā nayena saṅkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ugghaṭitaññūti vuccati.",
  "tika-vin02t9:104_1": "Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū.",
  "tika-vin02t9:104_2": "Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato anupubbena dhammābhisamayo hoti, ayaṁ vuccati puggalo neyyo.",
  "tika-vin02t9:104_3": "Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti, ayaṁ vuccati puggalo padaparamo.",
  "tika-vin02t9:104_4": "Tattha bhagavā uppalavanādisadisaṁ dasasahassilokadhātuṁ olokento ajja pupphanakāni viya ugghaṭitaññū, sve pupphanakāni viya vipañcitaññū, tatiyadivase pupphanakāni viya neyye, macchakacchapabhakkhapupphāni viya padaparame ca addasa, passanto ca ‘‘ettakā apparajakkhā, ettakā mahārajakkhā, tatrāpi ettakā ugghaṭitaññū’’ti evaṁ sabbākāratova addasa.",
  "tika-vin02t9:105_0": "Tattha tiṇṇaṁ puggalānaṁ imasmiññeva attabhāve bhagavato dhammadesanā atthaṁ sādheti.",
  "tika-vin02t9:105_1": "Padaparamānaṁ anāgatatthāya vāsanā hoti.",
  "tika-vin02t9:105_2": "Atha bhagavā imesaṁ catunnaṁ puggalānaṁ atthāvahaṁ dhammadesanaṁ viditvā desetukamyataṁ uppādetvā puna sabbepi tīsu bhavesu satte bhabbābhabbavasena dve koṭṭhāse akāsi.",
  "tika-vin02t9:105_3": "Ye sandhāya vuttaṁ ‘‘ye te sattā kammāvaraṇena samannāgatā vipākāvaraṇena samannāgatā kilesāvaraṇena samannāgatā assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ, ime te sattā abhabbā.",
  "tika-vin02t9:105_4": "Katame te sattā bhabbā?",
  "tika-vin02t9:105_5": "Ye te sattā na kammāvaraṇena…pe…",
  "tika-vin02t9:105_6": "ime te sattā bhabbā’’ti (vibha. 826-827).",
  "tika-vin02t9:105_7": "Tattha sabbepi abhabbapuggale pahāya bhabbapuggaleyeva ñāṇena pariggahetvā ‘‘ettakā rāgacaritā, ettakā dosa, moha, vitakka, saddhā, buddhicaritā’’ti cha koṭṭhāse akāsi, evaṁ katvā dhammaṁ desessāmīti cintesi.",
  "tika-vin02t9:105_8": "Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekāti daṭṭhabbaṁ.",
  "tika-vin02t9:106_0": "Paccabhāsīti patiabhāsi.",
  "tika-vin02t9:106_1": "Apārutāti vivaṭā.",
  "tika-vin02t9:106_2": "Amatassa dvārāti ariyamaggo.",
  "tika-vin02t9:106_3": "So hi amatasaṅkhātassa nibbānassa dvāraṁ, so mayā vivaritvā ṭhapito mahākaruṇūpanissayena sayambhūñāṇena adhigatattāti dasseti.",
  "tika-vin02t9:106_4": "‘‘Apārutaṁ tesaṁ amatassa dvāra’’nti keci paṭhanti.",
  "tika-vin02t9:106_5": "Pamuñcantu saddhanti sabbe attano saddhaṁ muñcantu vissajjentu pavedentu, mayā desite dhamme mayi ca attano saddahanākāraṁ uṭṭhāpentūti attho.",
  "tika-vin02t9:106_6": "Pacchimapadadvaye ayamattho –",
  "tika-vin02t9:106_7": "ahañhi attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī hutvā na bhāsiṁ, na bhāsissāmīti cintesiṁ, idāni pana sabbo jano saddhābhājanaṁ upanetu, pūressāmi nesaṁ saṅkappanti.",
  "tika-vin02t9:106_8": "Antaradhāyīti satthāraṁ gandhamālādīhi pūjetvā antarahito, sakaṭṭhānameva gatoti attho.",
  "tika-vin02t9:106_9": "Satthusantikañhi upagatānaṁ devānaṁ brahmānañca tassa purato antaradhānaṁ nāma sakaṭṭhānagamanameva.",
  "tika-vin02t9:107_0": "Brahmayācanakathāvaṇṇanā niṭṭhitā.",
  "tika-vin02t9:108_0": "Pañcavaggiyakathāvaṇṇanā",
  "tika-vin02t9:109_0": "10.Etadahosīti etaṁ ahosi, ‘‘kassa nu kho ahaṁ paṭhamaṁ dhammaṁ deseyya’’nti ayaṁ dhammadesanāpaṭisaṁyutto vitakko udapādīti attho.",
  "tika-vin02t9:109_1": "Āḷāroti tassa nāmaṁ.",
  "tika-vin02t9:109_2": "Dīghapiṅgalo kiresa.",
  "tika-vin02t9:109_3": "So hi tuṅgasarīratāya dīgho, piṅgalacakkhutāya piṅgalo, tenassa ‘‘āḷāro’’ti nāmaṁ ahosi.",
  "tika-vin02t9:109_4": "Kālāmoti gottaṁ.",
  "tika-vin02t9:109_5": "Paṇḍitoti (ma. ni. aṭṭha.",
  "tika-vin02t9:109_6": "1.284) paṇḍiccena samannāgato, samāpattipaṭilābhasaṁsiddhena adhigamabāhusaccasaṅkhātena paṇḍitabhāvena samannāgatoti attho.",
  "tika-vin02t9:109_7": "Byattoti veyyattiyena samannāgato, samāpattipaṭilābhapaccayena pārihārikapaññāsaṅkhātena byattabhāvena samannāgatoti attho.",
  "tika-vin02t9:109_8": "Medhāvīti ṭhānuppattiyā paññāya samannāgato.",
  "tika-vin02t9:109_9": "Atha vā medhāvīti tihetukapaṭisandhipaññāsaṅkhātāya taṁtaṁitikattabbatāpaññāsaṅkhātāya ca medhāya samannāgatoti evamettha attho daṭṭhabbo.",
  "tika-vin02t9:109_10": "Apparajakkhajātikoti samāpattiyā vikkhambhitattā nikkilesajātiko visuddhasatto.",
  "tika-vin02t9:109_11": "Ājānissatīti sallakkhessati paṭivijjhissati.",
  "tika-vin02t9:110_0": "Bhagavatopi kho ñāṇaṁ udapādīti bhagavatopi sabbaññutaññāṇaṁ uppajji.",
  "tika-vin02t9:110_1": "Bhagavā kira devatāya kathiteneva niṭṭhaṁ agantvā sayampi sabbaññutaññāṇena olokento ito sattamadivasamatthake kālaṁ katvā ākiñcaññāyatane nibbattoti addasa.",
  "tika-vin02t9:110_2": "Taṁ sandhāyāha ‘‘bhagavatopi kho ñāṇaṁ udapādī’’ti.",
  "tika-vin02t9:110_3": "Mahājāniyoti sattadivasabbhantare pattabbamaggaphalato parihīnattā mahatī jāni parihāni assāti mahājāniyo.",
  "tika-vin02t9:110_4": "Akkhaṇe nibbattatthā idha dhammadesanaṭṭhānaṁ āgamanapādāpi natthi, athāhaṁ tattha gaccheyyaṁ, gantvā desiyamānaṁ dhammampissa sotuṁ sotapasādopi natthi, evaṁ mahājāniyo jātoti dasseti.",
  "tika-vin02t9:110_5": "Kiṁ pana bhagavatā taṁ attano buddhānubhāvena dhammaṁ ñāpetuṁ na sakkāti?",
  "tika-vin02t9:110_6": "Āma na sakkā, na hi paratoghosamantarena sāvakānaṁ dhammābhisamayo sambhavati, aññathā itarapaccayarahitassapi dhammābhisamayena bhavitabbaṁ, na ca taṁ atthi.",
  "tika-vin02t9:110_7": "Vuttañhetaṁ –",
  "tika-vin02t9:110_8": "‘‘dveme, bhikkhave, paccayā sammādiṭṭhiyā uppādāya parato ca ghoso ajjhattañca yonisomanasikāro’’ti (a. ni. 2.127).",
  "tika-vin02t9:111_0": "Udakoti tassa nāmaṁ, rāmassa pana puttatāya rāmaputto.",
  "tika-vin02t9:111_1": "Abhidosakālakatoti aḍḍharatte kālakato.",
  "tika-vin02t9:111_2": "Bhagavatopi kho ñāṇaṁ udapādīti idhāpi kira bhagavā devatāya kathitavacanena sanniṭṭhānaṁ akatvā sabbaññutaññāṇena olokento ‘‘hiyyo aḍḍharatte kālaṁ katvā udako rāmaputto nevasaññānāsaññāyatane nibbatto’’ti addasa, tasmā evaṁ vuttaṁ.",
  "tika-vin02t9:111_3": "Sesaṁ purimasadisameva.",
  "tika-vin02t9:112_0": "Bahūpakārāti bahuupakārā.",
  "tika-vin02t9:112_1": "Padhānapahitattaṁ upaṭṭhahiṁsūti padhānatthāya pesitattabhāvaṁ vasanaṭṭhāne pariveṇasammajjanena pattacīvaraṁ gahetvā anubandhanena mukhodakadantakaṭṭhadānādinā ca upaṭṭhahiṁsu.",
  "tika-vin02t9:112_2": "Ke panete pañcavaggiyā nāma? Ye te –",
  "tika-vin02t9:113_0": "Rāmo dhajo lakkhaṇo cāpi mantī;",
  "tika-vin02t9:114_0": "Koṇḍañño ca bhojo suyāmo sudatto;",
  "tika-vin02t9:115_0": "Ete tadā aṭṭha ahesuṁ brāhmaṇā;",
  "tika-vin02t9:116_0": "Chaḷaṅgavā mantaṁ viyākariṁsūti. (ma. ni. aṭṭha. 1.284; jā. aṭṭha.",
  "tika-vin02t9:116_1": "1.nidānakathā; apa. aṭṭha.",
  "tika-vin02t9:116_2": "1.avidūrenidānakathā);",
  "tika-vin02t9:117_0": "Bodhisattassa jātakāle supinapaṭiggāhakā ceva lakkhaṇapaṭiggāhakā ca aṭṭha brāhmaṇā.",
  "tika-vin02t9:117_1": "Tesu tayo dvedhā byākariṁsu ‘‘imehi lakkhaṇehi samannāgato agāraṁ ajjhāvasamāno rājā hohiti cakkavattī, pabbajamāno buddho’’ti.",
  "tika-vin02t9:117_2": "Pañca brāhmaṇā ekaṁsabyākaraṇā ahesuṁ ‘‘imehi lakkhaṇehi samannāgato agāre na tiṭṭhati, buddhova hotī’’ti.",
  "tika-vin02t9:117_3": "Tesu purimā tayo yathāmantapadaṁ gatā.",
  "tika-vin02t9:117_4": "Ete hi lakkhaṇamantasaṅkhātavedavacanānurūpaṁ paṭipannā dve gatiyo bhavanti anaññāti vuttaniyāmena nicchinituṁ asakkontā vuttameva paṭipajjiṁsu, na mahāpurisassa buddhabhāvappattiṁ paccāsīsiṁsu.",
  "tika-vin02t9:117_5": "Ime pana koṇḍaññādayo pañca ‘‘ekaṁsato buddho bhavissatī’’ti jātanicchayattā mantapadaṁ atikkantā.",
  "tika-vin02t9:117_6": "Te attanā laddhaṁ tuṭṭhidānaṁ ñātakānaṁ vissajjetvā ‘‘ayaṁ mahāpuriso agāre na ajjhāvasissati, ekantena buddho bhavissatī’’ti nibbematikā bodhisattaṁ uddissa samaṇapabbajjaṁ pabbajitā, tesaṁ puttātipi vadanti, taṁ aṭṭhakathāyaṁ paṭikkhittaṁ.",
  "tika-vin02t9:117_7": "Ete kira daharakāleva bahū mante jāniṁsu, tasmā ne brāhmaṇā ācariyaṭṭhāne ṭhapayiṁsu.",
  "tika-vin02t9:117_8": "Te ‘‘pacchā amhehi puttadārajaṭaṁ chinditvā na sakkā bhavissati pabbajitu’’nti daharakāleyeva pabbajitvā ramaṇīyāni senāsanāni paribhuñjantā vicariṁsu.",
  "tika-vin02t9:117_9": "Kālena kālaṁ pana ‘‘kiṁ bho mahāpuriso mahābhinikkhamanaṁ nikkhanto’’ti pucchanti.",
  "tika-vin02t9:117_10": "Manussā ‘‘kuhiṁ tumhe mahāpurisaṁ passissatha, tīsu pāsādesu vividhanāṭakamajjhe devo viya sampattiṁ anubhotī’’ti vadanti.",
  "tika-vin02t9:117_11": "Te sutvā ‘‘na tāva mahāpurisassa ñāṇaṁ paripākaṁ gacchatī’’ti appossukkā vihariṁsuyeva.",
  "tika-vin02t9:118_0": "Kasmā panettha bhagavā ‘‘bahukārā kho me pañcavaggiyā’’ti āha.",
  "tika-vin02t9:118_1": "Kiṁ upakārakānaṁyeva esa dhammaṁ deseti, anupakārakānaṁ na desetīti?",
  "tika-vin02t9:118_2": "No na deseti.",
  "tika-vin02t9:118_3": "Paricayavasena hesa āḷārañceva kālāmaṁ udakañca rāmaputtaṁ olokesi.",
  "tika-vin02t9:118_4": "Etasmiṁ pana buddhakkhette ṭhapetvā aññāsikoṇḍaññaṁ añño paṭhamaṁ dhammaṁ sacchikātuṁ samattho nāma natthi. Kasmā?",
  "tika-vin02t9:118_5": "Tathāvidhaupanissayattā.",
  "tika-vin02t9:118_6": "Pubbe kira puññakaraṇakāle dve bhātaro ahesuṁ.",
  "tika-vin02t9:118_7": "Te ca ekato sassaṁ akaṁsu.",
  "tika-vin02t9:118_8": "Tattha jeṭṭhassa ‘‘ekasmiṁ sasse nava vāre aggasassadānaṁ mayā dātabba’’nti ahosi.",
  "tika-vin02t9:118_9": "So vappakāle bījaggaṁ nāma datvā gabbhakāle kaniṭṭhena saddhiṁ mantesi ‘‘gabbhakāle gabbhaṁ phāletvā dassāmī’’ti.",
  "tika-vin02t9:118_10": "Kaniṭṭho ‘‘taruṇasassaṁ nāsetukāmosī’’ti āha.",
  "tika-vin02t9:118_11": "Jeṭṭho kaniṭṭhassa ananuvattanabhāvaṁ ñatvā khettaṁ vibhajitvā attano koṭṭhāsato gabbhaṁ phāletvā khīraṁ nīharitvā sappiphāṇitena yojetvā adāsi, puthukakāle puthukaṁ kāretvā adāsi , lāyane lāyanaggaṁ, veṇikaraṇe veṇaggaṁ, veṇiyo purisabhāravasena bandhitvā kalāpakaraṇe kalāpaggaṁ, khale kalāpānaṁ ṭhapanadivase khalaggaṁ, madditvā vīhīnaṁ rāsikaraṇadivase khalabhaṇḍaggaṁ, koṭṭhāgāre dhaññassa pakkhipanadivase koṭṭhagganti evaṁ ekasmiṁ sasse nava vāre aggadānaṁ adāsi.",
  "tika-vin02t9:118_12": "Kaniṭṭho pana khalato dhaññaṁ uddharitvā gahaṇadivase adāsi.",
  "tika-vin02t9:118_13": "Tesu jeṭṭho aññāsikoṇḍaññatthero jāto, kaniṭṭho subhaddaparibbājako.",
  "tika-vin02t9:118_14": "Iti ekasmiṁ sasse navannaṁ aggadānānaṁ dinnattā ṭhapetvā theraṁ añño paṭhamaṁ dhammaṁ sacchikātuṁ samattho nāma natthi.",
  "tika-vin02t9:118_15": "‘‘Navannaṁ aggadānānaṁ dinnattā’’ti idañca tassa rattaññūnaṁ aggabhāvatthāya katābhinīhārānurūpaṁ pavattitasāvakapāramiyā ciṇṇante pavattitattā vuttaṁ.",
  "tika-vin02t9:118_16": "Tiṇṇampi hi bodhisattānaṁ taṁtaṁpāramiyā sikhāppattakāle pavattitaṁ puññaṁ apuññaṁ vā garutaravipākameva hoti, dhammassa ca sabbapaṭhamaṁ sacchikiriyāya vinā kathaṁ rattaññūnaṁ aggabhāvasiddhīti?",
  "tika-vin02t9:118_17": "‘‘Bahukārā kho me pañcavaggiyā’’ti idaṁ pana upakārānussaraṇamattakeneva vuttaṁ.",
  "tika-vin02t9:119_0": "Isipatane migadāyeti tasmiṁ kira padese anuppanne buddhe paccekasambuddhā gandhamādanapabbate sattāhaṁ nirodhasamāpattiyā vītināmetvā nirodhā vuṭṭhāya nāgalatādantakaṭṭhaṁ khāditvā anotattadahe mukhaṁ dhovitvā pattacīvaramādāya ākāsena āgantvā nipatanti.",
  "tika-vin02t9:119_1": "Tattha cīvaraṁ pārupitvā nagare piṇḍāya caritvā katabhattakiccā gamanakālepi tatoyeva uppatitvā gacchanti.",
  "tika-vin02t9:119_2": "Iti isayo ettha nipatanti uppatanti cāti taṁ ṭhānaṁ ‘‘isipatana’’nti saṅkhaṁ gataṁ, migānaṁ pana abhayatthāya dinnattā ‘‘migadāyo’’ti vuccati.",
  "tika-vin02t9:119_3": "Tena vuttaṁ ‘‘isipatane migadāye’’ti.",
  "tika-vin02t9:119_4": "Aññe buddhā paṭhamaṁ dhammadesanatthāya gacchantā ākāsena gantvā tattheva otaranti, amhākaṁ pana bhagavā upakassa ājīvakassa upanissayaṁ disvā ‘‘upako imaṁ addhānaṁ paṭipanno, so maṁ disvā sallapitvā gamissati, atha puna nibbinno āgamma arahattaṁ sacchikarissatī’’ti ñatvā aṭṭhārasayojanaṁ maggaṁ padasāva agamāsi.",
  "tika-vin02t9:119_5": "Tena vuttaṁ ‘‘yena bārāṇasī, tena cārikaṁ pakkāmī’’ti.",
  "tika-vin02t9:120_0": "11.Antarā ca gayaṁ antarā ca bodhinti gayāya ca bodhissa ca vivare tigāvutantare ṭhāne.",
  "tika-vin02t9:120_1": "Bodhimaṇḍato hi gayā tīṇi gāvutāni, bārāṇasī aṭṭhārasa yojanāni.",
  "tika-vin02t9:120_2": "Upako bodhimaṇḍassa ca gayāya ca antare bhagavantaṁ addasa.",
  "tika-vin02t9:120_3": "Antarā-saddena pana yuttattā upayogavacanaṁ kataṁ.",
  "tika-vin02t9:120_4": "Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarā-saddaṁ payujjanti, so dutiyapadenapi yojetabbo hoti, ayojiyamāne upayogavacanaṁ na pāpuṇāti sāmivacanassa pasaṅge antarā-saddayogena upayogavacanassa icchitattā.",
  "tika-vin02t9:120_5": "Idha pana yojetvā eva vutto.",
  "tika-vin02t9:120_6": "Addhānamagganti addhānasaṅkhātaṁ maggaṁ, dīghamagganti attho.",
  "tika-vin02t9:120_7": "Addhānagamanasamayassa vibhaṅge ‘‘addhayojanaṁ gacchissāmīti bhuñjitabba’’ntiādivacanato (pāci.",
  "tika-vin02t9:120_8": "218) addhayojanampi addhānamaggo hoti.",
  "tika-vin02t9:120_9": "Bodhimaṇḍato pana gayā tigāvutaṁ.",
  "tika-vin02t9:120_10": "Vippasannānīti suṭṭhu pasannāni.",
  "tika-vin02t9:120_11": "Indriyānīti manacchaṭṭhāni indriyāni.",
  "tika-vin02t9:120_12": "Parisuddhoti niddoso.",
  "tika-vin02t9:120_13": "Pariyodātoti tasseva vevacanaṁ.",
  "tika-vin02t9:120_14": "Nirupakkilesatāyeva hi esa ‘‘pariyodāto’’ti vutto, na setabhāvena.",
  "tika-vin02t9:120_15": "Etassa pariyodātataṁ disvāva indriyānaṁ vippasannataṁ aññāsi, nayaggāhīpaññā kiresā tassa ājīvakassa.",
  "tika-vin02t9:121_0": "Sabbābhibhūti sabbaṁ tebhūmakadhammaṁ abhibhavitvā ṭhito.",
  "tika-vin02t9:121_1": "Sabbavidūti sabbaṁ catubhūmakadhammaṁ avediṁ aññāsiṁ sabbaso ñeyyāvaraṇassa pahīnattā.",
  "tika-vin02t9:121_2": "Sabbesu dhammesu anūpalittoti sabbesu tebhūmakadhammesu rajjanadussanamuyhanādinā kilesalepena alitto.",
  "tika-vin02t9:121_3": "Sabbañjahoti sabbaṁ tebhūmakadhammaṁ jahitvā ṭhito.",
  "tika-vin02t9:121_4": "Appahātabbampi hi kusalābyākataṁ tappaṭibaddhakilesappahānena pahīnattā na hotīti jahitameva hoti.",
  "tika-vin02t9:121_5": "Taṇhakkhaye vimuttoti taṇhakkhaye nibbāne ārammaṇakaraṇavasena vimutto.",
  "tika-vin02t9:121_6": "Sayaṁ abhiññāyāti sabbaṁ catubhūmakadhammaṁ attanāva jānitvā.",
  "tika-vin02t9:121_7": "Kamuddiseyyanti kaṁ aññaṁ ‘‘ayaṁ me ācariyo’’ti uddiseyyaṁ.",
  "tika-vin02t9:122_0": "Na me ācariyo atthīti lokuttaradhamme mayhaṁ ācariyo nāma natthi.",
  "tika-vin02t9:122_1": "Kiñcāpi hi lokiyadhammānampi yādiso lokanāthassa adhigamo, na tādiso adhigamo parūpadeso atthi, lokuttaradhamme panassa lesopi natthi.",
  "tika-vin02t9:122_2": "Natthi me paṭipuggaloti mayhaṁ sīlādīhi guṇehi paṭinidhibhūto puggalo nāma natthi.",
  "tika-vin02t9:122_3": "Sammāsambuddhoti hetunā nayena cattāri saccāni sayaṁ buddho .",
  "tika-vin02t9:122_4": "Sītibhūtoti sabbakilesagginibbāpanena sītibhūto, kilesānaṁ yeva nibbutattā nibbuto.",
  "tika-vin02t9:123_0": "Kāsinaṁpuranti kāsiraṭṭhe nagaraṁ.",
  "tika-vin02t9:123_1": "Āhañchanti āhanissāmi.",
  "tika-vin02t9:123_2": "Amatadundubhinti veneyyānaṁ amatādhigamāya ugghosanādiṁ katvā satthu dhammadesanā ‘‘amatadundubhī’’ti vuttā, dhammacakkapaṭilābhāya taṁ amatabheriṁ paharissāmīti gacchāmīti vuttaṁ hoti.",
  "tika-vin02t9:124_0": "Arahasi anantajinoti anantajinopi bhavituṁ yuttoti attho.",
  "tika-vin02t9:124_1": "Anantañāṇo jitakilesoti anantajino.",
  "tika-vin02t9:124_2": "Hupeyyapāvusoti āvuso evampi nāma bhaveyya, evaṁvidhe nāma rūparatane īdisena ñāṇena bhavitabbanti adhippāyo.",
  "tika-vin02t9:124_3": "Ayañhissa pabbajjāya paccayo jāto.",
  "tika-vin02t9:124_4": "Katādhikāro hesa.",
  "tika-vin02t9:124_5": "Tathā hi bhagavā tena samāgamanatthaṁ padasāva taṁ maggaṁ paṭipajji.",
  "tika-vin02t9:124_6": "Pakkāmīti vaṅkahārajanapadaṁ nāma agamāsi.",
  "tika-vin02t9:125_0": "Tatthekaṁ migaluddakagāmakaṁ nissāya vāsaṁ kappesi, jeṭṭhakaluddako taṁ upaṭṭhāsi.",
  "tika-vin02t9:125_1": "Tasmiñca janapade caṇḍā makkhikā honti.",
  "tika-vin02t9:125_2": "Atha naṁ ekāya cāṭiyā vasāpesuṁ.",
  "tika-vin02t9:125_3": "Migaluddako dūraṁ migavaṁ gacchanto ‘‘amhākaṁ arahante mā pamajjī’’ti cāpaṁ nāma dhītaraṁ āṇāpetvā agamāsi saddhiṁ puttabhātukehi.",
  "tika-vin02t9:125_4": "Sā cassa dhītā dassanīyā hoti koṭṭhāsasampannā.",
  "tika-vin02t9:125_5": "Dutiyadivase upako gharaṁ āgato taṁ dārikaṁ sabbaṁ upacāraṁ katvā parivisituṁ upagataṁ disvā rāgena abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā bhattaṁ ekamantaṁ nikkhipitvā ‘‘sace cāpaṁ labhāmi, jīvāmi.",
  "tika-vin02t9:125_6": "No ce, marāmī’’ti nirāhāro sayi.",
  "tika-vin02t9:125_7": "Sattame divase māgaviko āgantvā dhītaraṁ upakassa pavattiṁ pucchi.",
  "tika-vin02t9:125_8": "Sā ‘‘ekadivasameva āgantvā puna nāgatapubbo’’ti āha.",
  "tika-vin02t9:126_0": "Māgaviko āgataveseneva naṁ upasaṅkamitvā pucchissāmīti taṅkhaṇaṁyeva gantvā ‘‘kiṁ, bhante, aphāsuka’’nti pāde parāmasanto pucchi.",
  "tika-vin02t9:126_1": "Upako nitthunanto parivattatiyeva.",
  "tika-vin02t9:126_2": "So ‘‘vada bhante, yaṁ mayā sakkā kātuṁ, sabbaṁ karissāmī’’ti āha.",
  "tika-vin02t9:126_3": "Upako ‘‘sace cāpaṁ labhāmi, jīvāmi, no ce, mayhameva maraṇaṁ seyyo’’ti āha.",
  "tika-vin02t9:126_4": "Jānāsi kira, bhante, kiñci sippanti?",
  "tika-vin02t9:126_5": "Na jānāmīti.",
  "tika-vin02t9:126_6": "Na, bhante, kiñci sippaṁ ajānantena sakkā gharāvāsaṁ adhiṭṭhātunti.",
  "tika-vin02t9:126_7": "So āha ‘‘nāhaṁ kiñci sippaṁ jānāmi, apica tumhākaṁ maṁsahārako bhavissāmi, maṁsañca vikkiṇissāmī’’ti.",
  "tika-vin02t9:126_8": "Māgaviko ‘‘amhākampi etadeva ruccatī’’ti uttarasāṭakaṁ datvā gharaṁ ānetvā dhītaraṁ adāsi.",
  "tika-vin02t9:126_9": "Tesaṁ saṁvāsamanvāya putto vijāyi, ‘‘subhaddo’’tissa nāmaṁ akaṁsu.",
  "tika-vin02t9:126_10": "Cāpā tassa rodanakāle ‘‘maṁsahārakassa putta migaluddakassa putta mā rodi mā rodī’’tiādīni vadamānā puttatosanagītena upakaṁ uppaṇḍesi.",
  "tika-vin02t9:126_11": "‘‘Bhadde tvaṁ maṁ anāthoti maññasi, atthi me anantajino nāma sahāyo, tassāhaṁ santikaṁ gamissāmī’’ti āha.",
  "tika-vin02t9:126_12": "Cāpā ‘‘evamayaṁ aṭṭīyatī’’ti ñatvā punappunaṁ kathesi.",
  "tika-vin02t9:126_13": "So ekadivasaṁ anārocetvāva majjhimadesābhimukho pakkāmi.",
  "tika-vin02t9:127_0": "Bhagavā ca tena samayena sāvatthiyaṁ viharati jetavane, atha kho bhagavā paṭikacceva bhikkhū āṇāpesi ‘‘yo, bhikkhave, anantajinoti pucchamāno āgacchati, tassa maṁ dasseyyāthā’’ti.",
  "tika-vin02t9:127_1": "Upakopi kho ‘‘kuhiṁ anantajino vasatī’’ti pucchanto anupubbena sāvatthiṁ āgantvā vihāramajjhe ṭhatvā ‘‘kuhiṁ anantajino’’ti pucchi.",
  "tika-vin02t9:127_2": "Taṁ bhikkhū bhagavato santikaṁ nayiṁsu.",
  "tika-vin02t9:127_3": "So ca bhagavantaṁ disvā ‘‘sañjānātha maṁ bhagavā’’ti āha.",
  "tika-vin02t9:127_4": "Āma upaka sañjānāmi, kuhiṁ pana tvaṁ vasitthāti.",
  "tika-vin02t9:127_5": "Vaṅkahārajanapade, bhanteti.",
  "tika-vin02t9:127_6": "Upaka mahallakosi jāto, pabbajituṁ sakkhissasīti.",
  "tika-vin02t9:127_7": "Pabbajissāmi, bhanteti.",
  "tika-vin02t9:127_8": "Bhagavā pabbājetvā tassa kammaṭṭhānaṁ adāsi.",
  "tika-vin02t9:127_9": "So kammaṭṭhāne kammaṁ karonto anāgāmiphale patiṭṭhāya kālaṁ katvā avihesu nibbatto, nibbattikkhaṇeyeva ca arahattaṁ pāpuṇi.",
  "tika-vin02t9:127_10": "Avihe nibbattamattā hi satta janā arahattaṁ pāpuṇiṁsu, tesaṁ so aññataro.",
  "tika-vin02t9:127_11": "Vuttañhetaṁ –",
  "tika-vin02t9:128_0": "‘‘Avihaṁ upapannāse, vimuttā satta bhikkhavo;",
  "tika-vin02t9:129_0": "Rāgadosaparikkhīṇā, tiṇṇā loke visattikaṁ.",
  "tika-vin02t9:130_0": "‘‘Upako palagaṇḍo ca, pukkusāti ca te tayo;",
  "tika-vin02t9:131_0": "Bhaddiyo khaṇḍadevo ca, bāhuraggi ca saṅgiyo;",
  "tika-vin02t9:132_0": "Te hitvā mānusaṁ dehaṁ, dibbayogaṁ upaccagu’’nti. (saṁ. ni. 1.50, 105);",
  "tika-vin02t9:133_0": "12.Saṇṭhapesunti ‘‘neva abhivādetabbo’’tiādinā katikaṁ akaṁsu.",
  "tika-vin02t9:133_1": "Bāhullikoti cīvarabāhullādīnaṁ atthāya paṭipanno.",
  "tika-vin02t9:133_2": "Padhānavibbhantoti padhānato pubbe anuṭṭhitadukkaracaraṇato vibbhanto bhaṭṭho parihīno.",
  "tika-vin02t9:133_3": "Āvatto bāhullāyāti cīvarādibahubhāvatthāya āvatto.",
  "tika-vin02t9:133_4": "Apica kho āsanaṁ ṭhapetabbanti apica kho panassa uccakule nibbattassa āsanamattaṁ ṭhapetabbanti vadiṁsu.",
  "tika-vin02t9:133_5": "Asaṇṭhahantāti buddhānubhāvena buddhatejena abhibhūtā attano katikāya ṭhātuṁ asakkontā.",
  "tika-vin02t9:133_6": "Nāmena ca āvusovādena ca samudācarantīti ‘‘gotamā’’ti ca ‘‘āvuso’’ti ca vadanti, ‘‘āvuso gotama, mayaṁ uruvelāyaṁ padhānakāle tuyhaṁ pattacīvaraṁ gahetvā vicarimha, mukhodakaṁ dantakaṭṭhaṁ adamha, vutthapariveṇaṁ sammajjimha, pacchā te ko vattapaṭipattiṁ akāsi, kacci amhesu pakkantesu na cintayitthā’’ti evarūpaṁ kathaṁ kathentīti attho.",
  "tika-vin02t9:134_0": "Na cirassevāti acireneva.",
  "tika-vin02t9:134_1": "Kulaputtāti duvidhā kulaputtā jātikulaputtā ācārakulaputtā ca, ete pana ubhayathāpi kulaputtāyeva.",
  "tika-vin02t9:134_2": "Agārasmāti gharā.",
  "tika-vin02t9:134_3": "Agārāya hitaṁ agāriyaṁ, kasigorakkhādi kuṭumbaposanakammaṁ vuccati.",
  "tika-vin02t9:134_4": "Natthi ettha agāriyanti anagāriyaṁ.",
  "tika-vin02t9:134_5": "Pabbajjāyetaṁ adhivacanaṁ.",
  "tika-vin02t9:134_6": "Pabbajantīti upagacchanti upasaṅkamanti.",
  "tika-vin02t9:134_7": "Tadanuttaranti taṁ anuttaraṁ.",
  "tika-vin02t9:134_8": "Brahmacariyapariyosānanti maggabrahmacariyassa pariyosānaṁ, arahattaphalanti vuttaṁ hoti.",
  "tika-vin02t9:134_9": "Tassa hi atthāya kulaputtā pabbajanti.",
  "tika-vin02t9:134_10": "Diṭṭheva dhammeti tasmiṁyeva attabhāve.",
  "tika-vin02t9:134_11": "Sayaṁ abhiññā sacchikatvāti attanoyeva paññāya paccakkhaṁ katvā, aparappaccayaṁ katvāti attho.",
  "tika-vin02t9:134_12": "Upasampajja viharissathāti pāpuṇitvā sampādetvā viharissatha.",
  "tika-vin02t9:135_0": "Iriyāyāti dukkarairiyāya.",
  "tika-vin02t9:135_1": "Paṭipadāyāti dukkarapaṭipattiyā.",
  "tika-vin02t9:135_2": "Dukkarakārikāyāti pasatapasatamuggayūsādiāharaṇādinā dukkarakaraṇena.",
  "tika-vin02t9:135_3": "Uttari manussadhammāti manussadhammato upari.",
  "tika-vin02t9:135_4": "Alaṁ ariyaṁ kātunti alamariyo, ariyabhāvāya samatthoti vuttaṁ hoti, ñāṇadassanameva ñāṇadassanaviseso, alamariyo ca so ñāṇadassanaviseso cāti alamariyañāṇadassanaviseso.",
  "tika-vin02t9:135_5": "Ñāṇadassananti ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati.",
  "tika-vin02t9:135_6": "‘‘Appamatto samāno ñāṇadassanaṁ ārādhetī’’ti (ma. ni.",
  "tika-vin02t9:135_7": "1.311) hi ettha dibbacakkhu ñāṇadassanaṁ nāma.",
  "tika-vin02t9:135_8": "‘‘Ñāṇadassanāya cittaṁ abhinīharati abhininnāmetī’’ti (dī. ni.",
  "tika-vin02t9:135_9": "1.235) ettha vipassanāñāṇaṁ.",
  "tika-vin02t9:135_10": "‘‘Abhabbā te ñāṇadassanāya anuttarāya sambodhāyā’’ti (a. ni.",
  "tika-vin02t9:135_11": "4.196) ettha maggo.",
  "tika-vin02t9:135_12": "‘‘Ayamañño uttarimanussadhammā alamariyañāṇadassanaviseso adhigato phāsuvihāro’’ti (ma. ni.",
  "tika-vin02t9:135_13": "1.328) ettha phalaṁ.",
  "tika-vin02t9:135_14": "‘‘Ñāṇañca pana me dassanaṁ udapādi ‘akuppā me cetovimutti, ayamantimā jāti, natthi dāni punabbhavo’’’ti (saṁ. ni. 5.1081; mahāva.",
  "tika-vin02t9:135_15": "16) ettha paccavekkhaṇañāṇaṁ.",
  "tika-vin02t9:135_16": "‘‘Ñāṇañca pana me dassanaṁ udapādi ‘sattāhakālakato āḷāro kālāmo’’’ti (ma. ni. 1.284; 2.340; mahāva.",
  "tika-vin02t9:135_17": "10) ettha sabbaññutaññāṇaṁ.",
  "tika-vin02t9:135_18": "Idha pana sabbaññutaññāṇapadaṭṭhāno ariyamaggo sabbaññutaññāṇameva vā adhippetaṁ.",
  "tika-vin02t9:136_0": "Abhijānātha me noti abhijānātha nu me.",
  "tika-vin02t9:136_1": "Evarūpaṁ pabhāvitametanti ettha evarūpaṁ vākyabhedanti attho, api nu ahaṁ uruvelāyaṁ padhāne tumhākaṁ saṅgaṇhanatthaṁ anukkaṇṭhanatthaṁ rattiṁ vā divā vā āgantvā ‘‘āvuso, mayaṁ yattha katthaci gamissāmāti mā vitakkayittha, mayhaṁ obhāso vā kammaṭṭhānanimittaṁ vā paññāyatī’’ti evarūpaṁ kañci vacanabhedaṁ akāsinti adhippāyo.",
  "tika-vin02t9:136_2": "Te ekapadeneva satiṁ labhitvā uppannagāravā ‘‘addhā esa buddho jāto’’ti saddahitvā ‘‘no hetaṁ bhante’’ti āhaṁsu.",
  "tika-vin02t9:136_3": "Asakkhi kho bhagavā pañcavaggiye bhikkhū saññāpetunti bhagavā pañcavaggiye bhikkhū ‘‘buddho aha’’nti jānāpetuṁ asakkhi.",
  "tika-vin02t9:136_4": "Aññā cittaṁ upaṭṭhāpesunti aññāya arahattappattiyā cittaṁ upaṭṭhapesuṁ abhinīhariṁsu.",
  "tika-vin02t9:137_0": "Dhammacakkappavattanasuttavaṇṇanā",
  "tika-vin02t9:138_0": "13.Dveme, bhikkhave, antāti dve ime, bhikkhave, koṭṭhāsā, dve bhāgāti attho.",
  "tika-vin02t9:138_1": "Bhāgavacano hettha anta-saddo ‘‘pubbante ñāṇaṁ aparante ñāṇa’’ntiādīsu (dha. sa.",
  "tika-vin02t9:138_2": "1063) viya.",
  "tika-vin02t9:138_3": "Imassa pana padassa uccāraṇasamakālaṁ pavattanigghoso buddhānubhāvena heṭṭhā avīciṁ upari bhavaggaṁ patvā dasasahassilokadhātuṁ pharitvā aṭṭhāsi.",
  "tika-vin02t9:138_4": "Tasmiṁyeva samaye paripakkakusalamūlā saccābhisambodhāya katādhikārā aṭṭhārasakoṭisaṅkhā brahmāno samāgacchiṁsu.",
  "tika-vin02t9:138_5": "Pacchimadisāya sūriyo atthameti, pācīnadisāya āsāḷhanakkhattena yutto puṇṇacando uggacchati.",
  "tika-vin02t9:138_6": "Tasmiṁ samaye bhagavā dhammacakkappavattanasuttaṁ ārabhanto ‘‘dveme, bhikkhave, antā’’tiādimāha.",
  "tika-vin02t9:139_0": "Tattha pabbajitenāti gihibandhanaṁ chetvā pabbajjupagatena.",
  "tika-vin02t9:139_1": "Na sevitabbāti na vaḷañjetabbā nānuyuñjitabbā.",
  "tika-vin02t9:139_2": "Yo cāyaṁ kāmesu kāmasukhallikānuyogoti yo ca ayaṁ vatthukāmesu kilesakāmasukhassa anuyogo, kilesakāmasaṁyuttassa sukhassa anugatoti attho.",
  "tika-vin02t9:139_3": "Hīnoti lāmako.",
  "tika-vin02t9:139_4": "Gammoti gāmavāsīnaṁ santako tehi sevitabbatāya.",
  "tika-vin02t9:139_5": "Pothujjanikoti puthujjanena andhabālajanena āciṇṇo.",
  "tika-vin02t9:139_6": "Anariyoti na ariyo na visuddho na uttamo, na vā ariyānaṁ santako.",
  "tika-vin02t9:139_7": "Anatthasaṁhitoti na atthasaṁhito, hitasukhāvahakāraṇaṁ anissitoti attho.",
  "tika-vin02t9:139_8": "Attakilamathānuyogoti attano kilamathassa anuyogo, dukkhakaraṇaṁ dukkhuppādananti attho.",
  "tika-vin02t9:139_9": "Dukkhoti kaṇṭakāpassayaseyyādīhi attabādhanehi dukkhāvaho.",
  "tika-vin02t9:139_10": "Majjhimā paṭipadāti ariyamaggaṁ sandhāya vuttaṁ.",
  "tika-vin02t9:139_11": "Maggo hi kāmasukhallikānuyogo eko anto, attakilamathānuyogo eko anto, ete dve ante na upeti na upagacchati, vimutto etehi antehi, tasmā ‘‘majjhimā paṭipadā’’ti vuccati.",
  "tika-vin02t9:139_12": "Etesaṁ majjhe bhavattā majjhimā, vaṭṭadukkhanissaraṇatthikehi paṭipajjitabbato ca paṭipadāti, tathā lobho eko anto, doso eko anto.",
  "tika-vin02t9:139_13": "Sassataṁ ekaṁ antaṁ, ucchedo eko antoti purimanayeneva vitthāretabbaṁ.",
  "tika-vin02t9:140_0": "Cakkhukaraṇītiādīhi tameva paṭipadaṁ thometi.",
  "tika-vin02t9:140_1": "Paññācakkhuṁ karotīti cakkhukaraṇī.",
  "tika-vin02t9:140_2": "Sā hi catunnaṁ saccānaṁ dassanāya saṁvattati pariññābhisamayādibhedassa dassanassa pavattanaṭṭhenāti ‘‘cakkhukaraṇī’’ti vuccati.",
  "tika-vin02t9:140_3": "Tayidaṁ satipi paṭipadāya anaññatte avayavavasena sijjhamāno attho samudāyena kato nāma hotīti upacāravasena vuttanti daṭṭhabbaṁ.",
  "tika-vin02t9:140_4": "Dutiyapadaṁ tasseva vevacanaṁ.",
  "tika-vin02t9:140_5": "Upasamāyāti kilesupasamatthāya.",
  "tika-vin02t9:140_6": "Abhiññāyāti catunnaṁ saccānaṁ abhijānanatthāya.",
  "tika-vin02t9:140_7": "Sambodhāyāti tesaṁyeva sambujjhanatthāya.",
  "tika-vin02t9:140_8": "Nibbānāyāti nibbānasacchikiriyāya.",
  "tika-vin02t9:140_9": "Atha vā nibbānāyāti anupādisesanibbānāya.",
  "tika-vin02t9:140_10": "‘‘Upasamāyā’’ti hi iminā saupādisesanibbānaṁ gahitaṁ.",
  "tika-vin02t9:141_0": "Idāni taṁ majjhimappaṭipadaṁ sarūpato dassetukāmo ‘‘katamā ca sā’’ti pucchitvā ‘‘ayamevā’’tiādinā nayena vissajjesi.",
  "tika-vin02t9:141_1": "Tattha ayamevāti avadhāraṇavacanaṁ aññassa nibbānagāmimaggassa atthibhāvapaṭisedhanatthaṁ.",
  "tika-vin02t9:141_2": "Sattāpaṭikkhepo hi idha paṭisedhanaṁ alabbhamānattā aññassa maggassa.",
  "tika-vin02t9:141_3": "Ariyoti kilesānaṁ ārakattā ariyo niruttinayena.",
  "tika-vin02t9:141_4": "Aripahānāya saṁvattatītipi ariyo arayo pāpadhammā yanti apagacchanti etenāti katvā.",
  "tika-vin02t9:141_5": "Ariyena bhagavatā desitattā ariyassa ayantipi ariyo, ariyabhāvappaṭilābhāya saṁvattatītipi ariyo.",
  "tika-vin02t9:141_6": "Ettha pana ariyakaro ariyotipi uttarapadalopena ariya-saddasiddhi veditabbā.",
  "tika-vin02t9:141_7": "Aṭṭhahi aṅgehi upetattā aṭṭhaṅgiko.",
  "tika-vin02t9:141_8": "Maggaṅgasamudāye hi maggavohāro, samudāyo ca samudāyīhi samannāgato nāma hoti.",
  "tika-vin02t9:141_9": "Ayaṁ panettha vacanattho –",
  "tika-vin02t9:141_10": "attano avayavabhūtāni aṭṭhaṅgāni etassa santīti aṭṭhaṅgikoti.",
  "tika-vin02t9:141_11": "Paramatthato pana aṅgāniyeva maggo pañcaṅgikatūriyādīni viya, na ca aṅgavinimutto chaḷaṅgo vedo viya.",
  "tika-vin02t9:141_12": "Kilese mārento gacchatīti maggo niruttinayena, nibbānaṁ maggati gavesatīti vā maggo.",
  "tika-vin02t9:141_13": "Ariyamaggo hi nibbānaṁ ārammaṇaṁ karonto gavesanto viya hoti.",
  "tika-vin02t9:141_14": "Nibbānatthikehi maggīyatīti vā maggo vivaṭṭūpanissayapuññakaraṇato paṭṭhāya tadatthapaṭipattito.",
  "tika-vin02t9:141_15": "Gammati vā tehi paṭipajjīyatīti maggo.",
  "tika-vin02t9:141_16": "Ettha pana ādiantavipariyāyena saddasiddhi veditabbā.",
  "tika-vin02t9:142_0": "Seyyathidanti nipāto, tassa katamo so iti ceti attho, katamāni vā tāni aṭṭhaṅgānīti.",
  "tika-vin02t9:142_1": "Sabbaliṅgavibhattivacanasādhāraṇo hi ayaṁ nipāto.",
  "tika-vin02t9:142_2": "Ekamekampi aṅgaṁ maggoyeva.",
  "tika-vin02t9:142_3": "Yathāha ‘‘sammādiṭṭhi maggo ceva hetu cā’’ti (dha. sa. 1039).",
  "tika-vin02t9:142_4": "Porāṇāpi bhaṇanti ‘‘dassanamaggo sammādiṭṭhi, abhiniropanamaggo sammāsaṅkappo…pe…",
  "tika-vin02t9:142_5": "avikkhepamaggo sammāsamādhī’’ti.",
  "tika-vin02t9:142_6": "Nanu ca aṅgāni samuditāni maggo antamaso sattaṅgavikalassa ariyamaggassa abhāvatoti?",
  "tika-vin02t9:142_7": "Saccametaṁ saccasampaṭivedhe, maggappaccayatāya pana yathāsakaṁ kiccakaraṇena paccekampi tāni maggoyeva, aññathā samuditānampi tesaṁ maggakiccaṁ na sambhaveyyāti.",
  "tika-vin02t9:142_8": "Sammādiṭṭhiādīsu sammā passatīti sammādiṭṭhi, sammā saṅkappeti sampayuttadhamme nibbānasaṅkhāte ārammaṇe abhiniropetīti sammāsaṅkappo, sammā vadati etāyāti sammāvācā, sammā karoti etenāti sammākammaṁ, tadeva sammākammanto, sammā ājīvati etenāti sammāājīvo, sammā vāyamati ussahatīti sammāvāyāmo, sammā sarati anussaratīti sammāsati, sammā samādhiyati cittaṁ etenāti sammāsamādhīti evaṁ nibbacanaṁ veditabbaṁ.",
  "tika-vin02t9:142_9": "Idāni ayaṁ kho sā bhikkhaveti tameva paṭipadaṁ nigamento āha.",
  "tika-vin02t9:142_10": "Tassattho –",
  "tika-vin02t9:142_11": "yvāyaṁ cattāropi lokuttaramagge ekato katvā kathito aṭṭhaṅgiko maggo, ayaṁ kho sā bhikkhave…pe…",
  "tika-vin02t9:142_12": "nibbānāya saṁvattatīti.",
  "tika-vin02t9:143_0": "14.",
  "tika-vin02t9:143_1": "Evaṁ majjhimapaṭipadaṁ sarūpato dassetvā idāni cattāri ariyasaccāni dassetuṁ ‘‘idaṁ kho pana, bhikkhave’’tiādimāha.",
  "tika-vin02t9:143_2": "Tattha (visuddhi.",
  "tika-vin02t9:143_3": "2.530) dukkhanti ettha du-iti ayaṁ saddo kucchite dissati.",
  "tika-vin02t9:143_4": "Kucchitañhi puttaṁ ‘‘duputto’’ti vadanti, khaṁ-saddo pana tucche.",
  "tika-vin02t9:143_5": "Tucchañhi ākāsaṁ ‘‘kha’’nti vuccati.",
  "tika-vin02t9:143_6": "Idañca paṭhamasaccaṁ kucchitaṁ anekaupaddavādhiṭṭhānato, tucchaṁ bālajanaparikappitadhuvasubhasukhattabhāvavirahitato, tasmā kucchitattā tucchattā ca ‘‘dukkha’’nti vuccati.",
  "tika-vin02t9:143_7": "Yasmā panetaṁ buddhādayo ariyā paṭivijjhanti, tasmā ‘‘ariyasacca’’nti vuccati.",
  "tika-vin02t9:143_8": "Ariyapaṭivijjhitabbañhi saccaṁ purimapade uttarapadalopena ‘‘ariyasacca’’nti vuttaṁ.",
  "tika-vin02t9:143_9": "Ariyassa tathāgatassa saccantipi ariyasaccaṁ.",
  "tika-vin02t9:143_10": "Tathāgatena hi sayaṁ adhigatattā paveditattā tato eva ca aññehi adhigamanīyattā taṁ tassa hotīti.",
  "tika-vin02t9:143_11": "Atha vā etassa abhisambuddhattā ariyabhāvasiddhito ariyasādhakaṁ saccantipi ariyasaccaṁ pubbe viya uttarapadalopena .",
  "tika-vin02t9:143_12": "Avitathabhāvena vā araṇīyattā adhigantabbattā ariyaṁ saccantipi ariyasaccaṁ.",
  "tika-vin02t9:143_13": "Saccatthaṁ pana catunnampi saccānaṁ parato ekajjhaṁ dassayissāma.",
  "tika-vin02t9:144_0": "Idāni taṁ dukkhaṁ ariyasaccaṁ sarūpato dassetuṁ ‘‘jātipi dukkhā’’tiādimāha.",
  "tika-vin02t9:144_1": "Tatrāyaṁ jāti-saddo anekattho.",
  "tika-vin02t9:144_2": "Tathā hesa ‘‘ekampi jātiṁ dvepi jātiyo’’ti (dī. ni. 1.31; ma. ni.",
  "tika-vin02t9:144_3": "1.148) ettha bhave āgato.",
  "tika-vin02t9:144_4": "‘‘Atthi, visākhe, nigaṇṭhā nāma samaṇajātī’’ti (a. ni.",
  "tika-vin02t9:144_5": "3.71) ettha nikāye.",
  "tika-vin02t9:144_6": "‘‘Jāti dvīhi khandhehi saṅgahitā’’ti (dhātu.",
  "tika-vin02t9:144_7": "71) ettha saṅkhatalakkhaṇe.",
  "tika-vin02t9:144_8": "‘‘Yaṁ mātukucchismiṁ paṭhamaṁ cittaṁ uppannaṁ paṭhamaṁ viññāṇaṁ pātubhūtaṁ, tadupādāya sāvassa jātī’’ti (mahāva.",
  "tika-vin02t9:144_9": "124) ettha paṭisandhiyaṁ.",
  "tika-vin02t9:144_10": "‘‘Sampatijāto, ānanda, bodhisatto’’ti (dī. ni. 2.31; ma. ni.",
  "tika-vin02t9:144_11": "3.207) ettha pasūtiyaṁ.",
  "tika-vin02t9:144_12": "‘‘Akkhitto anupakuṭṭho jātivādenā’’ti (dī. ni.",
  "tika-vin02t9:144_13": "1.303) ettha kule.",
  "tika-vin02t9:144_14": "Svāyamidha gabbhaseyyakānaṁ paṭisandhito paṭṭhāya yāva mātukucchimhā nikkhamanaṁ, tāva pavattesu khandhesu, itaresaṁ paṭisandhikkhaṇesvevāti daṭṭhabbo.",
  "tika-vin02t9:144_15": "Ayampi ca pariyāyakathāva, nippariyāyato pana tattha tattha nibbattamānānaṁ sattānaṁ ye khandhā pātubhavanti, tesaṁ paṭhamapātubhāvo jāti nāma.",
  "tika-vin02t9:145_0": "Kasmā panesā dukkhāti ce?",
  "tika-vin02t9:145_1": "Anekesaṁ dukkhānaṁ vatthubhāvato.",
  "tika-vin02t9:145_2": "Anekāni hi dukkhāni.",
  "tika-vin02t9:145_3": "Seyyathidaṁ –",
  "tika-vin02t9:145_4": "dukkhadukkhaṁ vipariṇāmadukkhaṁ saṅkhāradukkhaṁ paṭicchannadukkhaṁ appaṭicchannadukkhaṁ pariyāyadukkhaṁ nippariyāyadukkhanti.",
  "tika-vin02t9:145_5": "Tattha kāyikacetasikā dukkhā vedanā sabhāvato ca nāmato ca dukkhattā dukkhadukkhanti vuccati.",
  "tika-vin02t9:145_6": "Sukhā vedanā vipariṇāmadukkhuppattihetuto vipariṇāmadukkhaṁ.",
  "tika-vin02t9:145_7": "Upekkhā vedanā ceva sesā ca tebhūmakā saṅkhārā udayabbayapīḷitattā saṅkhāradukkhaṁ.",
  "tika-vin02t9:145_8": "Kaṇṇasūladantasūlarāgajapariḷāhadosajapariḷāhādikāyikacetasikā ābādhā pucchitvā jānitabbato upakkamassa ca apākaṭabhāvato paṭicchannadukkhaṁ.",
  "tika-vin02t9:145_9": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ.",
  "tika-vin02t9:145_10": "Ṭhapetvā dukkhadukkhaṁ sesadukkhaṁ saccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ.",
  "tika-vin02t9:145_11": "Dukkhadukkhaṁ pana nippariyāyadukkhanti vuccati.",
  "tika-vin02t9:145_12": "Tatrāyaṁ jāti yaṁ taṁ bālapaṇḍitasuttādīsu (ma. ni.",
  "tika-vin02t9:145_13": "3.246 ādayo) bhagavatāpi upamāvasena pakāsitaṁ āpāyikaṁ dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ uppajjati, tassa vatthubhāvato dukkhā.",
  "tika-vin02t9:145_14": "Tenāhu porāṇā –",
  "tika-vin02t9:146_0": "‘‘Jāyetha no ce narakesu satto;",
  "tika-vin02t9:147_0": "Tatthaggidāhādikamappasayhaṁ;",
  "tika-vin02t9:148_0": "Labhetha dukkhaṁ na kuhiṁ patiṭṭhaṁ;",
  "tika-vin02t9:149_0": "Iccāha dukkhāti munīdha jātiṁ.",
  "tika-vin02t9:150_0": "‘‘Dukkhaṁ tiracchesu kasāpatoda-",
  "tika-vin02t9:151_0": "Daṇḍābhighātādibhavaṁ anekaṁ;",
  "tika-vin02t9:152_0": "Yaṁ taṁ kathaṁ tattha bhaveyya jātiṁ;",
  "tika-vin02t9:153_0": "Vinā tahiṁ jāti tatopi dukkhā.",
  "tika-vin02t9:154_0": "‘‘Petesu dukkhaṁ pana khuppipāsā-",
  "tika-vin02t9:155_0": "Vātātapādippabhavaṁ vicittaṁ;",
  "tika-vin02t9:156_0": "Yasmā ajātassa na tattha atthi;",
  "tika-vin02t9:157_0": "Tasmāpi dukkhaṁ muni jātimāha.",
  "tika-vin02t9:158_0": "‘‘Tibbandhakāre ca asayha sīte;",
  "tika-vin02t9:159_0": "Lokantare yaṁ asuresu dukkhaṁ;",
  "tika-vin02t9:160_0": "Na taṁ bhave tattha na cassa jāti;",
  "tika-vin02t9:161_0": "Yato ayaṁ jāti tatopi dukkhā.",
  "tika-vin02t9:162_0": "‘‘Yañcāpi gūthanarake viya mātu gabbhe;",
  "tika-vin02t9:163_0": "Satto vasaṁ ciramato bahi nikkhamañca;",
  "tika-vin02t9:164_0": "Pappoti dukkhamatighoramidampi natthi;",
  "tika-vin02t9:165_0": "Jātiṁ vinā itipi jāti ayañhi dukkhā.",
  "tika-vin02t9:166_0": "‘‘Kiṁ bhāsitena bahunā nanu yaṁ kuhiñci;",
  "tika-vin02t9:167_0": "Atthīdha kiñcidapi dukkhamidaṁ kadāci;",
  "tika-vin02t9:168_0": "Nevatthi jātivirahena yato mahesi;",
  "tika-vin02t9:169_0": "Dukkhāti sabbapaṭhamaṁ imamāha jāti’’nti.",
  "tika-vin02t9:169_1": "(visuddhi. 2.541; vibha. aṭṭha. 191; mahāni. aṭṭha. 5; paṭi. ma. aṭṭha.",
  "tika-vin02t9:169_2": "1.1.32-33);",
  "tika-vin02t9:170_0": "Jarāpidukkhāti ettha pana duvidhā jarā saṅkhatalakkhaṇañca khaṇḍiccādisammato santatiyaṁ ekabhavapariyāpannakkhandhapurāṇabhāvo ca, sā idha adhippetā.",
  "tika-vin02t9:170_1": "Sā panesā jarā saṅkhāradukkhabhāvato ceva dukkhavatthuto ca dukkhā.",
  "tika-vin02t9:170_2": "Yañhi aṅgapaccaṅgasithilabhāvaindriyavikāravirūpatāyobbanavināsavīriyāvisādasatimativippavāsaparaparibhavādianekapaccayaṁ kāyikacetasikaṁ dukkhamuppajjati, jarā tassa vatthu.",
  "tika-vin02t9:170_3": "Tenāhu porāṇā –",
  "tika-vin02t9:171_0": "‘‘Aṅgānaṁ sithilībhāvā, indriyānaṁ vikārato;",
  "tika-vin02t9:172_0": "Yobbanassa vināsena, balassa upaghātato.",
  "tika-vin02t9:173_0": "‘‘Vippavāsā satādīnaṁ, puttadārehi attano;",
  "tika-vin02t9:174_0": "Appasādanīyato ceva, bhiyyo bālattapattiyā.",
  "tika-vin02t9:175_0": "‘‘Pappoti dukkhaṁ yaṁ macco, kāyikaṁ mānasaṁ tathā;",
  "tika-vin02t9:176_0": "Sabbametaṁ jarāhetu, yasmā tasmā jarā dukhā’’ti.",
  "tika-vin02t9:176_1": "(visuddhi. 2.542; vibha. aṭṭha. 192; mahāni. aṭṭha. 5; paṭi. ma. aṭṭha.",
  "tika-vin02t9:176_2": "1.1.32-33);",
  "tika-vin02t9:177_0": "Byādhipi dukkhoti idaṁ padaṁ vibhaṅge dukkhasaccaniddesapāḷiyaṁ na āgataṁ, teneva visuddhimaggepi dukkhasaccaniddese taṁ na uddhaṭaṁ, dhammacakkapavattanasuttantapāḷiyaṁyeva pana upalabbhati, tasmā tatthevimassa vacane aññattha ca avacane kāraṇaṁ vīmaṁsitabbaṁ.",
  "tika-vin02t9:178_0": "Maraṇampi dukkhanti etthāpi duvidhaṁ maraṇaṁ saṅkhatalakkhaṇañca.",
  "tika-vin02t9:178_1": "Yaṁ sandhāya vuttaṁ ‘‘jarāmaraṇaṁ dvīhi khandhehi saṅgahita’’nti (dhātu. 71).",
  "tika-vin02t9:178_2": "Ekabhavapariyāpannajīvitindriyappabandhavicchedo ca.",
  "tika-vin02t9:178_3": "Yaṁ sandhāya vuttaṁ ‘‘niccaṁ maraṇato bhaya’’nti (su. ni. 581; jā.",
  "tika-vin02t9:178_4": "1.11.88), taṁ idha adhippetaṁ.",
  "tika-vin02t9:178_5": "Jātipaccayamaraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ.",
  "tika-vin02t9:178_6": "Tayidaṁ dukkhassa vatthubhāvato dukkhanti veditabbaṁ.",
  "tika-vin02t9:178_7": "Tenāhu porāṇā –",
  "tika-vin02t9:179_0": "‘‘Pāpassa pāpakammādi-nimittamanupassato;",
  "tika-vin02t9:180_0": "Bhaddassāpasahantassa, viyogaṁ piyavatthukaṁ;",
  "tika-vin02t9:181_0": "Mīyamānassa yaṁ dukkhaṁ, mānasaṁ avisesato.",
  "tika-vin02t9:182_0": "‘‘Sabbesañcāpi yaṁ sandhi-bandhanacchedanādikaṁ;",
  "tika-vin02t9:183_0": "Vitujjamānamammānaṁ, hoti dukkhaṁ sarīrajaṁ.",
  "tika-vin02t9:184_0": "‘‘Asayhamappaṭikāraṁ, dukkhassetassidaṁ yato;",
  "tika-vin02t9:185_0": "Maraṇaṁ vatthu tenetaṁ, dukkhamicceva bhāsita’’nti.",
  "tika-vin02t9:185_1": "(visuddhi. 2.543; vibha. aṭṭha. 193; mahāni. aṭṭha. 5; paṭi. ma. aṭṭha.",
  "tika-vin02t9:185_2": "1.1.32-33);",
  "tika-vin02t9:186_0": "Imasmiñca ṭhāne ‘‘sokaparidevadukkhadomanassupāyāsāpi dukkhā’’ti vibhaṅge dukkhasaccaniddese āgataṁ, idha pana taṁ natthi, tatthāpi kāraṇaṁ pariyesitabbaṁ.",
  "tika-vin02t9:187_0": "Appiyehi sampayogo dukkhoti ettha appiyasampayogo nāma amanāpehi sattasaṅkhārehi samodhānaṁ.",
  "tika-vin02t9:187_1": "Sopi dukkhavatthuto dukkho.",
  "tika-vin02t9:187_2": "Tenāhu porāṇā –",
  "tika-vin02t9:188_0": "‘‘Disvāva appiye dukkhaṁ, paṭhamaṁ hoti cetasi;",
  "tika-vin02t9:189_0": "Tadupakkamasambhūta-matha kāye yato idha.",
  "tika-vin02t9:190_0": "‘‘Tato dukkhadvayassāpi, vatthuto so mahesinā;",
  "tika-vin02t9:191_0": "Dukkho vuttoti viññeyyo, appiyehi samāgamo’’ti.",
  "tika-vin02t9:192_0": "Piyehi vippayogo dukkhoti ettha pana piyavippayogo nāma manāpehi sattasaṅkhārehi vinābhāvo.",
  "tika-vin02t9:192_1": "Sopi sokadukkhassa vatthuto dukkho.",
  "tika-vin02t9:192_2": "Tenāhu porāṇā –",
  "tika-vin02t9:193_0": "‘‘Ñātidhanādiviyogā;",
  "tika-vin02t9:194_0": "Sokasarasamappitā vitujjanti;",
  "tika-vin02t9:195_0": "Bālā yato tatoyaṁ;",
  "tika-vin02t9:196_0": "Dukkhoti mato piyavippayogo’’ti.",
  "tika-vin02t9:197_0": "Yampicchaṁ na labhatīti ettha ‘‘aho vata mayaṁ na jātidhammā assāmā’’tiādīsu alabbhaneyyavatthūsu icchāva ‘‘yampicchaṁ na labhati, tampi dukkha’’nti vuttā, sāpi dukkhavatthuto dukkhā.",
  "tika-vin02t9:197_1": "Tenāhu porāṇā –",
  "tika-vin02t9:198_0": "‘‘Taṁ taṁ patthayamānānaṁ, tassa tassa alābhato;",
  "tika-vin02t9:199_0": "Yaṁ vighātamayaṁ dukkhaṁ, sattānaṁ idha jāyati.",
  "tika-vin02t9:200_0": "‘‘Alabbhaneyyavatthūnaṁ, patthanā tassa kāraṇaṁ;",
  "tika-vin02t9:201_0": "Yasmā tasmā jino dukkhaṁ, icchitālābhamabravī’’ti.",
  "tika-vin02t9:202_0": "Saṁkhittena pañcupādānakkhandhā dukkhāti ettha pana yasmā indhanamiva pāvako, lakkhamiva paharaṇāni, gorūpaṁ viya ḍaṁsamakasādayo, khettamiva lāyakā, gāmaṁ viya gāmaghātakā, upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṁ, pupphaphalapallavāni viya rukkhesu upādānakkhandhesuyeva nibbattanti, upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ maraṇaṁ, manorathavighātappattānañca icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva dukkhāti yadetaṁ ekamekaṁ dassetvā vuccamānaṁ anekehipi kappehi na sakkā anavasesato vattuṁ, tasmā taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcupādānakkhandhesu saṅkhipitvā dassetuṁ ‘‘saṁkhittena pañcupādānakkhandhā dukkhā’’ti bhagavā avoca.",
  "tika-vin02t9:202_1": "Tenāhu porāṇā –",
  "tika-vin02t9:203_0": "‘‘Jātippabhutikaṁ dukkhaṁ, yaṁ vuttamidha tādinā;",
  "tika-vin02t9:204_0": "Avuttaṁ yañca taṁ sabbaṁ, vinā ete na vijjati.",
  "tika-vin02t9:205_0": "‘‘Yasmā tasmā upādāna-kkhandhā saṅkhepato ime;",
  "tika-vin02t9:206_0": "Dukkhāti vuttā dukkhanta-desakena mahesinā’’ti.",
  "tika-vin02t9:207_0": "Evaṁ sarūpato dukkhasaccaṁ dassetvā idāni samudayasaccaṁ dassetuṁ ‘‘idaṁ kho pana, bhikkhave, dukkhasamudaya’’ntiādimāha.",
  "tika-vin02t9:207_1": "Tattha saṁ-iti ayaṁ saddo ‘‘samāgamo sameta’’ntiādīsu saṁyogaṁ dīpeti, u-iti ayaṁ ‘‘uppannaṁ udita’’ntiādīsu uppattiṁ.",
  "tika-vin02t9:207_2": "Aya-saddo pana kāraṇaṁ dīpeti.",
  "tika-vin02t9:207_3": "Idañcāpi dutiyasaccaṁ avasesapaccayasamāyoge sati dukkhassuppattikāraṇanti dukkhassa saṁyoge uppattikāraṇattā ‘‘dukkhasamudaya’’nti vuccati.",
  "tika-vin02t9:207_4": "Yāyaṁ taṇhāti yā ayaṁ taṇhā.",
  "tika-vin02t9:207_5": "Ponobbhavikāti punabbhavakaraṇaṁ punabbhavo uttarapadalopena, punabbhavo sīlametissāti ponobbhavikā.",
  "tika-vin02t9:207_6": "Nandīrāgena sahagatāti nandīrāgasahagatā.",
  "tika-vin02t9:207_7": "Idaṁ vuttaṁ hoti ‘‘nandanato rajjanato ca nandīrāgabhāvaṁ sabbāsu avatthāsu appaccakkhāya vuttiyā nandīrāgasahagatā’’ti.",
  "tika-vin02t9:207_8": "Tatratatrābhinandinīti yatra yatra attabhāvo nibbattati, tatratatrābhinandinī.",
  "tika-vin02t9:208_0": "Seyyathidanti nipāto, tassa sā katamāti ceti ayamattho.",
  "tika-vin02t9:208_1": "Rūpataṇhādibhedena chabbidhāyeva taṇhā pavattiākārabhedato kāmataṇhādivasena tividhā vuttā.",
  "tika-vin02t9:208_2": "Rūpataṇhāyeva hi yadā cakkhussa āpāthamāgataṁ rūpārammaṇaṁ kāmassādavasena assādayamānā pavattati, tadā kāmataṇhā nāma hoti.",
  "tika-vin02t9:208_3": "Yadā tadevārammaṇaṁ dhuvaṁ sassatanti pavattāya sassatadiṭṭhiyā saddhiṁ pavattati, tadā bhavataṇhā nāma hoti.",
  "tika-vin02t9:208_4": "Sassatadiṭṭhisahagato hi rāgo ‘‘bhavataṇhā’’ti vuccati.",
  "tika-vin02t9:208_5": "Yadā pana tadevārammaṇaṁ ucchijjati vinassatīti pavattāya ucchedadiṭṭhiyā saddhiṁ pavattati, tadā vibhavataṇhā nāma hoti.",
  "tika-vin02t9:208_6": "Ucchedadiṭṭhisahagato hi rāgo ‘‘vibhavataṇhā’’ti vuccati.",
  "tika-vin02t9:208_7": "Esa nayo saddataṇhādīsupi.",
  "tika-vin02t9:209_0": "Kasmā panettha taṇhāva samudayasaccaṁ vuttāti?",
  "tika-vin02t9:209_1": "Visesahetubhāvato.",
  "tika-vin02t9:209_2": "Avijjā hi bhavesu ādīnavaṁ paṭicchādentī diṭṭhiādiupādānañca tattha tattha abhinivisamānaṁ taṇhaṁ abhivaḍḍheti, dosādayopi kammassa kāraṇaṁ honti, taṇhā pana taṁtaṁbhavayonigativiññāṇaṭṭhitisattāāvāsasattanikāyakulabhogissariyādivicittataṁ abhipatthentī kammavicittatāya upanissayataṁ kammassa ca sahāyabhāvaṁ upagacchantī bhavādivicittataṁ niyameti, tasmā dukkhassa visesahetubhāvato aññesupi avijjāupādānakammādīsu sutte abhidhamme ca avasesakilesākusalamūlādīsu vuttesu dukkhahetūsu vijjamānesu taṇhāva ‘‘samudayasacca’’nti vuttāti veditabbaṁ.",
  "tika-vin02t9:210_0": "Idāni dukkhanirodhaṁ ariyasaccaṁ dassetuṁ ‘‘idaṁ kho pana, bhikkhave, dukkhanirodha’’ntiādimāha.",
  "tika-vin02t9:210_1": "Tattha yasmā ni-saddo abhāvaṁ, rodha-saddo ca cārakaṁ dīpeti, tasmā abhāvo ettha saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ saṁsāracārakasaṅkhātassa dukkharodhassa abhāvo hoti tappaṭipakkhattātipi ‘‘dukkhanirodha’’nti vuccati.",
  "tika-vin02t9:210_2": "Dukkhassa vā anuppādanirodhapaccayattā dukkhanirodhaṁ.",
  "tika-vin02t9:210_3": "Dukkhanirodhaṁ dassentena cettha ‘‘yo tassāyeva taṇhāyā’’tiādinā nayena samudayanirodho vutto, so kasmā vuttoti ce?",
  "tika-vin02t9:210_4": "Samudayanirodhena dukkhanirodho.",
  "tika-vin02t9:210_5": "Byādhinimittavūpasamena byādhivūpasamo viya hi hetunirodhena phalanirodho, tasmā samudayanirodheneva dukkhaṁ nirujjhati, na aññathā. Tenāha –",
  "tika-vin02t9:211_0": "‘‘Yathāpi mūle anupaddave daḷhe;",
  "tika-vin02t9:212_0": "Chinnopi rukkho punareva rūhati;",
  "tika-vin02t9:213_0": "Evampi taṇhānusaye anūhate;",
  "tika-vin02t9:214_0": "Nibbattatī dukkhamidaṁ punappuna’’nti. (dha. pa. 338);",
  "tika-vin02t9:215_0": "Iti yasmā samudayanirodheneva dukkhaṁ nirujjhati, tasmā bhagavā dukkhanirodhaṁ dassento samudayanirodhena desesi.",
  "tika-vin02t9:215_1": "Sīhasamānavuttino hi tathāgatā.",
  "tika-vin02t9:215_2": "Te dukkhaṁ nirodhentā dukkhanirodhañca desentā hetumhi paṭipajjanti, na phale.",
  "tika-vin02t9:215_3": "Yathā hi sīho yenattani saro khitto, tattheva attano balaṁ dasseti, na sare, tathā buddhānaṁ kāraṇe paṭipatti, na phale.",
  "tika-vin02t9:215_4": "Titthiyā pana suvānavuttino.",
  "tika-vin02t9:215_5": "Te dukkhaṁ nirodhentā dukkhanirodhañca desentā attakilamathānuyogadesanādīhi phale paṭipajjanti, na hetumhi.",
  "tika-vin02t9:215_6": "Yathā hi sunakhā kenaci leḍḍuppahāre dinne bhussantā leḍḍuṁ khādanti, na pahāradāyake uṭṭhahanti, evaṁ aññatitthiyā dukkhaṁ nirodhetukāmā kāyakhedamanuyujjanti, na kilesanirodhanaṁ, evaṁ tāva dukkhanirodhassa samudayanirodhavasena desanāya payojanaṁ veditabbaṁ.",
  "tika-vin02t9:216_0": "Ayaṁ panettha attho.",
  "tika-vin02t9:216_1": "Tassāyeva taṇhāyāti tassā ‘‘ponobbhavikā’’ti vatvā kāmataṇhādivasena vibhattataṇhāya.",
  "tika-vin02t9:216_2": "Virāgo vuccati maggo.",
  "tika-vin02t9:216_3": "‘‘Virāgā vimuccatī’’ti (ma. ni. 1.245; saṁ. ni.",
  "tika-vin02t9:216_4": "3.12, 59) hi vuttaṁ.",
  "tika-vin02t9:216_5": "Virāgena nirodho virāganirodho, anusayasamugghātato aseso virāganirodho asesavirāganirodho.",
  "tika-vin02t9:216_6": "Atha vā virāgoti pahānaṁ vuccati, tasmā anusayasamugghātato aseso virāgo aseso nirodhoti evampettha yojanā daṭṭhabbā, atthato pana sabbāneva etāni nibbānassa vevacanāni.",
  "tika-vin02t9:216_7": "Paramatthato hi dukkhanirodho ariyasaccanti nibbānaṁ vuccati.",
  "tika-vin02t9:216_8": "Yasmā pana taṁ āgamma taṇhā virajjati ceva nirujjhati ca, tasmā ‘‘virāgo’’ti ca ‘‘nirodho’’ti ca vuccati.",
  "tika-vin02t9:216_9": "Yasmā ca tadeva āgamma tassā cāgādayo honti, kāmaguṇālayādīsu cettha ekopi ālayo natthi, tasmā cāgo paṭinissaggo mutti anālayoti vuccati.",
  "tika-vin02t9:217_0": "Idāni dukkhanirodhagāminipaṭipadāariyasaccaṁ dassetuṁ ‘‘idaṁ kho pana, bhikkhave, dukkhanirodhagāminī’’tiādimāha.",
  "tika-vin02t9:217_1": "Yasmā panetaṁ ariyasaccaṁ dukkhanirodhaṁ gacchati ārammaṇavasaena tadabhimukhabhūtattā, paṭipadā ca hoti dukkhanirodhappattiyā, tasmā ‘‘dukkhanirodhagāminī paṭipadā’’ti vuccati.",
  "tika-vin02t9:217_2": "Sesamettha vuttanayameva.",
  "tika-vin02t9:217_3": "Ko pana nesaṁ dukkhādīnaṁ saccaṭṭhoti?",
  "tika-vin02t9:217_4": "Yo paññācakkhunā upaparikkhiyamānānaṁ māyāva viparīto, marīciva visaṁvādako, titthiyānaṁ attā viya anupalabbhasabhāvo ca na hoti, atha kho bādhanappabhavasantiniyyānappakārena tacchāviparītabhūtabhāvena ariyañāṇassa gocaro hotiyeva, esa aggilakkhaṇaṁ viya lokapakati viya ca tacchāviparītabhūtabhāvo saccaṭṭhoti veditabbo.",
  "tika-vin02t9:217_5": "Ettha ca aggilakkhaṇaṁ nāma uṇhattaṁ.",
  "tika-vin02t9:217_6": "Tañhi katthaci kaṭṭhādiupādānabhede visaṁvādakaṁ viparītaṁ abhūtaṁ vā kadācipi na hoti, ‘‘jātidhammā jarādhammā, atho maraṇadhammino’’ti (a. ni.",
  "tika-vin02t9:217_7": "5.57) evaṁ vuttajātiādikā lokapakatīti veditabbā.",
  "tika-vin02t9:217_8": "‘‘Ekaccānaṁ tiracchānānaṁ tiriyaṁ dīghatā, manussādīnaṁ uddhaṁ dīghatā, vuddhiniṭṭhappattānaṁ puna avaḍḍhananti evamādikā ca lokapakatī’’ti vadanti.",
  "tika-vin02t9:218_0": "Apica –",
  "tika-vin02t9:219_0": "Nābādhakaṁ yato dukkhaṁ, dukkhā aññaṁ na bādhakaṁ;",
  "tika-vin02t9:220_0": "Bādhakattaniyāmena, tato saccamidaṁ mataṁ.",
  "tika-vin02t9:221_0": "Taṁ vinā nāññato dukkhaṁ, na hoti na ca taṁ tato;",
  "tika-vin02t9:222_0": "Dukkhahetuniyāmena, iti saccaṁ visattikā.",
  "tika-vin02t9:223_0": "Nāññā nibbānato santi, santaṁ na ca na taṁ yato;",
  "tika-vin02t9:224_0": "Santabhāvaniyāmena, tato saccamidaṁ mataṁ.",
  "tika-vin02t9:225_0": "Maggā aññaṁ na niyyānaṁ, aniyyāno na cāpi so;",
  "tika-vin02t9:226_0": "Tacchaniyyānabhāvattā, iti so saccasammato.",
  "tika-vin02t9:227_0": "Iti tacchāvipallāsa-bhūtabhāvaṁ catūsupi;",
  "tika-vin02t9:228_0": "Dukkhādīsvavisesena, saccaṭṭhaṁ āhu paṇḍitāti. (vibha. aṭṭha. 189);",
  "tika-vin02t9:229_0": "15.Pubbe ananussutesūti ito pubbe ‘‘idaṁ dukkha’’ntiādinā na anussutesu assutapubbesu catusaccadhammesu.",
  "tika-vin02t9:229_1": "Cakkhuntiādīni ñāṇavevacanāneva.",
  "tika-vin02t9:229_2": "Ñāṇameva hettha paccakkhato dassanaṭṭhena cakkhu viyāti cakkhu, ñāṇaṭṭhena ñāṇaṁ, pakārato jānanaṭṭhena paññā, paṭivijjhanaṭṭhena vijjā, saccappaṭicchādakassa mohandhakārassa vidhamanato obhāsanaṭṭhena ālokoti vuttaṁ.",
  "tika-vin02t9:229_3": "Taṁ panetaṁ catūsu saccesu lokiyalokuttaramissakaṁ niddiṭṭhanti veditabbaṁ.",
  "tika-vin02t9:230_0": "16.Yāvakīvañcāti yattakaṁ kālaṁ.",
  "tika-vin02t9:230_1": "Tiparivaṭṭanti saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena tiparivaṭṭaṁ.",
  "tika-vin02t9:230_2": "Saccañāṇādivasena hi tayo parivaṭṭā etassāti tiparivaṭṭanti vuccati ñāṇadassanaṁ.",
  "tika-vin02t9:230_3": "Ettha ca ‘‘idaṁ dukkhaṁ ariyasaccaṁ, idaṁ dukkhasamudaya’’nti evaṁ catūsu saccesu yathābhūtañāṇaṁ saccañāṇaṁ nāma.",
  "tika-vin02t9:230_4": "Tesuyeva ‘‘pariññeyyaṁ pahātabbaṁ sacchikātabbaṁ bhāvetabba’’nti evaṁ kattabbakiccajānanañāṇaṁ kiccañāṇaṁ nāma.",
  "tika-vin02t9:230_5": "‘‘Pariññātaṁ pahīnaṁ sacchikataṁ bhāvita’’nti evaṁ tassa katabhāvajānanañāṇaṁ katañāṇaṁ nāma.",
  "tika-vin02t9:230_6": "Dvādasākāranti tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena dvādasākāraṁ.",
  "tika-vin02t9:230_7": "Ñāṇadassananti etesaṁ tiparivaṭṭānaṁ dvādasannaṁ ākārānaṁ vasena uppannañāṇasaṅkhātaṁ dassanaṁ.",
  "tika-vin02t9:231_0": "Anuttaraṁ sammāsambodhinti uttaravirahitaṁ sabbaseṭṭhaṁ sammā sāmañca bodhiṁ.",
  "tika-vin02t9:231_1": "Atha vā pasatthaṁ sundarañca bodhiṁ.",
  "tika-vin02t9:231_2": "Bodhīti ca bhagavato arahattamaggo idhādhippeto.",
  "tika-vin02t9:231_3": "Sāvakānaṁ arahattamaggo anuttarā bodhi hoti, na hotīti? Na hoti. Kasmā?",
  "tika-vin02t9:231_4": "Asabbaguṇadāyakattā.",
  "tika-vin02t9:231_5": "Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramīñāṇaṁ.",
  "tika-vin02t9:231_6": "Paccekabuddhānampi paccekabodhiñāṇameva deti, buddhānaṁ pana sabbaguṇasampattiṁ deti abhiseko viya rañño sabbalokissariyabhāvaṁ.",
  "tika-vin02t9:231_7": "Tasmā aññassa kassacipi anuttarā bodhi na hotīti.",
  "tika-vin02t9:231_8": "Abhisambuddhoti paccaññāsinti abhisambuddho ahaṁ patto paṭivijjhitvā ṭhitoti evaṁ paṭijāniṁ.",
  "tika-vin02t9:231_9": "Ñāṇañca pana me dassanaṁ udapādīti adhigataguṇānaṁ yāthāvato dassanasamatthaṁ paccavekkhaṇañāṇañca pana me udapādi.",
  "tika-vin02t9:231_10": "Akuppā me vimuttīti ayaṁ mayhaṁ arahattaphalavimutti akuppā paṭipakkhehi na kopetabbāti evaṁ ñāṇaṁ udapādi.",
  "tika-vin02t9:231_11": "Tattha dvīhākārehi akuppatā veditabbā maggasaṅkhātakāraṇato ca ārammaṇato ca.",
  "tika-vin02t9:231_12": "Sā hi catūhi maggehi samucchinnakilesānaṁ puna anivattanatāya kāraṇatopi akuppā, akuppadhammaṁ nibbānaṁ ārammaṇaṁ katvā pavattatāya ārammaṇatopi akuppā anākuppārammaṇānaṁ lokiyasamāpattīnaṁ tadabhāvato.",
  "tika-vin02t9:231_13": "Antimāti pacchimā.",
  "tika-vin02t9:231_14": "Natthi dāni punabbhavoti idāni puna añño bhavo nāma natthīti.",
  "tika-vin02t9:232_0": "Imasmiñca pana veyyākaraṇasminti imasmiṁ niggāthake sutte.",
  "tika-vin02t9:232_1": "Niggāthakañhi suttaṁ pucchāvissajjanasahitaṁ ‘‘veyyākaraṇa’’nti vuccati.",
  "tika-vin02t9:232_2": "Bhaññamāneti bhaṇiyamāne, desiyamāneti attho.",
  "tika-vin02t9:232_3": "Virajanti apāyagamanīyarāgarajādīnaṁ vigamena virajaṁ.",
  "tika-vin02t9:232_4": "Vītamalanti anavasesadiṭṭhivicikicchāmalāpagamena vītamalaṁ .",
  "tika-vin02t9:232_5": "Paṭhamamaggavajjhakilesarajābhāvena vā virajaṁ, pañcavidhadussīlyamalāpagamena vītamalaṁ.",
  "tika-vin02t9:232_6": "Dhammacakkhunti brahmāyusutte (ma. ni.",
  "tika-vin02t9:232_7": "2.383 ādayo) heṭṭhimā tayo maggā vuttā, cūḷarāhulovāde (ma. ni.",
  "tika-vin02t9:232_8": "3.416 ādayo) āsavakkhayo, idha pana sotāpattimaggo adhippeto.",
  "tika-vin02t9:232_9": "Catusaccasaṅkhātesu dhammesu tesaṁ dassanaṭṭhena cakkhūti dhammacakkhu, heṭṭhimesu vā tīsu maggadhammesu ekaṁ sotāpattimaggasaṅkhātaṁ cakkhūti dhammacakkhu, samathavipassanādhammanibbattatāya sīlāditividhadhammakkhandhabhūtatāya vā dhammamayaṁ cakkhūtipi dhammacakkhu, tassa uppattiākāradassanatthaṁ ‘‘yaṁ kiñci samudayadhammaṁ, sabbaṁ taṁ nirodhadhamma’’nti āha.",
  "tika-vin02t9:232_10": "Nanu ca maggañāṇaṁ asaṅkhatadhammārammaṇaṁ, na saṅkhatadhammārammaṇanti?",
  "tika-vin02t9:232_11": "Saccametaṁ, yasmā taṁ nirodhaṁ ārammaṇaṁ katvā kiccavasena sabbasaṅkhataṁ asammohappaṭivedhavasena paṭivijjhantaṁ uppajjati, tasmā tathā vuttaṁ.",
  "tika-vin02t9:233_0": "17.Dhammacakketi paṭivedhañāṇañceva desanāñāṇañca pavattanaṭṭhena cakkanti dhammacakkaṁ.",
  "tika-vin02t9:233_1": "Bodhipallaṅke nisinnassa hi catūsu saccesu uppannaṁ dvādasākāraṁ paṭivedhañāṇampi, isipatane nisinnassa dvādasākārāya saccadesanāya pavattakaṁ desanāñāṇampi dhammacakkaṁ nāma.",
  "tika-vin02t9:233_2": "Ubhayampi hetaṁ dasabalassa ure pavattañāṇameva.",
  "tika-vin02t9:233_3": "Tadubhayaṁ imāya desanāya pakāsentena bhagavatā dhammacakkaṁ pavattitaṁ nāma.",
  "tika-vin02t9:233_4": "Taṁ panetaṁ dhammacakkaṁ yāva aññāsikoṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāti, tāva bhagavā pavatteti nāma pavattanakiccassa aniṭṭhitattā.",
  "tika-vin02t9:233_5": "Patiṭṭhite pavattitaṁ nāma kassapasammāsambuddhassa sāsanantaradhānato paṭṭhāya yāva buddhuppādo, ettakaṁ kālaṁ appavattapubbassa pavattitattā.",
  "tika-vin02t9:233_6": "Taṁ sandhāya ‘‘pavattite ca pana bhagavatā dhammacakke bhummā devā saddamanussāvesu’’ntiādi vuttaṁ.",
  "tika-vin02t9:233_7": "Tattha bhummāti bhūmaṭṭhakadevatā.",
  "tika-vin02t9:233_8": "Saddamanussāvesunti ekappahāreneva sādhukāraṁ datvā ‘‘etaṁ bhagavatā’’tiādīni vadantā anussāvayiṁsu.",
  "tika-vin02t9:233_9": "Obhāsoti sabbaññutaññāṇānubhāvena pavatto cittapaccayautusamuṭṭhāno obhāso.",
  "tika-vin02t9:233_10": "So hi tadā devānaṁ devānubhāvaṁ atikkamitvā virocittha.",
  "tika-vin02t9:233_11": "Aññāsi vata bho koṇḍaññoti imassapi udānassa udāharaṇaghoso dasasahassilokadhātuṁ pharitvā aṭṭhāsi.",
  "tika-vin02t9:233_12": "Bhagavato hi dhammacakkappavattanassa ārambhe viya parisamāpanepi ativiya uḷāratamaṁ pītisomanassaṁ udapādi.",
  "tika-vin02t9:234_0": "18.",
  "tika-vin02t9:234_1": "Diṭṭho ariyasaccadhammo etenāti diṭṭhadhammo.",
  "tika-vin02t9:234_2": "Esa nayo sesapadesupi.",
  "tika-vin02t9:234_3": "Ettha ca dassanaṁ nāma ñāṇadassanato aññampi atthīti taṁnivattanatthaṁ ‘‘pattadhammo’’ti vuttaṁ.",
  "tika-vin02t9:234_4": "Patti ca ñāṇasampattito aññāpi vijjatīti tato visesanatthaṁ ‘‘viditadhammo’’ti vuttaṁ.",
  "tika-vin02t9:234_5": "Sā panesā viditadhammatā ekadesatopi hotīti nippadesato viditabhāvaṁ dassetuṁ ‘‘pariyogāḷhadhammo’’ti vuttaṁ.",
  "tika-vin02t9:234_6": "Tenassa saccābhisambodhiṁyeva dīpeti.",
  "tika-vin02t9:234_7": "Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāḷhaṁ nāma hoti.",
  "tika-vin02t9:234_8": "Sappaṭibhayakantārasadisā soḷasavatthukā aṭṭhavatthukā ca tiṇṇā vicikicchā anenāti tiṇṇavicikiccho.",
  "tika-vin02t9:234_9": "Pavattiādīsu ‘‘evaṁ nukho na nukho’’ti evaṁ pavattikā vigatā samucchinnā kathaṁkathā assāti vigatakathaṁkatho.",
  "tika-vin02t9:234_10": "Vesārajjappattoti sārajjakarānaṁ pāpadhammānaṁ pahīnattā tappaṭipakkhesu ca sīlādīsu guṇesu suppatiṭṭhitattā visāradabhāvaṁ veyyattiyaṁ patto adhigato.",
  "tika-vin02t9:234_11": "Svāyaṁ vesārajjappattisuppatiṭṭhitabhāvo katthāti āha ‘‘satthusāsane’’ti.",
  "tika-vin02t9:234_12": "Attanā paccakkhato adhigatattā na paraṁ pacceti, parassa saddhāya ettha nappavattati, na tassa paro paccetabbo atthīti aparappaccayo.",
  "tika-vin02t9:235_0": "Labheyyāhanti labheyyaṁ ahaṁ, āyācanavacanametaṁ.",
  "tika-vin02t9:235_1": "Ehīti āyācitānaṁ pabbajjūpasampadānaṁ anumatabhāvappakāsanavacanaṁ, tasmā ehi sampaṭicchāhi yathāyācitaṁ pabbajjūpasampadavisesanti attho.",
  "tika-vin02t9:235_2": "Iti-saddo tassa ehibhikkhūpasampadāpaṭilābhanimittavacanapariyosānadassano.",
  "tika-vin02t9:235_3": "Tadavasāno hi tassa bhikkhubhāvo.",
  "tika-vin02t9:235_4": "Tenevāha ‘‘ehi bhikkhūti bhagavato vacanena abhinipphannā sāva tassa āyasmato ehibhikkhūpasampadā ahosī’’ti.",
  "tika-vin02t9:235_5": "Cara brahmacariyanti uparimaggattayasaṅkhātaṁ brahmacariyaṁ samadhigaccha.",
  "tika-vin02t9:235_6": "Kimatthaṁ?",
  "tika-vin02t9:235_7": "Sammā dukkhassa antakiriyāya.",
  "tika-vin02t9:235_8": "Idhāpi ‘‘avocā’’ti sambandhitabbaṁ.",
  "tika-vin02t9:235_9": "‘‘Nava koṭisahassānī’’tiādinā (visuddhi. 1.20; paṭi. ma. aṭṭha.",
  "tika-vin02t9:235_10": "1.1.37) vuttappabhedānaṁ anekasahassānaṁ saṁvaravinayānaṁ samādiyitvā vattanena uparibhūtā aggabhūtā sampadāti upasampadā.",
  "tika-vin02t9:236_0": "19.Nīhārabhattoti nīhaṭabhatto, gāmato bhikkhaṁ nīharitvā bhikkhūhi dinnabhattoti attho .",
  "tika-vin02t9:236_1": "Bhagavā hi daharakumārake viya te bhikkhū pariharanto pāṭipadadivasato paṭṭhāya piṇḍapātatthāyapi gāmaṁ apavisitvā antovihāreyeva vasi.",
  "tika-vin02t9:237_0": "Dhammacakkappavattanasuttavaṇṇanā niṭṭhitā.",
  "tika-vin02t9:238_0": "Anattalakkhaṇasuttavaṇṇanā",
  "tika-vin02t9:239_0": "20.Āmantesīti āsāḷhīpuṇṇamadivase dhammacakkappavattanato paṭṭhāya anukkamena sotāpattiphale patiṭṭhite aññāsikoṇḍaññappamukhe pañcavaggiye ‘‘idāni tesaṁ āsavakkhayāya dhammaṁ desessāmī’’ti pañcamiyā pakkhassa āmantesi.",
  "tika-vin02t9:239_1": "Anattāti avasavattanaṭṭhena asāmikaṭṭhena suññataṭṭhena attapaṭikkhepaṭṭhenāti evaṁ catūhi kāraṇehi anattā.",
  "tika-vin02t9:239_2": "Tattha ‘‘uppannaṁ rūpaṁ ṭhitiṁ mā pāpuṇātu, ṭhānappattaṁ mā jīratu, jarappattaṁ mā bhijjatu, udayabbayehi mā kilamayatū’’ti na ettha kassaci vasībhāvo atthi, svāyamassa avasavattanaṭṭho.",
  "tika-vin02t9:239_3": "Sāmibhūtassa kassaci abhāvo asāmikaṭṭho.",
  "tika-vin02t9:239_4": "Nivāsīkārakavedakaadhiṭṭhāyakavirahena tato suññatā suññataṭṭho.",
  "tika-vin02t9:239_5": "Paraparikappitaattasabhāvābhāvo eva attapaṭikkhepaṭṭho.",
  "tika-vin02t9:239_6": "Idāni anattataṁyeva vibhāvetuṁ ‘‘rūpañca hidaṁ bhikkhave’’tiādimāha.",
  "tika-vin02t9:239_7": "Tattha attā abhavissāti kārako vedako sayaṁvasīti evaṁbhūto attā abhavissāti adhippāyo.",
  "tika-vin02t9:239_8": "Evañhi sati rūpassa ābādhāya saṁvattanaṁ ayujjamānakaṁ siyā.",
  "tika-vin02t9:239_9": "Kāmañcettha ‘‘yasmā ca kho, bhikkhave, rūpaṁ anattā, tasmā rūpaṁ ābādhāya saṁvattatī’’ti rūpassa anattatāya dukkhatā vibhāvitā viya dissati, tathāpi ‘‘yasmā rūpaṁ ābādhāya saṁvattati, tasmā anattā’’ti pākaṭāya sābādhatāya rūpassa attasārābhāvo vibhāvito, tato eva ca ‘‘na ca labbhati rūpe ‘evaṁ me rūpaṁ hotu, evaṁ me rūpaṁ mā ahosī’ti’’ rūpe kassaci anissaratā tassa ca avasavattanākāro dassito.",
  "tika-vin02t9:239_10": "Vedanādīsupi eseva nayo.",
  "tika-vin02t9:240_0": "21.Taṁ kiṁmaññatha bhikkhaveti idaṁ kasmā āraddhaṁ?",
  "tika-vin02t9:240_1": "Ettakena ṭhānena anattalakkhaṇameva kathitaṁ, na aniccadukkhalakkhaṇāni, idāni tāni dassetvā samodhānetvā tīṇipi lakkhaṇāni dassetuṁ idamāraddhanti veditabbaṁ.",
  "tika-vin02t9:240_2": "Aniccaṁ bhanteti bhante yasmā hutvā na hoti, tasmā aniccaṁ.",
  "tika-vin02t9:240_3": "Yasmā pubbe asantaṁ paccayasamavāyena hutvā uppajjitvā puna bhaṅgupagamanena na hoti, tasmā na niccanti aniccaṁ, addhuvanti adhippāyo.",
  "tika-vin02t9:240_4": "Atha vā uppādavayavantatāya tāvakālikatāya vipariṇāmakoṭiyā niccappaṭikkhepatoti imehipi kāraṇehi aniccaṁ.",
  "tika-vin02t9:240_5": "Ettha khaṇe khaṇe uppajjanavasena nirujjhanavasena ca pavattanato uppādavayavantatā.",
  "tika-vin02t9:240_6": "Taṅkhaṇikatāya tāvakālikatā.",
  "tika-vin02t9:240_7": "Vipariṇāmavantatāya vipariṇāmakoṭi.",
  "tika-vin02t9:240_8": "Rūpañhi uppādādivikārāpajjanena vipariṇāmantaṁ vināsaṁ pāpuṇāti.",
  "tika-vin02t9:240_9": "Niccasabhāvābhāvo eva niccapaṭikkhepo.",
  "tika-vin02t9:240_10": "Aniccā hi dhammā, teneva attano aniccabhāvena atthato niccataṁ paṭikkhipanti nāma.",
  "tika-vin02t9:241_0": "Dukkhaṁ bhanteti bhante paṭipīḷanākārena dukkhaṁ.",
  "tika-vin02t9:241_1": "Uppādajarābhaṅgavasena hi rūpassa nirantaraṁ bādhati, paṭipīḷanākārenassa dukkhatā.",
  "tika-vin02t9:241_2": "Atha vā santāpaṭṭhena dukkhamaṭṭhena dukkhavatthukaṭṭhena sukhapaṭikkhepaṭṭhena cāti catūhi kāraṇehi dukkhaṁ.",
  "tika-vin02t9:241_3": "Ettha ca santāpo nāma dukkhadukkhatādivasena santāpanaṁ paridahanaṁ.",
  "tika-vin02t9:241_4": "Tato evassa dussahatāya dukkhamatā.",
  "tika-vin02t9:241_5": "Tissannaṁ dukkhatānaṁ saṁsāradukkhassa ca adhiṭṭhānatāya dukkhavatthukatā.",
  "tika-vin02t9:241_6": "Sukhasabhāvābhāvo eva sukhapaṭikkhepo.",
  "tika-vin02t9:241_7": "Vipariṇāmadhammanti jarāya maraṇena ca vipariṇāmasabhāvaṁ.",
  "tika-vin02t9:241_8": "Kallaṁ nūti yuttaṁ nu.",
  "tika-vin02t9:241_9": "Tanti evaṁ aniccaṁ dukkhaṁ vipariṇāmadhammaṁ rūpaṁ.",
  "tika-vin02t9:241_10": "Etaṁ mamāti taṇhāgāho mamaṅkārabhāvato.",
  "tika-vin02t9:241_11": "Esohamasmīti mānagāho ahaṅkārabhāvato.",
  "tika-vin02t9:241_12": "Eso me attāti diṭṭhigāho attabhāvavipallāsaggāhato.",
  "tika-vin02t9:241_13": "Taṇhāgāho cettha aṭṭhasatataṇhāvicaritavasena, mānagāho navavidhamānavasena, diṭṭhigāho dvāsaṭṭhidiṭṭhivasena veditabbo.",
  "tika-vin02t9:241_14": "Imesaṁ tiṇṇaṁ taṇhāmānadiṭṭhigāhānaṁ vasena yuttaṁ nu taṁ samanupassitunti vuttaṁ hoti.",
  "tika-vin02t9:242_0": "Iti bhagavā aniccadukkhavasena anattalakkhaṇaṁyeva dassesi.",
  "tika-vin02t9:242_1": "Bhagavā hi katthaci aniccavasena anattataṁ dasseti, katthaci dukkhavasena, katthaci ubhayavasena.",
  "tika-vin02t9:242_2": "Tathā hi ‘‘cakkhu attāti yo vadeyya, taṁ na upapajjati, cakkhussa uppādopi vayopi paññāyati.",
  "tika-vin02t9:242_3": "Yassa kho pana uppādopi vayopi paññāyati, ‘attā me uppajjati ceva veti cā’ti iccassa evamāgataṁ hoti, tasmā taṁ na upapajjati.",
  "tika-vin02t9:242_4": "‘Cakkhu attā’ti yo vadeyya, iti cakkhu anattā’’ti imasmiñca chachakkasutte (ma. ni.",
  "tika-vin02t9:242_5": "3.422) aniccavasena anattataṁ dassesi.",
  "tika-vin02t9:242_6": "‘‘Rūpañca hidaṁ, bhikkhave, attā abhavissa…pe…",
  "tika-vin02t9:242_7": "evaṁ me rūpaṁ mā ahosī’’ti imasmiṁyeva anattalakkhaṇasutte dukkhavasena anattataṁ dassesi.",
  "tika-vin02t9:242_8": "‘‘Rūpaṁ, bhikkhave, aniccaṁ, yadaniccaṁ taṁ dukkhaṁ, yaṁ dukkhaṁ tadanattā, yadanattā, taṁ ‘netaṁ mama, nesohamasmi, na me so attā’ti evametaṁ yathābhūtaṁ sammappaññāya daṭṭhabba’’nti imasmiṁ arahantasutte (saṁ. ni.",
  "tika-vin02t9:242_9": "3.76-77) ubhayavasena anattataṁ dassesi. Kasmā?",
  "tika-vin02t9:242_10": "Aniccaṁ dukkhañca pākaṭaṁ, anattā apākaṭaṁ.",
  "tika-vin02t9:242_11": "Paribhogabhājanādīsu hi bhinnesu ‘‘aho anicca’’nti vadanti, ‘‘aho anattā’’ti pana vattā nāma natthi.",
  "tika-vin02t9:242_12": "Sarīre gaṇḍapiḷakāsu vā uṭṭhitāsu kaṇṭakena vā viddhā ‘‘aho dukkha’’nti vadanti, ‘‘aho anattā’’ti pana vattā nāma natthi. Kasmā?",
  "tika-vin02t9:242_13": "Idañhi anattalakkhaṇaṁ nāma avibhūtaṁ duddasaṁ duppaññāpanaṁ.",
  "tika-vin02t9:242_14": "Tathā hi sarabhaṅgādayopi satthāro nāddasaṁsu, kuto paññāpanā, tena naṁ bhagavā aniccavasena vā dukkhavasena vā ubhayavasena vā dassesi.",
  "tika-vin02t9:242_15": "Tayidaṁ imasmimpi teparivaṭṭe aniccadukkhavaseneva dassitaṁ.",
  "tika-vin02t9:242_16": "Vedanādīsupi eseva nayo.",
  "tika-vin02t9:243_0": "22.Tasmātihāti tasmā icceva vuttaṁ.",
  "tika-vin02t9:243_1": "Ti-kāra ha-kārā nipātā, yasmā ime pañcakkhandhā aniccā dukkhā anattā, tasmāti attho.",
  "tika-vin02t9:243_2": "Yaṁ kiñcīti anavasesapariyādānametaṁ.",
  "tika-vin02t9:243_3": "Yanti hi sāmaññena aniyamadassanaṁ, kiñcīti pakārato bhedaṁ āmasitvā aniyamadassanaṁ.",
  "tika-vin02t9:243_4": "Ubhayenapi atītaṁ vā…pe…",
  "tika-vin02t9:243_5": "santike vā appaṁ vā bahuṁ vā yādisaṁ vā tādisaṁ vā napuṁsakaniddesārahaṁ sabbaṁ byāpetvā saṅgaṇhāti, tasmā anavasesapariyādānametaṁ ‘‘yaṁ kiñcī’’ti.",
  "tika-vin02t9:243_6": "Evañca sati aññesupi napuṁsakaniddesārahesu pasaṅgaṁ disvā tattha adhippetatthaṁ adhicca pavattanato atippasaṅgassa niyamanatthaṁ ‘‘rūpa’’nti vuttaṁ.",
  "tika-vin02t9:243_7": "Evaṁ padadvayenapi rūpassa asesapariggaho kato hoti.",
  "tika-vin02t9:243_8": "Athassa atītādivibhāgaṁ ārabhati ‘‘atītānāgatapaccuppanna’’ntiādinā.",
  "tika-vin02t9:243_9": "Tañhi kiñci atītaṁ kiñci anāgatādibhedanti.",
  "tika-vin02t9:243_10": "Esa nayo vedanādīsupi.",
  "tika-vin02t9:244_0": "Tattha rūpaṁ tāva addhāsantatisamayakhaṇavasena catudhā atītaṁ nāma hoti, tathā anāgatapaccuppannaṁ.",
  "tika-vin02t9:244_1": "Tattha addhāvasena tāva ekassa ekasmiṁ bhave paṭisandhito pubbe atītaṁ, cutito uddhamanāgataṁ, ubhinnamantare paccuppannaṁ.",
  "tika-vin02t9:244_2": "Santativasena sabhāgekautusamuṭṭhānaekāhārasamauṭṭhānañca pubbāpariyavasena vattamānampi paccuppannaṁ, tato pubbe visabhāgautuāhārasamuṭṭhānaṁ atītaṁ, pacchā anāgataṁ.",
  "tika-vin02t9:244_3": "Cittajaṁ ekavīthiekajavanaekasamāpattisamuṭṭhānaṁ paccuppannaṁ, tato pubbe atītaṁ, pacchā anāgataṁ.",
  "tika-vin02t9:244_4": "Kammasamuṭṭhānassa pāṭiyekkaṁ santativasena atītādibhedo natthi.",
  "tika-vin02t9:244_5": "Tesaṁyeva pana utuāhāracittasamuṭṭhānānaṁ upatthambhakavasena tassa atītādibhāvo veditabbo.",
  "tika-vin02t9:244_6": "Samayavasena ekamuhuttapubbaṇhasāyanharattidivādīsu samayesu santānavasena pavattamānaṁ taṁtaṁsamayavantaṁ rūpaṁ paccuppannaṁ nāma, tato pubbe atītaṁ, pacchā anāgataṁ.",
  "tika-vin02t9:244_7": "Khaṇavasena uppādādikkhaṇattayapariyāpannaṁ paccuppannaṁ, tato pubbe atītaṁ, pacchā anāgataṁ, idamevettha nippariyāyaṁ, sesā pariyāyakathā.",
  "tika-vin02t9:245_0": "Ajjhattaṁvā bahiddhā vāti cakkhādipañcavidhaṁ rūpaṁ attabhāvaṁ adhikicca pavattattā ajjhattaṁ, sesaṁ tato bāhirattā bahiddhā.",
  "tika-vin02t9:245_1": "Apica niyakajjhattampi idha ajjhattaṁ, parapuggalikampi ca bahiddhāti veditabbaṁ.",
  "tika-vin02t9:245_2": "Oḷārikaṁ vā sukhumaṁ vāti cakkhādīni nava, āpodhātuvajjā tisso dhātuyo cāti dvādasavidhaṁ rūpaṁ ghaṭṭanavasena gahetabbato oḷārikaṁ, sesaṁ tato viparītattā sukhumaṁ.",
  "tika-vin02t9:245_3": "Hīnaṁ vā paṇītaṁ vāti ettha hīnapaṇītabhāvo pariyāyato nippariyāyato ca.",
  "tika-vin02t9:245_4": "Tattha akaniṭṭhānaṁ rūpato sudassīnaṁ rūpaṁ hīnaṁ, tadeva sudassānaṁ rūpato paṇītaṁ.",
  "tika-vin02t9:245_5": "Evaṁ yāva narakasattānaṁ rūpaṁ, tāva pariyāyato hīnapaṇītatā veditabbā.",
  "tika-vin02t9:245_6": "Nippariyāyato pana yaṁ ārammaṇaṁ katvā akusalavipākaviññāṇaṁ uppajjati, taṁ hīnaṁ aniṭṭhabhāvato.",
  "tika-vin02t9:245_7": "Yaṁ pana ārammaṇaṁ katvā kusalavipākaviññāṇaṁ uppajjati, taṁ paṇītaṁ iṭṭhabhāvato.",
  "tika-vin02t9:245_8": "Yathā hi akusalavipāko sayaṁ aniṭṭho aniṭṭhe eva uppajjati, na iṭṭhe, evaṁ kusalavipākopi sayaṁ iṭṭho iṭṭheyeva uppajjati, na aniṭṭhe.",
  "tika-vin02t9:245_9": "Yaṁ dūre santike vāti yaṁ sukhumaṁ, tadeva duppaṭivijjhasabhāvattā dūre, itaraṁ suppaṭivijjhasabhāvattā santike.",
  "tika-vin02t9:245_10": "Apicettha okāsatopi upādāyupādāya dūrasantikatā veditabbā.",
  "tika-vin02t9:245_11": "Taṁ sabbanti taṁ atītādīhi padehi visuṁ niddiṭṭhaṁ sabbaṁ rūpaṁ.",
  "tika-vin02t9:245_12": "Sammappaññāya daṭṭhabbanti sahavipassanāya maggapaññāya daṭṭhabbaṁ.",
  "tika-vin02t9:246_0": "Yākāci vedanātiādīsu pana santativasena ca khaṇavasena ca vedanāya atītānāgatapaccuppannabhāvo veditabbo.",
  "tika-vin02t9:246_1": "Tattha (visuddhi.",
  "tika-vin02t9:246_2": "2.497 ādayo) santativasena ekavīthiekajavanaekasamāpattipariyāpannā ekavidhavisayasamāyogappavattā ca divasampi buddharūpaṁ passantassa dhammaṁ suṇantassa pavattasaddhādisahitavedanā paccuppannā, tato pubbe atītā, pacchā anāgatā.",
  "tika-vin02t9:246_3": "Khaṇavasena khaṇattayapariyāpannā paccuppannā, tato pubbe atītā, pacchā anāgatā.",
  "tika-vin02t9:246_4": "Ajjhattabahiddhābhedo niyakajjhattavasena veditabbo.",
  "tika-vin02t9:246_5": "Oḷārikasukhumabhedo ‘‘akusalā vedanā oḷārikā, kusalābyākatā vedanā sukhumā’’tiādinā nayena vibhaṅge (vibha.",
  "tika-vin02t9:246_6": "11) vuttena jātisabhāvapuggalalokiyalokuttaravasena veditabbo.",
  "tika-vin02t9:246_7": "Jātivasena tāva akusalavedanā sāvajjakiriyahetuto kilesasantāpasabhāvato ca avūpasantavuttīti kusalavedanāya oḷārikā, sabyāpārato saussāhato savipākato kilesasantāpasabhāvato sāvajjato ca vipākābyākatāya oḷārikā, savipākato kilesasantāpasabhāvato sabyāpajjato sāvajjato ca kiriyābyākatāya oḷārikā, kusalābyākatā pana vuttavipariyāyato akusalāya sukhumā.",
  "tika-vin02t9:246_8": "Dvepi kusalākusalavedanā sabyāpārato saussāhato savipākato ca yathāyogaṁ duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā.",
  "tika-vin02t9:246_9": "Evaṁ tāva jātivasena oḷārikasukhumatā veditabbā.",
  "tika-vin02t9:247_0": "Sabhāvavasena pana dukkhavedanā nirassādato savipphārato ubbejanīyato abhibhavanato ca itarāhi dvīhi oḷārikā, itarā pana dve sātato santato paṇītato manāpato majjhattato ca yathāyogaṁ dukkhāya sukhumā.",
  "tika-vin02t9:247_1": "Ubho pana sukhadukkhā savipphārato khobhakaraṇato pākaṭato ca adukkhamasukhāya oḷārikā, sā vuttavipariyāyena tadubhayato sukhumā.",
  "tika-vin02t9:247_2": "Evaṁ sabhāvavasena oḷārikasukhumatā veditabbā.",
  "tika-vin02t9:247_3": "Puggalavasena pana asamāpannassa vedanā nānārammaṇavikkhittabhāvato samāpannassa vedanāya oḷārikā, vipariyāyena itarā sukhumā.",
  "tika-vin02t9:247_4": "Evaṁ puggalavasena oḷārikasukhumatā veditabbā.",
  "tika-vin02t9:247_5": "Lokiyalokuttaravasena pana sāsavā vedanā lokiyā.",
  "tika-vin02t9:247_6": "Sā āsavuppattihetuto oghaniyato yoganiyato ganthaniyato nīvaraṇiyato upādāniyato saṁkilesikato puthujjanasādhāraṇato ca anāsavāya oḷārikā, sā vipariyāyena sāsavāya sukhumā.",
  "tika-vin02t9:247_7": "Evaṁ lokiyalokuttaravasena oḷārikasukhumatā veditabbā.",
  "tika-vin02t9:248_0": "Tattha jātiādivasena sambhedo pariharitabbo.",
  "tika-vin02t9:248_1": "Akusalavipākakāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti.",
  "tika-vin02t9:248_2": "Vuttañhetaṁ ‘‘abyākatā vedanā sukhumā, dukkhā vedanā oḷārikā.",
  "tika-vin02t9:248_3": "Asamāpannassa vedanā oḷārikā, sāsavā vedanā oḷārikā’’ti (vibha. 11).",
  "tika-vin02t9:248_4": "Yathā ca dukkhavedanā, evaṁ sukhādayopi jātivasena oḷārikā, sabhāvādivasena sukhumā honti.",
  "tika-vin02t9:248_5": "Tasmā yathā jātiādivasena sambhedo na hoti, tathā vedanānaṁ oḷārikasukhumatā veditabbā.",
  "tika-vin02t9:248_6": "Seyyathidaṁ –",
  "tika-vin02t9:248_7": "abyākatā jātivasena kusalākusalāhi sukhumā.",
  "tika-vin02t9:248_8": "Na tattha ‘‘katamā abyākatā, kiṁ dukkhā, kiṁ sukhā, kiṁ samāpannassa, kiṁ asamāpannassa, kiṁ sāsavā, kiṁ anāsavā’’ti evaṁ sabhāvādibhedo parāmasitabbo.",
  "tika-vin02t9:248_9": "Esa nayo sabbattha.",
  "tika-vin02t9:249_0": "Apica ‘‘taṁ taṁ vā pana vedanaṁ upādāyupādāya vedanā oḷārikā sukhumā daṭṭhabbā’’ti vacanato akusalādīsupi lobhasahagatāya dosasahagatavedanā aggi viya attano nissayadahanato oḷārikā, lobhasahagatā sukhumā.",
  "tika-vin02t9:249_1": "Dosasahagatāpi niyatā oḷārikā, aniyatā sukhumā.",
  "tika-vin02t9:249_2": "Niyatāpi kappaṭṭhitikā oḷārikā, itarā sukhumā.",
  "tika-vin02t9:249_3": "Kappaṭṭhitikāsupi asaṅkhārikā oḷārikā, itarā sukhumā.",
  "tika-vin02t9:249_4": "Lobhasahagatā pana diṭṭhisampayuttā oḷārikā, itarā sukhumā.",
  "tika-vin02t9:249_5": "Sāpi niyatā kappaṭṭhitikā asaṅkhārikā oḷārikā, itarā sukhumā, avisesena akusalā bahuvipākā oḷārikā, appavipākā sukhumā.",
  "tika-vin02t9:249_6": "Kusalā pana appavipākā oḷārikā, bahuvipākā sukhumā.",
  "tika-vin02t9:250_0": "Apica kāmāvacarakusalā oḷārikā, rūpāvacarā sukhumā, tato arūpāvacarā, tato lokuttarā.",
  "tika-vin02t9:250_1": "Kāmāvacarā ca dānamayā oḷārikā, sīlamayā sukhumā, tato bhāvanāmayā.",
  "tika-vin02t9:250_2": "Bhāvanāmayāpi duhetukā oḷārikā , tihetukā sukhumā.",
  "tika-vin02t9:250_3": "Tihetukāpi sasaṅkhārikā oḷārikā, asaṅkhārikā sukhumā.",
  "tika-vin02t9:250_4": "Rūpāvacarā paṭhamajjhānikā oḷārikā…pe…",
  "tika-vin02t9:250_5": "pañcamajjhānikā sukhumāva.",
  "tika-vin02t9:250_6": "Arūpāvacarā ākāsānañcāyatanasampayuttā oḷārikā…pe…",
  "tika-vin02t9:250_7": "nevasaññānāsaññāyatanasampayuttā sukhumāva.",
  "tika-vin02t9:250_8": "Lokuttarā ca sotāpattimaggasampayuttā oḷārikā…pe…",
  "tika-vin02t9:250_9": "arahattamaggasampayuttā sukhumāva.",
  "tika-vin02t9:250_10": "Esa nayo taṁtaṁbhūmivipākakiriyavedanāsu dukkhādiasamāpannādisāsavādivasena vuttavedanāsu ca.",
  "tika-vin02t9:251_0": "Okāsavasena cāpi niraye dukkhā oḷārikā, tiracchānayoniyaṁ sukhumā…pe…",
  "tika-vin02t9:251_1": "paranimmitavasavattī sukhumāva.",
  "tika-vin02t9:251_2": "Yathā ca dukkhā, evaṁ sukhāpi sabbattha yathānurūpaṁ yojetabbā.",
  "tika-vin02t9:251_3": "Vatthuvasena cāpi hīnavatthukā yā kāci vedanā oḷārikā, paṇītavatthukā sukhumā.",
  "tika-vin02t9:251_4": "Hīnappaṇītabhede yā oḷārikā, sā hīnā.",
  "tika-vin02t9:251_5": "Yā ca sukhumā, sā paṇītāti veditabbā.",
  "tika-vin02t9:251_6": "Dūrapadaṁ pana akusalā vedanā kusalābyākatāhi vedanāhi dūre, santikapadaṁ akusalā vedanā akusalāya vedanāya santiketiādinā nayena vibhattaṁ.",
  "tika-vin02t9:251_7": "Tasmā akusalā vedanā visabhāgato asaṁsaṭṭhato asarikkhato ca kusalābyākatāhi dūre, tathā kusalābyākatā akusalāya.",
  "tika-vin02t9:251_8": "Esa nayo sabbavāresu.",
  "tika-vin02t9:251_9": "Akusalā pana vedanā sabhāgato ca saṁsaṭṭhato ca sarikkhato ca akusalāya santiketi.",
  "tika-vin02t9:251_10": "Taṁtaṁvedanāsampayuttānaṁ pana saññādīnampi evameva veditabbaṁ.",
  "tika-vin02t9:252_0": "23.Sutavāti āgamādhigamasaṅkhātena bāhusaccena samannāgatattā sutavā.",
  "tika-vin02t9:252_1": "Nibbindatīti ukkaṇṭhati.",
  "tika-vin02t9:252_2": "Ettha ca nibbidāti vuṭṭhānagāminīvipassanā adhippetā.",
  "tika-vin02t9:252_3": "Nibbindaṁ virajjatīti ettha virāgavasena cattāro maggā kathitā.",
  "tika-vin02t9:252_4": "Virāgā vimuccatīti virāgena maggeneva hetubhūtena paṭippassaddhivimuttivasena vimuccati.",
  "tika-vin02t9:252_5": "Iminā cattāri sāmaññaphalāni kathitāni.",
  "tika-vin02t9:252_6": "Vimuttasmiṁ vimuttamiti ñāṇaṁ hotīti iminā pana paccavekkhaṇañāṇaṁ kathitaṁ.",
  "tika-vin02t9:252_7": "Khīṇā jātītiādīhi tassa bhūmi.",
  "tika-vin02t9:252_8": "Tena hi ñāṇena ariyasāvako paccavekkhanto ‘‘khīṇā jātī’’tiādīni pajānāti.",
  "tika-vin02t9:252_9": "Katamā panassa jāti khīṇā, kathañca naṁ pajānātīti?",
  "tika-vin02t9:252_10": "Na tāvassa atītā jāti khīṇā pubbeva khīṇattā, na anāgatā anāgate vāyāmābhāvato, na paccuppannā.",
  "tika-vin02t9:252_11": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṁ āpajjanena khīṇā, taṁ so maggabhāvanāya pahīnakilese paccavekkhitvā kilesābhāve vijjamānampi kammaṁ āyatiṁ appaṭisandhikaṁ hotīti jānanto pajānāti.",
  "tika-vin02t9:253_0": "Vusitanti vutthaṁ parivutthaṁ, kataṁ caritaṁ niṭṭhitanti attho.",
  "tika-vin02t9:253_1": "Brahmacariyanti maggabrahmacariyaṁ.",
  "tika-vin02t9:253_2": "Puthujjanakalyāṇakena hi saddhiṁ satta sekkhā maggabrahmacariyaṁ vasanti nāma, khīṇāsavo vutthavāso, tasmā ariyasāvako attano brahmacariyavāsaṁ paccavekkhanto ‘‘vusitaṁ brahmacariya’’nti pajānāti.",
  "tika-vin02t9:253_3": "Kataṁ karaṇīyanti catūsu saccesu catūhi maggehi pariññāpahānasacchikiriyābhāvanāvasena soḷasavidhampi kiccaṁ niṭṭhāpitanti attho.",
  "tika-vin02t9:253_4": "Puthujjanakalyāṇakādayo hi taṁ kiccaṁ karonti, khīṇāsavo katakaraṇīyo.",
  "tika-vin02t9:253_5": "Tasmā ariyasāvako attano karaṇīyaṁ paccavekkhanto ‘‘kataṁ karaṇīya’’nti pajānāti.",
  "tika-vin02t9:253_6": "Nāparaṁ itthattāyāti idāni puna itthabhāvāya evaṁsoḷasakiccabhāvāya, kilesakkhayāya vā maggabhāvanākiccaṁ me natthīti pajānāti.",
  "tika-vin02t9:253_7": "Atha vā itthattāyāti itthabhāvā imasmā evaṁpakārā idāni vattamānakkhandhasantānā aparaṁ khandhasantānaṁ mayhaṁ natthi, ime pana pañcakkhandhā pariññātā tiṭṭhanti chinnamūlakā rukkhā viya.",
  "tika-vin02t9:253_8": "Te carimakaviññāṇanirodhena anupādāno viya jātavedo nibbāyissantīti pajānāti.",
  "tika-vin02t9:254_0": "24.Attamanā te bhikkhū bhagavato bhāsitaṁ abhinandunti te bhikkhū sakamanā tuṭṭhamanā, pītisomanassehi vā samattamanā hutvā karavīkarutamañjunā kaṇṇasukhena paṇḍitajanahadayānaṁ amatābhisekasadisena brahmassarena bhāsato bhagavato vacanaṁ sukathitaṁ sulapitaṁ ‘‘evametaṁ bhagavā, evametaṁ sugatā’’ti matthakena sampaṭicchantā anumodiṁsu ceva sampaṭicchiṁsu cāti attho.",
  "tika-vin02t9:254_1": "Ayañhi abhinanda-saddo ‘‘abhinandati abhivadatī’’tiādīsu (saṁ. ni. 3.5;",
  "tika-vin02t9:254_2": "4.114, 118) taṇhāyapi āgato.",
  "tika-vin02t9:254_3": "‘‘Annamevābhinandanti, ubhaye devamānusā’’tiādīsu (saṁ. ni.",
  "tika-vin02t9:254_4": "1.43) upagamanepi.",
  "tika-vin02t9:255_0": "‘‘Cirappavāsiṁ purisaṁ, dūrato sotthimāgataṁ;",
  "tika-vin02t9:256_0": "Ñātimittā suhajjā ca, abhinandanti āgata’’nti. (dha. pa. 219; vi. va. 861) –",
  "tika-vin02t9:257_0": "Ādīsu sampaṭicchanepi.",
  "tika-vin02t9:257_1": "‘‘Abhinanditvā anumoditvā’’tiādīsu (ma. ni.",
  "tika-vin02t9:257_2": "1.205) anumodanepi.",
  "tika-vin02t9:257_3": "Svāyamidha anumodanasampaṭicchanesu yujjati.",
  "tika-vin02t9:257_4": "Tena vuttaṁ ‘‘anumodiṁsu ceva sampaṭicchiṁsu cā’’ti.",
  "tika-vin02t9:257_5": "Anupādāya āsavehi cittāni vimucciṁsūti anuppādanirodhena nirujjhamānehi āsavehi anupādāya aggahetvā kañci dhammaṁ ‘‘ahaṁ mamā’’ti anādiyitvāva cittāni vimucciṁsu.",
  "tika-vin02t9:257_6": "Cha arahantoti bhagavatā saddhiṁ cha janā arahanto.",
  "tika-vin02t9:257_7": "Aññesaṁ pana devabrahmānampi arahattappattisambhavato idaṁ manussaarahanteyeva sandhāya vuttanti āha ‘‘cha manussā arahanto hontī’’ti.",
  "tika-vin02t9:258_0": "Anattalakkhaṇasuttavaṇṇanā niṭṭhitā.",
  "tika-vin02t9:259_0": "Pañcavaggiyakathā niṭṭhitā.",
  "tika-vin02t9:260_0": "Yasassa pabbajjākathāvaṇṇanā",
  "tika-vin02t9:261_0": "25.",
  "tika-vin02t9:261_1": "Idāni yasassa pabbajjaṁ dassetuṁ ‘‘tena kho pana samayenā’’tiādi āraddhaṁ.",
  "tika-vin02t9:261_2": "Tatrāyaṁ anuttānapadavaṇṇanā –",
  "tika-vin02t9:261_3": "hemantikotiādīsu (dī. ni. aṭṭha. 2.42; a. ni. aṭṭha.",
  "tika-vin02t9:261_4": "2.3.39) yattha sukhaṁ hoti hemantakāle vasituṁ, ayaṁ hemantiko.",
  "tika-vin02t9:261_5": "Itaresupi eseva nayo.",
  "tika-vin02t9:261_6": "Ayaṁ panettha vacanattho –",
  "tika-vin02t9:261_7": "hemante vāso hemantaṁ uttarapadalopena, hemantaṁ arahatīti hemantiko.",
  "tika-vin02t9:261_8": "Itaresupi eseva nayo.",
  "tika-vin02t9:261_9": "Tattha vassiko pāsādo nātiucco hoti nātinīco, dvāravātapānānipissa nātibahūni nātitanūni, bhūmattharaṇapaccattharaṇakhajjabhojjānipettha missakāneva vaṭṭanti.",
  "tika-vin02t9:261_10": "Hemantike thambhāpi bhittiyopi nīcā honti, dvāravātapānāni tanukāni sukhumachiddāni, uṇhappavesanatthāya bhittiniyyūhāni hariyanti, bhūmattharaṇapaccattharaṇanivāsanapārupanāni panettha uṇhavikiriyāni kambalādīni vaṭṭanti, khajjabhojjaṁ siniddhaṁ kaṭukasannissitañca.",
  "tika-vin02t9:261_11": "Gimhike thambhāpi bhittiyopi uccā honti, dvāravātapānāni panettha bahūni vipulajātāni honti, bhūmattharaṇāni sītavikiriyāni dukūlamayāni vaṭṭanti, khajjabhojjāni madhurarasasītavikiriyāni, vātapānasamīpesu cettha navā cāṭiyo ṭhapetvā udakassa pūretvā nīluppalādīhi sañchādenti, tesu tesu padesesu udakayantāni karonti, yehi deve vassante viya udakadhārā nikkhamanti.",
  "tika-vin02t9:262_0": "Nippurisehīti purisavirahitehi.",
  "tika-vin02t9:262_1": "Na kevalañcettha tūriyāneva nippurisāni, sabbaṭṭhānānipi nippurisāneva.",
  "tika-vin02t9:262_2": "Dovārikāpi itthiyova, nahāpanādiparikammakarāpi itthiyova.",
  "tika-vin02t9:262_3": "Pitā kira ‘‘tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati, sā me puttassa mā ahosī’’ti sabbakiccesu itthiyova ṭhapāpesi.",
  "tika-vin02t9:262_4": "Pañcahi kāmaguṇehīti rūpasaddādīhi pañcahi kāmakoṭṭhāsehi.",
  "tika-vin02t9:262_5": "Samappitassāti sammā appitassa, upetassāti attho.",
  "tika-vin02t9:262_6": "Samaṅgībhūtassāti tasseva vevacanaṁ.",
  "tika-vin02t9:262_7": "Paricārayamānassāti parito cārayamānassa, tasmiṁ tasmiṁ kāmaguṇe indriyāni cārayamānassāti attho.",
  "tika-vin02t9:262_8": "Āḷambaranti paṇavaṁ.",
  "tika-vin02t9:262_9": "Vikesikanti muttakesaṁ, vippakiṇṇakesanti attho.",
  "tika-vin02t9:262_10": "Vikkheḷikanti vissandamānalālaṁ.",
  "tika-vin02t9:262_11": "Vippalapantiyoti viruddhaṁ palapantiyo vā rudantiyo vā.",
  "tika-vin02t9:262_12": "Susānaṁ maññeti āmakasusānaṁ viya addasa sakaṁ parijananti sambandho.",
  "tika-vin02t9:262_13": "Udānaṁ udānesīti saṁvegavasena udānaṁ udānesi, saṁvegavasappavattaṁ vācaṁ nicchāresīti attho.",
  "tika-vin02t9:263_0": "26.Idaṁ kho yasāti bhagavā nibbānaṁ sandhāyāha.",
  "tika-vin02t9:263_1": "Tañhi taṇhādīhi kilesehi anupaddutaṁ anupassaṭṭhañca.",
  "tika-vin02t9:263_2": "Anupubbiṁ kathanti (dī. ni. aṭṭha. 2.75; ma. ni. aṭṭha.",
  "tika-vin02t9:263_3": "2.69) dānānantaraṁ sīlaṁ, sīlānantaraṁ saggaṁ, saggānantaraṁ magganti evamanupaṭipāṭikathaṁ.",
  "tika-vin02t9:263_4": "Tattha dānakathā nāma ‘‘idaṁ dānaṁ nāma sukhānaṁ nidānaṁ, sampattīnaṁ mūlaṁ, bhogānaṁ patiṭṭhā, visamagatassa tāṇaṁ leṇaṁ gati parāyaṇaṁ, idhalokaparalokesu dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi.",
  "tika-vin02t9:263_5": "Idañhi avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavīsadisaṁ, ārammaṇaṭṭhena ālambanarajjusadisaṁ, idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṁ, maccheramalādīhi anupalittaṭṭhena padumaṁ, tesaṁ nidahanaṭṭhena aggi, durāsadaṭṭhena āsīviso, asantāsanaṭṭhena sīho, balavantaṭṭhena hatthī, abhimaṅgalasammataṭṭhena setausabho, khemantabhūmisampāpanaṭṭhena valāhako assarājā.",
  "tika-vin02t9:263_6": "Dānaṁ nāmetaṁ mayā gatamaggo, mayheveso vaṁso, mayā dasa pāramiyo pūrentena velāmamahāyaññā mahāgovindamahāyaññā mahāsudassanamahāyaññā vessantaramahāyaññāti aneke mahāyaññā pavattitā, sasabhūtena jalite aggikkhandhe attānaṁ niyyātentena sampattayācakānaṁ cittaṁ gahitaṁ.",
  "tika-vin02t9:263_7": "Dānañhi loke sakkasampattiṁ deti, mārasampattiṁ brahmasampattiṁ cakkavattisampattiṁ sāvakapāramiñāṇaṁ paccekabodhiñāṇaṁ abhisambodhiñāṇaṁ detī’’ti evamādinā dānaguṇappaṭisaṁyuttakathā.",
  "tika-vin02t9:264_0": "Yasmā pana dānaṁ dadanto sīlaṁ samādātuṁ sakkoti, tasmā tadanantaraṁ sīlakathaṁ kathesi.",
  "tika-vin02t9:264_1": "Dānañhi nāma dakkhiṇeyyesu hitajjhāsayena pūjanajjhāsayena vā attano santakassa paresaṁ pariccajanaṁ, tasmā dāyako sattesu ekantahitajjhāsayo purisapuggalo, paresaṁ vā santakaṁ haratīti aṭṭhānametaṁ.",
  "tika-vin02t9:264_2": "Tasmā dānaṁ dadanto sīlaṁ samādātuṁ sakkotīti dānānantaraṁ sīlaṁ vuttaṁ.",
  "tika-vin02t9:264_3": "Apica dānakathā tāva pacurajanesupi pavattiyā sabbasādhāraṇattā sukarattā sīle patiṭṭhānassa upāyabhāvato ca ādito kathitā.",
  "tika-vin02t9:264_4": "Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti.",
  "tika-vin02t9:264_5": "Sīlena dāyakapaṭiggāhakavisuddhito parānuggahaṁ vatvā parapīḷānivattivacanato kiriyadhammaṁ vatvā akiriyadhammavacanato bhogayasasampattihetuṁ vatvā bhavasampattihetuvacanato ca dānakathānantaraṁ sīlakathā kathitā.",
  "tika-vin02t9:265_0": "Sīlakathā nāma ‘‘sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ.",
  "tika-vin02t9:265_1": "Sīlaṁ nāmetaṁ mama vaṁso, ahaṁ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle chaddantahatthirājakāleti anantesu attabhāvesu sīlaṁ paripūresiṁ.",
  "tika-vin02t9:265_2": "Idhalokaparalokasampattīnañhi sīlasadiso avassayo sīlasadisā patiṭṭhā ārammaṇaṁ tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro natthi, sīlapupphasadisaṁ pupphaṁ natthi, sīlagandhasadiso gandho natthi.",
  "tika-vin02t9:265_3": "Sīlālaṅkārena hi alaṅkataṁ sīlakusumapiḷandhanaṁ sīlagandhānulittaṁ sadevakopi loko olokento tittiṁ na gacchatī’’ti evamādisīlaguṇappaṭisaṁyuttakathā.",
  "tika-vin02t9:266_0": "Idaṁ pana sīlaṁ nissāya ayaṁ saggo labbhatīti dassanatthaṁ sīlānantaraṁ saggakathaṁ kathesi.",
  "tika-vin02t9:266_1": "Saggakathā nāma ‘‘ayaṁ saggo nāma iṭṭho kanto manāpo , niccamettha kīḷā, niccaṁ sampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ paṭilabhanti, tāvatiṁsā tisso ca vassakoṭiyo saṭṭhi ca vassasatasahassānī’’ti evamādisaggaguṇapaṭisaṁyuttakathā.",
  "tika-vin02t9:266_2": "Saggasampattiṁ kathayantānañhi buddhānaṁ mukhaṁ nappahoti.",
  "tika-vin02t9:266_3": "Vuttampi cetaṁ ‘‘anekapariyāyena kho ahaṁ, bhikkhave, saggakathaṁ katheyya’’ntiādi.",
  "tika-vin02t9:267_0": "Evaṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya ayampi saggo anicco addhuvo, na ettha chandarāgo kātabboti dassanatthaṁ ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.177; pāci.",
  "tika-vin02t9:267_1": "417) nayena kāmānaṁ ādīnavaṁ okāraṁ saṁkilesaṁ kathesi.",
  "tika-vin02t9:267_2": "Tattha ādīnavoti doso, aniccatādinā appassādatādinā ca dūsitabhāvoti attho.",
  "tika-vin02t9:267_3": "Atha vā ādīnaṁ vāti pavattatīti ādīnavo, paramakapaṇatā.",
  "tika-vin02t9:267_4": "Tathā ca kāmā yathābhūtaṁ paccavekkhantānaṁ paccupatiṭṭhanti.",
  "tika-vin02t9:267_5": "Okāroti lāmakabhāvo nihīnabhāvo aseṭṭhehi sevitabbatā seṭṭhehi na sevitabbatā ca.",
  "tika-vin02t9:267_6": "Saṁkilesoti tehi sattānaṁ saṁkilissanaṁ, vibādhetabbatā upatāpetabbatāti attho.",
  "tika-vin02t9:268_0": "Evaṁ kāmādīnavena tajjetvā nekkhamme ānisaṁsaṁ pakāsesi.",
  "tika-vin02t9:268_1": "Yattakā ca kāmesu ādīnavā, paṭipakkhato tattakāva nekkhamme ānisaṁsā.",
  "tika-vin02t9:268_2": "Apica ‘‘nekkhammaṁ nāmetaṁ asambādhaṁ asaṁkiliṭṭhaṁ, nikkhantaṁ kāmehi, nikkhantaṁ kāmasaññāya, nikkhantaṁ kāmavitakkehi, nikkhantaṁ kāmapariḷāhehi, nikkhantaṁ byāpārato’’tiādinā nayena nekkhamme ānisaṁsaṁ pakāsesi, pabbajjāya jhānādīsu ca guṇe vibhāvesi vaṇṇesi.",
  "tika-vin02t9:268_3": "Ettha ca saggaṁ kathetvā svāyaṁ saggo rāgādīhi upakkiliṭṭho, sabbathāpi anupakkiliṭṭho ariyamaggoti dassanatthaṁ saggānantaraṁ maggo kathetabbo.",
  "tika-vin02t9:268_4": "Maggañca kathentena tadadhigamupāyasandassanatthaṁ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo, hīnā gammā pothujjanikā anariyā anatthasañhitāti tesaṁ okāro lāmakabhāvo, sabbepi bhavā kilesānaṁ vatthubhūtāti tattha saṁkileso, sabbasaṁkilesavippamuttaṁ nibbānanti nekkhamme ānisaṁso ca kathetabboti kāmesu ādīnavo okāro saṁkileso nekkhamme ca ānisaṁso pakāsitoti daṭṭhabbaṁ.",
  "tika-vin02t9:269_0": "Kallacittanti kammaniyacittaṁ, heṭṭhā pavattitadesanāya assaddhiyādīnaṁ cittadosānaṁ vigatattā uparidesanāya bhājanabhāvūpagamanena kammakkhamacittanti attho.",
  "tika-vin02t9:269_1": "Assaddhiyādayo vā yasmā cittassa rogabhūtā tadā tassa vigatā, tasmā kallacittaṁ arogacittanti attho.",
  "tika-vin02t9:269_2": "Diṭṭhimānādikilesavigamena muducittaṁ, kāmacchandādivigamena vinīvaraṇacittaṁ, sammāpaṭipattiyaṁ uḷārapītipāmojjayogena udaggacittaṁ.",
  "tika-vin02t9:269_3": "Tattha saddhāsampattiyā pasannacittaṁ yadā bhagavā aññāsīti sambandho.",
  "tika-vin02t9:269_4": "Atha vā kallacittanti kāmacchandavigamena arogacittaṁ.",
  "tika-vin02t9:269_5": "Muducittanti byāpādavigamena mettāvasena akaṭhinacittaṁ.",
  "tika-vin02t9:269_6": "Vinīvaraṇacittanti uddhaccakukkuccavigamena vikkhepassa vigatattā tena apihitacittaṁ.",
  "tika-vin02t9:269_7": "Udaggacittanti thinamiddhavigamena sampaggahavasena alīnacittaṁ.",
  "tika-vin02t9:269_8": "Pasannacittanti vicikicchāvigamena sammāpaṭipattiyaṁ adhimuttacittanti evampettha attho veditabbo.",
  "tika-vin02t9:269_9": "Sāmukkaṁsikāti sāmaṁ ukkaṁsikā, attanāyeva uddharitvā gahitā, sayambhūñāṇena diṭṭhā asādhāraṇā aññesanti attho.",
  "tika-vin02t9:269_10": "Kā ca pana sāti?",
  "tika-vin02t9:269_11": "Ariyasaccadesanā.",
  "tika-vin02t9:269_12": "Tenevāha ‘‘dukkhaṁ samudayaṁ nirodhaṁ magga’’nti.",
  "tika-vin02t9:270_0": "Seyyathāpītiādinā upamāvasena tassa kilesappahānaṁ ariyamagguppādañca dasseti.",
  "tika-vin02t9:270_1": "Apagatakāḷakanti vigatakāḷakaṁ.",
  "tika-vin02t9:270_2": "Sammadevāti suṭṭhu eva.",
  "tika-vin02t9:270_3": "Rajananti nīlapītādiraṅgajātaṁ.",
  "tika-vin02t9:270_4": "Paṭiggaṇheyyāti gaṇheyya, pabhassaraṁ bhaveyya.",
  "tika-vin02t9:270_5": "Tasmiṁyeva āsaneti tassaṁyeva nisajjāyaṁ.",
  "tika-vin02t9:270_6": "Etenassa lahuvipassakatā tikkhapaññatā sukhapaṭipadakhippābhiññatā ca dassitā hoti.",
  "tika-vin02t9:270_7": "Virajantiādi vuttanayameva.",
  "tika-vin02t9:270_8": "Tatridaṁ upamāsaṁsandanaṁ –",
  "tika-vin02t9:270_9": "vatthaṁ viya cittaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo, dhovanasilā viya anupubbikathā, udakaṁ viya saddhā, udakena temetvā temetvā ūsagomayachārikakhārakehi kāḷakapadese sammadditvā vatthassa dhovanapayogo viya saddhāsinehena temetvā temetvā satisamādhipaññāhi dose sithile katvā sīlasutādividhinā cittassa sodhane vīriyārambho, tena payogena vatthe kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-vin02t9:271_0": "27.Assadūteti āruḷhaasse dūte.",
  "tika-vin02t9:271_1": "Iddhābhisaṅkhāranti iddhikiriyaṁ.",
  "tika-vin02t9:271_2": "Abhisaṅkharesīti abhisaṅkhari, akāsīti attho.",
  "tika-vin02t9:271_3": "Kimatthanti ce?",
  "tika-vin02t9:271_4": "Ubhinnaṁ paṭilabhitabbavisesantarāyanisedhanatthaṁ.",
  "tika-vin02t9:271_5": "Yadi hi so puttaṁ passeyya, puttassapi arahattappatti seṭṭhissapi dhammacakkhupaṭilābho na siyā.",
  "tika-vin02t9:271_6": "Adiṭṭhasaccopi hi ‘‘dehi te mātuyā jīvita’’nti yācanto kathañhi nāma vikkhepaṁ paṭibāhitvā bhagavato dhammadesanānusārena ñāṇaṁ pesetvā dhammacakkhuṁ paṭilabheyya, yaso ca evaṁ tena yāciyamāno kathaṁ taṁ vikkhepaṁ paṭibāhitvā arahatte patiṭṭhaheyya.",
  "tika-vin02t9:272_0": "Etadavocāti bhagavato dhammadesanaṁ abbhanumodamāno etaṁ ‘‘abhikkantaṁ bhante’’tiādivacanaṁ avoca.",
  "tika-vin02t9:272_1": "Abhikkanta-saddo cāyamidha abbhanumodane, tasmā sādhu sādhu bhanteti vuttaṁ hoti.",
  "tika-vin02t9:273_0": "‘‘Bhaye kodhe pasaṁsāyaṁ, turite kotūhalacchare;",
  "tika-vin02t9:274_0": "Hāse soke pasāde ca, kare āmeḍitaṁ budho’’ti. –",
  "tika-vin02t9:275_0": "Imināva lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "tika-vin02t9:275_1": "Seyyathāpītiādinā catūhi upamāhi bhagavato desanaṁ thometi.",
  "tika-vin02t9:275_2": "Tattha nikkujjitanti adhomukhaṭhapitaṁ, heṭṭhāmukhajātaṁ vā.",
  "tika-vin02t9:275_3": "Ukkujjeyyāti uparimukhaṁ kareyya.",
  "tika-vin02t9:275_4": "Paṭicchannanti tiṇapaṇṇādichāditaṁ.",
  "tika-vin02t9:275_5": "Vivareyyāti ugghāṭeyya.",
  "tika-vin02t9:275_6": "Mūḷhassāti disāmūḷhassa.",
  "tika-vin02t9:275_7": "Maggaṁ ācikkheyyāti hatthe gahetvā ‘‘esa maggo’’ti vadeyya.",
  "tika-vin02t9:275_8": "Andhakāreti kāḷapakkhacātuddasī aḍḍharatti ghanavanasaṇḍameghapaṭalehi caturaṅgatame.",
  "tika-vin02t9:276_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto ‘‘esāha’’ntiādimāha.",
  "tika-vin02t9:276_1": "Tattha esāhanti eso ahaṁ.",
  "tika-vin02t9:276_2": "Upāsakaṁ maṁ bhagavā dhāretūti maṁ bhagavā ‘‘upāsako aya’’nti evaṁ dhāretu, jānātūti attho.",
  "tika-vin02t9:276_3": "Ajjataggeti etthāyaṁ agga-saddo ādiatthe, tasmā ajjataggeti ajjataṁ ādiṁ katvāti evamattho veditabbo.",
  "tika-vin02t9:276_4": "Ajjatanti ajjabhāvaṁ.",
  "tika-vin02t9:276_5": "‘‘Ajjadagge’’ti vā pāṭho, da-kāro padasandhikaro, ajja aggaṁ katvāti attho.",
  "tika-vin02t9:276_6": "Pāṇupetanti pāṇehi upetaṁ.",
  "tika-vin02t9:276_7": "Yāva me jīvitaṁ pavattati, tāva upetaṁ, anaññasatthukaṁ tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhagavā dhāretu jānātu.",
  "tika-vin02t9:276_8": "Ahañhi sacepi me tikhiṇena asinā sīsaṁ chindeyya, neva buddhaṁ ‘‘na buddho’’ti vā, dhammaṁ ‘‘na dhammo’’ti vā, saṅghaṁ ‘‘na saṅgho’’ti vā vadeyyanti evaṁ attasanniyyātanena saraṇaṁ agamāsi.",
  "tika-vin02t9:276_9": "Evaṁ ‘‘abhikkanta’’ntiādīnaṁ anuttānapadattho veditabbo, vitthāro pana heṭṭhā verañjakaṇḍavaṇṇanāyaṁ āgatoyevāti idha na dassito.",
  "tika-vin02t9:277_0": "28.Bhūmiṁ paccavekkhantassāti attanā diṭṭhamatthaṁ paccavekkhantassa.",
  "tika-vin02t9:277_1": "Iddhābhisaṅkhāraṁ paṭippassambhesīti yathā taṁ seṭṭhi gahapati tattha nisinnova yasaṁ kulaputtaṁ passati, tathā adhiṭṭhāsīti attho.",
  "tika-vin02t9:277_2": "Adhivāsetūti sampaṭicchatu.",
  "tika-vin02t9:277_3": "Ajjatanāyāti yaṁ me tumhesu sakkāraṁ karoto ajja bhavissati puññañca pītipāmojjañca, tadatthāya.",
  "tika-vin02t9:277_4": "Adhivāsesi bhagavā tuṇhībhāvenāti bhagavā kāyaṅgaṁ vā vācaṅgaṁ vā acopetvā abbhantareyeva khantiṁ karonto tuṇhībhāvena adhivāsesi, seṭṭhissa anuggahatthaṁ manasāva sampaṭicchīti vuttaṁ hoti.",
  "tika-vin02t9:277_5": "‘‘Ehi bhikkhū’’ti bhagavā avocāti tassa kira iddhimayapattacīvarassa upanissayaṁ olokento anekāsu jātīsu cīvarādiaṭṭhaparikkhāradānaṁ disvā ‘‘ehi bhikkhū’’ti avoca.",
  "tika-vin02t9:277_6": "So tāvadeva bhaṇḍu kāsāvavasano aṭṭhahi bhikkhuparikkhārehi sarīre paṭimukkeheva vassasaṭṭhikatthero viya bhagavantaṁ namassamānova nisīdi.",
  "tika-vin02t9:277_7": "Yo hi cīvarādike aṭṭha parikkhāre pattacīvarameva vā sotāpannādiariyassa puthujjanasseva vā sīlasampannassa datvā ‘‘idaṁ parikkhāradānaṁ anāgate ehibhikkhubhāvāya paccayo hotū’’ti patthanaṁ paṭṭhapeti, tassa taṁ sati adhikārasampattiyaṁ buddhānaṁ sammukhībhāve iddhimayaparikkhāralābhāya saṁvattatīti veditabbaṁ.",
  "tika-vin02t9:278_0": "29.Paṇītenāti uttamena.",
  "tika-vin02t9:278_1": "Sahatthāti sahatthena.",
  "tika-vin02t9:278_2": "Santappetvāti suṭṭhu tappetvā, paripuṇṇaṁ suhitaṁ yāvadatthaṁ katvā.",
  "tika-vin02t9:278_3": "Sampavāretvāti suṭṭhu pavāretvā, alaṁ alanti hatthasaññāya paṭikkhipāpetvā.",
  "tika-vin02t9:278_4": "Bhuttāvinti bhuttavantaṁ .",
  "tika-vin02t9:278_5": "Onītapattapāṇinti pattato onītapāṇiṁ, apanītahatthanti vuttaṁ hoti.",
  "tika-vin02t9:278_6": "‘‘Onittapattapāṇi’’ntipi pāṭho, tassattho –",
  "tika-vin02t9:278_7": "onittaṁ nānābhūtaṁ vinābhūtaṁ pattaṁ pāṇito assāti onittapattapāṇi, taṁ onittapattapāṇiṁ, hatthe ca pattañca dhovitvā ekamantaṁ pattaṁ nikkhipitvā nisinnanti attho.",
  "tika-vin02t9:278_8": "Ekamantaṁ nisīdiṁsūti bhagavantaṁ evaṁbhūtaṁ ñatvā ekasmiṁ okāse nisīdiṁsūti attho.",
  "tika-vin02t9:278_9": "Dhammiyā kathāyātiādīsu taṅkhaṇānurūpāya dhammiyā kathāya diṭṭhadhammikasamparāyikaatthaṁ sandassetvā kusale ca dhamme samādapetvā tattha ca naṁ samuttejetvā saussāhaṁ katvā tāya ca saussāhatāya aññehi ca vijjamānaguṇehi sampahaṁsetvā dhammaratanavassaṁ vassitvā uṭṭhāyāsanā pakkāmi.",
  "tika-vin02t9:279_0": "Yasassa pabbajjākathāvaṇṇanā niṭṭhitā.",
  "tika-vin02t9:280_0": "Catugihisahāyapabbajjākathāvaṇṇanā",
  "tika-vin02t9:281_0": "30.",
  "tika-vin02t9:281_1": "Idāni tassa sahāyānaṁ pabbajjaṁ dassento ‘‘assosuṁ kho’’tiādimāha.",
  "tika-vin02t9:281_2": "Tatrāyaṁ anuttānapadavaṇṇanā –",
  "tika-vin02t9:281_3": "seṭṭhino ca anuseṭṭhino ca yesaṁ kulānaṁ tāni seṭṭhānuseṭṭhīni kulāni, tesaṁ seṭṭhānuseṭṭhīnaṁ kulānaṁ, paveṇivasena āgatehi seṭṭhīhi ca anuseṭṭhīhi ca samannāgatānaṁ kulānanti attho.",
  "tika-vin02t9:281_4": "Vimalotiādīni tesaṁ puttānaṁ nāmāni.",
  "tika-vin02t9:281_5": "Kesamassuṁ ohāretvāti kesañca massuñca oropetvā.",
  "tika-vin02t9:281_6": "Kāsāyāni vatthānīti kasāyarasapītāni brahmacariyaṁ carantānaṁ anucchavikāni vatthāni.",
  "tika-vin02t9:281_7": "Orakoti ūnako lāmako.",
  "tika-vin02t9:281_8": "Sesamettha vuttanayameva.",
  "tika-vin02t9:282_0": "Catugihisahāyapabbajjākathāvaṇṇanā niṭṭhitā.",
  "tika-vin02t9:283_0": "Paññāsagihisahāyapabbajjākathāvaṇṇanā",
  "tika-vin02t9:284_0": "31.",
  "tika-vin02t9:284_1": "Paññāsamattānaṁ gihisahāyānaṁ pabbajjāyapi yaṁ vattabbaṁ, taṁ vuttameva.",
  "tika-vin02t9:284_2": "Imesaṁ pana sabbesaṁ pubbayogo vattabboti taṁ dassetuṁ ‘‘yasaādīnaṁkulaputtānaṁ ayaṁ pubbayogo’’tiādimāha.",
  "tika-vin02t9:284_3": "Tattha vaggabandhanenāti gaṇabandhanena, ekībhūtāti vuttaṁ hoti.",
  "tika-vin02t9:284_4": "Anāthasarīrānīti anāthāni matakaḷevarāni.",
  "tika-vin02t9:284_5": "Paṭijaggantāti bahi nīharitvā jhāpentā.",
  "tika-vin02t9:285_0": "Paññāsagihisahāyapabbajjākathāvaṇṇanā niṭṭhitā.",
  "tika-vin02t9:286_0": "Mārakathāvaṇṇanā",
  "tika-vin02t9:287_0": "32.",
  "tika-vin02t9:287_1": "Idāni saraṇagamanūpasampadaṁ dassetuṁ ‘‘atha kho bhagavā’’tiādi āraddhaṁ.",
  "tika-vin02t9:287_2": "Tatrāyaṁ anupubbapadavaṇṇanā (saṁ. ni. aṭṭha.",
  "tika-vin02t9:287_3": "1.1.141) –",
  "tika-vin02t9:287_4": "muttāhanti mutto ahaṁ.",
  "tika-vin02t9:287_5": "Cārikanti anupubbagamanacārikaṁ, gāmanigamarājadhānīsu anukkamena gamanasaṅkhātaṁ cārikanti attho.",
  "tika-vin02t9:287_6": "Carathāti divasaṁ yojanaparamaṁ gacchantā caratha.",
  "tika-vin02t9:287_7": "Mā ekena dve agamitthāti ekena maggena dvīsu gatesu ekasmiṁ dhammaṁ desente ekena tuṇhībhūtena ṭhātabbaṁ hoti, tasmā evamāha.",
  "tika-vin02t9:287_8": "Ādikalyāṇanti ādimhi kalyāṇaṁ sundaraṁ bhaddakaṁ, tathā majjhapariyosānesu.",
  "tika-vin02t9:287_9": "Ādimajjhapariyosānañca nāmetaṁ sāsanassa ca desanāya ca vasena dubbidhaṁ.",
  "tika-vin02t9:287_10": "Tattha sāsanassa sīlaṁ ādi, samathavipassanāmaggā majjhaṁ, phalanibbānāni pariyosānaṁ.",
  "tika-vin02t9:287_11": "Sīlasamādhayo vā ādi, vipassanāmaggā majjhaṁ, phalanibbānāni pariyosānaṁ.",
  "tika-vin02t9:287_12": "Sīlasamādhivipassanā vā ādi, maggo majjhaṁ, phalanibbānāni pariyosānaṁ.",
  "tika-vin02t9:287_13": "Desanāya pana catuppadikagāthāya tāva paṭhamapādo ādi, dutiyatatiyā majjhaṁ, catuttho pariyosānaṁ.",
  "tika-vin02t9:287_14": "Pañcapadachappadānaṁ paṭhamapādo ādi, avasānapādo pariyosānaṁ, sesā majjhaṁ.",
  "tika-vin02t9:287_15": "Ekānusandhikassa suttassa nidānaṁ ādi, idamavocāti pariyosānaṁ, sesaṁ majjhaṁ.",
  "tika-vin02t9:287_16": "Anekānusandhikassa suttassa majjhe bahukampi anusandhi majjhameva, nidānaṁ ādi, idamavocāti pariyosānaṁ.",
  "tika-vin02t9:287_17": "Sātthanti sātthakaṁ katvā desetha.",
  "tika-vin02t9:287_18": "Sabyañjananti byañjanehi ceva padehi ca paripūraṁ katvā desetha.",
  "tika-vin02t9:287_19": "Kevalaparipuṇṇanti sakalaparipuṇṇaṁ.",
  "tika-vin02t9:287_20": "Parisuddhanti nirupakkilesaṁ.",
  "tika-vin02t9:287_21": "Brahmacariyanti sikkhattayasaṅgahaṁ sāsanabrahmacariyaṁ.",
  "tika-vin02t9:287_22": "Pakāsethāti āvi karotha.",
  "tika-vin02t9:288_0": "Apparajakkhajātikāti paññācakkhumhi appakilesarajasabhāvā, dukūlasāṇiyā paṭicchannā viya catuppadikagāthāpariyosāne arahattaṁ pattuṁ samatthā sattā santīti attho.",
  "tika-vin02t9:288_1": "Parihāyantīti alābhaparihāniyā dhammato parihāyanti.",
  "tika-vin02t9:288_2": "Tenevāha ‘‘anadhigataṁ nādhigacchantā visesādhigamato parihāyantī’’ti.",
  "tika-vin02t9:288_3": "Senānigamoti senāya nigamo.",
  "tika-vin02t9:288_4": "Paṭhamakappikānaṁ kira tasmiṁ ṭhāne senāniveso ahosi, tasmā so padeso ‘‘senānigamo’’ti vuccati.",
  "tika-vin02t9:288_5": "‘‘Senānigāmo’’tipi pāṭho, senāni nāma sujātāya pitā, tassa gāmoti attho.",
  "tika-vin02t9:288_6": "Tenupasaṅkamissāmīti nāhaṁ tumhe uyyojetvā pariveṇādīni kāretvā upaṭṭhākādīhi paricariyamāno viharissāmi, tiṇṇaṁ pana jaṭilānaṁ aḍḍhuḍḍhāni pāṭihāriyasahassāni dassetvā dhammameva desetuṁ upasaṅkamissāmi.",
  "tika-vin02t9:289_0": "33.Māro pāpimāti attano visayaṁ atikkamituṁ paṭipanne satte māretīti māro, pare pāpe niyojeti, sayaṁ vā pāpe niyuttoti pāpimā.",
  "tika-vin02t9:289_1": "Aññānipissa kaṇho adhipati vasavattī antako namuci pamattabandhūtiādīni bahūni nāmāni, idha pana nāmadvayameva gahitaṁ.",
  "tika-vin02t9:289_2": "Upasaṅkamīti ‘‘ayaṁ samaṇo gotamo mahāyuddhaṁ vicārento viya ‘mā ekena dve agamittha, dhammaṁ desethā’ti saṭṭhi jane uyyojeti, imasmiṁ pana ekasmimpi dhammaṁ desente mayhaṁ cittassa sātaṁ natthi, evaṁ bahūsu desentesu kuto bhavissati, paṭibāhāmi na’’nti cintetvā upasaṅkami.",
  "tika-vin02t9:290_0": "Sabbapāsehīti sabbehi kilesapāsehi.",
  "tika-vin02t9:290_1": "Ye dibbā ye ca mānusāti ye dibbakāmaguṇasaṅkhātā mānusakakāmaguṇasaṅkhātā ca kilesapāsā nāma atthi, sabbehi tehi tvaṁ baddhoti vadati.",
  "tika-vin02t9:290_2": "Mahābandhanabaddhoti mahatā kilesabandhanena baddho, mahati vā bandhane baddho, kilesabandhanassa ṭhānabhūte bhavacārake baddhoti attho.",
  "tika-vin02t9:290_3": "Na me samaṇa mokkhasīti samaṇa tvaṁ mama visayato na muccissasi.",
  "tika-vin02t9:290_4": "‘‘Na me samaṇa mokkhasī’’ti ca idaṁ māro ‘‘muttāhaṁ, bhikkhave, sabbapāsehī’’ti bhagavato vacanaṁ asaddahanto vadati, saddahantopi vā ‘‘evamayaṁ paresaṁ sattānaṁ mokkhāya ussāhaṁ na kareyyā’’ti santajjento kohaññe ṭhatvā vadati.",
  "tika-vin02t9:291_0": "Nihatoti tvaṁ mayā nihato, nibbisevanabhāvaṁ gamito parājitoti attho.",
  "tika-vin02t9:291_1": "Antalikkhe carante pañcābhiññepi bandhatīti antalikkhacaro.",
  "tika-vin02t9:291_2": "Rāgapāso hi antalikkhacaresupi kiccasādhanato ‘‘antalikkhacaro’’ti vuccati, teneva naṁ māropi antalikkhacaroti maññati.",
  "tika-vin02t9:291_3": "Manasi jātoti mānaso, manasampayuttoti attho.",
  "tika-vin02t9:291_4": "Sesamettha uttānatthameva.",
  "tika-vin02t9:292_0": "Mārakathāvaṇṇanā niṭṭhitā.",
  "tika-vin02t9:293_0": "Pabbajjūpasampadākathāvaṇṇanā",
  "tika-vin02t9:294_0": "34.",
  "tika-vin02t9:294_1": "‘‘Anujānāmi bhikkhave’’tiādikāya pana pāḷiyā yo pabbajjūpasampadāvinicchayo vattabbo, taṁ vitthārato dassetuṁ ‘‘pabbajjāpekkhaṁ kulaputtaṁ pabbājentenā’’tiādimāha.",
  "tika-vin02t9:294_2": "Tattha ye puggalā paṭikkhittāti sambandho.",
  "tika-vin02t9:294_3": "Sayaṁ pabbājetabboti kesacchedanādīni sayaṁ karontena pabbājetabbo.",
  "tika-vin02t9:294_4": "Kesacchedanaṁ kāsāyacchādanaṁ saraṇadānanti hi imāni tīṇi karonto ‘‘pabbājetī’’ti vuccati.",
  "tika-vin02t9:294_5": "Etesu ekaṁ dve vāpi karonto tathā voharīyatiyeva, tasmā etaṁ pabbājehīti kesacchedanaṁ kāsāyacchādanañca sandhāya vuttaṁ.",
  "tika-vin02t9:294_6": "Upajjhāyaṁuddissa pabbājetīti etthāpi eseva nayo.",
  "tika-vin02t9:294_7": "Khaṇḍasīmaṁ netvāti bhaṇḍukammārocanapariharaṇatthaṁ vuttaṁ.",
  "tika-vin02t9:294_8": "Tena sabhikkhuke vihāre aññampi ‘‘etassa kese chindā’’ti vattuṁ na vaṭṭati.",
  "tika-vin02t9:294_9": "Pabbājetvāti kesacchedanaṁ sandhāya vadati.",
  "tika-vin02t9:294_10": "Bhikkhuto añño pabbājetuṁ na labhatīti saraṇadānaṁ sandhāya vuttaṁ.",
  "tika-vin02t9:294_11": "Tenevāha ‘‘sāmaṇero panā’’tiādi.",
  "tika-vin02t9:294_12": "Bhabbarūpoti bhabbasabhāvo.",
  "tika-vin02t9:294_13": "Tamevatthaṁ pariyāyantarena vibhāveti ‘‘sahetuko’’ti.",
  "tika-vin02t9:294_14": "Ñātoti pākaṭo.",
  "tika-vin02t9:294_15": "Yasassīti parivārasampattiyā samannāgato.",
  "tika-vin02t9:295_0": "Vaṇṇasaṇṭhānagandhāsayokāsavasena asucijegucchapaṭikūlabhāvaṁ pākaṭaṁ karontenāti sambandho.",
  "tika-vin02t9:295_1": "Tattha kesā nāmete vaṇṇatopi paṭikūlā, saṇṭhānatopi gandhatopi āsayatopi okāsatopi paṭikūlā.",
  "tika-vin02t9:295_2": "Manuññepi (visuddhi. 1.183; vibha. aṭṭha. 356; sārattha. ṭī.",
  "tika-vin02t9:295_3": "pārājikakaṇḍa 2.162) hi yāgupatte vā bhattapatte vā kesavaṇṇaṁ kiñci disvā ‘‘kesamissakamidaṁ, haratha na’’nti jigucchanti, evaṁ kesā vaṇṇato paṭikūlā.",
  "tika-vin02t9:295_4": "Rattiṁ bhuñjantāpi kesasaṇṭhānaṁ akkavākaṁ vā makacivākaṁ vā chupitvā tatheva jigucchanti, evaṁ saṇṭhānato paṭikūlā.",
  "tika-vin02t9:295_5": "Telamakkhanapupphadhūmādisaṅkhāravirahitānañca kesānaṁ gandho paramajeguccho hoti, tato jegucchataro aggimhi pakkhittānaṁ.",
  "tika-vin02t9:295_6": "Kesā hi vaṇṇasaṇṭhānato appaṭikūlāpi siyuṁ, gandhena pana paṭikūlāyeva.",
  "tika-vin02t9:295_7": "Yathā hi daharassa kumārakassa vaccaṁ vaṇṇato haliddivaṇṇaṁ, saṇṭhānatopi haliddipiṇḍisaṇṭhānaṁ.",
  "tika-vin02t9:295_8": "Saṅkāraṭṭhāne chaḍḍitañca uddhumātakakāḷasunakhasarīraṁ vaṇṇato tālapakkavaṇṇaṁ, saṇṭhānato vaṭṭetvā vissaṭṭhamudiṅgasaṇṭhānaṁ, dāṭhāpissa sumanamakuḷasadisā, taṁ ubhayampi vaṇṇasaṇṭhānato siyā appaṭikūlaṁ, gandhena pana paṭikūlameva, evaṁ kesāpi siyuṁ vaṇṇasaṇṭhānato appaṭikūlā, gandhena pana paṭikūlāyevāti.",
  "tika-vin02t9:295_9": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni honti aparibhogāni, evaṁ kesāpi pubbalohitamuttakarīsapittasemhādinissandena jātattā paramajegucchāti evaṁ āsayato paṭikūlā.",
  "tika-vin02t9:295_10": "Ime ca kesā nāma gūtharāsimhi uṭṭhitakaṇṇakaṁ viya ekatiṁsakoṭṭhāsarāsimhi jātā, te susānasaṅkāraṭṭhānādīsu jātasākaṁ viya parikhādīsu jātakamalakuvalayādipupphaṁ viya ca asuciṭṭhāne jātattā paramajegucchāti evaṁ okāsato paṭikūlātiādinā nayena tacapañcakassa vaṇṇādivasena paṭikūlabhāvaṁ pakāsentenāti attho.",
  "tika-vin02t9:296_0": "Nijjīvanissattabhāvaṁ vā pākaṭaṁ karontenāti ime kesā nāma sīsakaṭāhapaliveṭhanacamme jātā.",
  "tika-vin02t9:296_1": "Tattha yathā vammikamatthake jātesu kunthatiṇesu na vammikamatthako jānāti ‘‘mayi kunthatiṇāni jātānī’’ti, nāpi kunthatiṇāni jānanti ‘‘mayaṁ vammikamatthake jātānī’’ti, evameva na sīsakaṭāhapaliveṭhanacammaṁ jānāti ‘‘mayi kesā jātā’’ti, nāpi kesā jānanti ‘‘mayaṁ sīsakaṭāhapaliveṭhanacamme jātā’’ti.",
  "tika-vin02t9:296_2": "Aññamaññaṁ ābhogapaccavekkhaṇarahitā ete dhammā.",
  "tika-vin02t9:296_3": "Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūtiādinā nayena nijjīvanissattabhāvaṁ pakāsentena.",
  "tika-vin02t9:296_4": "Pubbeti purimabuddhānaṁ santike.",
  "tika-vin02t9:296_5": "Madditasaṅkhāroti nāmarūpavavatthānena ceva paccayapariggahavasena ca ñāṇena parimadditasaṅkhāro.",
  "tika-vin02t9:296_6": "Bhāvitabhāvanoti kalāpasammasanādinā sabbaso kusalabhāvanāya pūraṇena bhāvitabhāvano.",
  "tika-vin02t9:297_0": "Adinnaṁna vaṭṭatīti ettha pabbajjā na ruhatīti vadanti.",
  "tika-vin02t9:297_1": "Anuññātaupasampadāti ñatticatutthakammena anuññātaupasampadā.",
  "tika-vin02t9:297_2": "Ṭhānakaraṇasampadanti ettha urādīni ṭhānāni, saṁvutādīni karaṇānīti veditabbāni.",
  "tika-vin02t9:297_3": "Anunāsikantaṁ katvā dānakāle antarā vicchedaṁ akatvā dātabbānīti dassetuṁ ‘‘ekasambandhānī’’ti vuttaṁ.",
  "tika-vin02t9:297_4": "Vicchinditvāti ma-kārantaṁ katvā dānasamaye vicchedaṁ katvā.",
  "tika-vin02t9:297_5": "Sabbamassa kappiyākappiyaṁ ācikkhitabbanti dasasikkhāpadavinimuttaṁ parāmāsāparāmāsādibhedaṁ kappiyākappiyaṁ ācikkhitabbaṁ.",
  "tika-vin02t9:297_6": "Ābhisamācārikesu vinetabboti iminā sekhiyaupajjhāyavattādiābhisamācārikasīlamanena pūretabbaṁ, tattha ca kattabbassa akaraṇe akattabbassa ca karaṇe daṇḍakammāraho hotīti dīpeti.",
  "tika-vin02t9:298_0": "Pabbajjūpasampadākathāvaṇṇanā niṭṭhitā.",
  "tika-vin02t9:299_0": "Dutiyamārakathāvaṇṇanā",
  "tika-vin02t9:300_0": "35.Atha kho bhagavā vassaṁvuṭṭhotiādikāya pana pāḷiyā ayaṁ apubbapadavaṇṇanā.",
  "tika-vin02t9:300_1": "Yonisomanasikārāti upāyamanasikārena, aniccādīsu aniccādito manasikaraṇenāti attho.",
  "tika-vin02t9:300_2": "Yoniso sammappadhānāti upāyavīriyena, anuppannākusalānuppādanādividhinā pavattavīriyenāti attho.",
  "tika-vin02t9:300_3": "Vimuttīti ukkaṭṭhaniddesena arahattaphalavimutti vuttā.",
  "tika-vin02t9:300_4": "Ajjhabhāsīti ‘‘ayaṁ attanā vīriyaṁ katvā arahattaṁ patvāpi na tussati, idāni aññesampi ‘pāpuṇāthā’ti ussāhaṁ karoti, paṭibāhessāmi na’’nti cintetvā abhāsi.",
  "tika-vin02t9:300_5": "Mārapāsenāti kilesapāsena.",
  "tika-vin02t9:300_6": "Sesamettha vuttanayameva.",
  "tika-vin02t9:301_0": "Dutiyamārakathāvaṇṇanā niṭṭhitā.",
  "tika-vin02t9:302_0": "Bhaddavaggiyakathāvaṇṇanā",
  "tika-vin02t9:303_0": "36.",
  "tika-vin02t9:303_1": "Tiṁsabhaddavaggiyavatthumhi yathābhirantaṁ viharitvāti yathāajjhāsayaṁ viharitvā.",
  "tika-vin02t9:303_2": "Buddhānañhi ekasmiṁ ṭhāne vasantānaṁ chāyūdakādīnaṁ vipattiṁ vā aphāsukasenāsanaṁ vā manussānaṁ assaddhādibhāvaṁ vā āgamma anabhirati nāma natthi, tesaṁ sampattiyā ‘‘idha phāsuṁ viharāmā’’ti abhiramitvā ciravihāropi natthi.",
  "tika-vin02t9:303_3": "Yattha pana tathāgate viharante sattā saraṇesu vā tīsu patiṭṭhahanti, sīlāni vā samādiyanti, pabbajanti vā, sotāpattimaggādīnaṁ vā paresaṁ upanissayo hoti, tattha buddhā satte tāsu sampattīsu patiṭṭhāpanaajjhāsayena vasanti, tāsaṁ abhāve pakkamanti.",
  "tika-vin02t9:303_4": "Tena vuttaṁ ‘‘yathāajjhāsayaṁ viharitvā’’ti.",
  "tika-vin02t9:303_5": "Ajjhogāhetvāti pavisitvā.",
  "tika-vin02t9:303_6": "Tiṁsamattāti tiṁsapamāṇā.",
  "tika-vin02t9:303_7": "Sesamettha vuttanayameva.",
  "tika-vin02t9:304_0": "Bhaddavaggiyakathāvaṇṇanā niṭṭhitā.",
  "tika-vin02t9:305_0": "Uruvelapāṭihāriyakathāvaṇṇanā",
  "tika-vin02t9:306_0": "37-38.",
  "tika-vin02t9:306_1": "Uruvelakassapavatthumhi jaṭiloti jaṭādharo.",
  "tika-vin02t9:306_2": "Jaṭā assa atthīti hi jaṭilo.",
  "tika-vin02t9:306_3": "Netīti nāyako, sāmaṁ vineti attano laddhiṁ sikkhāpetīti vināyako.",
  "tika-vin02t9:306_4": "Sace te kassapa agarūti kassapa sace tuyhaṁ bhāriyaṁ aphāsukaṁ kiñci natthi.",
  "tika-vin02t9:306_5": "Agyāgāreti aggisālāyaṁ.",
  "tika-vin02t9:306_6": "Ubhinnaṁ sajotibhūtānanti ubhosu sajotibhūtesu pajjalitesu.",
  "tika-vin02t9:306_7": "Yatra hi nāmāti yo nāma.",
  "tika-vin02t9:307_0": "39.Ajjaṇhoti ajja ekadivasaṁ.",
  "tika-vin02t9:307_1": "Aggisālamhīti agyāgāre.",
  "tika-vin02t9:307_2": "Sumanamanasoti sundaracittasaṅkhātamano.",
  "tika-vin02t9:307_3": "Tejodhātūsu kusaloti tejokasiṇasamāpattīsu kusalo.",
  "tika-vin02t9:307_4": "Udicchareti ullokesuṁ, parivāresunti vā attho.",
  "tika-vin02t9:307_5": "Pattamhi odahitvāti patte pakkhipitvā.",
  "tika-vin02t9:307_6": "Dhuvabhattenāti niccabhattena.",
  "tika-vin02t9:308_0": "40.Abhikkantāya rattiyāti ettha abhikkanta-saddo khaye vattati, tena parikkhīṇāyarattiyāti attho.",
  "tika-vin02t9:308_1": "Ete hi cattāro mahārājāno majjhimayāmasamanantare āgatā.",
  "tika-vin02t9:308_2": "Niyāmo kiresa devatānaṁ, yadidaṁ buddhānaṁ vā buddhasāvakānaṁ vā upaṭṭhānaṁ āgacchantā majjhimayāmasamanantare āgacchanti.",
  "tika-vin02t9:308_3": "Abhikkantavaṇṇāti abhirūpachavivaṇṇā, iṭṭhavaṇṇā manāpavaṇṇāti vuttaṁ hoti.",
  "tika-vin02t9:308_4": "Devatā hi manussalokaṁ āgacchamānā pakativaṇṇaṁ pakatiiddhiṁ jahitvā oḷārikaṁ attabhāvaṁ katvā atirekavaṇṇavatthālaṅkārakāyādīhi obhāsaṁ muñcamānādivasena ca dibbaṁ iddhānubhāvañca nimminitvā naṭasamajjādīni gacchantā manussā viya abhisaṅkhatena kāyena āgacchanti.",
  "tika-vin02t9:308_5": "Tattha kāmāvacarā anabhisaṅkhatenapi āgantuṁ sakkonti oḷārikarūpattā.",
  "tika-vin02t9:308_6": "Tathā hi te kabaḷīkārāhārabhakkhā, rūpāvacarā pana anabhisaṅkhatena kāyena āgantuṁ na sakkonti sukhumatararūpattā.",
  "tika-vin02t9:308_7": "Tesañhi atisukhumova attabhāvo, na tena iriyāpathakappanaṁ hoti.",
  "tika-vin02t9:308_8": "Tasmā brahmalokepi brahmāno yebhuyyena nimmitarūpeneva pavattanti.",
  "tika-vin02t9:308_9": "Mūlapaṭisandhirūpañhi nesaṁ ativiya sukhumamahārūpaṁ, kevalaṁ taṁ cittuppādassa nissayādhiṭṭhānabhūtaṁ saṇṭhānavantaṁ hutvā tiṭṭhati.",
  "tika-vin02t9:309_0": "Kevalakappanti ettha kevala-saddassa anavasesattaṁ attho, kappa-saddassa samantabhāvo, tasmā kevalakappaṁ vanasaṇḍanti anavasesaṁ samantato vanasaṇḍanti attho.",
  "tika-vin02t9:309_1": "Anavasesaṁ pharituṁ samatthassapi hi obhāsassa kenaci kāraṇena ekadesapharaṇampi siyā, ayaṁ pana sabbaso pharatīti dassetuṁ samantattho kappa-saddo gahito.",
  "tika-vin02t9:309_2": "Atha vā īsaṁ asamatthaṁ kevalakappaṁ.",
  "tika-vin02t9:309_3": "Bhagavato pabhāya anobhāsitameva hi padesaṁ devatā attano pabhāya obhāsenti.",
  "tika-vin02t9:309_4": "Na hi bhagavato pabhā kāyaci pabhāya abhibhūyati, sūriyādīnampi pana pabhaṁ sā abhibhuyya tiṭṭhatīti.",
  "tika-vin02t9:309_5": "Obhāsetvāti vatthālaṅkārasarīrasamuṭṭhitāya ābhāya pharitvā, cando viya sūriyo viya ca ekobhāsaṁ ekapajjotaṁ karitvāti attho.",
  "tika-vin02t9:309_6": "Devatānañhi sarīrābhā dasadvādasayojanamattaṭṭhānaṁ tato bhiyyopi pharitvā tiṭṭhati, tathā vatthābharaṇādīsu samuṭṭhitā pabhā.",
  "tika-vin02t9:309_7": "Catuddisāti catūsu disāsu.",
  "tika-vin02t9:309_8": "Yatra hi nāmāti yaṁ nāma.",
  "tika-vin02t9:310_0": "43.Aṅgamagadhāti ubho aṅgamagadharaṭṭhavāsino.",
  "tika-vin02t9:310_1": "Iddhipāṭihāriyanti iddhibhūtaṁ pāṭihāriyaṁ, na ādesanānusāsanīpāṭihāriyanti attho.",
  "tika-vin02t9:310_2": "Tividhañhi pāṭihāriyaṁ iddhipāṭihāriyaṁ ādesanāpāṭihāriyaṁ anusāsanīpāṭihāriyanti.",
  "tika-vin02t9:310_3": "Tattha ‘‘idha bhikkhu ekopi hutvā bahudhā hoti, bahudhāpi hutvā eko hoti āvibhāvaṁ tirobhāva’’ntiādinayappavattaṁ (dī. ni.",
  "tika-vin02t9:310_4": "1.238-239; ma. ni. 1.147; saṁ. ni. 2.70;",
  "tika-vin02t9:310_5": "5.834) iddhividhameva iddhipāṭihāriyaṁ.",
  "tika-vin02t9:310_6": "‘‘Idha bhikkhu parasattānaṁ parapuggalānaṁ cittampi ādisati, cetasikampi ādisati, vitakkitampi ādisati, vicāritampi ādisati ‘evampi te mano, itthampi te mano’’’tiādinayappavattaṁ (paṭi. ma.",
  "tika-vin02t9:310_7": "3.30) parassa cittaṁ ñatvā kathanaṁ ādesanāpāṭihāriyaṁ.",
  "tika-vin02t9:310_8": "‘‘Idha bhikkhu evamanusāsati ‘evaṁ vitakketha, mā evaṁ vitakkayittha, evaṁ manasi karotha, mā evaṁ mānasā karittha, idaṁ pajahatha, idaṁ upasampajja viharathā’’’ti (paṭi. ma.",
  "tika-vin02t9:310_9": "3.30) evamādinayappavattā sāvakānaṁ buddhānañca sabbakālaṁ desetabbadhammadesanā anusāsanīpāṭihāriyaṁ.",
  "tika-vin02t9:311_0": "Tattha (udā. aṭṭha.",
  "tika-vin02t9:311_1": "1) pāṭihāriyapadassa vacanatthaṁ paṭipakkhaharaṇato rāgādikilesāpanayanato pāṭihāriyanti vadanti.",
  "tika-vin02t9:311_2": "Bhagavato pana paṭipakkhā rāgādayo na santi ye haritabbā, puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ vattati, tasmā tattha pavattavohārena ca na sakkā idha pāṭihāriyanti vattuṁ.",
  "tika-vin02t9:311_3": "Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato pāṭihāriyanti vuttaṁ, evaṁ sati yuttametaṁ.",
  "tika-vin02t9:311_4": "Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ.",
  "tika-vin02t9:311_5": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-vin02t9:311_6": "Paṭīti vā ayaṁ saddo pacchāti etassa atthaṁ bodheti ‘‘tasmiṁ paṭipaviṭṭhamhi, añño āgañchi brāhmaṇo’’tiādīsu (cūḷani.",
  "tika-vin02t9:311_7": "vatthugāthā 4) viya, tasmā samāhite citte vigatūpakkilesena katakiccena pacchā haritabbaṁ pavattetabbanti paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ, iddhiādesanānusāsaniyo ca vigatūpakkilesena katakiccena sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti, paṭihāriyameva pāṭihāriyaṁ.",
  "tika-vin02t9:311_8": "Paṭihāriye vā iddhiādesanānusāsanīsamudāye bhavaṁ ekekaṁ pāṭihāriyanti vuccati.",
  "tika-vin02t9:311_9": "Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ nimittabhūte, tato vā āgatanti pāṭihāriyaṁ.",
  "tika-vin02t9:311_10": "Svātanāyāti sve dātabbassa atthāya.",
  "tika-vin02t9:312_0": "44.Paṁsukūlaṁuppannaṁ hotīti pariyesamānassa paṭilābhavasena uppannaṁ hoti.",
  "tika-vin02t9:312_1": "Vicittapāṭihāriyadassanatthāva sā pariyesanā.",
  "tika-vin02t9:312_2": "Yasmā pāṇinā phuṭṭhamatte sā pokkharaṇī nimmitā ahosi, tasmā vuttaṁ ‘‘pāṇinā pokkharaṇiṁ khaṇitvā’’ti.",
  "tika-vin02t9:313_0": "46-49.Jaṭilāti tāpasā.",
  "tika-vin02t9:313_1": "Te hi jaṭādhāritāya idha ‘‘jaṭilā’’ti vuttā.",
  "tika-vin02t9:313_2": "Antaraṭṭhakāsu himapātasamayeti hemantassa utuno abbhantarabhūte māghamāsassa avasāne catasso, phagguṇamāsassa ādimhi catassoti evaṁ ubhinnamantare aṭṭharattīsu himapatanakāle.",
  "tika-vin02t9:313_3": "Nerañjarāya ummujjantīti keci tasmiṁ titthasammate udake paṭhamaṁ nimuggasakalasarīrā tato ummujjantā vuṭṭhahanti uppilavanti.",
  "tika-vin02t9:313_4": "Nimujjantīti sasīsaṁ udake osīdanti.",
  "tika-vin02t9:313_5": "Ummujjananimujjanampi karontīti punappunaṁ ummujjananimujjanānipi karonti.",
  "tika-vin02t9:313_6": "Tattha hi keci ‘‘ekummujjaneneva pāpasuddhi hotī’’ti evaṁdiṭṭhikā, te ummujjanameva katvā gacchanti.",
  "tika-vin02t9:313_7": "Ummujjanaṁ pana nimujjanamantarena natthīti avinābhāvato nimujjanampi te karontiyeva.",
  "tika-vin02t9:313_8": "Yepi ‘‘ekanimujjaneneva pāpasuddhi hotī’’ti evaṁdiṭṭhikā, tepi ekavārameva nimujjitvā vuttanayeneva avinābhāvato ummujjanampi katvā pakkamanti.",
  "tika-vin02t9:313_9": "Apare ‘‘punappunaṁ ummujjananimujjanāni katvā nahāte pāpasuddhi hotī’’ti evaṁdiṭṭhikā, te kālena kālaṁ ummujjananimujjanāni karonti.",
  "tika-vin02t9:313_10": "Te sabbepi sandhāya vuttaṁ ‘‘ummujjantipi nimujjantipi ummujjananimujjanampi karontī’’ti.",
  "tika-vin02t9:313_11": "Ettha ca kiñcāpi nimujjanapubbakaṁ ummujjanaṁ, nimujjanameva pana karontā katipayā, ummujjanaṁ tadubhayañca karontā bahūti tesaṁ yebhuyyabhāvadassanatthaṁ ummujjanaṁ paṭhamaṁ vuttaṁ.",
  "tika-vin02t9:314_0": "50-51.Udakavāhakoti udakogho.",
  "tika-vin02t9:314_1": "Reṇuhatāyāti rajogatāya, rajokiṇṇāyāti vuttaṁ hoti.",
  "tika-vin02t9:314_2": "Neva ca kho tvaṁ kassapa arahāti etena tadā kassapassa asekkhabhāvaṁ paṭikkhipati, nāpi arahattamaggasamāpannoti etena sekkhabhāvaṁ.",
  "tika-vin02t9:314_3": "Ubhayenapissa anariyabhāvameva dīpeti.",
  "tika-vin02t9:314_4": "Sāpi te paṭipadā natthi, yāya tvaṁ arahā vā assasi arahattamaggaṁ vā samāpannoti iminā panassa kalyāṇaputhujjanabhāvampi paṭikkhipati.",
  "tika-vin02t9:314_5": "Tattha paṭipadāti sīlavisuddhiādayo cha visuddhiyo.",
  "tika-vin02t9:314_6": "Paṭipajjati etāya ariyamaggoti paṭipadā.",
  "tika-vin02t9:314_7": "Assasīti bhaveyyāsi.",
  "tika-vin02t9:314_8": "Cirapaṭikāti cirakālato paṭṭhāya, nāgadamanato paṭṭhāyāti attho.",
  "tika-vin02t9:314_9": "Khārikājamissanti ettha khārīti araṇīkamaṇḍalusūciādayo tāpasaparikkhārā, taṁ haraṇakājaṁ khārikājaṁ.",
  "tika-vin02t9:314_10": "Aggihutamissanti dabbiādiaggipūjopakaraṇaṁ.",
  "tika-vin02t9:315_0": "52-53.Upasaggoti upaddavo.",
  "tika-vin02t9:315_1": "Idāni aḍḍhuḍḍhāni pāṭihāriyasahassāni ekato gaṇetvā dassetuṁ ‘‘bhagavato adhiṭṭhānena pañca kaṭṭhasatāni na phāliyiṁsū’’tiādi āraddhaṁ.",
  "tika-vin02t9:315_2": "Nāgadamanādīni pana soḷasa pāṭihāriyāni idha na gaṇitāni, tehi saddhiṁ soḷasātirekaaḍḍhuḍḍhapāṭihāriyasahassānīti veditabbaṁ.",
  "tika-vin02t9:316_0": "Ādittapariyāyasuttavaṇṇanā",
  "tika-vin02t9:317_0": "54.",
  "tika-vin02t9:317_1": "Idāni tassa bhikkhusahassassa ādittapariyāyadesanāya arahattappattiṁ dassetuṁ ‘‘atha khobhagavā’’tiādi āraddhaṁ.",
  "tika-vin02t9:317_2": "Tattha gayāyaṁ viharati gayāsīseti gayānāmikāya nadiyā avidūre bhavattā gāmo gayā nāma, tassaṁ gayāyaṁ viharati.",
  "tika-vin02t9:317_3": "Samīpatthe cetaṁ bhummavacanaṁ.",
  "tika-vin02t9:317_4": "Gayāgāmassa hi avidūre gayāti ekā pokkharaṇīpi atthi nadīpi gayāsīsanāmako hatthikumbhasadiso piṭṭhipāsāṇopi.",
  "tika-vin02t9:317_5": "Yattha bhikkhusahassassa okāso pahoti, bhagavā tattha viharati.",
  "tika-vin02t9:317_6": "Tena vuttaṁ ‘‘gayāsīse’’ti, gayāgāmassa āsanne gayāsīsanāmake piṭṭhipāsāṇe viharatīti vuttaṁ hoti.",
  "tika-vin02t9:317_7": "Bhikkhū āmantesīti tesaṁ sappāyadhammadesanaṁ vicinitvā taṁ desessāmīti āmantesi.",
  "tika-vin02t9:317_8": "Bhagavā hi taṁ iddhimayapattacīvaradharaṁ samaṇasahassaṁ ādāya gayāsīsaṁ gantvā tena parivārito nisīditvā ‘‘katarā nu kho etesaṁ dhammakathā sappāyā’’ti cintento ‘‘ime sāyaṁ pātaṁ aggiṁ paricaranti, imesaṁ dvādasāyatanāni ādittāni sampajjalitāni viya katvā dassessāmi, evaṁ ime arahattaṁ pāpuṇituṁ sakkhissantī’’ti sanniṭṭhānamakāsi.",
  "tika-vin02t9:317_9": "Atha nesaṁ tathā desetuṁ ‘‘sabbaṁ, bhikkhave, āditta’’ntiādinā imaṁ ādittapariyāyaṁ abhāsi.",
  "tika-vin02t9:318_0": "Tattha (saṁ. ni. aṭṭha.",
  "tika-vin02t9:318_1": "3.4.23) sabbaṁ nāma catubbidhaṁ sabbasabbaṁ āyatanasabbaṁ sakkāyasabbaṁ padesasabbanti. Tattha –",
  "tika-vin02t9:319_0": "‘‘Na tassa addiṭṭhamidhatthi kiñci;",
  "tika-vin02t9:320_0": "Atho aviññātamajānitabbaṁ;",
  "tika-vin02t9:321_0": "Sabbaṁ abhiññāsi yadatthi neyyaṁ;",
  "tika-vin02t9:322_0": "Tathāgato tena samantacakkhū’’ti (mahāni. 156; cūḷani.",
  "tika-vin02t9:322_1": "dhotakamāṇavapucchāniddesa 32; paṭi. ma. 1.121) –",
  "tika-vin02t9:323_0": "Idaṁ sabbasabbaṁ nāma.",
  "tika-vin02t9:323_1": "‘‘Sabbaṁ vo, bhikkhave, desessāmi, taṁ suṇāthā’’ti (saṁ. ni.",
  "tika-vin02t9:323_2": "4.23) idaṁ āyatanasabbaṁ nāma.",
  "tika-vin02t9:323_3": "‘‘Sabbadhammamūlapariyāyaṁ vo, bhikkhave, desessāmī’’ti (ma. ni.",
  "tika-vin02t9:323_4": "1.1) idaṁ sakkāyasabbaṁ nāma.",
  "tika-vin02t9:323_5": "‘‘Sabbadhammesu vā paṭhamasamannāhāro uppajjati cittaṁ mano mānasaṁ tajjā manoviññāṇadhātū’’ti idaṁ padesasabbaṁ nāma.",
  "tika-vin02t9:323_6": "Iti pañcārammaṇamattaṁ padesasabbaṁ, tebhūmakā dhammā sakkāyasabbaṁ, catubhūmakā dhammā āyatanasabbaṁ, yaṁ kiñci neyyaṁ sabbasabbaṁ.",
  "tika-vin02t9:323_7": "Padesasabbaṁ sakkāyasabbaṁ na pāpuṇāti tassa tebhūmakadhammesupi ekadesassa asaṅgaṇhanato.",
  "tika-vin02t9:323_8": "Sakkāyasabbaṁ āyatanasabbaṁ na pāpuṇāti lokuttaradhammānaṁ asaṅgaṇhanato.",
  "tika-vin02t9:323_9": "Āyatanasabbaṁ sabbasabbaṁ na pāpuṇāti. Kasmā?",
  "tika-vin02t9:323_10": "Yasmā āyatanasabbena catubhūmakadhammāva pariggahitā , na lakkhaṇapaññattiyoti.",
  "tika-vin02t9:323_11": "Imasmiṁ pana sutte āyatanasabbaṁ adhippetaṁ, tatthāpi idha vipassanupagadhammāva gahetabbā.",
  "tika-vin02t9:324_0": "Cakkhūti (dha. sa. aṭṭha. 596; saṁ. ni. aṭṭha.",
  "tika-vin02t9:324_1": "3.4.1) dve cakkhūni ñāṇacakkhu ceva maṁsacakkhu ca.",
  "tika-vin02t9:324_2": "Tattha ñāṇacakkhu pañcavidhaṁ buddhacakkhu dhammacakkhu samantacakkhu dibbacakkhu paññācakkhūti.",
  "tika-vin02t9:324_3": "Tesu buddhacakkhu nāma āsayānusayañāṇañceva indriyaparopariyattañāṇañca, yaṁ ‘‘buddhacakkhunā lokaṁ volokento’’ti (dī. ni. 2.69; ma. ni.",
  "tika-vin02t9:324_4": "1.283) āgataṁ.",
  "tika-vin02t9:324_5": "Dhammacakkhu nāma heṭṭhimā tayo maggā tīṇi ca phalāni, yaṁ ‘‘virajaṁ vītamalaṁ dhammacakkhuṁ udapādī’’ti (dī. ni. 1.355; saṁ. ni.",
  "tika-vin02t9:324_6": "5.1081) āgataṁ.",
  "tika-vin02t9:324_7": "Samantacakkhu nāma sabbaññutaññāṇaṁ, yaṁ ‘‘pāsādamāruyha samantacakkhū’’ti (dī. ni. 2.70; ma. ni.",
  "tika-vin02t9:324_8": "1.282) āgataṁ.",
  "tika-vin02t9:324_9": "Dibbacakkhu nāma ālokavaḍḍhanena uppannañāṇaṁ, yaṁ ‘‘dibbena cakkhunā visuddhenā’’ti (ma. ni.",
  "tika-vin02t9:324_10": "1.148, 284) āgataṁ.",
  "tika-vin02t9:324_11": "Paññācakkhu nāma catusaccaparicchedakañāṇaṁ, yaṁ ‘‘cakkhuṁ udapādī’’ti (saṁ. ni. 5.1081; mahāva.",
  "tika-vin02t9:324_12": "15) āgataṁ.",
  "tika-vin02t9:324_13": "Maṁsacakkhupi duvidhaṁ sasambhāracakkhu pasādacakkhūti.",
  "tika-vin02t9:324_14": "Tesu yvāyaṁ akkhikūpake akkhipaṭalehi parivārito maṁsapiṇḍo, yattha catasso dhātuyo vaṇṇagandharasojā sambhavo jīvitaṁ bhāvo cakkhuppasādo kāyappasādoti saṅkhepato terasa sambhārā honti, vitthārato pana catasso dhātuyo vaṇṇagandharasojā sambhavoti ime nava catusamuṭṭhānavasena chattiṁsa, jīvitaṁ bhāvo cakkhuppasādo kāyappasādoti ime kammasamuṭṭhānā tāva cattāroti cattālīsa sambhārā honti, idaṁ sasambhāracakkhu nāma.",
  "tika-vin02t9:324_15": "Yaṁ panettha setamaṇḍalaparicchinnena kaṇhamaṇḍalena parivārite diṭṭhimaṇḍale sanniviṭṭhaṁ rūpadassanasamatthaṁ pasādamattaṁ, idaṁ pasādacakkhu nāma.",
  "tika-vin02t9:324_16": "Tassa tato paresañca sotādīnaṁ vitthārakathā visuddhimagge (visuddhi.",
  "tika-vin02t9:324_17": "2.436) vuttāva.",
  "tika-vin02t9:325_0": "Tattha yadidaṁ pasādacakkhu, tañca gahetvā bhagavā ‘‘cakkhu āditta’’ntiādimāha.",
  "tika-vin02t9:325_1": "Tattha ādittanti padittaṁ, sampajjalitaṁ ekādasahi aggīhi ekajālībhūtanti attho.",
  "tika-vin02t9:325_2": "Cakkhusannissitaṁ viññāṇaṁ cakkhuviññāṇaṁ, cakkhussa vā kāraṇabhūtassa viññāṇaṁ cakkhuviññāṇaṁ.",
  "tika-vin02t9:325_3": "Kāmaṁ rūpālokamanasikārādayopi tassa viññāṇassa kāraṇaṁ, te pana sādhāraṇakāraṇaṁ, cakkhu asādhāraṇanti asādhāraṇakāraṇenāyaṁ niddeso yathā ‘‘yavaṅkuro’’ti.",
  "tika-vin02t9:325_4": "Sotaviññāṇādīsupi eseva nayo.",
  "tika-vin02t9:325_5": "Cakkhusannissito phasso cakkhusamphasso, cakkhuviññāṇasampayuttaphassassetaṁ adhivacanaṁ.",
  "tika-vin02t9:325_6": "Sotasamphassādīsupi eseva nayo.",
  "tika-vin02t9:325_7": "Cakkhusamphassapaccayā uppajjativedayitanti cakkhusamphassaṁ mūlapaccayaṁ katvā uppannā sampaṭicchanasantīraṇavoṭṭhabbanajavanavedanā.",
  "tika-vin02t9:325_8": "Cakkhuviññāṇasampayuttāya pana vedanāya cakkhusamphassassa paccayabhāve vattabbameva natthi.",
  "tika-vin02t9:325_9": "Cakkhusamphasso hi sahajātāya vedanāya sahajātādivasena, asahajātāya upanissayādivasena paccayo hoti.",
  "tika-vin02t9:325_10": "Teneva ‘‘cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā’’ti vuttaṁ.",
  "tika-vin02t9:325_11": "Sotadvāravedanādīsupi eseva nayo.",
  "tika-vin02t9:325_12": "Ettha pana manoti bhavaṅgacittaṁ manodvārassa adhippetattā.",
  "tika-vin02t9:325_13": "Dhammāti dhammārammaṇaṁ.",
  "tika-vin02t9:325_14": "Manoviññāṇanti sahāvajjanakaṁ javanaṁ.",
  "tika-vin02t9:325_15": "Manosamphassoti bhavaṅgasahajāto phasso.",
  "tika-vin02t9:325_16": "Vedayitanti āvajjanavedanāya saddhiṁ javanavedanā.",
  "tika-vin02t9:325_17": "Bhavaṅgasampayuttāya pana vedanāya gahaṇe vattabbameva natthi.",
  "tika-vin02t9:325_18": "Āvajjanaṁ vā bhavaṅgato amocetvā manoti sāvajjanaṁ bhavaṅgaṁ daṭṭhabbaṁ.",
  "tika-vin02t9:325_19": "Dhammāti dhammārammaṇameva.",
  "tika-vin02t9:325_20": "Manoviññāṇanti javanaviññāṇaṁ.",
  "tika-vin02t9:325_21": "Manosamphassoti bhavaṅgāvajjanasahajāto phasso.",
  "tika-vin02t9:325_22": "Vedayitanti javanasahajātā vedanā, bhavaṅgāvajjanasahajātāpi vaṭṭatiyeva.",
  "tika-vin02t9:326_0": "Rāgagginātiādīsu rāgova anudahanaṭṭhena aggīti rāgaggi.",
  "tika-vin02t9:326_1": "Rāgo hi tikhiṇaṁ hutvā uppajjamāno satte anudahati jhāpeti, tasmā ‘‘aggī’’ti vuccati.",
  "tika-vin02t9:326_2": "Itaresupi dvīsu eseva nayo.",
  "tika-vin02t9:326_3": "Tatrimāni vatthūni (dī. ni. aṭṭha. 3.305; vibha. aṭṭha. 924) –",
  "tika-vin02t9:326_4": "ekā daharabhikkhunī cittalapabbatavihāre uposathāgāraṁ gantvā dvārapālarūpaṁ olokayamānā ṭhitā.",
  "tika-vin02t9:326_5": "Athassā anto rāgo tikhiṇataro hutvā uppanno, tasmā taṁsamuṭṭhānā tejodhātu ativiya tikhiṇabhāvena saddhiṁ attanā sahajātadhammehi hadayapadesaṁ jhāpesi yathā taṁ bāhirā tejodhātu sannissayaṁ, tena sā bhikkhunī jhāyitvā kālamakāsi.",
  "tika-vin02t9:326_6": "Bhikkhuniyo gacchamānā ‘‘ayaṁ daharā ṭhitā, pakkosatha na’’nti āhaṁsu.",
  "tika-vin02t9:326_7": "Ekā gantvā ‘‘kasmā ṭhitāsī’’ti hatthe gaṇhi.",
  "tika-vin02t9:326_8": "Gahitamattā parivattitvā papatā.",
  "tika-vin02t9:326_9": "Idaṁ tāva rāgassa anudahanatāya vatthu.",
  "tika-vin02t9:327_0": "Dosassa pana anudahanatāya manopadosikā devā daṭṭhabbā. Tesu (dī. ni. aṭṭha.",
  "tika-vin02t9:327_1": "1.47-48) kira eko devaputto ‘‘nakkhattaṁ kīḷissāmī’’ti saparivāro rathena vīthiṁ paṭipajjati.",
  "tika-vin02t9:327_2": "Athañño nikkhamanto taṁ purato gacchantaṁ disvā ‘‘bho ayaṁ kapaṇo adiṭṭhapubbaṁ viya etaṁ disvā pītiyā uddhumāto viya bhijjamāno viya ca gacchatī’’ti kujjhati.",
  "tika-vin02t9:327_3": "Purato gacchantopi nivattitvā taṁ kuddhaṁ disvā kuddhā nāma suvijānā hontīti kuddhabhāvamassa ñatvā ‘‘tvaṁ kuddho mayhaṁ kiṁ karissasi, ayaṁ sampatti mayā dānasīlādīnaṁ vasena laddhā, na tuyhaṁ vasenā’’ti paṭikujjhati.",
  "tika-vin02t9:327_4": "Ekasmiñhi kuddhe itaro akuddho rakkhati.",
  "tika-vin02t9:327_5": "Kuddhassa hi so kodho itarasmiṁ akujjhante anupādāno ekavārameva uppattiyā anāsevano cāvetuṁ na sakkoti, udakaṁ patvā aggi viya nibbāyati, tasmā akuddho taṁ cavanato rakkhati.",
  "tika-vin02t9:327_6": "Ubhosu pana kuddhesu ekassa kodho itarassa paccayo hoti, tassapi kodho itarassa paccayo hotīti ubho kandantānaṁyeva orodhānaṁ cavanti.",
  "tika-vin02t9:327_7": "Ubhosu hi kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso kodho uppajjamāno hadayavatthuṁ niddahanto accantasukhumālaṁ karajakāyaṁ vināseti, tato sakalopi attabhāvo antaradhāyati.",
  "tika-vin02t9:327_8": "Idaṁ dosassa anudahanatāya vatthu.",
  "tika-vin02t9:328_0": "Mohassa pana anudahanatāya khiḍḍāpadosikā devā daṭṭhabbā.",
  "tika-vin02t9:328_1": "Mohavasena hi tesaṁ satisammoso hoti, tasmā khiḍḍāvasena āhārakālaṁ ativattetvā kālaṁ karonti. Te (dī. ni. aṭṭha.",
  "tika-vin02t9:328_2": "1.45-46) kira puññavisesādhigatena mahantena attano sirivibhavena nakkhattaṁ kīḷantā tāya sampattimahantatāya ‘‘āhāraṁ paribhuñjimha, na paribhuñjimhā’’tipi na jānanti.",
  "tika-vin02t9:328_3": "Atha ekāhārātikkamanato paṭṭhāya nirantaraṁ khādantāpi pivantāpi cavantiyeva na tiṭṭhanti. Kasmā?",
  "tika-vin02t9:328_4": "Kammajatejassa balavatāya.",
  "tika-vin02t9:328_5": "Manussānañhi kammajatejo mando, karajakāyo balavā.",
  "tika-vin02t9:328_6": "Tesaṁ tejassa mandatāya karajakāyassa balavatāya sattāhampi atikkamitvā uṇhodakaacchayāguādīhi sakkā vatthuṁ upatthambhetuṁ.",
  "tika-vin02t9:328_7": "Devānaṁ pana tejo balavā hoti uḷārapuññanibbattattā uḷāragarusiniddhasudhāhārajiraṇato ca, karajaṁ mandaṁ mudusukhumālabhāvato.",
  "tika-vin02t9:328_8": "Teneva hi bhagavā indasālaguhāyaṁ pakatipathaviyaṁ patiṭṭhātuṁ asakkontaṁ sakkaṁ devarājānaṁ ‘‘oḷārikakāyaṁ adhiṭṭhāhī’’ti āha, tasmā te ekaṁ āhāravelaṁ atikkamitvā saṇṭhātuṁ na sakkonti.",
  "tika-vin02t9:328_9": "Yathā nāma gimhānaṁ majjhanhike tattapāsāṇe ṭhapitaṁ padumaṁ vā uppalaṁ vā sāyanhasamaye ghaṭasatenapi siñciyamānaṁ pākatikaṁ na hoti vinassatiyeva, evameva pacchā nirantaraṁ khādantāpi pivantāpi cavantiyeva na tiṭṭhanti.",
  "tika-vin02t9:329_0": "Ko pana tesaṁ āhāro, kā āhāravelāti?",
  "tika-vin02t9:329_1": "Sabbesampi kāmāvacaradevānaṁ sudhā āhāro, so heṭṭhimehi heṭṭhimehi uparimānaṁ uparimānaṁ paṇītatamo hoti.",
  "tika-vin02t9:329_2": "Taṁ yathāsakaṁ divasavasena divase divase bhuñjanti.",
  "tika-vin02t9:329_3": "Keci pana ‘‘biḷārapadappamāṇaṁ sudhāhāraṁ bhuñjanti.",
  "tika-vin02t9:329_4": "So jivhāya ṭhapitamatto yāva kesagganakhaggā kāyaṁ pharati, tesaṁyeva divasavasena sattadivasaṁ yāpanasamatthova hotī’’ti vadanti.",
  "tika-vin02t9:330_0": "Ke pana te khiḍḍāpadosikā nāma devāti?",
  "tika-vin02t9:330_1": "Ime nāmāti aṭṭhakathāyaṁ vicāraṇā natthi, ‘‘kammajatejo balavā hoti, karajaṁ manda’’nti avisesena vuttattā pana ye keci kabaḷīkārāhārūpajīvino evaṁ karonti, te evaṁ cavantīti veditabbā.",
  "tika-vin02t9:330_2": "Keci panāhu ‘‘nimmānaratiparanimmitavasavattino te devā.",
  "tika-vin02t9:330_3": "Khiḍḍāya padussanamatteneva hete khiḍḍāpadosikāti vuttā’’ti.",
  "tika-vin02t9:330_4": "Manopadosikā pana cātumahārājikāti aṭṭhakathāyameva vuttaṁ.",
  "tika-vin02t9:330_5": "Keci pana ‘‘khiḍḍāpadosikāpi cātumahārājikāyevā’’ti vadanti.",
  "tika-vin02t9:330_6": "Evaṁ tāva rāgādayo tayo anudahanaṭṭhena ‘‘aggī’’ti veditabbā.",
  "tika-vin02t9:330_7": "Jātiādittayaṁ pana nānappakāradukkhavatthubhāvena anudahanato aggi.",
  "tika-vin02t9:330_8": "Sokādīnaṁ anudahanatā pākaṭāyeva.",
  "tika-vin02t9:330_9": "Sesamettha vuttanayameva.",
  "tika-vin02t9:330_10": "Iti imasmiṁ sutte dukkhalakkhaṇaṁ kathitaṁ cakkhādīnaṁ ekādasahi aggīhi ādittabhāvena dukkhamatāya dukkhabhāvassa kathitattā.",
  "tika-vin02t9:331_0": "Ādittapariyāyasuttavaṇṇanā niṭṭhitā.",
  "tika-vin02t9:332_0": "Uruvelapāṭihāriyakathāvaṇṇanā niṭṭhitā.",
  "tika-vin02t9:333_0": "Bimbisārasamāgamakathāvaṇṇanā",
  "tika-vin02t9:334_0": "55.",
  "tika-vin02t9:334_1": "Idāni ‘‘atha kho bhagavā gayāsīse yathābhirantaṁ viharitvā’’tiādīsu yā sā anuttānapadavaṇṇanā, taṁ dassetuṁ ‘‘laṭṭhivaneti tāluyyāne’’tiādi āraddhaṁ.",
  "tika-vin02t9:334_2": "Tattha tāluyyāneti tālarukkhānaṁ bahubhāvato evaṁladdhanāme uyyāne.",
  "tika-vin02t9:334_3": "Appekacce yena bhagavā tenañjaliṁ paṇāmetvātiādīsu añjaliṁ paṇāmetvāti ye ubhatopakkhikā, te sandhāyetaṁ vuttaṁ.",
  "tika-vin02t9:334_4": "Te kira evaṁ cintayiṁsu ‘‘sace no micchādiṭṭhikā codessanti ‘kasmā tumhe samaṇaṁ gotamaṁ vanditthā’ti, tesaṁ ‘kiṁ añjalimattakaraṇenapi vanditaṁ hotī’ti vakkhāma.",
  "tika-vin02t9:334_5": "Sace no sammādiṭṭhikā codessanti ‘kasmā bhagavantaṁ na vanditthā’ti, ‘kiṁ sīsena bhūmiṁ paharanteneva vanditaṁ hoti, nanu añjalikammampi vandanā evā’ti vakkhāmā’’ti.",
  "tika-vin02t9:334_6": "Nāmagottaṁ sāvetvāti ‘‘bho gotama, ahaṁ asukassa putto datto nāma mitto nāma idha āgato’’ti vadantā nāmaṁ sāventi nāma, ‘‘bho gotama, ahaṁ vāseṭṭho nāma kaccāno nāma idhāgato’’ti vadantā gottaṁ sāventi nāma.",
  "tika-vin02t9:334_7": "Ete kira daliddā jiṇṇakulaputtā parisamajjhe nāmagottavasena pākaṭā bhavissāmāti evaṁ akaṁsu.",
  "tika-vin02t9:334_8": "Ye pana tuṇhībhūtā nisīdiṁsu, te kerāṭikā ceva andhabālā ca.",
  "tika-vin02t9:334_9": "Tattha kerāṭikā ‘‘ekaṁ dve kathāsallāpe karonte vissāsiko hoti, atha vissāse sati ekaṁ dve bhikkhā adātuṁ na yutta’’nti tato attānaṁ mocentā tuṇhī nisīdanti.",
  "tika-vin02t9:334_10": "Andhabālā aññāṇatāyeva avakkhittā mattikāpiṇḍo viya yattha katthaci tuṇhībhūtā nisīdanti.",
  "tika-vin02t9:335_0": "Kisakovadānoti ettha kisakānaṁ ovadāno kisakovadānoti imaṁ tāva atthavikappaṁ dassetuṁ ‘‘tāpasacariyāya kisasarīrattā’’tiādi vuttaṁ.",
  "tika-vin02t9:335_1": "Aggihuttanti aggiparicaraṇaṁ.",
  "tika-vin02t9:335_2": "Rūpādayova idha kāmanīyaṭṭhena ‘‘kāmā’’ti vuttāti āha ‘‘ete rūpādayo kāme’’ti.",
  "tika-vin02t9:335_3": "Yaññā abhivadantīti yāgahetu ijjhantīti vadanti.",
  "tika-vin02t9:335_4": "Upadhīsūti ettha cattāro upadhī kāmupadhi khandhupadhi kilesupadhi abhisaṅkhārupadhīti.",
  "tika-vin02t9:335_5": "Kāmāpi hi ‘‘yaṁ pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni.",
  "tika-vin02t9:335_6": "1.167) evaṁ vuttassa sukhassa adhiṭṭhānabhāvato upadhīyati ettha sukhanti iminā vacanatthena ‘‘upadhī’’ti vuccanti.",
  "tika-vin02t9:335_7": "Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvato ‘‘upadhī’’ti vuccanti, tesu khandhupadhi idhādhippetoti āha ‘‘khandhupadhīsu malanti ñatvā’’ti.",
  "tika-vin02t9:335_8": "Yaññā malameva vadantīti yāgahetu malameva ijjhatīti vadanti.",
  "tika-vin02t9:335_9": "Yiṭṭheti mahāyāge.",
  "tika-vin02t9:335_10": "Huteti divase divase kattabbaaggiparicaraṇe.",
  "tika-vin02t9:335_11": "Kāmabhave asattanti kāmabhave alaggaṁ, tabbinimuttanti vuttaṁ hoti.",
  "tika-vin02t9:336_0": "57-58.Āsīsanāti patthanā.",
  "tika-vin02t9:336_1": "Dibbasuvaṇṇesupi siṅgīsuvaṇṇassa sabbaseṭṭhattā ‘‘siṅgīnikkhasavaṇṇo’’ti vuttaṁ.",
  "tika-vin02t9:336_2": "Yatheva hi manussaparibhoge suvaṇṇe yuttikataṁ hīnaṁ, tato rasaviddhaṁ seṭṭhaṁ, rasaviddhato ākaruppannaṁ, tato yaṁ kiñci dibbaṁ seṭṭhaṁ, evaṁ dibbasuvaṇṇesupi cāmīkarato sātakumbhaṁ, sātakumbhato jambunadaṁ, jambunadato siṅgīsuvaṇṇaṁ, tasmā taṁ sabbaseṭṭhaṁ.",
  "tika-vin02t9:336_3": "Siṅgīnikkhanti ca nikkhaparimāṇena siṅgīsuvaṇṇena kataṁ suvaṇṇapaṭṭaṁ.",
  "tika-vin02t9:336_4": "Ūnakanikkhena katañhi ghaṭṭanamajjanakkhamaṁ na hoti, atirekena kataṁ ghaṭṭanamajjanaṁ khamati, vaṇṇavantaṁ pana na hoti, pharusadhātukaṁ khāyati, nikkhena kataṁ ghaṭṭanamajjanañceva khamati vaṇṇavantañca hoti.",
  "tika-vin02t9:336_5": "Nikkhaṁ pana vīsatisuvaṇṇanti keci .",
  "tika-vin02t9:336_6": "Pañcavīsatisuvaṇṇanti apare.",
  "tika-vin02t9:336_7": "Majjhimanikāyaṭṭhakathāyaṁ pana ‘‘nikkhaṁ nāma pañcasuvaṇṇā’’ti vuttaṁ.",
  "tika-vin02t9:336_8": "Suvaṇṇo nāma catudharaṇanti vadanti.",
  "tika-vin02t9:337_0": "Dasasu ariyavāsesu vutthavāsoti –",
  "tika-vin02t9:338_0": "‘‘Idha, (dī. ni. 3.348; a. ni.",
  "tika-vin02t9:338_1": "10.20) bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño.",
  "tika-vin02t9:339_0": "‘‘Kathañca , bhikkhave, bhikkhu pañcaṅgavippahīno hoti?",
  "tika-vin02t9:339_1": "Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti.",
  "tika-vin02t9:339_2": "Evaṁ kho, bhikkhave, bhikkhu pañcaṅgavippahīno hoti.",
  "tika-vin02t9:340_0": "‘‘Kathañca, bhikkhave, bhikkhu chaḷaṅgasamannāgato hoti?",
  "tika-vin02t9:340_1": "Idha, bhikkhave, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno.",
  "tika-vin02t9:340_2": "Sotena saddaṁ sutvā…pe…",
  "tika-vin02t9:340_3": "ghānena gandhaṁ ghāyitvā…",
  "tika-vin02t9:340_4": "jivhāya rasaṁ sāyitvā…",
  "tika-vin02t9:340_5": "kāyena phoṭṭhabbaṁ phusitvā…",
  "tika-vin02t9:340_6": "manasā dhammaṁ viññāya neva sumano hoti na dummano, upekkhako viharati sato sampajāno.",
  "tika-vin02t9:340_7": "Evaṁ kho, bhikkhave, bhikkhu chaḷaṅgasamannāgato hoti.",
  "tika-vin02t9:341_0": "‘‘Kathañca, bhikkhave, bhikkhu ekārakkho hoti?",
  "tika-vin02t9:341_1": "Idha, bhikkhave, bhikkhu satārakkhena cetasā samannāgato hoti.",
  "tika-vin02t9:341_2": "Evaṁ kho, bhikkhave, bhikkhu ekārakkho hoti.",
  "tika-vin02t9:342_0": "‘‘Kathañca, bhikkhave, bhikkhu caturāpasseno hoti?",
  "tika-vin02t9:342_1": "Idha, bhikkhave, bhikkhu saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti.",
  "tika-vin02t9:342_2": "Evaṁ kho, bhikkhave, bhikkhu caturāpasseno hoti.",
  "tika-vin02t9:343_0": "‘‘Kathañca, bhikkhave, bhikkhu panuṇṇapaccekasacco hoti?",
  "tika-vin02t9:343_1": "Idha, bhikkhave, bhikkhu yāni tāni puthusamaṇabrāhmaṇānaṁ puthupaccekasaccāni , sabbāni tāni nuṇṇāni honti panuṇṇāni cattāni vantāni muttāni pahīnāni paṭinissaṭṭhāni.",
  "tika-vin02t9:343_2": "Evaṁ kho, bhikkhave, bhikkhu panuṇṇapaccekasacco hoti.",
  "tika-vin02t9:344_0": "‘‘Kathañca, bhikkhave, bhikkhu samavayasaṭṭhesano hoti?",
  "tika-vin02t9:344_1": "Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā.",
  "tika-vin02t9:344_2": "Evaṁ kho, bhikkhave, bhikkhu samavayasaṭṭhesano hoti.",
  "tika-vin02t9:345_0": "‘‘Kathañca, bhikkhave, bhikkhu anāvilasaṅkappo hoti?",
  "tika-vin02t9:345_1": "Idha, bhikkhave, bhikkhuno kāmasaṅkappo pahīno hoti, byāpādasaṅkappo pahīno hoti, vihiṁsāsaṅkappo pahīno hoti.",
  "tika-vin02t9:345_2": "Evaṁ kho, bhikkhave, bhikkhu anāvilasaṅkappo hoti.",
  "tika-vin02t9:346_0": "‘‘Kathañca, bhikkhave, bhikkhu passaddhakāyasaṅkhāro hoti?",
  "tika-vin02t9:346_1": "Idha, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "tika-vin02t9:346_2": "Evaṁ kho, bhikkhave, bhikkhu passaddhakāyasaṅkhāro hoti.",
  "tika-vin02t9:347_0": "‘‘Kathañca, bhikkhave, bhikkhu suvimuttacitto hoti?",
  "tika-vin02t9:347_1": "Idha, bhikkhave, bhikkhuno rāgācittaṁ vimuttaṁ hoti, dosā cittaṁ vimuttaṁ hoti, mohā cittaṁ vimuttaṁ hoti.",
  "tika-vin02t9:347_2": "Evaṁ kho, bhikkhave, bhikkhu suvimuttacitto hoti.",
  "tika-vin02t9:348_0": "‘‘Kathañca, bhikkhave, bhikkhu suvimuttapañño hoti?",
  "tika-vin02t9:348_1": "Idha, bhikkhave, bhikkhu ‘rāgo me pahīno ucchinnamūlo tālāvatthukato anabhāvaṁkato āyatiṁ anuppādadhammo’ti pajānāti, ‘doso me pahīno…pe…",
  "tika-vin02t9:348_2": "moho me pahīno ucchinnamūlo tālāvatthukato anabhāvaṁkato āyatiṁ anuppādadhammo’ti pajānāti.",
  "tika-vin02t9:348_3": "Evaṁ kho, bhikkhave, bhikkhu suvimuttapañño hotī’’ti (dī. ni. 3.348; a. ni. 10.20) –",
  "tika-vin02t9:349_0": "Evamāgatesu dasasu ariyavāsesu vutthavāso.",
  "tika-vin02t9:350_0": "Tattha vasanti etthāti vāsā, ariyānaṁ eva vāsāti ariyavāsā anariyānaṁ tādisānaṁ vāsānaṁ asambhavato.",
  "tika-vin02t9:350_1": "Ariyāti cettha ukkaṭṭhaniddesena khīṇāsavā gahitā.",
  "tika-vin02t9:350_2": "Ekārakkhoti ekā satisaṅkhātā ārakkhā etassāti ekārakkho.",
  "tika-vin02t9:350_3": "Khīṇāsavassa (dī. ni. aṭṭha. 3.348; a. ni. aṭṭha.",
  "tika-vin02t9:350_4": "3.10.20) hi tīsu dvāresu sabbakāle sati ārakkhakiccaṁ sādheti.",
  "tika-vin02t9:350_5": "Tenevassa carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ hotīti vuccati.",
  "tika-vin02t9:351_0": "Caturāpassenoti cattāri apassenāni apassayā etassāti caturāpasseno.",
  "tika-vin02t9:351_1": "Saṅkhāyāti ñāṇena (dī. ni. aṭṭha. 3.308).",
  "tika-vin02t9:351_2": "Paṭisevatīti ñāṇena ñatvā sevitabbayuttakameva sevati.",
  "tika-vin02t9:351_3": "Tassa vitthāro ‘‘paṭisaṅkhā yoniso cīvaraṁ paribhuñjatī’’tiādinā (ma. ni. 1.23; a. ni.",
  "tika-vin02t9:351_4": "6.58) nayena veditabbo.",
  "tika-vin02t9:351_5": "Saṅkhāyekaṁ adhivāsetīti ñāṇena ñatvā adhivāsetabbayuttakameva adhivāseti.",
  "tika-vin02t9:351_6": "Vitthāro panettha ‘‘paṭisaṅkhā yoniso khamo hoti sītassā’’tiādinā (ma. ni.",
  "tika-vin02t9:351_7": "1.24) nayena veditabbo.",
  "tika-vin02t9:351_8": "Parivajjetīti ñāṇena ñatvā parivajjetabbayuttakameva parivajjeti.",
  "tika-vin02t9:351_9": "Tassa vitthāro ‘‘paṭisaṅkhā yoniso caṇḍaṁ hatthiṁ parivajjetī’’tiādinā nayena veditabbo.",
  "tika-vin02t9:351_10": "Vinodetīti ñāṇena ñatvā vinodetabbameva vinodeti nudati nīharati anto vasituṁ na deti.",
  "tika-vin02t9:351_11": "Tassa vitthāro ‘‘uppannaṁ kāmavitakkaṁ nādhivāsetī’’tiādinā nayena veditabbo.",
  "tika-vin02t9:352_0": "Panuṇṇapaccekasaccoti (a. ni. aṭṭha. 2.4.38; dī. ni. aṭṭha.",
  "tika-vin02t9:352_1": "3.348) ‘‘idameva dassanaṁ saccaṁ, idameva sacca’’nti evaṁ pāṭiyekkaṁ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco.",
  "tika-vin02t9:352_2": "Puthusamaṇabrāhmaṇānanti bahūnaṁ samaṇabrāhmaṇānaṁ.",
  "tika-vin02t9:352_3": "Ettha ca samaṇāti pabbajjupagatā.",
  "tika-vin02t9:352_4": "Brāhmaṇāti bhovādino.",
  "tika-vin02t9:352_5": "Puthupaccekasaccānīti bahūni pāṭekkasaccāni, ‘‘idameva dassanaṁ saccaṁ, idameva sacca’’nti pāṭiyekkaṁ gahitāni bahūni saccānīti attho.",
  "tika-vin02t9:352_6": "Nuṇṇānīti nīhaṭāni.",
  "tika-vin02t9:352_7": "Panuṇṇānīti suṭṭhu nīhatāni.",
  "tika-vin02t9:352_8": "Cattānīti vissaṭṭhāni.",
  "tika-vin02t9:352_9": "Vantānīti vamitāni.",
  "tika-vin02t9:352_10": "Muttānīti chinnabandhanāni katāni.",
  "tika-vin02t9:352_11": "Pahīnānīti pajahitāni.",
  "tika-vin02t9:352_12": "Paṭinissaṭṭhānīti yathā na puna cittaṁ ārohanti, evaṁ paṭivissajjitāni.",
  "tika-vin02t9:352_13": "Sabbāneva cetāni ariyamaggādhigamato pubbe gahitassa diṭṭhiggāhassa vissaṭṭhabhāvavevacanāni.",
  "tika-vin02t9:353_0": "Samavayasaṭṭhesanoti (dī. ni. aṭṭha. 3.348; a. ni. aṭṭha.",
  "tika-vin02t9:353_1": "3.10.20) ettha avayāti anūnā.",
  "tika-vin02t9:353_2": "Saṭṭhāti nissaṭṭhā.",
  "tika-vin02t9:353_3": "Sammā avayā saṭṭhā esanā assāti samavayasaṭṭhesano, sammā vissaṭṭhasabbaesanoti attho.",
  "tika-vin02t9:353_4": "‘‘Rāgā cittaṁ vimutta’’ntiādīhi maggassa kiccanipphatti kathitā rāgādīnaṁ pahīnabhāvadīpanato.",
  "tika-vin02t9:353_5": "‘‘Rāgo me pahīno’’tiādīhi paccavekkhaṇāmukhena ariyaphalaṁ kathitaṁ.",
  "tika-vin02t9:353_6": "Adhigate hi aggaphale sabbaso rāgādīnaṁ anuppādadhammataṁ pajānāti, tañca pajānanaṁ paccavekkhaṇañāṇanti.",
  "tika-vin02t9:353_7": "Tattha pañcaṅgavippahānapaccekasaccāpanodanaesanāsamavayasajjanāni ‘‘saṅkhāyekaṁ paṭisevati adhivāseti parivajjeti vinodetī’’ti vuttesu apassenesu vinodanā ca maggakiccāneva, itare ca maggeneva samijjhanti.",
  "tika-vin02t9:354_0": "Dasabaloti kāyabalasaṅkhātāni ñāṇabalasaṅkhātāni ca dasa balāni etassāti dasabalo.",
  "tika-vin02t9:354_1": "Duvidhañhi tathāgatassa balaṁ kāyabalaṁ ñāṇabalañca.",
  "tika-vin02t9:354_2": "Tesu kāyabalaṁ hatthikulānusārena veditabbaṁ.",
  "tika-vin02t9:354_3": "Vuttañhetaṁ porāṇehi –",
  "tika-vin02t9:355_0": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "tika-vin02t9:356_0": "Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṁ. ni. aṭṭha. 2.2.22; a. ni. aṭṭha. 3.10.21; vibha. aṭṭha 76; udā. aṭṭha. 75; bu. vaṁ. aṭṭha. 1.39; paṭi. ma. aṭṭha. 2.2.44; cūḷani. aṭṭha. 81);",
  "tika-vin02t9:357_0": "Imāni hi dasa hatthikulāni.",
  "tika-vin02t9:357_1": "Tattha kāḷāvakanti pakatihatthikulaṁ daṭṭhabbaṁ.",
  "tika-vin02t9:357_2": "Yaṁ dasannaṁ purisānaṁ kāyabalaṁ, taṁ ekassa kāḷāvakassa hatthino.",
  "tika-vin02t9:357_3": "Yaṁ dasannaṁ kāḷāvakānaṁ balaṁ, taṁ ekassa gaṅgeyyassa.",
  "tika-vin02t9:357_4": "Yaṁ dasannaṁ gaṅgeyyānaṁ, taṁ ekassa paṇḍarassa.",
  "tika-vin02t9:357_5": "Yaṁ dasannaṁ paṇḍarānaṁ, taṁ ekassa tambassa.",
  "tika-vin02t9:357_6": "Yaṁ dasannaṁ tambānaṁ, taṁ ekassa piṅgalassa.",
  "tika-vin02t9:357_7": "Yaṁ dasannaṁ piṅgalānaṁ, taṁ ekassa gandhahatthino.",
  "tika-vin02t9:357_8": "Yaṁ dasannaṁ gandhahatthīnaṁ, taṁ ekassa maṅgalassa.",
  "tika-vin02t9:357_9": "Yaṁ dasannaṁ maṅgalānaṁ, taṁ ekassa hemavatassa.",
  "tika-vin02t9:357_10": "Yaṁ dasannaṁ hemavatānaṁ, taṁ ekassa uposathassa.",
  "tika-vin02t9:357_11": "Yaṁ dasannaṁ uposathānaṁ, taṁ ekassa chaddantassa.",
  "tika-vin02t9:357_12": "Yaṁ dasannaṁ chaddantānaṁ, taṁ ekassa tathāgatassa kāyabalaṁ.",
  "tika-vin02t9:357_13": "Nārāyanasaṅghātabalantipi idameva vuccati.",
  "tika-vin02t9:357_14": "Tattha nārā vuccanti rasmiyo, tā bahū nānāvidhā tato uppajjantīti nārāyanaṁ, vajiraṁ, tasmā vajirasaṅghātabalanti attho.",
  "tika-vin02t9:357_15": "Tadetaṁ pakatihatthigaṇanāya hatthīnaṁ koṭisahassānaṁ, purisagaṇanāya dasannaṁ purisakoṭisahassānaṁ balaṁ hoti.",
  "tika-vin02t9:357_16": "Idaṁ tāva tathāgatassa kāyabalaṁ.",
  "tika-vin02t9:358_0": "Ñāṇabalaṁ pana pāḷiyaṁ āgatameva. Tatrāyaṁ pāḷi (ma. ni. 1.148; a. ni. 10.21) –",
  "tika-vin02t9:359_0": "‘‘Dasa kho panimāni, sāriputta, tathāgatassa tathāgatabalāni, yehi balehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-vin02t9:359_1": "Katamāni dasa?",
  "tika-vin02t9:359_2": "Idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti, yampi, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti.",
  "tika-vin02t9:359_3": "Idampi, sāriputta, tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. (1)",
  "tika-vin02t9:360_0": "‘‘Puna caparaṁ, sāriputta, tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti…pe…. (2)",
  "tika-vin02t9:361_0": "‘‘Puna caparaṁ, sāriputta, tathāgato sabbatthagāminiṁ paṭipadaṁ yathābhūtaṁ pajānāti…pe…. (3)",
  "tika-vin02t9:362_0": "‘‘Puna caparaṁ, sāriputta, tathāgato anekadhātuṁ nānādhātuṁ lokaṁ yathābhūtaṁ pajānāti…pe…. (4)",
  "tika-vin02t9:363_0": "‘‘Puna caparaṁ, sāriputta, tathāgato sattānaṁ nānādhimuttikataṁ yathābhūtaṁ pajānāti…pe…. (5)",
  "tika-vin02t9:364_0": "‘‘Puna caparaṁ, sāriputta, tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti…pe…. (6)",
  "tika-vin02t9:365_0": "‘‘Puna caparaṁ, sāriputta, tathāgato jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ yathābhūtaṁ pajānāti…pe…. (7)",
  "tika-vin02t9:366_0": "‘‘Puna caparaṁ, sāriputta, tathāgato anekavihitaṁ pubbenivāsaṁ anussarati.",
  "tika-vin02t9:366_1": "Seyyathidaṁ?",
  "tika-vin02t9:366_2": "Ekampi jātiṁ dvepi jātiyo…pe…",
  "tika-vin02t9:366_3": "iti sākāraṁ sauddesaṁ anekavihitaṁ pubbenivāsaṁ anussarati…pe…. (8)",
  "tika-vin02t9:367_0": "‘‘Puna caparaṁ, sāriputta, tathāgato dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti…pe…. (9)",
  "tika-vin02t9:368_0": "‘‘Puna caparaṁ, sāriputta, tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati…pe…",
  "tika-vin02t9:368_1": "idampi, sāriputta, tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-vin02t9:368_2": "Imāni kho, sāriputta, dasa tathāgatassa tathāgatabalānī’’ti. (10)",
  "tika-vin02t9:369_0": "Tattha (ma. ni. aṭṭha. 1.148; a. ni. aṭṭha. 3.10.21; vibha. aṭṭha.",
  "tika-vin02t9:369_1": "760) ṭhānañca ṭhānatoti kāraṇañca kāraṇato.",
  "tika-vin02t9:369_2": "‘‘Ye ye dhammā yesaṁ yesaṁ dhammānaṁ hetū paccayā uppādāya, taṁ taṁ ṭhānaṁ.",
  "tika-vin02t9:369_3": "Ye ye dhammā yesaṁ yesaṁ dhammānaṁ na hetū na paccayā uppādāya, taṁ taṁ aṭṭhāna’’nti pajānanto ṭhānañca ṭhānato aṭṭhānañca aṭṭhānato yathābhūtaṁ pajānāti.",
  "tika-vin02t9:369_4": "Yampīti yena ñāṇena.",
  "tika-vin02t9:370_0": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ.",
  "tika-vin02t9:370_1": "Ṭhānaso hetusoti paccayato ceva hetuto ca.",
  "tika-vin02t9:370_2": "Tattha gatiupadhikālapayogā vipākassa ṭhānaṁ, kammaṁ hetu.",
  "tika-vin02t9:371_0": "Sabbatthagāmininti sabbagatigāminiñca agatigāminiñca.",
  "tika-vin02t9:371_1": "Paṭipadanti maggaṁ.",
  "tika-vin02t9:371_2": "Yathābhūtaṁ pajānātīti bahūsupi manussesu ekameva pāṇaṁ ghātentesu kāmaṁ sabbesampi cetanā tassevekassa jīvitindriyārammaṇā, taṁ pana kammaṁ tesaṁ nānākāraṁ.",
  "tika-vin02t9:371_3": "Tesu hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando viya hutvā appaṭibāhiyamāno vicarati, tasmā tesu eko teneva kammena niraye nibbattati, eko tiracchānayoniyaṁ, eko pettivisaye.",
  "tika-vin02t9:371_4": "Taṁ tathāgato āyūhanakkhaṇeyeva ‘‘iminā nīhārena āyūhitattā esa niraye nibbattissati, esa tiracchānayoniyaṁ, esa pettivisaye’’ti jānāti.",
  "tika-vin02t9:371_5": "Niraye nibbattamānampi ‘‘esa mahāniraye nibbattissati, esa ussadaniraye’’ti jānāti.",
  "tika-vin02t9:371_6": "Tiracchānayoniyaṁ nibbattamānampi ‘‘esa apādako bhavissati, esa dvipādako, esa catuppādo, esa bahuppādo’’ti jānāti.",
  "tika-vin02t9:371_7": "Pettivisaye nibbattamānampi ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti.",
  "tika-vin02t9:371_8": "Tesu ca kammesu ‘‘idaṁ kammaṁ paṭisandhiṁ ākaḍḍhissati, etaṁ aññena dinnāya paṭisandhiyā upadhivepakkaṁ bhavissatī’’ti jānāti.",
  "tika-vin02t9:372_0": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva, taṁ pana kammaṁ tesaṁ nānākāraṁ.",
  "tika-vin02t9:372_1": "Tesu hi eko ādarena karotīti sabbaṁ purimasadisaṁ.",
  "tika-vin02t9:372_2": "Tasmā tesu ca keci devaloke nibbattanti, keci manussaloke.",
  "tika-vin02t9:372_3": "Taṁ tathāgato āyūhanakkhaṇeyeva jānāti.",
  "tika-vin02t9:372_4": "‘‘Iminā nīhārena āyūhitattā esa manussaloke nibbattissati, esa devaloke, tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ taṁ taṁ visesaṁ āyūhanakkhaṇeyeva jānāti.",
  "tika-vin02t9:373_0": "Tathā vipassanaṁ paṭṭhapentesuyeva ‘‘iminā nīhārena esa kiñci sallakkhetuṁ na sakkhissati, esa mahābhūtamattameva vavatthapessati, esa rūpapariggahe eva ṭhassati, esa arūpapariggaheyeva, esa nāmarūpapariggaheyeva, esa paccayapariggaheyeva, esa lakkhaṇārammaṇikavipassanāyameva, esa paṭhamaphaleyeva, esa dutiyaphale eva, esa tatiyaphale eva, esa arahattaṁ pāpuṇissatī’’ti jānāti.",
  "tika-vin02t9:373_1": "Kasiṇaparikammaṁ karontesupi ‘‘imassa parikammamattameva bhavissati, esa nimittaṁ uppādessati, esa appanaṁ eva pāpuṇissati, esa jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī’’ti jānāti.",
  "tika-vin02t9:374_0": "Anekadhātunti cakkhudhātuādīhi, kāmadhātuādīhi vā dhātūhi bahudhātuṁ.",
  "tika-vin02t9:374_1": "Nānādhātunti tāsaṁyeva dhātūnaṁ vilakkhaṇattā nānappakāradhātuṁ.",
  "tika-vin02t9:374_2": "Lokanti khandhāyatanadhātulokaṁ.",
  "tika-vin02t9:374_3": "Yathābhūtaṁ pajānātīti tāsaṁ dhātūnaṁ aviparītato sabhāvaṁ paṭivijjhati.",
  "tika-vin02t9:375_0": "Nānādhimuttikatanti hīnādīhi adhimuttīhi nānādhimuttikabhāvaṁ.",
  "tika-vin02t9:375_1": "Parasattānanti padhānasattānaṁ.",
  "tika-vin02t9:375_2": "Parapuggalānanti tato paresaṁ hīnasattānaṁ.",
  "tika-vin02t9:375_3": "Ekatthameva vā etaṁ padadvayaṁ, veneyyavasena pana dvedhā vuttaṁ.",
  "tika-vin02t9:375_4": "Indriyaparopariyattanti saddhādīnaṁ indriyānaṁ parabhāvañca aparabhāvañca, vuddhiñca hāniñcāti attho.",
  "tika-vin02t9:376_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ.",
  "tika-vin02t9:376_1": "Saṁkilesanti hānabhāgiyadhammaṁ.",
  "tika-vin02t9:376_2": "Vodānanti visesabhāgiyadhammaṁ.",
  "tika-vin02t9:376_3": "Vuṭṭhānanti ‘‘vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna’’nti (vibha.",
  "tika-vin02t9:376_4": "828) evaṁ vuttaṁ paguṇajjhānañceva bhavaṅgaphalasamāpattiyo ca.",
  "tika-vin02t9:376_5": "Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā ‘‘vodānampi vuṭṭhāna’’nti vuttaṁ.",
  "tika-vin02t9:376_6": "Bhavaṅgena sabbajhānehi vuṭṭhānaṁ hoti, phalasamāpattiyā nirodhasamāpattito vuṭṭhānaṁ hoti.",
  "tika-vin02t9:376_7": "Tametaṁ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṁ.",
  "tika-vin02t9:376_8": "Sabbañāṇānañca vitthārakathāya vinicchayo sammohavinodaniyaṁ vibhaṅgaṭṭhakathāyaṁ (vibha. aṭṭha.",
  "tika-vin02t9:376_9": "760) vutto.",
  "tika-vin02t9:376_10": "Pubbenivāsānussatidibbacakkhuāsavakkhayañāṇakathā pana verañjakaṇḍe (pārā.",
  "tika-vin02t9:376_11": "12) vitthāritāyeva.",
  "tika-vin02t9:377_0": "Imāni kho sāriputtāti yāni pubbe ‘‘dasa kho panimāni, sāriputta, tathāgatassa tathāgatabalānī’’ti avocaṁ, imāni tānīti appanaṁ karoti.",
  "tika-vin02t9:377_1": "Tattha paravādikathā hoti ‘‘dasabalañāṇaṁ nāma pāṭiyekkaṁ natthi, sabbaññutaññāṇassevāyaṁ pabhedo’’ti, taṁ na tathā daṭṭhabbaṁ.",
  "tika-vin02t9:377_2": "Aññameva hi dasabalañāṇaṁ, aññaṁ sabbaññutaññāṇaṁ.",
  "tika-vin02t9:377_3": "Dasabalañāṇaṁ sakasakakiccameva jānāti, sabbaññutaññāṇaṁ tampi tato avasesampi pajānāti.",
  "tika-vin02t9:377_4": "Dasabalañāṇesu hi paṭhamaṁ kāraṇākāraṇameva jānāti, dutiyaṁ kammantaravipākantarameva, tatiyaṁ kammaparicchedameva, catutthaṁ dhātunānattakāraṇameva , pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva, aṭṭhamaṁ pubbenivutthakkhandhasantatimeva, navamaṁ sattānaṁ cutipaṭisandhimeva, dasamaṁ saccaparicchedameva.",
  "tika-vin02t9:377_5": "Sabbaññutaññāṇaṁ pana etehi jānitabbañca tato uttariñca pajānāti, etesaṁ pana kiccaṁ na sabbaṁ karoti.",
  "tika-vin02t9:377_6": "Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese khepetuṁ na sakkoti.",
  "tika-vin02t9:377_7": "Iti yathāvuttakāyabalena ceva ñāṇabalena ca samannāgatattā bhagavā ‘‘dasabalo’’ti vuccati.",
  "tika-vin02t9:378_0": "Dasahi asekkhehi aṅgehi upetoti ‘‘asekkhā sammādiṭṭhi, asekkho sammāsaṅkappo, asekkhā sammāvācā, asekkho sammākammanto, asekkho sammāājīvo, asekkho sammāvāyāmo, asekkhā sammāsati, asekkho sammāsamādhi, asekkhaṁ sammāñāṇaṁ, asekkhā sammāvimuttī’’ti (dī. ni.",
  "tika-vin02t9:378_1": "3.348, 360) evaṁ vuttehi dasahi asekkhadhammehi samannāgato.",
  "tika-vin02t9:378_2": "Asekkhā sammādiṭṭhiādayo ca sabbe phalasampayuttadhammā eva.",
  "tika-vin02t9:378_3": "Ettha ca sammādiṭṭhi sammāñāṇanti dvīsu ṭhānesu paññāva kathitā ‘‘sammā dassanaṭṭhena sammādiṭṭhi, sammā pajānanaṭṭhena sammāñāṇa’’nti.",
  "tika-vin02t9:378_4": "Atthi hi dassanajānanānaṁ visaye pavattiākāraviseso.",
  "tika-vin02t9:378_5": "Sammāvimuttīti iminā pana padena vuttāvasesā phalasamāpattisahagatadhammā saṅgahitāti veditabbā .",
  "tika-vin02t9:378_6": "Ariyaphalasampayuttadhammāpi hi sabbaso paṭipakkhato vimuttataṁ upādāya vimuttīti vattabbataṁ labhanti.",
  "tika-vin02t9:379_0": "59.Vacanasaddena appasaddanti ārāmupacārena gacchato addhikajanassapi vacanasaddena appasaddaṁ.",
  "tika-vin02t9:379_1": "Nagaranigghosasaddenāti avibhāvitatthena nagare manussānaṁ nigghosasaddena.",
  "tika-vin02t9:379_2": "Manussehi samāgamma ekajjhaṁ pavattitasaddo hi nigghoso.",
  "tika-vin02t9:379_3": "Anusañcaraṇajanassāti antosañcārino janassa.",
  "tika-vin02t9:379_4": "Manussānaṁ rahassakiriyaṭṭhāniyanti manussānaṁ rahassakaraṇassa yuttaṁ anucchavikaṁ.",
  "tika-vin02t9:379_5": "Vivekānurūpanti ekībhāvassa anurūpaṁ.",
  "tika-vin02t9:379_6": "Sesamettha uttānameva.",
  "tika-vin02t9:380_0": "Bimbisārasamāgamakathāvaṇṇanā niṭṭhitā.",
  "tika-vin02t9:381_0": "Sāriputtamoggallānapabbajjākathāvaṇṇanā",
  "tika-vin02t9:382_0": "60.",
  "tika-vin02t9:382_1": "Idāni ‘‘tena kho pana samayena sañcayo paribbājako’’tiādīsu apubbapadavaṇṇanaṁ dassento ‘‘sāriputtamoggallānā’’tiādimāha.",
  "tika-vin02t9:382_2": "Tattha sārībrāhmaṇiyā putto sāriputto, moggallībrāhmaṇiyā putto moggallāno.",
  "tika-vin02t9:382_3": "Amhākaṁ kira (a. ni. aṭṭha.",
  "tika-vin02t9:382_4": "1.1.189-190; dha. pa. aṭṭha.",
  "tika-vin02t9:382_5": "1.10 sāriputtattheravatthu) bhagavato nibbattito puretarameva sāriputto rājagahanagarassa avidūre upatissagāme sārībrāhmaṇiyā nāma kucchiyaṁ paṭisandhiṁ gaṇhi.",
  "tika-vin02t9:382_6": "Taṁdivasamevassa sahāyopi rājagahasseva avidūre kolitagāme moggallībrāhmaṇiyā kucchiyaṁ paṭisandhiṁ gaṇhi.",
  "tika-vin02t9:382_7": "Tāni kira dvepi kulāni yāva sattamā kulaparivaṭṭā ābaddhapaṭibaddhasahāyāneva.",
  "tika-vin02t9:382_8": "Tesaṁ dvinnaṁ ekadivasameva gabbhaparihāraṁ adaṁsu.",
  "tika-vin02t9:382_9": "Dasamāsaccayena jātānampi tesaṁ chasaṭṭhi dhātiyo upanayiṁsu.",
  "tika-vin02t9:382_10": "Nāmaggahaṇadivase sārībrāhmaṇiyā puttassa upatissagāme jeṭṭhakulassa puttattā ‘‘upatisso’’ti nāmaṁ akaṁsu, itarassa kolitagāme jeṭṭhakulassa puttattā ‘‘kolito’’ti nāmaṁ akaṁsu.",
  "tika-vin02t9:382_11": "Tena vuttaṁ ‘‘gihikāle upatisso kolitoti evaṁ paññāyamānanāmā’’ti.",
  "tika-vin02t9:383_0": "Aḍḍhateyyasatamāṇavakaparivārāti ettha pañcapañcasatamāṇavakaparivārātipi vadanti.",
  "tika-vin02t9:383_1": "Vuttañhetaṁ aṅguttaranikāyaṭṭhakathāyaṁ (a. ni. aṭṭha.",
  "tika-vin02t9:383_2": "1.1.189-190) –",
  "tika-vin02t9:384_0": "‘‘Upatissamāṇavakassa kīḷanatthāya nadiṁ vā uyyānaṁ vā gamanakāle pañca suvaṇṇasivikāsatāni parivārāni honti, kolitamāṇavakassa pañca ājaññarathasatāni.",
  "tika-vin02t9:384_1": "Dvepi janā pañcapañcamāṇavakasataparivārā hontī’’ti.",
  "tika-vin02t9:385_0": "Rājagahe ca anusaṁvaccharaṁ giraggasamajjaṁ nāma hoti.",
  "tika-vin02t9:385_1": "Tesaṁ dvinnampi ekaṭṭhāneyeva mañcakaṁ bandhanti.",
  "tika-vin02t9:385_2": "Dvepi ekatova nisīditvā samajjaṁ passitvā hasitabbaṭṭhāne hasanti, saṁvegaṭṭhāne saṁvijjanti, dāyaṁ dātuṁ yuttaṭṭhāne dāyaṁ denti.",
  "tika-vin02t9:385_3": "Tesaṁ imināva niyāmena ekadivasaṁ samajjaṁ passantānaṁ paripākagatattā ñāṇassa purimadivasesu viya hasitabbaṭṭhāne hāso vā saṁvegaṭṭhāne saṁvijjanaṁ vā dāyaṁ dātuṁ yuttaṭṭhāne dāyadānaṁ vā nāhosi.",
  "tika-vin02t9:385_4": "Dvepi pana janā evaṁ cintayiṁsu ‘‘kiṁ ettha oloketabbaṁ atthi, sabbepime appatte vassasate apaṇṇattikabhāvaṁ gamissanti, amhehi pana ekaṁ mokkhadhammaṁ gavesituṁ vaṭṭatī’’ti ārammaṇaṁ gahetvā nisīdiṁsu.",
  "tika-vin02t9:385_5": "Tato kolito upatissaṁ āha ‘‘samma upatissa, na tvaṁ aññadivasesu viya haṭṭhapahaṭṭho, anattamanadhātukosi, kiṁ te sallakkhita’’nti.",
  "tika-vin02t9:385_6": "‘‘Samma kolita, etesaṁ olokane sāro natthi, niratthakametaṁ, attano mokkhadhammaṁ gavesituṁ vaṭṭatī’’ti idaṁ cintayanto nisinnomhīti.",
  "tika-vin02t9:385_7": "Tvaṁ pana kasmā anattamanoti.",
  "tika-vin02t9:385_8": "Sopi tatheva āha.",
  "tika-vin02t9:385_9": "Athassa attanā saddhiṁ ekajjhāsayataṁ ñatvā upatisso evamāha ‘‘amhākaṁ ubhinnaṁ sucintitaṁ, mokkhadhammaṁ pana gavesantehi ekā pabbajjā laddhuṁ vaṭṭati, kassa santike pabbajāmā’’ti.",
  "tika-vin02t9:386_0": "Tena kho pana samayena sañcayo paribbājako rājagahe paṭivasati mahatiyā paribbājakaparisāya saddhiṁ.",
  "tika-vin02t9:386_1": "Te ‘‘tassa santike pabbajissāmā’’ti pañcahi māṇavakasatehi saddhiṁ sañcayassa santike pabbajiṁsu.",
  "tika-vin02t9:386_2": "Tesaṁ pabbajitakālato paṭṭhāya sañcayo atirekalābhaggayasaggappatto ahosi.",
  "tika-vin02t9:386_3": "Te katipāheneva sabbaṁ sañcayassa samayaṁ parimadditvā ‘‘ācariya, tumhākaṁ jānanasamayo ettakova, udāhu uttaripi atthī’’ti pucchiṁsu.",
  "tika-vin02t9:386_4": "Sañcayo ‘‘ettakova, sabbaṁ tumhehi ñāta’’nti āha.",
  "tika-vin02t9:386_5": "Tassa kathaṁ sutvā cintayiṁsu ‘‘evaṁ sati imassa santike brahmacariyavāso niratthako, mayaṁ mokkhadhammaṁ gavesituṁ nikkhantā, so imassa santike uppādetuṁ na sakkā, mahā kho pana jambudīpo, gāmanigamarājadhāniyo carantā avassaṁ mokkhadhammadesakaṁ ācariyaṁ labhissāmā’’ti.",
  "tika-vin02t9:386_6": "Te tato paṭṭhāya ‘‘yattha yattha paṇḍitā samaṇabrāhmaṇā atthī’’ti suṇanti, tattha tattha gantvā pañhasākacchaṁ karonti, tehi puṭṭhaṁ pañhaṁ añño kathetuṁ samattho nāma natthi, te pana tesaṁ pañhaṁ vissajjenti.",
  "tika-vin02t9:386_7": "Evaṁ sakalajambudīpaṁ pariggaṇhitvā nivattitvā sakaṭṭhānameva āgantvā ‘‘samma kolita, yo paṭhamaṁ amataṁ adhigacchati , so ārocetū’’ti katikaṁ akaṁsu.",
  "tika-vin02t9:386_8": "Imameva vatthuṁ saṅkhipitvā dassento ‘‘tatra nesaṁ mahājanaṁ disvā…pe…",
  "tika-vin02t9:386_9": "katikaṁ akaṁsū’’ti āha.",
  "tika-vin02t9:387_0": "Tattha channaparibbājakassāti setapaṭadharassa paribbājakassa.",
  "tika-vin02t9:387_1": "Tena nāyaṁ naggaparibbājakoti dasseti.",
  "tika-vin02t9:387_2": "Pāsādikena abhikkantenātiādīsu pāsādikenāti pasādāvahena sāruppena samaṇānucchavikena.",
  "tika-vin02t9:387_3": "Abhikkantenāti gamanena.",
  "tika-vin02t9:387_4": "Paṭikkantenāti nivattanena.",
  "tika-vin02t9:387_5": "Ālokitenāti purato dassanena.",
  "tika-vin02t9:387_6": "Vilokitenāti ito cito dassanena.",
  "tika-vin02t9:387_7": "Samiñjitenāti pabbasaṅkocanena.",
  "tika-vin02t9:387_8": "Pasāritenāti tesaṁyeva pasāraṇena.",
  "tika-vin02t9:387_9": "Sabbattha itthambhūtalakkhaṇe karaṇavacanaṁ, tasmā satisampajaññakehi vabhisaṅkhatattā pāsādikaabhikkantapaṭikkantaālokitavilokitasamiñjitapasārito hutvāti vuttaṁ hoti.",
  "tika-vin02t9:387_10": "Okkhittacakkhūti heṭṭhākhittacakkhu.",
  "tika-vin02t9:387_11": "Iriyāpathasampannoti tāya pāsādikaabhikkantāditāya sampannairiyāpatho.",
  "tika-vin02t9:387_12": "Atthikehi upaññātanti ‘‘maraṇe sati amatenapi bhavitabba’’nti evaṁ anumānañāṇena ‘‘atthī’’ti upagataṁ nibbānaṁ nāma, taṁ magganto pariyesanto yannūnāhaṁ imaṁ bhikkhuṁ piṭṭhito piṭṭhito anubandheyyanti sambandho.",
  "tika-vin02t9:387_13": "Sudinnakaṇḍe vuttappakāranti ‘‘dānapatīnaṁ gharesu sālā honti, āsanāni cettha paññattāni honti, upaṭṭhāpitaṁ udakakañjiyaṁ, tattha pabbajitā piṇḍāya caritvā nisīditvā bhuñjanti.",
  "tika-vin02t9:387_14": "Sace icchanti, dānapatīnampi santakaṁ gaṇhanti, tasmā tampi aññatarassa kulassa īdisāya sālāya aññataraṁ kuṭṭamūlanti veditabba’’nti evaṁ vuttappakāraṁ.",
  "tika-vin02t9:388_0": "Appaṁ vā bahuṁ vā bhāsassūti paribbājako ‘‘ahaṁ upatisso nāma, tvaṁ yathāsattiyā appaṁ vā bahuṁ vā pāvada, etaṁ nayasatena nayasahassena paṭivijjhituṁ mayhaṁ bhāro’’ti cintetvā evamāha.",
  "tika-vin02t9:388_1": "Nirodho ca nirodhupāyo ca ekadesasarūpekasesanayena ‘‘nirodho’’ti vuttoti dassento ‘‘atha vā’’tiādimāha.",
  "tika-vin02t9:388_2": "Paṭipādentoti nigamento.",
  "tika-vin02t9:388_3": "Imaṁ dhammapariyāyaṁ sutvā virajaṁ vītamalaṁ dhammacakkhuṁ udapādīti ettha paribbājako paṭhamapadadvayameva sutvā sahassanayasampanne sotāpattiphale patiṭṭhahi.",
  "tika-vin02t9:388_4": "Itarapadadvayaṁ sotāpannakāle niṭṭhāsīti veditabbaṁ.",
  "tika-vin02t9:389_0": "Bahukehi kappanahutehīti ettha dasa dasakāni sataṁ, dasa satāni sahassaṁ, sahassānaṁ sataṁ satasahassaṁ, satasahassānaṁ sataṁ koṭi, koṭisatasahassānaṁ sataṁ pakoṭi, pakoṭisatasahassānaṁ sataṁ koṭipakoṭi, koṭipakoṭisatasahassānaṁ sataṁ ekanahutanti veditabbaṁ.",
  "tika-vin02t9:390_0": "61.Athakho sāriputto paribbājako yena moggallāno paribbājako tenupasaṅkamīti (a. ni. aṭṭha.",
  "tika-vin02t9:390_1": "1.1.189-190; dha. pa. aṭṭha.",
  "tika-vin02t9:390_2": "1.10 sāriputtattheravatthu) sotāpanno hutvā uparivisese appavattante ‘‘bhavissati ettha kāraṇa’’nti sallakkhetvā theraṁ āha ‘‘bhante, mā upari dhammadesanaṁ vaḍḍhayittha, ettakameva hotu, kahaṁ amhākaṁ satthā vasatī’’ti.",
  "tika-vin02t9:390_3": "Veḷuvane paribbājakāti.",
  "tika-vin02t9:390_4": "‘‘Bhante, tumhe purato yātha, mayhaṁ eko sahāyako atthi, amhehi ca aññamaññaṁ katikā katā ‘yo paṭhamaṁ amataṁ adhigacchati, so ārocetū’ti, ahaṁ taṁ paṭiññaṁ mocetvā sahāyakaṁ gahetvā tumhākaṁ gatamaggeneva satthu santikaṁ āgamissāmī’’ti pañcapatiṭṭhitena therassa pādesu nipatitvā tikkhattuṁ padakkhiṇaṁ katvā theraṁ uyyojetvā paribbājakārāmābhimukho agamāsi.",
  "tika-vin02t9:391_0": "62.Sāriputtaṁ paribbājakaṁ etadavocāti ‘‘ajja mayhaṁ sahāyassa mukhavaṇṇo na aññadivasesu viya, addhā anena amataṁ adhigataṁ bhavissatī’’ti amatādhigamaṁ pucchanto etadavoca.",
  "tika-vin02t9:391_1": "Sopissa ‘‘āmāvuso, amataṁ adhigata’’nti paṭijānitvā sabbaṁ pavattiṁ ārocetvā tameva gāthaṁ abhāsi.",
  "tika-vin02t9:391_2": "Gāthāpariyosāne moggallāno paribbājako sotāpattiphale patiṭṭhahi.",
  "tika-vin02t9:391_3": "Tena vuttaṁ ‘‘atha kho moggallānassa paribbājakassa…pe…",
  "tika-vin02t9:391_4": "dhammacakkhuṁ udapādī’’ti.",
  "tika-vin02t9:391_5": "Gacchāma mayaṁ, āvuso, bhagavato santiketi ‘‘kahaṁ samma satthā vasatī’’ti pucchitvā ‘‘veḷuvane kira samma, evaṁ no ācariyena assajittherena kathita’’nti vutte evamāha.",
  "tika-vin02t9:392_0": "Sāriputtatthero ca nāmesa sadāpi ācariyapūjakova, tasmā sahāyaṁ moggallānaṁ paribbājakaṁ evamāha ‘‘amhehi adhigataṁ amataṁ amhākaṁ ācariyassa sañcayaparibbājakassapi kathessāma, bujjhamāno paṭivijjhissati, appaṭivijjhanto amhākaṁ saddahitvā satthu santikaṁ gamissati, buddhānaṁ desanaṁ sutvā maggaphalappaṭivedhaṁ karissatī’’ti.",
  "tika-vin02t9:392_1": "Tato dvepi janā sañcayassa santikaṁ agamaṁsu.",
  "tika-vin02t9:392_2": "Tena vuttaṁ ‘‘atha kho sāriputtamoggallānā yena sañcayo paribbājako tenupasaṅkamiṁsū’’ti.",
  "tika-vin02t9:392_3": "Upasaṅkamitvā ca ‘‘ācariya, tvaṁ kiṁ karosi, loke buddho uppanno, svākkhāto dhammo, suppaṭipanno saṅgho, āyāma dasabalaṁ passissāmā’’ti.",
  "tika-vin02t9:392_4": "So ‘‘kiṁ vadatha tātā’’ti tepi vāretvā lābhaggayasaggappavattimeva nesaṁ dīpeti.",
  "tika-vin02t9:392_5": "Te ‘‘amhākaṁ evarūpo antevāsikavāso niccameva hotu, tumhākaṁ pana gamanaṁ vā agamanaṁ vā jānāthā’’ti āhaṁsu.",
  "tika-vin02t9:392_6": "Sañcayo ‘‘ime ettakaṁ jānantā mama vacanaṁ na karissantī’’ti ñatvā ‘‘gacchatha tumhe tātā, ahaṁ mahallakakāle antevāsikavāsaṁ vasituṁ na sakkomī’’ti āha.",
  "tika-vin02t9:392_7": "Te anekehipi kāraṇasatehi taṁ bodhetuṁ asakkontā attano ovāde vattamānaṁ janaṁ ādāya veḷuvanaṁ agamaṁsu.",
  "tika-vin02t9:392_8": "Pañcasu antevāsikasatesu aḍḍhateyyasatā nivattiṁsu, aḍḍhateyyasatā tehi saddhiṁ agamaṁsu.",
  "tika-vin02t9:392_9": "Tena vuttaṁ ‘‘atha kho sāriputtamoggallānā tāni aḍḍhateyyāni paribbājakasatāni ādāya yena veḷuvanaṁ tenupasaṅkamiṁsū’’ti.",
  "tika-vin02t9:393_0": "Vimutteti yathāvuttalakkhaṇe nibbāne tadārammaṇāya phalavimuttiyā adhimutte ne sāriputtamoggallāne byākāsīti sambandho.",
  "tika-vin02t9:394_0": "Evaṁ byākaritvā ca satthā catuparisamajjhe dhammaṁ desento nesaṁ parisāya cariyavasena dhammadesanaṁ vaḍḍhesi, ṭhapetvā dve aggasāvake sabbepi aḍḍhateyyasatā paribbājakā arahattaṁ pāpuṇiṁsu.",
  "tika-vin02t9:394_1": "Satthā ‘‘etha bhikkhavo’’ti hatthaṁ pasāresi, sabbesaṁ kesamassu antaradhāyi, iddhimayapattacīvaraṁ kāyapaṭibaddhaṁ ahosi.",
  "tika-vin02t9:394_2": "Aggasāvakānampi iddhimayapattacīvaraṁ āgataṁ, uparimaggattayakiccaṁ pana na niṭṭhāti. Kasmā?",
  "tika-vin02t9:394_3": "Sāvakapāramīñāṇassa mahantatāya.",
  "tika-vin02t9:394_4": "Athāyasmā mahāmoggallāno pabbajitadivasato sattame divase magadharaṭṭhe kallavāḷagāmakaṁ upanissāya samaṇadhammaṁ karonto thinamiddhaṁ okkamanto satthārā saṁvejito thinamiddhaṁ vinodetvā tathāgatena dinnaṁ dhātukammaṭṭhānaṁ suṇantova uparimaggattayakiccaṁ niṭṭhāpetvā sāvakapāramīñāṇassa matthakaṁ patto.",
  "tika-vin02t9:394_5": "Sāriputtattheropi pabbajitadivasato addhamāsaṁ atikkamitvā satthārā saddhiṁ tameva rājagahaṁ upanissāya sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante desiyamāne suttānusārena ñāṇaṁ pesetvā parassa vaḍḍhitabhattaṁ bhuñjanto viya sāvakapāramīñāṇassa matthakaṁ patto.",
  "tika-vin02t9:394_6": "Tenevāha ‘‘mahāmoggallānatthero sattahi divasehi arahatte patiṭṭhito, sāriputtatthero addhamāsenā’’ti.",
  "tika-vin02t9:395_0": "Yadipi mahāmoggallānatthero na cirasseva arahattaṁ patto, dhammasenāpati tato cirena, evaṁ santepi sāriputtattherova mahāpaññataro.",
  "tika-vin02t9:395_1": "Mahāmoggallānatthero hi sāvakānaṁ sammasanacāraṁ yaṭṭhikoṭiyā uppīḷento viya ekadesameva sammasanto satta divase vāyamitvā arahattaṁ patto.",
  "tika-vin02t9:395_2": "Sāriputtatthero ṭhapetvā buddhānaṁ paccekabuddhānañca sammasanacāraṁ sāvakānaṁ sammasanacāraṁ nippadesaṁ sammasi, evaṁ sammasanto addhamāsaṁ vāyami.",
  "tika-vin02t9:395_3": "Ukkaṁsagatassa sāvakānaṁ sammasanacārassa nippadesena pavattiyamānattā sāvakapāramīñāṇassa ca tathā paripācetabbattā.",
  "tika-vin02t9:395_4": "Yathā hi puriso ‘‘veṇuyaṭṭhiṁ gaṇhissāmī’’ti mahājaṭaṁ veṇuṁ disvā ‘‘jaṭaṁ chindantassa papañco bhavissatī’’ti antarena hatthaṁ pavesetvā sampattameva yaṭṭhiṁ mūle ca agge ca chinditvā ādāya pakkameyya, so kiñcāpi paṭhamataraṁ gacchati, yaṭṭhiṁ pana sāraṁ vā ujuṁ vā na labhati.",
  "tika-vin02t9:395_5": "Aparo tathārūpameva veṇuṁ disvā sace sampattayaṭṭhiṁ gaṇhissāmi, sāraṁ vā ujuṁ vā na labhissāmīti kacchaṁ bandhitvā mahantena satthena veṇujaṭaṁ chinditvā sārā ceva ujū ca yaṭṭhiyo uccinitvā ādāya pakkameyya, ayaṁ kiñcāpi pacchā gacchati, yaṭṭhiyo pana sārā ceva ujū ca labhati, evaṁsampadamidaṁ imesaṁ dvinnaṁ therānaṁ padhānaṁ.",
  "tika-vin02t9:396_0": "Sammasanacāro ca nāmettha vipassanābhūmi veditabbā sammasanaṁ carati etthāti sammasanacāroti katvā.",
  "tika-vin02t9:396_1": "Tattha buddhānaṁ sammasanacāro dasasahassalokadhātuyaṁ sattasantānagatā anindriyabaddhā ca saṅkhārāti vadanti.",
  "tika-vin02t9:396_2": "Koṭisatasahassacakkavāḷesūti apare.",
  "tika-vin02t9:396_3": "Tathā hi attaniyavasena paṭiccasamuppādanayaṁ otaritvā chattiṁsakoṭisatasahassamukhena buddhānaṁ mahāvajirañāṇaṁ pavattaṁ.",
  "tika-vin02t9:396_4": "Paccekabuddhānaṁ sasantānagatehi saddhiṁ majjhimadesavāsīsattasantānagatā anindriyabaddhā ca saṅkhārā sammasanacāroti vadanti.",
  "tika-vin02t9:396_5": "Jambudīpavāsīsantānagatāti keci.",
  "tika-vin02t9:396_6": "Sasantānagate sabbadhamme parasantānagate ca santānavibhāgaṁ akatvā bahiddhābhāvasāmaññato sammasanaṁ, ayaṁ sāvakānaṁ sammasanacāro.",
  "tika-vin02t9:396_7": "Moggallānatthero pana bahiddhā dhammepi sasantānavibhāgena keci keci uddharitvā sammasi, tañca kho ñāṇena phuṭṭhamattaṁ katvā.",
  "tika-vin02t9:396_8": "Tena vuttaṁ ‘‘yaṭṭhikoṭiyā uppīḷento viya ekadesameva sammasanto’’ti.",
  "tika-vin02t9:396_9": "Tattha ñāṇena nāma yāvatā neyyaṁ vattitabbaṁ, tāvatā avattanato ‘‘yaṭṭhikoṭiyā uppīḷento viyā’’ti vuttaṁ, anupadadhammavipassanāya abhāvato ‘‘ekadesameva sammasanto’’ti vuttaṁ.",
  "tika-vin02t9:396_10": "Dhammasenāpatinopi yathāvuttasāvakānaṁ vipassanāya bhūmiyeva sammasanacāro.",
  "tika-vin02t9:396_11": "Tattha pana thero sātisayaṁ niravasesaṁ anupadañca sammā vipassi.",
  "tika-vin02t9:396_12": "Tena vuttaṁ ‘‘sāvakānaṁ sammasanacāraṁ nippadesaṁ sammasī’’ti.",
  "tika-vin02t9:397_0": "Ettha ca sukkhavipassakā lokiyābhiññappattā pakatisāvakā mahāsāvakā aggasāvakā paccekabuddhā sammāsambuddhāti chasu janesu sukkhavipassakānaṁ jhānābhiññāhi anadhigatapaññānepuññattā andhānaṁ viya icchitapadesokkamanaṁ vipassanākāle icchiticchitadhammabhāvanā natthi, te yathāpariggahitadhammamatteyeva vipassanaṁ vaḍḍhenti.",
  "tika-vin02t9:397_1": "Lokiyābhiññappattā pana pakatisāvakā yena mukhena vipassanaṁ ārabhanti, tato aññenapi vipassanaṁ vitthārikaṁ kātuṁ sakkonti vipulañāṇattā.",
  "tika-vin02t9:397_2": "Mahāsāvakā abhinīhārasampannattā tato sātisayaṁ vipassanaṁ vitthārikaṁ kātuṁ sakkonti.",
  "tika-vin02t9:397_3": "Aggasāvakesu dutiyo abhinīhārasampattiyā samādhānassa sātisayattā vipassanaṁ tatopi vitthārikaṁ karoti.",
  "tika-vin02t9:397_4": "Paṭhamo pana tatopi mahāpaññatāya sāvakehi asādhāraṇaṁ katvā vipassanaṁ vitthārikaṁ karoti.",
  "tika-vin02t9:397_5": "Paccekabuddhā tehipi mahābhinīhāratāya attano abhinīhārānurūpaṁ tatopi vitthārikaṁ vipassanaṁ karonti.",
  "tika-vin02t9:397_6": "Buddhānaṁ sammadeva paripūritapaññāpāramīpabhāvitā sabbaññutaññāṇādhigamassa anurūpā yathā nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkheyeva patati, na sajjati na virajjati, evaṁ antarā asajjamānā avirajjamānā vipassanā sammasanīyadhammesu yāthāvato nānānayehi pavattati, yaṁ ‘‘mahāvajirañāṇa’’nti vuccati.",
  "tika-vin02t9:398_0": "Etesu ca sukkhavipassakānaṁ vipassanācāro khajjotappabhāsadiso, abhiññappattapakatisāvakānaṁ dīpappabhāsadiso, mahāsāvakānaṁ ukkāppabhāsadiso, aggasāvakānaṁ osadhitārakappabhāsadiso, paccekabuddhānaṁ candappabhāsadiso, sammāsambuddhānaṁ rasmisahassapaṭimaṇḍitasaradasūriyamaṇḍalasadiso hutvā upaṭṭhāti.",
  "tika-vin02t9:398_1": "Tathā sukkhavipassakānaṁ vipassanācāro andhānaṁ yaṭṭhikoṭiyā gamanasadiso, lokiyābhiññappattapakatisāvakānaṁ daṇḍakasetugamanasadiso, mahāsāvakānaṁ jaṅghasetugamanasadiso, aggasāvakānaṁ sakaṭasetugamanasadiso, paccekabuddhānaṁ mahājaṅghamaggagamanasadiso, sammāsambuddhānaṁ mahāsakaṭamaggagamanasadiso.",
  "tika-vin02t9:398_2": "Tathā buddhānaṁ paccekabuddhānañca vipassanā cintāmayañāṇasaṁvaḍḍhitattā sayambhūñāṇabhūtā, itaresaṁ sutamayañāṇasaṁvaḍḍhitattā paropadesasambhūtāti veditabbā.",
  "tika-vin02t9:399_0": "Idāni ubhinnampi therānaṁ pubbayogaṁ dassetuṁ ‘‘atīte kirā’’tiādimāha. Taṁ sabbaṁ uttānatthameva.",
  "tika-vin02t9:400_0": "63.Giribbajanagaranti samantā pabbataparikkhittaṁ vajasadisaṁ hutvā tiṭṭhatīti giribbajanti evaṁladdhanāmaṁ rājagahanagaraṁ.",
  "tika-vin02t9:400_1": "Usūyanakiriyāya kammabhāvaṁ sandhāya ‘‘upayogatthe vā’’ti vuttaṁ.",
  "tika-vin02t9:401_0": "Sāriputtamoggallānapabbajjākathāvaṇṇanā niṭṭhitā.",
  "tika-vin02t9:402_0": "Upajjhāyavattakathāvaṇṇanā",
  "tika-vin02t9:403_0": "64.",
  "tika-vin02t9:403_1": "Vajjāvajjaṁ upanijjhāyatīti upajjhāyo, natthi upajjhāyo etesanti anupajjhāyakā.",
  "tika-vin02t9:403_2": "Tenāha ‘‘vajjāvajjaṁ upanijjhāyakena garunā virahitā’’ti.",
  "tika-vin02t9:403_3": "Tattha vajjāvajjanti khuddakaṁ mahantañca vajjaṁ.",
  "tika-vin02t9:403_4": "Vuddhiattho hi ayamakāro ‘‘phalāphala’’ntiādīsu viya.",
  "tika-vin02t9:403_5": "Uttiṭṭhapattanti ettha ucchiṭṭha-saddasamānattho uttiṭṭha-saddo.",
  "tika-vin02t9:403_6": "Tenevāha ‘‘tasmiñhi manussā ucchiṭṭhasaññino, tasmā uttiṭṭhapattanti vutta’’nti.",
  "tika-vin02t9:403_7": "Piṇḍāya caraṇakapattanti iminā pana pattassa sarūpadassanamukhena ucchiṭṭhakappanāya kāraṇaṁ vibhāvitaṁ.",
  "tika-vin02t9:403_8": "Tasminti tasmiṁ piṇḍāya caraṇakapatte.",
  "tika-vin02t9:404_0": "65.Sagāravā sappatissāti ettha garubhāvo gāravaṁ, pāsāṇacchattaṁ viya garukaraṇīyatā.",
  "tika-vin02t9:404_1": "Saha gāravenāti sagāravā.",
  "tika-vin02t9:404_2": "Garunā kismiñci vutte gāravavasena patissavanaṁ patisso, patissavabhūtaṁ taṁsabhāgañca yaṁkiñci gāravanti attho.",
  "tika-vin02t9:404_3": "Saha patissenāti sappatissā, ovādaṁ sampaṭicchantāti attho .",
  "tika-vin02t9:404_4": "Patissīyatīti vā patisso, garukātabbo.",
  "tika-vin02t9:404_5": "Tena saha patissenāti sappatissā.",
  "tika-vin02t9:404_6": "Aṭṭhakathāyaṁ pana byañjanavicāraṁ akatvā atthamattameva dassetuṁ ‘‘garukabhāvañceva jeṭṭhakabhāvañca upaṭṭhapetvā’’ti vuttaṁ.",
  "tika-vin02t9:404_7": "Sāhūti sādhu.",
  "tika-vin02t9:404_8": "Lahūti agaru, mama tuyhaṁ upajjhāyabhāve bhāriyaṁ nāma natthīti attho.",
  "tika-vin02t9:404_9": "Opāyikanti upāyapaṭisaṁyuttaṁ te upajjhāyaggahaṇaṁ iminā upāyena tvaṁ me ito paṭṭhāya bhāro jātosīti vuttaṁ hoti.",
  "tika-vin02t9:404_10": "Patirūpanti anurūpaṁ tava upajjhāyaggahaṇanti attho.",
  "tika-vin02t9:404_11": "Pāsādikenāti pasādāvahena kāyavacīpayogena.",
  "tika-vin02t9:404_12": "Sampādehīti tividhasikkhaṁ nipphādehīti attho.",
  "tika-vin02t9:404_13": "Kāyena vāti hatthamuddādiṁ dassento kāyena vā viññāpeti.",
  "tika-vin02t9:404_14": "Gahito tayā…pe…",
  "tika-vin02t9:404_15": "viññāpetīti ‘‘sāhū’’tiādīsu ekaṁ vadantoyeva imamatthaṁ viññāpetīti vuccati.",
  "tika-vin02t9:404_16": "Tenevāha ‘‘idameva hī’’tiādi.",
  "tika-vin02t9:404_17": "Sādhūti sampaṭicchanaṁ sandhāyāti upajjhāyena ‘‘sāhū’’ti vutte saddhivihārikassa ‘‘sādhū’’ti sampaṭicchanavacanaṁ sandhāya.",
  "tika-vin02t9:404_18": "Kasmā nappamāṇanti āha ‘‘āyācanadānamattena hī’’tiādi, saddhivihārikassa ‘‘upajjhāyo me, bhante, hohī’’ti āyācanamattena, upajjhāyassa ca ‘‘sāhū’’tiādinā dānavacanamattenāti attho.",
  "tika-vin02t9:404_19": "Na ettha sampaṭicchanaṁ aṅganti saddhivihārikassa sampaṭicchanavacanaṁ ettha upajjhāyaggahaṇe aṅgaṁ na hoti.",
  "tika-vin02t9:405_0": "66.Sammāvattanāti sammāpavatti.",
  "tika-vin02t9:405_1": "Assāti saddhivihārikassa.",
  "tika-vin02t9:405_2": "Tādisameva mukhadhovanodakaṁ dātabbanti utumhi sarīrasabhāve ca ekākāre tādisameva dātabbaṁ.",
  "tika-vin02t9:405_3": "Dve cīvarānīti pārupanaṁ saṅghāṭiñca sandhāya vadati.",
  "tika-vin02t9:405_4": "Yadi evaṁ ‘‘saṅghāṭiyo’’ti kasmā vuttanti āha ‘‘sabbañhi cīvaraṁ saṅghaṭitattā saṅghāṭīti vuccatī’’ti.",
  "tika-vin02t9:405_5": "Padavītihārehīti ettha padaṁ vītiharati etthāti padavītihāro, padavītiharaṇaṭṭhānaṁ dūtavilambitaṁ akatvā samagamane dvinnaṁ padānaṁ antare muṭṭhiratanamattaṁ.",
  "tika-vin02t9:405_6": "Padānaṁ vā vītiharaṇaṁ abhimukhaṁ haritvā nikkhepo padavītihāroti evamettha attho daṭṭhabbo.",
  "tika-vin02t9:405_7": "Ito paṭṭhāyāti ‘‘na upajjhāyassa bhaṇamānassā’’ti ettha vutta na-kārato paṭṭhāya.",
  "tika-vin02t9:405_8": "Sabbattha dukkaṭāpatti veditabbāti ‘‘īdisesu gilānopi na muccatī’’ti dassanatthaṁ vuttaṁ.",
  "tika-vin02t9:405_9": "Aññampi hi yathāvuttaṁ upajjhāyavattaṁ anādariyena akarontassa agilānassa vattabhede sabbattha dukkaṭameva.",
  "tika-vin02t9:405_10": "Teneva vakkhati ‘‘agilānena hi saddhivihārikena saṭṭhivassenapi sabbaṁ upajjhāyavattaṁ kātabbaṁ, anādarena akarontassa vattabhede dukkaṭaṁ.",
  "tika-vin02t9:405_11": "Na-kārapaṭisaṁyuttesu pana padesu gilānassapi paṭikkhittakiriyaṁ karontassa dukkaṭamevā’’ti (mahāva. aṭṭha. 64).",
  "tika-vin02t9:405_12": "Āpattiyā āsannavācanti āpattijanakameva vacanaṁ sandhāya vadati.",
  "tika-vin02t9:405_13": "Yāya hi vācāya āpattiṁ āpajjati, sā vācā tassā āpattiyā āsannāti vuccati.",
  "tika-vin02t9:406_0": "Cīvarena pattaṁ veṭhetvāti ettha ‘‘uttarāsaṅgassa ekena kaṇṇena veṭhetvā’’ti gaṇṭhipadesu vuttaṁ.",
  "tika-vin02t9:406_1": "Gāmeti gāmapariyāpanne tādise kismiñci padese.",
  "tika-vin02t9:406_2": "Antaraghareti antogehe.",
  "tika-vin02t9:406_3": "Paṭikkamaneti āsanasālāyaṁ.",
  "tika-vin02t9:406_4": "Tikkhattuṁ pānīyena pucchitabboti sambandho, ādimhi majjhe anteti evaṁ tikkhattuṁ pucchitabboti attho.",
  "tika-vin02t9:406_5": "Upakaṭṭhoti āsanno.",
  "tika-vin02t9:406_6": "Dhotavālikāyāti nirajāya parisuddhavālikāya.",
  "tika-vin02t9:406_7": "Sace pahotīti vuttamevatthaṁ vibhāveti ‘‘na kenaci gelaññena abhibhūto hotī’’ti.",
  "tika-vin02t9:406_8": "Pariveṇaṁ gantvāti upajjhāyassa pariveṇaṁ gantvā.",
  "tika-vin02t9:407_0": "Upajjhāyavattakathāvaṇṇanā niṭṭhitā.",
  "tika-vin02t9:408_0": "67. Saddhivihārikavattakathā uttānatthāyeva.",
  "tika-vin02t9:409_0": "Nasammāvattanādikathāvaṇṇanā",
  "tika-vin02t9:410_0": "68.",
  "tika-vin02t9:410_1": "Nasammāvattanādikathāyaṁ gehassitapemanti ‘‘pitā me aya’’nti evaṁ uppannapemaṁ.",
  "tika-vin02t9:410_2": "Upajjhāyamhi pitucittupaṭṭhānameva hi idha gehassitapemaṁ nāma.",
  "tika-vin02t9:410_3": "Na hi idaṁ akusalapakkhiyaṁ gehassitapemaṁ sandhāya vuttaṁ paṭividdhasaccānaṁ pahīnānugedhānaṁ tadasambhavato, na ca bhagavā bhikkhū saṁkilese niyojeti, gehassitapemasadisattā pana pemamukhena mettāsineho idha vuttoti veditabbaṁ.",
  "tika-vin02t9:410_4": "‘‘Tesu eko vattasampanno bhikkhu…pe…",
  "tika-vin02t9:410_5": "tesaṁ anāpattī’’ti vacanato sace eko vattasampanno bhikkhu ‘‘bhante, tumhe appossukkā hotha, ahaṁ tumhākaṁ saddhivihārikaṁ antevāsikaṁ vā gilānaṁ upaṭṭhahissāmi, ovaditabbaṁ ovadissāmi, iti karaṇīyesu ussukkaṁ āpajjissāmī’’ti vadati, te eva vā saddhivihārikādayo ‘‘bhante, tumhe kevalaṁ appossukkā hothā’’ti vadanti, vattaṁ vā na sādiyanti , tato paṭṭhāya ācariyupajjhāyānaṁ anāpattīti vadanti.",
  "tika-vin02t9:410_6": "Sesamettha uttānameva.",
  "tika-vin02t9:411_0": "Nasammāvattanādikathāvaṇṇanā niṭṭhitā.",
  "tika-vin02t9:412_0": "Rādhabrāhmaṇavatthukathāvaṇṇanā",
  "tika-vin02t9:413_0": "69.",
  "tika-vin02t9:413_1": "Rādhabrāhmaṇavatthumhi kiso ahosīti khādituṁ vā bhuñjituṁ vā asakkonto tanuko ahosi appamaṁsalohito.",
  "tika-vin02t9:413_2": "Uppaṇḍuppaṇḍukajātoti sañjātuppaṇḍuppaṇḍukabhāvo paṇḍupalāsappaṭibhāgo.",
  "tika-vin02t9:413_3": "Dhamanisanthatagattoti pariyādinnamaṁsalohitattā sirājāleneva santharitagatto.",
  "tika-vin02t9:413_4": "Adhikāranti adhikiriyaṁ, sakkāranti vuttaṁ hoti.",
  "tika-vin02t9:413_5": "Kataṁ jānantīti kataññuno, kataṁ pākaṭaṁ katvā jānantīti katavedino.",
  "tika-vin02t9:413_6": "Kiṁ pana thero bhagavatā bārāṇasiyaṁ tīhi saraṇagamanehi anuññātaṁ pabbajjaṁ upasampadañca na jānātīti?",
  "tika-vin02t9:413_7": "No na jānāti.",
  "tika-vin02t9:413_8": "Yadi evaṁ ‘‘kathāhaṁ, bhante, taṁ brāhmaṇaṁ pabbājemi upasampādemī’’ti kasmā āhāti imaṁ anuyogaṁ sandhāyāha ‘‘kiñcāpi āyasmā sāriputto’’tiādi.",
  "tika-vin02t9:413_9": "Parimaṇḍalehīti paripuṇṇehi.",
  "tika-vin02t9:413_10": "Aññathā vā vattabbaṁ aññathā vadatīti ‘‘bhante’’ti vattabbaṁ ‘‘bandhe’’ti vadati.",
  "tika-vin02t9:414_0": "71-73.Samanantarāti anantaraṁ.",
  "tika-vin02t9:414_1": "Paṇṇattivītikkamaṁ karotīti sikkhāpadavītikkamaṁ karoti.",
  "tika-vin02t9:414_2": "Attabhāvapariharaṇatthaṁ nissīyantīti nissayā, piṇḍiyālopabhojanādikā cattāro paccayā.",
  "tika-vin02t9:414_3": "Tattha piṇḍiyālopabhojananti jaṅghapiṇḍiyabalena caritvā ālopamattaṁ laddhabhojanaṁ.",
  "tika-vin02t9:414_4": "Atirekalābhoti ‘‘piṇḍiyālopabhojanaṁ nissāyā’’ti evaṁ vuttabhikkhāhāralābhato adhikalābho saṅghabhattādi.",
  "tika-vin02t9:414_5": "Tattha sakalassa saṅghassa dātabbabhattaṁ saṅghabhattaṁ.",
  "tika-vin02t9:414_6": "Katipaye bhikkhū uddisitvā dātabbabhattaṁ uddesabhattaṁ.",
  "tika-vin02t9:414_7": "Nimantetvā dātabbabhattaṁ nimantanaṁ.",
  "tika-vin02t9:414_8": "Salākaṁ gāhāpetvā dātabbabhattaṁ salākabhattaṁ.",
  "tika-vin02t9:414_9": "Ekasmiṁ pakkhe ekadivasaṁ dātabbabhattaṁ pakkhikaṁ.",
  "tika-vin02t9:414_10": "Uposathe dātabbabhattaṁ uposathikaṁ.",
  "tika-vin02t9:414_11": "Pāṭipadadivase dātabbabhattaṁ pāṭipadikaṁ.",
  "tika-vin02t9:414_12": "Vitthārakathā nesaṁ senāsanakkhandhakavaṇṇanāyaṁ āvi bhavissati.",
  "tika-vin02t9:415_0": "Vihāroti pākāraparicchinno sakalo āvāso. Aḍḍhayogoti",
  "tika-vin02t9:416_0": "Dīghapāsādo.",
  "tika-vin02t9:416_1": "Garuḷasaṇṭhānapāsādotipi vadanti.",
  "tika-vin02t9:416_2": "Pāsādoti caturassapāsādo.",
  "tika-vin02t9:416_3": "Hammiyanti muṇḍacchadanapāsādo.",
  "tika-vin02t9:416_4": "Apare pana bhaṇanti ‘‘vihāro nāma dīghamukhapāsādo, aḍḍhayogo ekapassacchadanakasenāsanaṁ , tassa kira ekapasse bhitti uccatarā hoti, itarapasse nīcā, tena taṁ ekapassacchadanakaṁ hoti, pāsādo āyatacaturassapāsādo, hammiyaṁ muṇḍacchadanaṁ candikaṅgaṇayutta’’nti.",
  "tika-vin02t9:416_5": "Guhāti pabbataguhā.",
  "tika-vin02t9:416_6": "Pūtimuttanti yaṁ kiñci muttaṁ.",
  "tika-vin02t9:416_7": "Yathā suvaṇṇavaṇṇopi kāyo ‘‘pūtikāyo’’ti vuccati, evaṁ abhinavampi muttaṁ pūtimuttameva.",
  "tika-vin02t9:416_8": "Sesamettha uttānatthameva.",
  "tika-vin02t9:417_0": "Rādhabrāhmaṇavatthukathāvaṇṇanā niṭṭhitā.",
  "tika-vin02t9:418_0": "Ācariyavattakathāvaṇṇanā",
  "tika-vin02t9:419_0": "75.",
  "tika-vin02t9:419_1": "Upasenavatthumhi āciṇṇanti caritaṁ vattaṁ anudhammatā.",
  "tika-vin02t9:419_2": "Kacci bhikkhu khamanīyanti bhikkhu kacci tuyhaṁ idaṁ catucakkaṁ navadvāraṁ sarīrayantaṁ khamanīyaṁ sakkā khamituṁ sahituṁ pariharituṁ, na kiñci dukkhaṁ uppādetīti.",
  "tika-vin02t9:419_3": "Kacci yāpanīyanti kacci sabbakiccesu yāpetuṁ sakkā, na kiñci antarāyaṁ dassetīti.",
  "tika-vin02t9:419_4": "Jānantāpi tathāgatātievamādi yaṁ parato ‘‘kati vassosi tvaṁ bhikkhū’’tiādinā pucchi, tassa parihāradassanatthaṁ vuttaṁ.",
  "tika-vin02t9:419_5": "Tatrāyaṁ saṅkhepattho –",
  "tika-vin02t9:419_6": "tathāgatā nāma jānantāpi sace tādisaṁ pucchākāraṇaṁ hoti, pucchanti.",
  "tika-vin02t9:419_7": "Sace pana tādisaṁ pucchākāraṇaṁ natthi, jānantāpi na pucchanti.",
  "tika-vin02t9:419_8": "Yasmā pana buddhānaṁ ajānanaṁ nāma natthi, tasmā ‘‘ajānantāpī’’ti na vuttaṁ.",
  "tika-vin02t9:419_9": "Kālaṁ viditvā pucchantīti sace tassā pucchāya so kālo hoti, evaṁ taṁ kālaṁ viditvā pucchanti.",
  "tika-vin02t9:419_10": "Sace na hoti, evampi kālaṁ viditvāva na pucchanti.",
  "tika-vin02t9:419_11": "Evaṁ pucchantāpi ca atthasaṁhitaṁ tathāgatā pucchanti, yaṁ atthanissitaṁ kāraṇanissitaṁ, tadeva pucchanti, no anatthasaṁhitaṁ. Kasmā?",
  "tika-vin02t9:419_12": "Yasmā anatthasaṁhite setughāto tathāgatānaṁ.",
  "tika-vin02t9:419_13": "Setu vuccati maggo, maggeneva tādisassa vacanassa ghāto samucchedoti vuttaṁ hoti.",
  "tika-vin02t9:420_0": "Idāni atthasaṁhitanti ettha yaṁ atthanissitaṁ vacanaṁ tathāgatā pucchanti, taṁ dassento ‘‘dvīhi ākārehī’’tiādimāha.",
  "tika-vin02t9:420_1": "Tattha ākārehīti kāraṇehi .",
  "tika-vin02t9:420_2": "Dhammaṁ vā desessāmāti aṭṭhuppattiyuttaṁ suttaṁ vā pubbacaritakāraṇayuttaṁ jātakaṁ vā kathayissāma.",
  "tika-vin02t9:420_3": "Sāvakānaṁ vā sikkhāpadaṁ paññapessāmāti sāvakānaṁ vā tāya pucchāya vītikkamaṁ pākaṭaṁ katvā garukaṁ vā lahukaṁ vā sikkhāpadaṁ paññapessāma āṇaṁ ṭhapessāma.",
  "tika-vin02t9:420_4": "Atilahunti atisīghaṁ.",
  "tika-vin02t9:421_0": "76.",
  "tika-vin02t9:421_1": "Aññatitthiyavatthumhi aññatitthiyapubboti pubbe aññatitthiyo bhūtoti aññatitthiyapubbo. Ettha (a. ni. aṭṭha.",
  "tika-vin02t9:421_2": "2.3.62) ca titthaṁ jānitabbaṁ, titthakaro jānitabbo , titthiyā jānitabbā, titthiyasāvakā jānitabbā.",
  "tika-vin02t9:421_3": "Tattha titthaṁ nāma dvāsaṭṭhi diṭṭhiyo.",
  "tika-vin02t9:421_4": "Ettha hi sattā taranti uppilavanti ummujjanimujjaṁ karonti, tasmā ‘‘tittha’’nti vuccanti.",
  "tika-vin02t9:421_5": "Tāsaṁ diṭṭhīnaṁ uppādetā titthakaro nāma pūraṇakassapādiko.",
  "tika-vin02t9:421_6": "Tassa laddhiṁ gahetvā pabbajitā titthiyā nāma.",
  "tika-vin02t9:421_7": "Te hi titthe jātāti titthiyā, yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā, titthikā eva titthiyā.",
  "tika-vin02t9:421_8": "Tesaṁ paccayadāyakā titthiyasāvakāti veditabbā.",
  "tika-vin02t9:421_9": "Sahadhammikaṁ vuccamānoti sahadhammikena vuccamāno, karaṇatthe upayogavacanaṁ.",
  "tika-vin02t9:421_10": "Pañcahi sahadhammikehi sikkhitabbattā, tesaṁ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānoti attho.",
  "tika-vin02t9:421_11": "Pasūroti tassa nāmaṁ.",
  "tika-vin02t9:421_12": "Paribbājakoti gihibandhanaṁ pahāya pabbajjupagato.",
  "tika-vin02t9:422_0": "Taṁyeva titthāyatananti ettha dvāsaṭṭhidiṭṭhisaṅkhātaṁ titthameva āyatananti titthāyatanaṁ, titthaṁ vā etesaṁ atthīti titthino, titthiyā, tesaṁ āyatanantipi titthāyatanaṁ.",
  "tika-vin02t9:422_1": "Āyatananti ca ‘‘assānaṁ kambojo āyatanaṁ, gunnaṁ dakkhiṇapatho āyatana’’nti ettha sañjātiṭṭhānaṁ āyatanaṁ nāma.",
  "tika-vin02t9:423_0": "‘‘Manorame āyatane, sevanti naṁ vihaṅgamā;",
  "tika-vin02t9:424_0": "Chāyaṁ chāyatthino yanti, phalatthaṁ phalabhojino’’ti. (a. ni. 5.38) –",
  "tika-vin02t9:425_0": "Ettha samosaraṇaṭṭhānaṁ.",
  "tika-vin02t9:425_1": "‘‘Pañcimāni, bhikkhave, vimuttāyatanānī’’ti (a. ni.",
  "tika-vin02t9:425_2": "5.26) ettha kāraṇaṁ, taṁ idha sabbampi labbhati.",
  "tika-vin02t9:425_3": "Sabbepi hi diṭṭhigatikā sañjāyamānā imāsuyeva dvāsaṭṭhiyā diṭṭhīsu sañjāyanti, samosaramānāpi etāsuyeva samosaranti sannipatanti, diṭṭhigatikabhāve ca nesaṁ imāyeva dvāsaṭṭhi diṭṭhiyo kāraṇaṁ, tasmā yathāvuttaṁ titthameva sañjātiādinā atthena āyatananti titthāyatanaṁ, tenevatthena titthīnaṁ āyatanantipi titthāyatanaṁ.",
  "tika-vin02t9:426_0": "Āyasmato nissāya vacchāmīti ettha āyasmatoti upayogatthe sāmivacanaṁ, āyasmantaṁ nissāya vasissāmīti attho.",
  "tika-vin02t9:426_1": "Byatto…pe…",
  "tika-vin02t9:426_2": "vuttalakkhaṇoyevāti parisupaṭṭhāpakabahussutaṁ sandhāya vadati.",
  "tika-vin02t9:426_3": "Pañcahupāli aṅgehītiādīsu yaṁ vattabbaṁ, taṁ parato āvi bhavissati.",
  "tika-vin02t9:427_0": "Ācariyavattakathāvaṇṇanā niṭṭhitā.",
  "tika-vin02t9:428_0": "Paṇāmanākhamāpanākathāvaṇṇanā",
  "tika-vin02t9:429_0": "80.",
  "tika-vin02t9:429_1": "Yaṁ pubbe lakkhaṇaṁ vuttanti sambandho, ‘‘teneva lakkhaṇena nissayantevāsikassa āpatti veditabbā’’ti potthakesu pāṭho dissati, ‘‘na teneva lakkhaṇena nissayantevāsikassa āpatti veditabbā’’ti evaṁ panettha pāṭho veditabbo.",
  "tika-vin02t9:429_2": "Saddhivihārikassa vuttalakkhaṇena nissayantevāsikassa āpatti na veditabbāti evaṁ panettha atthopi veditabbo.",
  "tika-vin02t9:429_3": "Aññathā ‘‘nissayantevāsikena hi yāva ācariyaṁ nissāya vasati, tāva sabbaṁ ācariyavattaṁ kātabba’’nti idaṁ virujjheyya.",
  "tika-vin02t9:429_4": "Idañhi vacanaṁ nissayantevāsikassa amuttanissayasseva vattaṁ akarontassa āpattīti dīpeti.",
  "tika-vin02t9:429_5": "Tasmā saddhivihārikassa yathāvuttavattaṁ akarontassa nissayamuttakassa amuttakassapi āpatti, nissayantevāsikassa pana amuttanissayasseva āpattīti gahetabbaṁ.",
  "tika-vin02t9:429_6": "Teneva visuddhimaggepi (visuddhi.",
  "tika-vin02t9:429_7": "1.41) ñātipalibodhakathāyaṁ –",
  "tika-vin02t9:430_0": "‘‘Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā, ghare mātā pitā bhaginī bhātāti evamādikā.",
  "tika-vin02t9:430_1": "Te gilānā imassa palibodhā honti, tasmā so palibodho upaṭṭhahitvā tesaṁ pākatikakaraṇena upacchinditabbo.",
  "tika-vin02t9:430_2": "Tattha upajjhāyo tāva gilāno sace lahuṁ na vuṭṭhāti, yāvajīvaṁ paṭijaggitabbo.",
  "tika-vin02t9:430_3": "Tathā pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā ca.",
  "tika-vin02t9:430_4": "Nissayācariya uddesācariya nissayantevāsika uddesantevāsikasamānācariyakā pana yāva nissayauddesā anupacchinnā, tāva paṭijaggitabbā’’ti –",
  "tika-vin02t9:431_0": "Vibhāgena vuttaṁ.",
  "tika-vin02t9:431_1": "Ayañca vibhāgo ‘‘teneva lakkhaṇena nissayantevāsikassa āpatti veditabbā’’ti evaṁ pāṭhe sati na yujjeyya.",
  "tika-vin02t9:431_2": "Ayañhi pāṭho saddhivihārikassa viya nissayantevāsikassapi yathāvuttavattaṁ akarontassa nissayamuttakassa amuttakassapi āpattīti imamatthaṁ dīpeti, tasmā vuttanayenevettha pāṭho gahetabbo.",
  "tika-vin02t9:432_0": "Pabbajjaupasampadadhammantevāsikehi pana…pe…",
  "tika-vin02t9:432_1": "tāva vattaṁ kātabbanti pabbajjācariyaupasampadācariyadhammācariyānaṁ",
  "tika-vin02t9:433_0": "Etehi yathāvuttavattaṁ kātabbaṁ.",
  "tika-vin02t9:433_1": "Tattha yena sikkhāpadāni dinnāni, ayaṁ pabbajjācariyo.",
  "tika-vin02t9:433_2": "Yena upasampadakammavācā vuttā, ayaṁ upasampadācariyo.",
  "tika-vin02t9:433_3": "Yo uddesaṁ paripucchaṁ vā deti, ayaṁ dhammācariyoti veditabbaṁ.",
  "tika-vin02t9:433_4": "Sesamettha uttānameva.",
  "tika-vin02t9:434_0": "Paṇāmanākhamāpanākathāvaṇṇanā niṭṭhitā.",
  "tika-vin02t9:435_0": "Nissayapaṭippassaddhikathāvaṇṇanā",
  "tika-vin02t9:436_0": "83.",
  "tika-vin02t9:436_1": "Nissayapaṭippassaddhikathāyaṁ disaṁ gatoti puna āgantukāmo anāgantukāmo vā hutvā vāsatthāya kañci disaṁ gato.",
  "tika-vin02t9:436_2": "Bhikkhuno sabhāgatanti pesalabhāvaṁ.",
  "tika-vin02t9:436_3": "Oloketvāti upaparikkhitvā.",
  "tika-vin02t9:436_4": "Vibbhante…pe…",
  "tika-vin02t9:436_5": "tattha gantabbanti ettha sace kenaci karaṇīyena tadaheva gantuṁ asakkonto katipāhena gamissāmīti gamane saussāho hoti, rakkhatīti vadanti.",
  "tika-vin02t9:436_6": "Mā idha paṭikkamīti mā idha pavisi.",
  "tika-vin02t9:436_7": "Tatreva vasitabbanti tattheva nissayaṁ gahetvā vasitabbaṁ.",
  "tika-vin02t9:436_8": "Taṁyeva vihāraṁ…pe…",
  "tika-vin02t9:436_9": "vasituṁ vaṭṭatīti ettha upajjhāyena pariccattattā upajjhāyasamodhānaparihāro natthi, tasmā upajjhāyena samodhānagatassapi ācariyassa santike gahitanissayo na paṭippassambhati.",
  "tika-vin02t9:437_0": "Ācariyamhānissayapaṭippassaddhīsu ācariyo pakkanto vā hotīti ettha ‘‘pakkantoti disaṁ gato’’tiādinā upajjhāyassa pakkamane yo vinicchayo vutto, so tattha vuttanayeneva idhāpi sakkā viññātunti taṁ avatvā ‘‘koci ācariyo āpucchitvā pakkamatī’’tiādinā aññoyeva nayo āraddho, ayañca nayo upajjhāyapakkamanepi veditabboyeva.",
  "tika-vin02t9:437_1": "Īdisesu hi ṭhānesu ekattha vuttalakkhaṇaṁ aññatthāpi daṭṭhabbaṁ.",
  "tika-vin02t9:437_2": "Sace dve leḍḍupāte atikkamitvā nivattati, paṭippassaddho hotīti ettha ettāvatā disāpakkanto nāma hotīti antevāsike anikkhittadhurepi nissayo paṭippassambhati.",
  "tika-vin02t9:437_3": "Ācariyupajjhāyā dve leḍḍupāte atikkamma aññasmiṁ vihāre vasantīti bahiupacārasīmāyaṁ antevāsikasaddhivihārikānaṁ vasanaṭṭhānato dve leḍḍupāte atikkamma aññasmiṁ senāsane vasanti, antoupacārasīmāyaṁ pana dve leḍḍupāte atikkamitvāpi vasato nissayo na paṭippassambhati.",
  "tika-vin02t9:437_4": "‘‘Sacepi ācariyo muñcitukāmova hutvā nissayapaṇāmanāya paṇāmetī’’tiādi sabbaṁ upajjhāyassa āṇattiyampi veditabbaṁ.",
  "tika-vin02t9:437_5": "Sesamettha uttānameva.",
  "tika-vin02t9:438_0": "Nissayapaṭippassaddhikathāvaṇṇanā niṭṭhitā.",
  "tika-vin02t9:439_0": "Upasampādetabbapañcakakathāvaṇṇanā",
  "tika-vin02t9:440_0": "84.Pañcahi, bhikkhave, aṅgehi samannāgatenātiādīsu na sāmaṇero upaṭṭhāpetabboti upajjhāyena hutvā sāmaṇero na gahetabbo.",
  "tika-vin02t9:440_1": "Ayamattho aṅguttaranikāyaṭṭhakathāyaṁ (a. ni. aṭṭha.",
  "tika-vin02t9:440_2": "3.5.251-253) vuttoyeva.",
  "tika-vin02t9:441_0": "‘‘Attānameva paṭhamaṁ, patirūpe nivesaye;",
  "tika-vin02t9:442_0": "Athaññamanusāseyya, na kilisseyya paṇḍito’’ti. (dha. pa. 158) –",
  "tika-vin02t9:443_0": "Imassa anurūpavasena paṭhamaṁ tāva attasampattiyaṁ niyojetuṁ ‘‘na asekkhena sīlakkhandhenā’’tiādi vuttaṁ, na āpattiaṅgavasena.",
  "tika-vin02t9:443_1": "Tattha asekkhena sīlakkhandhenāti asekkhassa sīlakkhandho asekkho sīlakkhandho nāma.",
  "tika-vin02t9:443_2": "Asekkhassa ayanti hi asekkho, sīlakkhandho.",
  "tika-vin02t9:443_3": "Evaṁ sabbattha.",
  "tika-vin02t9:443_4": "Evañca katvā vimuttiñāṇadassanasaṅkhātassa paccavekkhaṇañāṇassapi asekkhatā upapannā.",
  "tika-vin02t9:443_5": "Asekkhasīlanti ca na maggaphalameva adhippetaṁ, atha kho yaṁkiñci asekkhasantāne pavattasīlaṁ lokiyalokuttaramissakassa sīlassa idhādhippetattā.",
  "tika-vin02t9:443_6": "Samādhikkhandhādīsupi vimuttikkhandhapariyosānesu ayameva nayo.",
  "tika-vin02t9:443_7": "Tasmā yathā sīlasamādhipaññakkhandhā missakā adhippetā, evaṁ vimuttikkhandhopīti tadaṅgavimuttiādayopi veditabbā, na paṭippassaddhivimutti eva.",
  "tika-vin02t9:443_8": "Vimuttiñāṇadassanaṁ pana lokiyameva.",
  "tika-vin02t9:443_9": "Teneva saṁyuttanikāyaṭṭhakathāyaṁ (saṁ. ni. aṭṭha.",
  "tika-vin02t9:443_10": "1.1.135) vuttaṁ ‘‘purimehi catūhi padehi lokiyalokuttarasīlasamādhipaññāvimuttiyo kathitā, vimuttiñāṇadassanaṁ paccavekkhaṇañāṇaṁ hoti, taṁ lokiyamevā’’ti.",
  "tika-vin02t9:444_0": "Assaddhotiādīsu tīsu vatthūsu saddhā etassa natthīti assaddho.",
  "tika-vin02t9:444_1": "Sukkapakkhe saddahatīti saddho, saddhā vā etassa atthītipi saddho.",
  "tika-vin02t9:444_2": "Natthi etassa hirīti ahiriko, akusalasamāpattiyā ajigucchamānassetaṁ adhivacanaṁ.",
  "tika-vin02t9:444_3": "Hirī etassa atthīti hirimā.",
  "tika-vin02t9:444_4": "Na ottappatīti anottappī, akusalasamāpattiyā na bhāyatīti vuttaṁ hoti.",
  "tika-vin02t9:444_5": "Tabbiparīto ottappī.",
  "tika-vin02t9:444_6": "Kucchitaṁ sīdatīti kusīto, hīnavīriyassetaṁ adhivacanaṁ.",
  "tika-vin02t9:444_7": "Āraddhaṁ vīriyaṁ etassāti āraddhavīriyo, sammappadhānayuttassetaṁ adhivacanaṁ.",
  "tika-vin02t9:444_8": "Muṭṭhā sati etassāti muṭṭhassati, naṭṭhassatīti vuttaṁ hoti.",
  "tika-vin02t9:444_9": "Upaṭṭhitā sati etassāti upaṭṭhitassati, niccaṁ ārammaṇābhimukhappavattasatissetaṁ adhivacanaṁ.",
  "tika-vin02t9:445_0": "Adhisīlesīlavipanno ca ajjhācāre ācāravipanno ca āpajjitvā avuṭṭhito.",
  "tika-vin02t9:445_1": "Sassatucchedasaṅkhātaṁ antaṁ gaṇhāti gāhayatīti vā antaggāhikā, micchādiṭṭhi.",
  "tika-vin02t9:445_2": "Purimāni dve padānīti ‘‘na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā’’ti imāni dve padāni.",
  "tika-vin02t9:446_0": "Abhivisiṭṭho uttamo samācāroti abhisamācāro, abhisamācārova sikkhitabbato sikkhāti ābhisamācārikā sikkhā, abhisamācāraṁ vā ārabbha paññattā sikkhā ābhisamācārikā.",
  "tika-vin02t9:446_1": "Maggabrahmacariyassa ādibhūtāti ādibrahmacariyakā, ubhatovibhaṅgapariyāpannasikkhāyetaṁ adhivacanaṁ.",
  "tika-vin02t9:446_2": "Teneva ‘‘ubhatovibhaṅgapariyāpannaṁ ādibrahmacariyakaṁ, khandhakavattapariyāpannaṁ ābhisamācārika’’nti visuddhimagge (visuddhi.",
  "tika-vin02t9:446_3": "1.11) vuttaṁ.",
  "tika-vin02t9:446_4": "Tasmā sekkhapaṇṇattiyanti ettha sikkhitabbato sabbāpi ubhatovibhaṅgapariyāpannā paṇṇattīti gahetabbā.",
  "tika-vin02t9:446_5": "Teneva gaṇṭhipadepi vuttaṁ ‘‘sekkhapaṇṇattiyanti pārājikamādiṁ katvā sikkhitabbasikkhāpadapaññattiya’’nti.",
  "tika-vin02t9:446_6": "Sesamettha uttānatthameva.",
  "tika-vin02t9:447_0": "Upasampādetabbapañcakakathāvaṇṇanā niṭṭhitā.",
  "tika-vin02t9:448_0": "Aññatitthiyapubbavatthukathāvaṇṇanā",
  "tika-vin02t9:449_0": "86.",
  "tika-vin02t9:449_1": "Aññatitthiyavatthumhi ājīvako acelakoti duvidho naggaparibbājakoti āha ‘‘naggaparibbājakasseva ājīvakassa vā’’tiādi.",
  "tika-vin02t9:449_2": "Tattha ājīvako upari ekameva vatthaṁ upakacchake pavesetvā paridahati, heṭṭhā naggo.",
  "tika-vin02t9:449_3": "Acelako sabbena sabbaṁ naggoyeva.",
  "tika-vin02t9:450_0": "87.Āmisakiñcikkhasampadānaṁ nāma appamattakasseva deyyadhammassa anuppadānaṁ.",
  "tika-vin02t9:450_1": "Rūpūpajīvikāti attano rūpaṁyeva nissāya jīvantiyo.",
  "tika-vin02t9:450_2": "Vesiyā gocaro mittasanthavavasena upasaṅkamitabbaṭṭhānaṁ assāti vesiyāgocaro.",
  "tika-vin02t9:450_3": "Esa nayo sabbattha.",
  "tika-vin02t9:450_4": "Yobbanappattā yobbanātītā vāti ubhayenapi mahallikā anividdhakumāriyova vadati.",
  "tika-vin02t9:450_5": "Bhikkhuniyo nāma ussannabrahmacariyā, tathā bhikkhūpi.",
  "tika-vin02t9:450_6": "Tesaṁ aññamaññavisabhāgavatthubhāvato santhavavasena upasaṅkamane katipāheneva brahmacariyantarāyo siyāti āha ‘‘tāhi saddhiṁ khippameva vissāso hoti, tato sīlaṁ bhijjatī’’ti.",
  "tika-vin02t9:450_7": "Sesamettha uttānameva.",
  "tika-vin02t9:451_0": "Aññatitthiyapubbavatthukathāvaṇṇanā niṭṭhitā.",
  "tika-vin02t9:452_0": "Pañcābādhavatthukathāvaṇṇanā",
  "tika-vin02t9:453_0": "88.",
  "tika-vin02t9:453_1": "Pañcābādhavatthumhi nakhapiṭṭhippamāṇanti ettha ‘‘kaniṭṭhaṅgulinakhapiṭṭhi adhippetā’’ti tīsupi gaṇṭhipadesu vuttaṁ.",
  "tika-vin02t9:453_2": "‘‘Tañce nakhapiṭṭhippamāṇampi vaḍḍhanakapakkhe ṭhitaṁhoti, na pabbājetabbo’’ti iminā sāmaññato lakkhaṇaṁ dassitaṁ, tasmā yattha katthaci sarīrāvayavesu nakhapiṭṭhippamāṇaṁ vaḍḍhanakapakkhe ṭhitañce, na vaṭṭatīti siddhaṁ.",
  "tika-vin02t9:453_3": "Evañca sati nakhapiṭṭhippamāṇampi avaḍḍhanakapakkhe ṭhitañce, sabbattha vaṭṭatīti āpannaṁ, tañca na sāmaññato adhippetanti padesaviseseyeva niyametvā dassento ‘‘sace panā’’tiādimāha.",
  "tika-vin02t9:453_4": "Sace hi avisesena nakhapiṭṭhippamāṇaṁ avaḍḍhanakapakkhe ṭhitaṁ vaṭṭeyya, ‘‘nivāsanapārupanehi pakatipaacchanne ṭhāne’’ti padesaniyamaṁ na kareyya, tasmā nivāsanapārupanehi pakatipaṭicchannaṭṭhānato aññattha nakhapiṭṭhippamāṇaṁ avaḍḍhanakapakkhe ṭhitampi na vaṭṭatīti siddhaṁ, nakhapiṭṭhippamāṇato khuddakataraṁ pana avaḍḍhanakapakkhe vaḍḍhanakapakkhe vā ṭhitaṁ hotu, vaṭṭati nakhapiṭṭhippamāṇato khuddakatarassa vaḍḍhanakapakkhe avaḍḍhanakapakkhe vā ṭhitassa mukhādīsuyeva paṭikkhittattā.",
  "tika-vin02t9:454_0": "Gaṇḍepi imināva nayena vinicchayo veditabbo.",
  "tika-vin02t9:454_1": "Tattha pana mukhādīsu kolaṭṭhimattato khuddakataropi gaṇḍo na vaṭṭatīti visuṁ na dassito.",
  "tika-vin02t9:454_2": "‘‘Mukhādike appaṭicchannaṭṭhāne avaḍḍhanakapakkhe ṭhitopi na vaṭṭatī’’ti ettakameva hi tattha vuttaṁ, tathāpi kuṭṭhe vuttanayena mukhādīsu kolaṭṭhippamāṇato khuddakataropi gaṇḍo na vaṭṭatīti viññāyati, tasmā avaḍḍhanakapakkhe ṭhitopīti ettha pi-saddo avuttasampiṇḍanattho.",
  "tika-vin02t9:454_3": "Tena kolaṭṭhimattato khuddakataropi na vaṭṭatīti ayamattho dassitoyevāti ayamamhākaṁ khanti.",
  "tika-vin02t9:454_4": "Pakativaṇṇe jāteti rogahetukassa vikāravaṇṇassa abhāvaṁ sandhāya vuttaṁ.",
  "tika-vin02t9:454_5": "Kolaṭṭhimattakoti badaraṭṭhippamāṇo.",
  "tika-vin02t9:454_6": "Suchaviṁ kāretvāti sañjātachaviṁ kāretvā.",
  "tika-vin02t9:454_7": "‘‘Sañchaviṁ kāretvā’’tipi pāṭho, vijjamānachaviṁ kāretvāti attho.",
  "tika-vin02t9:454_8": "Padumapuṇḍarīkapattavaṇṇanti rattapadumasetapadumavasena padumapattavaṇṇaṁ.",
  "tika-vin02t9:454_9": "Sosabyādhīti khayarogo.",
  "tika-vin02t9:455_0": "Pañcābādhavatthukathāvaṇṇanā niṭṭhitā.",
  "tika-vin02t9:456_0": "Rājabhaṭādivatthukathāvaṇṇanā",
  "tika-vin02t9:457_0": "90-96.",
  "tika-vin02t9:457_1": "Rājabhaṭādivatthūsu āhaṁsūti manussā vadiṁsu.",
  "tika-vin02t9:457_2": "Tasmā…pe…",
  "tika-vin02t9:457_3": "evamāhāti yasmā sayaṁ dhammassāmī, tasmā bhikkhūhi apabbājitabbaṁ coraṁ aṅgulimālaṁ pabbājetvā āyatiṁ akaraṇatthāya bhikkhūnaṁ sikkhāpadaṁ paññapento ‘‘na, bhikkhave, dhajabandho coro pabbājetabbo, yo pabbājeyya, āpatti dukkaṭassā’’ti āha.",
  "tika-vin02t9:457_4": "Uparamantīti viramanti nivattanti.",
  "tika-vin02t9:457_5": "Bhinditvāti andubandhanaṁ bhinditvā.",
  "tika-vin02t9:457_6": "Chinditvāti saṅkhalikabandhanaṁ chinditvā.",
  "tika-vin02t9:457_7": "Muñcitvāti rajjubandhanaṁ muñcitvā.",
  "tika-vin02t9:457_8": "Vivaritvāti gāmabandhanādīsu gāmadvārādīni vivaritvā.",
  "tika-vin02t9:457_9": "Apassamānānaṁ vā palāyatīti purisaguttiyaṁ purisānaṁ apassamānānaṁ palāyati.",
  "tika-vin02t9:457_10": "Upaḍḍhupaḍḍhanti thokaṁ thokaṁ.",
  "tika-vin02t9:458_0": "97.",
  "tika-vin02t9:458_1": "Abhisekādīsu bandhanāgārādīni sodhenti, taṁ sandhāyāha ‘‘sabbasādhāraṇena vā nayenā’’ti.",
  "tika-vin02t9:458_2": "Sace sayameva paṇṇaṁ āropenti, na vaṭṭatīti tā bhujissitthiyo ‘‘mayampi dāsiyo homā’’ti sayameva dāsipaṇṇaṁ likhāpenti, na vaṭṭati.",
  "tika-vin02t9:458_3": "Takkaṁ sīse āsittakasadisāva hontīti yathā adāse karontā takkena sīsaṁ dhovitvā adāsaṁ karonti, evaṁ ārāmikavacanena dinnattā adāsāva teti adhippāyo.",
  "tika-vin02t9:458_4": "Takkāsiñcanaṁ pana sīhaḷadīpe cārittanti vadanti.",
  "tika-vin02t9:458_5": "Neva pabbājetabboti vuttanti kappiyavacanena dinnepi saṅghassa ārāmikadāsattā evaṁ vuttaṁ.",
  "tika-vin02t9:458_6": "Nissāmikadāso nāma yassa sāmikā saputtadārādayo matā honti, na koci tassa pariggāhako, sopi pabbājetuṁ na vaṭṭati, taṁ pana attanāpi bhujissaṁ kātuṁ vaṭṭati.",
  "tika-vin02t9:458_7": "Ye vā pana tasmiṁ raṭṭhe sāmino, tehipi kārāpetuṁ vaṭṭati.",
  "tika-vin02t9:458_8": "‘‘Devadāsiputtaṁ pabbājetuṁ vaṭṭatī’’ti tīsu gaṇṭhipadesu vuttaṁ.",
  "tika-vin02t9:458_9": "Dāsassa pabbajitvā attano sāmike disvā palāyantassa āpatti natthīti vadanti.",
  "tika-vin02t9:458_10": "Sesaṁ sabbattha uttānameva.",
  "tika-vin02t9:459_0": "Rājabhaṭādivatthukathāvaṇṇanā niṭṭhitā.",
  "tika-vin02t9:460_0": "Nissayamuccanakakathāvaṇṇanā",
  "tika-vin02t9:461_0": "103.",
  "tika-vin02t9:461_1": "Nissayamuccanakassa vattesu pañcakachakkesu pana ubhayāni kho pana…pe…",
  "tika-vin02t9:461_2": "anubyañjanasoti ettha ‘‘sabbopi cāyaṁ pabhedo mātikāṭṭhakathāyaṁ ñātāyaṁ ñāto hotī’’ti tīsupi gaṇṭhipadesu vuttaṁ.",
  "tika-vin02t9:461_3": "Āpattiṁ jānātītiādīsu ca ‘‘pāṭhe avattamānepi ‘idaṁ nāma katvā idaṁ āpajjatī’ti jānāti ce, vaṭṭatī’’ti tattheva vuttaṁ.",
  "tika-vin02t9:461_4": "Tañca kho pubbe pāṭhe paguṇe kateti gahetabbanti ca ācariyupajjhāyānampi eseva nayoti ca keci vadanti.",
  "tika-vin02t9:461_5": "Sesamettha uttānameva.",
  "tika-vin02t9:462_0": "Nissayamuccanakakathāvaṇṇanā niṭṭhitā.",
  "tika-vin02t9:463_0": "Rāhulavatthukathāvaṇṇanā",
  "tika-vin02t9:464_0": "105.",
  "tika-vin02t9:464_1": "Rāhulavatthumhi tattheva vihariṁsūti sabbepi te arahattaṁ pattakālato paṭṭhāya ariyā nāma majjhattāva hontīti rañño pahitasāsanaṁ dasabalassa anārocetvāva tattha vihariṁsu.",
  "tika-vin02t9:464_2": "Ekadivasaṁ jātaṁ kāḷudāyiṁ nāma amaccanti ayaṁ kira (a. ni. aṭṭha.",
  "tika-vin02t9:464_3": "1.1.225) padumuttarabuddhakāle haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ kulappasādakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "tika-vin02t9:464_4": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ paṭisandhiggahaṇadivase kapilavatthusmiṁyeva amaccagehe paṭisandhiṁ gaṇhi.",
  "tika-vin02t9:464_5": "Jātadivase bodhisattena saddhiṁyeva jātoti taṁ divasaṁyeva dukūlacumbaṭake nipajjāpetvā bodhisattassa upaṭṭhānatthāya nayiṁsu.",
  "tika-vin02t9:464_6": "Bodhisattena hi saddhiṁ bodhirukkho rāhulamātā catasso nidhikumbhiyo ārohaniyahatthī kaṇḍako channo kāḷudāyīti ime satta ekadivase jātattā sahajātā nāma ahesuṁ.",
  "tika-vin02t9:464_7": "Athassa nāmaggahaṇadivase sakalanagarassa udaggacittadivase jātoti udāyītveva nāmaṁ akaṁsu.",
  "tika-vin02t9:464_8": "Thokaṁ kāḷadhātukattā pana kāḷudāyī nāma jāto.",
  "tika-vin02t9:464_9": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "tika-vin02t9:465_0": "Saṭṭhimattāhigāthāhīti –",
  "tika-vin02t9:466_0": "‘‘Aṅgārino dāni dumā bhadante;",
  "tika-vin02t9:467_0": "Phalesino chadanaṁ vippahāya;",
  "tika-vin02t9:468_0": "Te accimantova pabhāsayanti;",
  "tika-vin02t9:469_0": "Samayo mahāvīra bhāgīrasānaṁ. (theragā. 527)",
  "tika-vin02t9:470_0": "‘‘Nātisītaṁ nātiuṇhaṁ, nātidubbhikkhachātakaṁ;",
  "tika-vin02t9:471_0": "Saddalā haritā bhūmi, esa kālo mahāmunī’’ti. –",
  "tika-vin02t9:472_0": "Ādikāhi saṭṭhimattāhi gāthāhi.",
  "tika-vin02t9:472_1": "‘‘Pokkharavassanti pokkharapattavaṇṇamudaka’’nti gaṇṭhipadesu vuttaṁ.",
  "tika-vin02t9:472_2": "Pokkharapattappamāṇaṁ majjhe uṭṭhahitvā anukkamena satapaṭalaṁ sahassapaṭalaṁ hutvā vassanakavassantipi vadanti.",
  "tika-vin02t9:472_3": "Tasmiṁ kira vassante temetukāmāva tementi, na itare.",
  "tika-vin02t9:472_4": "Ekopi rājā vā…pe…",
  "tika-vin02t9:472_5": "gato natthīti dhammadesanaṁ sutvā pakkantesu ñātīsu ekopi rājā vā rājamahāmatto vā ‘‘sve amhākaṁ bhikkhaṁ gaṇhathā’’ti nimantetvā gato natthi.",
  "tika-vin02t9:472_6": "Pitāpissa suddhodanamahārājā ‘‘mayhaṁ putto mama gehaṁ anāgantvā kahaṁ gamissatī’’ti animantetvāva agamāsi, gantvā pana gehe vīsatiyā bhikkhusahassānaṁ yāguādīni paṭiyādāpetvā āsanāni paññāpesi.",
  "tika-vin02t9:473_0": "Kulanagareti ñātikulassa nagare.",
  "tika-vin02t9:473_1": "Uṇhīsato paṭṭhāyāti sīsato paṭṭhāya.",
  "tika-vin02t9:473_2": "Uṇhīsanti hi uṇhīsasadisattā bhagavato paripuṇṇanalāṭassa paripuṇṇasīsassa ca etaṁ adhivacanaṁ.",
  "tika-vin02t9:473_3": "Bhagavato hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalanalāṭaṁ chādayamānaṁ pūrayamānaṁ gantvā vāmakaṇṇacūḷikāya patiṭṭhitaṁ saṇhatamatāya suvaṇṇavaṇṇatāya pabhassaratāya paripuṇṇatāya ca rañño baddhauṇhīsapaṭṭo viya virocati.",
  "tika-vin02t9:473_4": "Bhagavato kira imaṁ lakkhaṇaṁ disvā rājūnaṁ uṇhīsapaṭṭaṁ akaṁsu.",
  "tika-vin02t9:473_5": "Aññe pana janā aparipuṇṇasīsā honti, keci kappasīsā, keci phalasīsā, keci aṭṭhisīsā, keci tumbasīsā, keci kumbhasīsā, keci pabbhārasīsā, bhagavato pana āraggena vaṭṭetvā ṭhapitaṁ viya suparipuṇṇaṁ udakapubbuḷasadisampi hoti.",
  "tika-vin02t9:473_6": "Teneva uṇhīsaveṭhitasīsasadisattā uṇhīsaṁ viya sabbattha parimaṇḍalasīsattā ca uṇhīsasīsoti bhagavā vuccati.",
  "tika-vin02t9:474_0": "Narasīhagāthāhināma aṭṭhahi gāthāhīti –",
  "tika-vin02t9:475_0": "‘‘Siniddhanīlamudukuñcitakeso;",
  "tika-vin02t9:476_0": "Sūriyanimmalatalābhinalāṭo;",
  "tika-vin02t9:477_0": "Yuttatuṅgamudukāyatanāso;",
  "tika-vin02t9:478_0": "Raṁsijālavitato narasīho’’ti. (jā. aṭṭha. 1.santikenidānakathā; apa. aṭṭha. 1.santikenidānakathā) –",
  "tika-vin02t9:479_0": "Evamādikāhi aṭṭhahi gāthāhi. Gaṇṭhipadesu pana –",
  "tika-vin02t9:480_0": "‘‘Cakkavaraṅkitarattasupādo;",
  "tika-vin02t9:481_0": "Lakkhaṇamaṇḍitaāyatapaṇhi;",
  "tika-vin02t9:482_0": "Cāmarachattavibhūsitapādo;",
  "tika-vin02t9:483_0": "Esa hi tuyha pitā narasīho.",
  "tika-vin02t9:484_0": "‘‘Sakyakumāravaro sukhumālo;",
  "tika-vin02t9:485_0": "Lakkhaṇacittikapuṇṇasarīro;",
  "tika-vin02t9:486_0": "Lokahitāya gato naravīro;",
  "tika-vin02t9:487_0": "Esa hi tuyha pitā narasīho.",
  "tika-vin02t9:488_0": "‘‘Puṇṇasasaṅkanibho mukhavaṇṇo;",
  "tika-vin02t9:489_0": "Devanarāna piyo naranāgo;",
  "tika-vin02t9:490_0": "Mattagajindavilāsitagāmī;",
  "tika-vin02t9:491_0": "Esa hi tuyha pitā narasīho.",
  "tika-vin02t9:492_0": "‘‘Khattiyasambhavaaggakulīno;",
  "tika-vin02t9:493_0": "Devamanussanamassitapādo;",
  "tika-vin02t9:494_0": "Sīlasamādhipatiṭṭhitacitto;",
  "tika-vin02t9:495_0": "Esa hi tuyha pitā narasīho.",
  "tika-vin02t9:496_0": "‘‘Āyatayuttasusaṇṭhitanāso;",
  "tika-vin02t9:497_0": "Gopakhumo abhinīlasunetto;",
  "tika-vin02t9:498_0": "Indadhanūabhinīlabhamūko;",
  "tika-vin02t9:499_0": "Esa hi tuyha pitā narasīho.",
  "tika-vin02t9:500_0": "‘‘Vaṭṭasuvaṭṭasusaṇṭhitagīvo ;",
  "tika-vin02t9:501_0": "Sīhahanū migarājasarīro;",
  "tika-vin02t9:502_0": "Kañcanasucchaviuttamavaṇṇo;",
  "tika-vin02t9:503_0": "Esa hi tuyha pitā narasīho.",
  "tika-vin02t9:504_0": "‘‘Siniddhasugambhiramañjusaghoso;",
  "tika-vin02t9:505_0": "Hiṅgulabandhukarattasujivho;",
  "tika-vin02t9:506_0": "Vīsativīsatisetasudanto;",
  "tika-vin02t9:507_0": "Esa hi tuyha pitā narasīho.",
  "tika-vin02t9:508_0": "‘‘Añjanavaṇṇasunīlasukeso ;",
  "tika-vin02t9:509_0": "Kañcanapaṭṭavisuddhanalāṭo;",
  "tika-vin02t9:510_0": "Osadhipaṇḍarasuddhasuuṇṇo;",
  "tika-vin02t9:511_0": "Esa hi tuyha pitā narasīho.",
  "tika-vin02t9:512_0": "‘‘Gacchatinilapathe viya cando;",
  "tika-vin02t9:513_0": "Tāragaṇāpariveṭhitarūpo;",
  "tika-vin02t9:514_0": "Sāvakamajjhagato samaṇindo;",
  "tika-vin02t9:515_0": "Esa hi tuyha pitā narasīho’’ti. (jā. aṭṭha. 1.santikenidānakathā) –",
  "tika-vin02t9:516_0": "Imā nava gāthāyopi ettha dassitā, tā pana ‘‘aṭṭhahi gāthāhī’’ti vacanena na samenti.",
  "tika-vin02t9:516_1": "Uṇhīsato paṭṭhāya yāva pādatalāti vuttānukkamopi tattha na dissati.",
  "tika-vin02t9:516_2": "Bhikkhāya caratīti bhikkhācāro.",
  "tika-vin02t9:517_0": "Uttiṭṭheti uttiṭṭhitvā paresaṁ gharadvāre ṭhatvā gahetabbapiṇḍe.",
  "tika-vin02t9:517_1": "Nappamajjheyyāti piṇḍacārikavattaṁ hāpetvā paṇītabhojanāni pariyesanto uttiṭṭhe pamajjati nāma, sapadānaṁ piṇḍāya caranto pana nappamajjati nāma, evaṁ karonto uttiṭṭhe nappamajjeyya.",
  "tika-vin02t9:517_2": "Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ care.",
  "tika-vin02t9:517_3": "Sukhaṁ setīti desanāmattametaṁ, evaṁ panetaṁ bhikkhāya cariyadhammaṁ caranto dhammacārī idhaloke ca paraloke ca catūhipi iriyāpathehi sukhaṁ viharatīti attho.",
  "tika-vin02t9:518_0": "Dutiyagāthāya na naṁ duccaritanti vesiyādibhede agocare caranto naṁ bhikkhācariyadhammaṁ duccaritaṁ carati nāma, evaṁ acaritvā taṁ dhammaṁ care sucaritaṁ, na naṁ duccaritaṁ care.",
  "tika-vin02t9:518_1": "Sesamettha vuttatthameva.",
  "tika-vin02t9:518_2": "Imaṁ pana dutiyagāthaṁ pitu nivesanaṁ gantvā abhāsīti veditabbaṁ.",
  "tika-vin02t9:518_3": "Teneva theragāthāsaṁvaṇṇanāyaṁ (theragā. aṭṭha.",
  "tika-vin02t9:518_4": "1.156 nandattheragāthāvaṇṇanā) ācariyadhammapālattherena vuttaṁ ‘‘dutiyadivase piṇḍāya paviṭṭho ‘uttiṭṭhe nappamajjeyyā’ti gāthāya pitaraṁ sotāpattiphale patiṭṭhāpetvā nivesanaṁ gantvā ‘dhammaṁ care sucarita’nti gāthāya mahāpajāpatiṁ sotāpattiphale rājānañca sakadāgāmiphale patiṭṭhāpesī’’ti.",
  "tika-vin02t9:518_5": "Dhammapadaṭṭhakathāyampi (dha. pa. aṭṭha.",
  "tika-vin02t9:518_6": "1.12 nandattheravatthu) vuttaṁ ‘‘punadivase piṇḍāya paviṭṭho ‘uttiṭṭhe nappamajjeyyā’ti gāthāya pitaraṁ sotāpattiphale patiṭṭhāpetvā ‘dhammaṁ care’ti gāthāya mahāpajāpatiṁ sotāpattiphale rājānañca sakadāgāmiphale patiṭṭhāpesī’’ti.",
  "tika-vin02t9:519_0": "Dhammapālajātakaṁ sutvā anāgāmiphale patiṭṭhāsīti punekadivasaṁ rājanivesane katapātarāso ekamantaṁ nisinnena raññā ‘‘bhante, tumhākaṁ dukkarakārikakāle ekā devatā maṁ upasaṅkamitvā ‘putto te kālakato’ti āha.",
  "tika-vin02t9:519_1": "Ahaṁ tassā vacanaṁ asaddahanto ‘na mayhaṁ putto bodhiṁ appatvā kālaṁ karotī’ti paṭikkhipinti vutte idāni kathaṁ saddahissatha, pubbepi aṭṭhikāni dassetvā ‘putto te mato’ti vutte na saddahitthā’’ti imissā aṭṭhuppattiyā mahādhammapālajātakaṁ kathesi.",
  "tika-vin02t9:519_2": "Taṁ sutvā rājā anāgāmiphale patiṭṭhahi.",
  "tika-vin02t9:520_0": "Kesavissajjananti kulamariyādavasena kesoropanaṁ.",
  "tika-vin02t9:520_1": "Paṭṭabandhoti yuvarājapaṭṭabandho.",
  "tika-vin02t9:520_2": "Abhinavagharappavesanamaho gharamaṅgalaṁ, vivāhakaraṇamaho āvāhamaṅgalaṁ.",
  "tika-vin02t9:520_3": "Chattamaṅgalanti yuvarājachattamaṅgalaṁ.",
  "tika-vin02t9:520_4": "Janapadakalyāṇīti (udā. aṭṭha.",
  "tika-vin02t9:520_5": "22) janapadamhi kalyāṇī uttamā chasarīradosarahitā pañcakalyāṇasamannāgatā.",
  "tika-vin02t9:520_6": "Sā hi yasmā nātidīghā nātirassā nātikisā nātithūlā nātikāḷā nāccodātāti atikkantā mānusaṁ vaṇṇaṁ, appattā dibbaṁ vaṇṇaṁ, tasmā chasarīradosarahitā.",
  "tika-vin02t9:520_7": "Chavikalyāṇaṁ maṁsakalyāṇaṁ nahārukalyāṇaṁ aṭṭhikalyāṇaṁ vayakalyāṇanti imehi pana pañcahi kalyāṇehi samannāgatattā pañcakalyāṇasamannāgatā nāma.",
  "tika-vin02t9:520_8": "Tassā hi āgantukobhāsakiccaṁ natthi.",
  "tika-vin02t9:520_9": "Attano sarīrobhāseneva dvādasahatthaṭṭhāne ālokaṁ karoti, piyaṅgusāmā vā hoti suvaṇṇasāmā vā, ayamassā chavikalyāṇatā.",
  "tika-vin02t9:520_10": "Cattāro panassā hatthapādā mukhapariyosānañca lākhārasaparikammakataṁ viya rattapavāḷarattakambalasadisaṁ hoti, ayamassā maṁsakalyāṇatā.",
  "tika-vin02t9:520_11": "Vīsati pana nakhapattāni maṁsato amuttaṭṭhāne lākhārasapūritāni viya muttaṭṭhāne khīradhārāsadisāni honti, ayamassā nahārukalyāṇatā.",
  "tika-vin02t9:520_12": "Dvattiṁsa dantā suphusitā sudhotavajirapanti viya khāyanti, ayamassā aṭṭhikalyāṇatā.",
  "tika-vin02t9:520_13": "Vīsativassasatikāpi samānā soḷasavassuddesikā viya hoti nivalipalitā, ayamassā vayakalyāṇatā.",
  "tika-vin02t9:520_14": "Iti imehi pañcahi kalyāṇehi samannāgatattā janapadakalyāṇīti vuccati.",
  "tika-vin02t9:521_0": "Tuvaṭanti sīghaṁ.",
  "tika-vin02t9:521_1": "Sopi bhagavantaṁ ‘‘pattaṁ gaṇhathā’’ti vattuṁ avisahamāno vihāraṁyeva agamāsīti.",
  "tika-vin02t9:521_2": "So kira tathāgate gāravena ‘‘pattaṁ vo bhante gaṇhathā’’ti vattuṁ nāsakkhi.",
  "tika-vin02t9:521_3": "Evaṁ pana cintesi ‘‘sopānasīse pattaṁ gaṇhissatī’’ti.",
  "tika-vin02t9:521_4": "Satthā tasmimpi ṭhāne na gaṇhi.",
  "tika-vin02t9:521_5": "Itaro ‘‘sopānapādamūle gaṇhissatī’’ti cintesi.",
  "tika-vin02t9:521_6": "Satthā tatthāpi na gaṇhi.",
  "tika-vin02t9:521_7": "Itaro ‘‘rājaṅgaṇe gaṇhissatī’’ti cintesi.",
  "tika-vin02t9:521_8": "Satthā tatthāpi na gaṇhi.",
  "tika-vin02t9:521_9": "Kumāro nivattitukāmo aruciyā gacchanto satthu gāravena ‘‘pattaṁ gaṇhathā’’ti vattumpi asakkonto ‘‘idha gaṇhissati, ettha gaṇhissatī’’ti cintento gacchati.",
  "tika-vin02t9:521_10": "Janapadakalyāṇiyā ca vuttavacanaṁ tassa hadaye tiriyaṁ patitvā viya ṭhitaṁ.",
  "tika-vin02t9:521_11": "Nandakumārañhi abhisekamaṅgalaṁ na tathā pīḷesi, yathā janapadakalyāṇiyā vuttavacanaṁ, tenassa cittasantāpo balavā ahosi.",
  "tika-vin02t9:521_12": "Atha naṁ ‘‘imasmiṁ ṭhāne nivattissati, imasmiṁ ṭhāne nivattissatī’’ti cintentameva satthā vihāraṁ netvā ‘‘pabbajissasi nandā’’ti āha.",
  "tika-vin02t9:521_13": "So buddhagāravena ‘‘na pabbajissāmī’’ti avatvā ‘‘āma pabbajissāmī’’ti āha.",
  "tika-vin02t9:521_14": "Satthā ‘‘tena hi nandaṁ pabbājethā’’ti vatvā pabbājesi.",
  "tika-vin02t9:521_15": "Tena vuttaṁ ‘‘anicchamānaṁyeva bhagavā pabbājesī’’ti.",
  "tika-vin02t9:521_16": "‘‘Satthā kapilapuraṁ gantvā tatiyadivase nandaṁ pabbājesī’’ti dhammapadaṭṭhakathāyaṁ (dha. pa. aṭṭha.",
  "tika-vin02t9:521_17": "1.12 nandattheravatthu) vuttaṁ, aṅguttaranikāyaṭṭhakathāyaṁ (a. ni. aṭṭha.",
  "tika-vin02t9:521_18": "1.1.230) pana –",
  "tika-vin02t9:522_0": "‘‘Mahāsattopi sabbaññutaṁ patvā pavattitavaradhammacakko lokānuggahaṁ karonto rājagahato kapilavatthuṁ gantvā paṭhamadassaneneva pitaraṁ sotāpattiphale patiṭṭhāpesi, punadivase pitu nivesanaṁ gantvā rāhulamātāya ovādaṁ katvā sesajanassapi dhammaṁ kathesi, punadivase nandakumārassa abhisekagehappavesanaāvāhamaṅgalesu vattamānesu tassa nivesanaṁ gantvā kumāraṁ pattaṁ gāhāpetvā pabbājetuṁ vihārābhimukho pāyāsī’’ti –",
  "tika-vin02t9:523_0": "Vuttaṁ, idha pana ‘‘bhagavā kapilapuraṁ āgantvā dutiyadivase nandaṁ pabbājesī’’ti vuttaṁ, sabbampetaṁ ācariyena taṁtaṁbhāṇakānaṁ tathā tathā anussavavasena pariharitvā āgatabhāvato tattha tattha tathā tathā vuttanti natthettha ācariyavacane pubbāparavirodho.",
  "tika-vin02t9:524_0": "Brahmarūpavaṇṇanti brahmarūpasamānarūpaṁ.",
  "tika-vin02t9:524_1": "Tyassāti te assa.",
  "tika-vin02t9:524_2": "Vaṭṭānugatanti vaṭṭapariyāpannaṁ.",
  "tika-vin02t9:524_3": "Savighātanti dukkhasahitattā savighātaṁ, sadukkhanti attho.",
  "tika-vin02t9:524_4": "Sattavidhaṁ ariyadhananti –",
  "tika-vin02t9:525_0": "‘‘Saddhādhanaṁ sīladhanaṁ, hiriottappiyaṁ dhanaṁ;",
  "tika-vin02t9:526_0": "Sutadhanañca cāgo ca, paññā ve sattamaṁ dhana’’nti. (a. ni. 7.5-6) –",
  "tika-vin02t9:527_0": "Evaṁ vuttaṁ sattavidhaṁ ariyadhanaṁ.",
  "tika-vin02t9:527_1": "Uñchācariyāyāti bhikkhācariyāya.",
  "tika-vin02t9:527_2": "Puttasineho uppajjamāno sakalasarīraṁ khobhetvā aṭṭhimiñjaṁ āhacca tiṭṭhatīti āha ‘‘puttapemaṁ bhante…pe…",
  "tika-vin02t9:527_3": "aṭṭhimiñjaṁ āhacca tiṭṭhatī’’ti.",
  "tika-vin02t9:527_4": "Puttasineho hi balavabhāvato sahajātapītivegassa savipphāratāya taṁsamuṭṭhānarūpadhammehi pharaṇavasena sakalasarīraṁ āloḷetvā aṭṭhimiñjaṁ āhacca tiṭṭhati.",
  "tika-vin02t9:527_5": "Yatra hi nāmāti yo nāma.",
  "tika-vin02t9:527_6": "Sesamettha uttānameva.",
  "tika-vin02t9:528_0": "Rāhulavatthukathāvaṇṇanā niṭṭhitā.",
  "tika-vin02t9:529_0": "Sikkhāpadadaṇḍakammavatthukathāvaṇṇanā",
  "tika-vin02t9:530_0": "106.Anujānāmi, bhikkhave, sāmaṇerānaṁ dasa sikkhāpadānītiādīsu sikkhitabbāni padāni sikkhāpadāni, sikkhākoṭṭhāsāti attho.",
  "tika-vin02t9:530_1": "Sikkhāya vā padāni sikkhāpadāni, adhisīlaadhicittaadhipaññāsikkhāya adhigamupāyāti attho.",
  "tika-vin02t9:530_2": "Atthato pana kāmāvacarakusalacittasampayuttā viratiyo, taṁsampayuttadhammā panettha taggahaṇeneva gahetabbā.",
  "tika-vin02t9:530_3": "Saraseneva patanasabhāvassa antarā eva atipātanaṁ atipāto, saṇikaṁ patituṁ adatvā sīghaṁ pātananti attho.",
  "tika-vin02t9:530_4": "Atikkamma vā satthādīhi abhibhavitvā pātanaṁ atipāto, pāṇassa atipāto pāṇātipāto, pāṇavadho pāṇaghātoti vuttaṁ hoti.",
  "tika-vin02t9:530_5": "Pāṇoti cettha vohārato satto, paramatthato jīvitindriyaṁ.",
  "tika-vin02t9:530_6": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññatarappavattā vadhakacetanā pāṇātipāto, tato pāṇātipātā.",
  "tika-vin02t9:531_0": "Veramaṇīti verahetutāya verasaññitaṁ pāṇātipātādipāpadhammaṁ maṇati, ‘‘mayi idha ṭhitāya kathamāgacchasī’’ti vā tajjentī viya nīharatīti veramaṇī.",
  "tika-vin02t9:531_1": "Viramati etāyāti vā viramaṇīti vattabbe niruttinayena ‘‘veramaṇī’’ti vuttaṁ.",
  "tika-vin02t9:531_2": "Atthato pana veramaṇīti kāmāvacarakusalacittasampayuttā viratiyo.",
  "tika-vin02t9:531_3": "Sā ‘‘pāṇātipātādiṁ viramantassa yā tasmiṁ samaye pāṇātipātā ārati virati paṭivirati veramaṇī akiriyā akaraṇaṁ anajjhāpatti velānatikkamo setughāto’’ti evamādinā nayena vibhaṅge (vibha.",
  "tika-vin02t9:531_4": "704) vuttā.",
  "tika-vin02t9:531_5": "Kāmañcesā veramaṇī nāma lokuttarāpi atthi, idha pana samādānavasappavattā virati adhippetāti lokuttarāya viratiyā samādānavasena pavattiasambhavato kāmāvacarakusalacittasampayuttā viratiyo gahetabbā.",
  "tika-vin02t9:532_0": "Adinnādānā veramaṇītiādīsu adinnassa ādānaṁ adinnādānaṁ, parassaharaṇaṁ, theyyaṁ corikāti vuttaṁ hoti.",
  "tika-vin02t9:532_1": "Tattha adinnanti parapariggahitaṁ.",
  "tika-vin02t9:532_2": "Yattha paro yathākāmakāritaṁ āpajjanto adaṇḍāraho anupavajjo ca hoti, tasmiṁ pana parapariggahite parapariggahitasaañano tadādāyakaupakkamasamuṭṭhāpikā theyyacetanā adinnādānaṁ.",
  "tika-vin02t9:533_0": "Abrahmacariyaṁ nāma aseṭṭhacariyaṁ dvayaṁdvayasamāpatti.",
  "tika-vin02t9:533_1": "Sā hi ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.177;",
  "tika-vin02t9:533_2": "2.42) hīḷitattā aseṭṭhā appasatthā cariyāti vā aseṭṭhānaṁ nihīnānaṁ itthipurisānaṁ cariyāti vā aseṭṭhacariyaṁ, aseṭṭhacariyattā abrahmacariyanti ca vuccati , atthato pana asaddhammasevanādhippāyena kāyadvārappavattā maggenamaggappaṭipattisamuṭṭhāpikā cetanā abrahmacariyaṁ.",
  "tika-vin02t9:534_0": "Musāti abhūtaṁ atacchaṁ vatthu, vādoti tassa bhūtato tacchato viññāpanaṁ.",
  "tika-vin02t9:534_1": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo musā vadīyati vuccati etāyāti katvā.",
  "tika-vin02t9:535_0": "Surāmerayamajjappamādaṭṭhānāti ettha surāti pūvasurā piṭṭhasurā odanasurā kiṇṇapakkhittā sambhārasaṁyuttāti pañca surā.",
  "tika-vin02t9:535_1": "Merayanti pupphāsavo phalāsavo madhvāsavo guḷāsavo sambhārasaṁyuttoti pañca āsavā.",
  "tika-vin02t9:535_2": "Tattha pūve bhājane pakkhipitvā tajjaṁ udakaṁ datvā madditvā katā pūvasurā.",
  "tika-vin02t9:535_3": "Evaṁ sesasurāpi.",
  "tika-vin02t9:535_4": "Kiṇṇāti pana tassā surāya bījaṁ vuccati, ye surāmodakāti vuccanti, te pakkhipitvā katā kiṇṇapakkhittā.",
  "tika-vin02t9:535_5": "Harītakīsāsapādinānāsambhārehi saṁyojitā sambhārasaṁyuttā.",
  "tika-vin02t9:535_6": "Madhukatālanāḷikerādipuppharaso ciraparivāsito pupphāsavo.",
  "tika-vin02t9:535_7": "Panasādiphalaraso phalāsavo.",
  "tika-vin02t9:535_8": "Muddikāraso madhvāsavo.",
  "tika-vin02t9:535_9": "Ucchuraso guḷāsavo.",
  "tika-vin02t9:535_10": "Harītakaāmalakakaṭukabhaṇḍādinānāsambhārānaṁ raso ciraparivāsito sambhārasaṁyutto.",
  "tika-vin02t9:535_11": "Taṁ sabbampi madakaraṇavasena majjaṁ pivantaṁ madayatīti katvā.",
  "tika-vin02t9:535_12": "Pamādaṭṭhānanti pamādakāraṇaṁ.",
  "tika-vin02t9:535_13": "Yāya cetanāya taṁ majjaṁ pivanti, tassā etaṁ adhivacanaṁ.",
  "tika-vin02t9:535_14": "Surāmerayamajje pamādaṭṭhānaṁ surāmerayamajjappamādaṭṭhānaṁ, tasmā surāmerayamajjappamādaṭṭhānā.",
  "tika-vin02t9:536_0": "Vikālabhojanāti aruṇuggamanato paṭṭhāya yāva majjhanhikā.",
  "tika-vin02t9:536_1": "Ayaṁ buddhādīnaṁ ariyānaṁ āciṇṇasamāciṇṇo bhojanassa kālo nāma, tadañño vikālo.",
  "tika-vin02t9:536_2": "Bhuñjitabbaṭṭhena bhojanaṁ, yāgubhattādi sabbaṁ yāvakālikavatthu.",
  "tika-vin02t9:536_3": "Yathā ca ‘‘rattūparato’’ti (dī.",
  "tika-vin02t9:536_4": "1.10, 194; ma. ni. 1.293;",
  "tika-vin02t9:536_5": "3.14) ettha rattiyā bhojanaṁ rattīti uttarapadalopena vuccati, evamettha bhojanajjhoharaṇaṁ bhojananti.",
  "tika-vin02t9:536_6": "Vikāle bhojanaṁ vikālabhojanaṁ, tato vikālabhojanā, vikāle yāvakālikavatthussa ajjhoharaṇāti attho.",
  "tika-vin02t9:536_7": "Atha vā na ettha kammasādhano bhuñjitabbatthavācako bhojanasaddo, atha kho bhāvasādhano ajjhoharaṇatthavācako gahetabbo , tasmā vikāle bhojanaṁ ajjhoharaṇaṁ vikālabhojanaṁ.",
  "tika-vin02t9:536_8": "Kassa pana ajjhoharaṇanti?",
  "tika-vin02t9:536_9": "Yāmakālikādīnaṁ anuññātattā vikālabhojana-saddassa vā yāvakālikajjhoharaṇe niruḷhattā yāvakālikassāti viññāyati, atthato pana kāyadvārappavattā vikāle yāvakālikajjhoharaṇacetanā ‘‘vikālabhojana’’nti veditabbā.",
  "tika-vin02t9:537_0": "Naccagītavāditavisūkadassanāti ettha sāsanassa ananulomattā visūkaṁ paṭāṇībhūtaṁ dassananti visūkadassanaṁ.",
  "tika-vin02t9:537_1": "Naccādīnañhi dassanaṁ sachandarāgappavattito saṅkhepato ‘‘sabbapāpassa akaraṇa’’ntiādinayappavattaṁ (dī. ni. 2.90; dha. pa.",
  "tika-vin02t9:537_2": "183) bhagavato sāsanaṁ na anulometi.",
  "tika-vin02t9:537_3": "Naccañca gītañca vāditañca visūkadassanañca naccagītavāditavisūkadassanaṁ.",
  "tika-vin02t9:537_4": "Attanā payojiyamānaṁ parehi payojāpiyamānañcettha naccaṁ naccabhāvasāmaññato pāḷiyaṁ ekeneva nacca-saddena gahitaṁ, tathā gītavādita-saddehi gāyanagāyāpanavādanavādāpanāni, tasmā attanā naccananaccāpanādivasena naccā ca gītā ca vāditā ca antamaso mayūranaccādivasenapi pavattānaṁ naccādīnaṁ visūkabhūtā dassanā ca veramaṇīti evamettha attho daṭṭhabbo.",
  "tika-vin02t9:537_5": "Naccādīni attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ na bhikkhunīnaṁ vaṭṭati.",
  "tika-vin02t9:537_6": "Dassanena cettha savanampi saṅgahitaṁ virūpekasesanayena.",
  "tika-vin02t9:537_7": "Yathā sakaṁ visayaālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasambhavato ‘‘dassanā’’ icceva vuttaṁ.",
  "tika-vin02t9:537_8": "Teneva vuttaṁ ‘‘pañcahi viññāṇehi na kañci dhammaṁ paṭivijānāti aññatra abhinipātamattā’’ti.",
  "tika-vin02t9:537_9": "Dassanakamyatāya upasaṅkamitvā passato eva cettha vītikkamo hoti, ṭhitanisinnasayanokāse pana āgataṁ gacchantassa vā āpāthagataṁ passato siyā saṁkileso, na vītikkamo.",
  "tika-vin02t9:538_0": "Mālāgandhavilepanadhāraṇamaṇḍanavibhūsanaṭṭhānāti ettha mālāti yaṁ kiñci pupphaṁ.",
  "tika-vin02t9:538_1": "Kiñcāpi hi mālā-saddo loke baddhamālavācako, sāsane pana ruḷhiyā pupphesupi vutto, tasmā yaṁ kiñci pupphaṁ baddhamabaddhaṁ vā, taṁ sabbaṁ ‘‘mālā’’ti daṭṭhabbaṁ.",
  "tika-vin02t9:538_2": "Gandhanti vāsacuṇṇadhūmādikaṁ vilepanato aññaṁ yaṁ kiñci gandhajātaṁ.",
  "tika-vin02t9:538_3": "Vilepananti vilepanatthaṁ pisitvā paṭiyattaṁ yaṁ kiñci chavirāgakaraṇaṁ.",
  "tika-vin02t9:538_4": "Piḷandhanaṁ dhāraṇaṁ, ūnaṭṭhānapūraṇaṁ maṇḍanaṁ, gandhavasena chavirāgavasena ca sādiyanaṁ vibhūsanaṁ.",
  "tika-vin02t9:538_5": "Teneva dīghanikāyaṭṭhakathāyaṁ (dī. ni. aṭṭha.",
  "tika-vin02t9:538_6": "1.10) majjhimanikāyaṭṭhakathāyañca (ma. ni. aṭṭha.",
  "tika-vin02t9:538_7": "1.293) ‘‘piḷandhanto dhāreti nāma, ūnaṭṭhānaṁ pūrento maṇḍeti nāma, gandhavasena chavirāgavasena ca sādiyanto vibhūseti nāmā’’ti vuttaṁ.",
  "tika-vin02t9:538_8": "Paramatthajotikāyaṁ pana khuddakaṭṭhakathāyaṁ (khu. pā. aṭṭha.",
  "tika-vin02t9:538_9": "2.pacchimapañcasikkhāpadavaṇṇanā) ‘‘mālādīsu dhāraṇādīni yathāsaṅkhyaṁ yojetabbānī’’ti ettakameva vuttaṁ.",
  "tika-vin02t9:538_10": "Ṭhānaṁ vuccati kāraṇaṁ, tasmā yāya dussīlyacetanāya tāni mālādhāraṇādīni mahājano karoti, sā dhāraṇamaṇḍanavibhūsanaṭṭhānaṁ.",
  "tika-vin02t9:539_0": "Uccāsayanamahāsayanāti ettha uccāti ucca-saddena samānatthaṁ ekaṁ saddantaraṁ.",
  "tika-vin02t9:539_1": "Seti etthāti sayanaṁ, uccāsayanañca mahāsayanañca uccāsayanamahāsayanaṁ.",
  "tika-vin02t9:539_2": "Uccāsayanaṁ vuccati pamāṇātikkantaṁ mañcādi.",
  "tika-vin02t9:539_3": "Mahāsayanaṁ akappiyattharaṇehi atthataṁ āsandādi.",
  "tika-vin02t9:539_4": "Āsanañcettha sayaneneva saṅgahitanti daṭṭhabbaṁ.",
  "tika-vin02t9:539_5": "Yasmā pana ādhāre paṭikkhitte tadādhārā kiriyā paṭikkhittāva hoti, tasmā ‘‘uccāsayanamahāsayanā’’ icceva vuttaṁ, atthato pana tadupabhogabhūtanisajjānipajjanehi virati dassitāti daṭṭhabbā.",
  "tika-vin02t9:539_6": "Atha vā uccāsayanamahāsayanasayanāti etasmiṁ atthe ekasesanayena ayaṁ niddeso kato yathā ‘‘nāmarūpapaccayā saḷāyatana’’nti, āsanakiriyāpubbakattā sayanakiriyāya sayanaggahaṇeneva āsanampi gahitanti veditabbaṁ.",
  "tika-vin02t9:540_0": "Jātarūparajatapaṭiggahaṇāti ettha jātarūpanti suvaṇṇaṁ.",
  "tika-vin02t9:540_1": "Rajatanti kahāpaṇo lohamāsako jatumāsako dārumāsakoti ye vohāraṁ gacchanti, tassa ubhayassapi paṭiggahaṇaṁ jātarūparajatapaṭiggahaṇaṁ.",
  "tika-vin02t9:540_2": "Tividhañcettha paṭiggahaṇaṁ kāyena vācāya manasāti.",
  "tika-vin02t9:540_3": "Tattha kāyena paṭiggahaṇaṁ uggaṇhanaṁ, vācāya paṭiggahaṇaṁ uggahāpanaṁ, manasā paṭiggahaṇaṁ sādiyanaṁ.",
  "tika-vin02t9:540_4": "Tividhampi paṭiggahaṇaṁ sāmaññaniddesena ekasesanayena vā gahetvā ‘‘paṭiggahaṇā’’ti vuttaṁ, tasmā neva uggahetuṁ na uggahāpetuṁ na upanikkhittaṁ vā sādituṁ vaṭṭati.",
  "tika-vin02t9:540_5": "Imāni pana dasa sikkhāpadāni gahaṭṭhānampi sādhāraṇāni.",
  "tika-vin02t9:540_6": "Vuttañhetaṁ visuddhimagge (visuddhi.",
  "tika-vin02t9:540_7": "13) ‘‘upāsakaupāsikānaṁ niccasīlavasena pañca sikkhāpadāni, sati vā ussāhe dasa, uposathaṅgavasena aṭṭhāti idaṁ gahaṭṭhasīla’’nti.",
  "tika-vin02t9:540_8": "Ettha hi dasāti sāmaṇerehi rakkhitabbasīlamāha ghaṭikārādīnaṁ viya.",
  "tika-vin02t9:540_9": "Paramatthajotikāyaṁ pana khuddakaṭṭhakathāyaṁ (khu. pā. aṭṭha.",
  "tika-vin02t9:540_10": "2.sādhāraṇavisesavavatthāna) ‘‘ādito dve catutthapañcamāni upāsakānaṁ sāmaṇerānañca sādhāraṇāni niccasīlavasena, uposathasīlavasena pana upāsakānaṁ sattamaṭṭhamaṁ cekaṁ aṅgaṁ katvā sabbapacchimavajjāni sabbānipi sāmaṇerehi sādhāraṇāni, pacchimaṁ pana sāmaṇerānameva visesabhūta’’nti vuttaṁ, taṁ ‘‘sati vā ussāhe dasā’’ti iminā na sameti.",
  "tika-vin02t9:540_11": "Nāsanavatthūti liṅganāsanāya vatthu, adhiṭṭhānaṁ kāraṇanti vuttaṁ hoti.",
  "tika-vin02t9:541_0": "107.Kintīti kena nu kho upāyena.",
  "tika-vin02t9:541_1": "‘‘Attano pariveṇanti idaṁ puggalikaṁ sandhāya vutta’’nti gaṇṭhipadesu vuttaṁ.",
  "tika-vin02t9:541_2": "Ayamettha gaṇṭhipadakārānaṁ adhippāyo –",
  "tika-vin02t9:541_3": "‘‘vassaggena pattasenāsana’’nti iminā tassa vassaggena pattaṁ saṅghikasenāsanaṁ vuttaṁ, ‘‘attano pariveṇa’’nti imināpi tasseva puggalikasenāsanaṁ vuttanti.",
  "tika-vin02t9:541_4": "Ayaṁ panettha amhākaṁ khanti –",
  "tika-vin02t9:541_5": "‘‘yattha vā vasatī’’ti iminā saṅghikaṁ vā hotu puggalikaṁ vā, tassa nibaddhavasanakasenāsanaṁ vuttaṁ.",
  "tika-vin02t9:541_6": "‘‘Yattha vā paṭikkamatī’’ti iminā pana yaṁ ācariyassa upajjhāyassa vā vasanaṭṭhānaṁ upaṭṭhānādinimittaṁ nibaddhaṁ pavisati, taṁ ācariyupajjhāyānaṁ vasanaṭṭhānaṁ vuttaṁ.",
  "tika-vin02t9:541_7": "Tasmā tadubhayaṁ dassetuṁ ‘‘ubhayenapi attano pariveṇañca vassaggena pattasenāsanañca vutta’’nti āha.",
  "tika-vin02t9:541_8": "Tattha attano pariveṇanti iminā ācariyupajjhāyānaṁ vasanaṭṭhānaṁ dassitaṁ, vassaggena pattasenāsananti iminā pana tassa vasanaṭṭhānaṁ.",
  "tika-vin02t9:541_9": "Tadubhayampi saṅghikaṁ vā hotu puggalikaṁ vā, āvaraṇaṁ kātabbamevāti.",
  "tika-vin02t9:541_10": "Mukhadvārikanti mukhadvārena bhuñjitabbaṁ.",
  "tika-vin02t9:541_11": "Daṇḍakammaṁ katvāti daṇḍakammaṁ yojetvā.",
  "tika-vin02t9:541_12": "Daṇḍenti vinenti etenāti daṇḍo, soyeva kātabbattā kammanti daṇḍakammaṁ, āvaraṇādi.",
  "tika-vin02t9:542_0": "Sikkhāpadadaṇḍakammavatthukathāvaṇṇanā niṭṭhitā.",
  "tika-vin02t9:543_0": "Anāpucchāvaraṇavatthuādikathāvaṇṇanā",
  "tika-vin02t9:544_0": "108.Daṇḍakammamassa karothāti assa daṇḍakammaṁ yojetha āṇāpetha.",
  "tika-vin02t9:544_1": "Daṇḍakammanti vā niggahakammaṁ, tasmā niggahamassa karothāti vuttaṁ hoti.",
  "tika-vin02t9:544_2": "Esa nayo sabbattha īdisesu ṭhānesu.",
  "tika-vin02t9:544_3": "Senāsanaggāho ca paṭippassambhatīti iminā ca chinnavasso ca hotīti dīpeti.",
  "tika-vin02t9:544_4": "Sace ākiṇṇadosova hoti, āyatiṁ saṁvare na tiṭṭhati, nikkaḍḍhitabboti ettha sace yāvatatiyaṁ vuccamāno na oramati, saṅghaṁ apaloketvā nāsetabbo.",
  "tika-vin02t9:544_5": "Puna pabbajjaṁ yācamānopi apaloketvā pabbājetabboti vadanti.",
  "tika-vin02t9:544_6": "Pacchimikāya vassāvāsikaṁ lacchatīti pacchimikāya puna vassaṁ upagatattā lacchati.",
  "tika-vin02t9:544_7": "Apaloketvā lābho dātabboti chinnavassatāya vuttaṁ.",
  "tika-vin02t9:544_8": "Itarāni pañca sikkhāpadānīti vikālabhojanādīni pañca.",
  "tika-vin02t9:544_9": "Accayaṁ desāpetabboti ‘‘accayo maṁ, bhante, accagamā’’tiādinā nayena desāpetabbo.",
  "tika-vin02t9:545_0": "Anāpucchāvaraṇavatthuādikathāvaṇṇanā niṭṭhitā.",
  "tika-vin02t9:546_0": "Paṇḍakavatthukathāvaṇṇanā",
  "tika-vin02t9:547_0": "109.",
  "tika-vin02t9:547_1": "Paṇḍakavatthumhi ‘‘yo kāḷapakkhe itthī hoti, juṇhapakkhe puriso, ayaṁ pakkhapaṇḍako’’ti keci vadanti, aṭṭhakathāyaṁ pana ‘‘kāḷapakkhe paṇḍako hoti, juṇhapakkhe panassa pariḷāho vūpasammatī’’ti apaṇḍakapakkhe pariḷāhavūpasamasseva vuttattā paṇḍakapakkhe ussannapariḷāhatā paṇḍakabhāvāpattīti viññāyati, tasmā idamevettha sārato paccetabbaṁ.",
  "tika-vin02t9:547_2": "Itthibhāvo pumbhāvo vā natthi etassāti abhāvako.",
  "tika-vin02t9:547_3": "Tasmiṁ yevassa pakkhe pabbajjā vāritāti ettha ‘‘apaṇḍakapakkhe pabbājetvā paṇḍakapakkhe nāsetabbo’’ti tīsupi gaṇṭhipadesu vuttaṁ.",
  "tika-vin02t9:547_4": "Keci pana ‘‘apaṇḍakapakkhe pabbajito sace kilesakkhayaṁ pāpuṇāti, na nāsetabbo’’ti vadanti, taṁ tesaṁ matimattaṁ paṇḍakassa kilesakkhayāsambhavato khīṇakilesassa ca paṇḍakabhāvānupapattito.",
  "tika-vin02t9:547_5": "Ahetukapaṭisandhikathāyañhi avisesena paṇḍakassa ahetukapaṭisandhitā vuttā.",
  "tika-vin02t9:547_6": "Āsittausūyapakkhapaṇḍakānañca paṭisandhito paṭṭhāyeva paṇḍakasabhāvo, na pavattiyaṁyevāti vadanti.",
  "tika-vin02t9:547_7": "Teneva ahetukapaṭisandhiniddese jaccandhabadhirādayo viya paṇḍako jātisaddena visesetvā na niddiṭṭho.",
  "tika-vin02t9:547_8": "Idhāpi catutthapārājikasaṁvaṇṇanāyaṁ (pārā. aṭṭha.",
  "tika-vin02t9:547_9": "2.233) ‘‘abhabbapuggale dassentena paṇḍakatiracchānagataubhatobyañjanakā tayo vatthuvipannā ahetukapaṭisandhikā, tesaṁ saggo avārito, maggo pana vārito’’ti avisesena vuttaṁ.",
  "tika-vin02t9:548_0": "Paṇḍakavatthukathāvaṇṇanā niṭṭhitā.",
  "tika-vin02t9:549_0": "Theyyasaṁvāsakavatthukathāvaṇṇanā",
  "tika-vin02t9:550_0": "110.",
  "tika-vin02t9:550_1": "Theyyasaṁvāsakavatthumhi kolaññāti mātuvaṁse pituvaṁse ca jātā mātāpituppabhutisabbañātayo.",
  "tika-vin02t9:550_2": "Theyyāya saṁvāso etassāti theyyasaṁvāsako.",
  "tika-vin02t9:550_3": "So ca na saṁvāsamattasseva thenako idhādhippeto, atha kho liṅgassa tadubhayassa ca thenakopīti āha ‘‘tayo theyyasaṁvāsakā’’tiādi.",
  "tika-vin02t9:550_4": "Na yathāvuḍḍhaṁ vandanaṁ sādiyatīti yathāvuḍḍhaṁ bhikkhūnaṁ vā sāmaṇerānaṁ vā vandanaṁ na sādiyati.",
  "tika-vin02t9:550_5": "Yathāvuḍḍhaṁ vandanaṁ sādiyatīti attanā musāvādaṁ katvā dassitavassānurūpaṁ yathāvuḍḍhaṁ vandanaṁ sādiyati.",
  "tika-vin02t9:550_6": "Bhikkhuvassagaṇanādikoti iminā na ekakammādikova idha saṁvāso nāmāti dasseti.",
  "tika-vin02t9:551_0": "Rāja…pe…",
  "tika-vin02t9:551_1": "bhayenāti ettha bhaya-saddo paccekaṁ yojetabbo ‘‘rājabhayena dubbhikkhabhayenā’’tiādinā .",
  "tika-vin02t9:551_2": "Saṁvāsaṁ nādhivāseti, yāva so suddhamānasoti rājabhayādīhi gahitaliṅgatāya so suddhamānaso yāva saṁvāsaṁ nādhivāsetīti attho.",
  "tika-vin02t9:551_3": "Yo hi rājabhayādiṁ vinā kevalaṁ bhikkhū vañcetvā tehi saddhiṁ saṁvasitukāmatāya liṅgaṁ gaṇhāti, so asuddhacittatāya liṅgaggahaṇeneva theyyasaṁvāsako nāma hoti.",
  "tika-vin02t9:551_4": "Ayaṁ pana tādisena asuddhacittena bhikkhū vañcetukāmatāya abhāvato yāva saṁvāsaṁ nādhivāseti, tāva theyyasaṁvāsako nāma na hoti.",
  "tika-vin02t9:551_5": "Teneva ‘‘rājabhayādīhi gahitaliṅgānaṁ ‘gihī maṁ samaṇoti jānantū’ti vañcanācitte satipi bhikkhūnaṁ vañcetukāmatāya abhāvā doso na jāto’’ti tīsupi gaṇṭhipadesu vuttaṁ.",
  "tika-vin02t9:551_6": "Keci pana ‘‘vūpasantabhayatā idha suddhacittatā’’ti vadanti, evañca sati so vūpasantabhayo yāva saṁvāsaṁ nādhivāseti, tāva theyyasaṁvāsako na hotīti ayamattho viññāyati.",
  "tika-vin02t9:551_7": "Imasmiñca atthe viññāyamāne avūpasantabhayassa saṁvāsasādiyanepi theyyasaṁvāsakatā na hotīti āpajjeyya, na ca aṭṭhakathāyaṁ avūpasantabhayassa saṁvāsasādiyanepi atheyyasaṁvāsakatā dassitā.",
  "tika-vin02t9:551_8": "Sabbapāsaṇḍiyabhattāni bhuñjantoti ca iminā avūpasantatayenapi saṁvāsaṁ asādiyanteneva vasitabbanti dīpeti.",
  "tika-vin02t9:551_9": "Teneva tīsupi gaṇṭhipadesu vuttaṁ ‘‘yasmā vihāraṁ āgantvā saṅghikaṁ gaṇhantassa saṁvāsaṁ pariharituṁ dukkaraṁ, tasmā sabbapāsaṇḍiyabhattāni bhuñjantoti idaṁ vutta’’nti, tasmā rājabhayādīhi gahitaliṅgatāyevettha suddhacittatāti gahetabbaṁ.",
  "tika-vin02t9:552_0": "Sabbapāsaṇḍiyabhattānīti sabbasāmayikānaṁ sādhāraṇaṁ katvā vīthicatukkādīsu ṭhapetvā dātabbabhattāni.",
  "tika-vin02t9:552_1": "Kāyaparihāriyānīti kāyena pariharitabbāni.",
  "tika-vin02t9:552_2": "Abbhuggacchantīti abhimukhaṁ gacchanti.",
  "tika-vin02t9:552_3": "Kammantānuṭṭhānenāti kasigorakkhādikammakaraṇena.",
  "tika-vin02t9:552_4": "Tadeva pattacīvaraṁ ādāya vihāraṁ gacchatīti cīvarāni nivāsanapārupanavasena ādāya pattañca aṁsakūṭe laggetvā vihāraṁ gacchati.",
  "tika-vin02t9:552_5": "Nāpi sayaṁ jānātīti ‘‘yo evaṁ pabbajati, so theyyasaṁvāsako nāma hotī’’ti vā ‘‘evaṁ kātuṁ na labhatī’’ti vā ‘‘evaṁ pabbajito samaṇo na hotī’’ti vā na jānāti.",
  "tika-vin02t9:552_6": "Yo evaṁ pabbajati, so theyyasaṁvāsako nāma hotīti idaṁ pana nidassanamattaṁ.",
  "tika-vin02t9:552_7": "Anupasampannakāleyevāti iminā upasampannakāle sutvā sacepi nāroceti, theyyasaṁvāsako na hotīti dīpeti.",
  "tika-vin02t9:553_0": "Sikkhaṁ appaccakkhāya…pe…",
  "tika-vin02t9:553_1": "theyyasaṁvāsako na hotīti idaṁ bhikkhūhi dinnaliṅgassa apariccattattā na liṅgathenako hoti, liṅgānurūpassa saṁvāsassa sāditattā nāpi saṁvāsathenako hotīti vuttaṁ.",
  "tika-vin02t9:553_2": "Eko bhikkhu kāsāye saussāhova odātaṁ nivāsetvāti etthāpi idameva kāraṇaṁ daṭṭhabbaṁ.",
  "tika-vin02t9:553_3": "Parato sāmaṇero saliṅge ṭhitotiādinā sāmaṇerassa vuttavidhānesupi atheyyasaṁvāsakapakkhe ayameva nayo.",
  "tika-vin02t9:553_4": "Bhikkhuniyāpi eseva nayoti vuttamevatthaṁ ‘‘sāpi hi gihibhāvaṁ patthayamānā’’tiādinā vibhāveti.",
  "tika-vin02t9:553_5": "Yo koci vuḍḍhapabbajitoti sāmaṇeraṁ sandhāya vuttaṁ.",
  "tika-vin02t9:553_6": "Mahāpeḷādīsūti etena gihisantakaṁ dassitaṁ.",
  "tika-vin02t9:553_7": "Sayaṁ sāmaṇerova…pe…",
  "tika-vin02t9:553_8": "theyyasaṁvāsako na hotīti ettha kiñcāpi theyyasaṁvāsako na hoti, pārājikaṁ pana āpajjatiyeva.",
  "tika-vin02t9:553_9": "Sesamettha uttānameva.",
  "tika-vin02t9:554_0": "Theyyasaṁvāsakavatthukathāvaṇṇanā niṭṭhitā.",
  "tika-vin02t9:555_0": "Titthiyapakkantakakathāvaṇṇanā",
  "tika-vin02t9:556_0": "Titthiyapakkantakakathāyaṁ tesaṁ liṅge ādinnamatte titthiyapakkantako hotīti ‘‘titthiyo bhavissāmī’’ti gatassa liṅgaggahaṇeneva tesaṁ laddhipi gahitāyeva hotīti katvā vuttaṁ.",
  "tika-vin02t9:556_1": "Kenaci pana ‘‘tesaṁ liṅge ādinnamatte laddhiyā gahitāyapi aggahitāyapi titthiyapakkantako hotī’’ti vuttaṁ, taṁ na gahetabbaṁ.",
  "tika-vin02t9:556_2": "Na hi ‘‘titthiyo bhavissāmī’’ti gatassa liṅgasampaṭicchanato aññaṁ laddhiggahaṇaṁ nāma atthi.",
  "tika-vin02t9:556_3": "Liṅgasampaṭicchaneneva hi so gahitaladdhiko hoti.",
  "tika-vin02t9:556_4": "Teneva ‘‘vīmaṁsanatthaṁ kusacīrādīni…pe…",
  "tika-vin02t9:556_5": "yāva na sampaṭicchati, tāva taṁ laddhi rakkhati.",
  "tika-vin02t9:556_6": "Sampaṭicchitamatte titthiyapakkantako hotī’’ti vuttaṁ.",
  "tika-vin02t9:556_7": "Naggova ājīvakānaṁ upassayaṁ gacchati, padavāre padavāre dukkaṭanti ‘‘ājīvako bhavissa’’nti asuddhacittena gamanapaccayā dukkaṭaṁ vuttaṁ.",
  "tika-vin02t9:556_8": "Naggena hutvā gamanapaccayāpi dukkaṭā na muccatiyeva.",
  "tika-vin02t9:556_9": "Kūṭavassaṁ gaṇentoti kūṭavassaṁ gaṇetvā saṁvāsaṁ sādiyantoti adhippāyo.",
  "tika-vin02t9:557_0": "Titthiyapakkantakakathāvaṇṇanā niṭṭhitā.",
  "tika-vin02t9:558_0": "111. Tiracchānagatavatthu uttānameva.",
  "tika-vin02t9:559_0": "Mātughātakādivatthukathāvaṇṇanā",
  "tika-vin02t9:560_0": "112.",
  "tika-vin02t9:560_1": "Mātughātakādivatthūsu apavāhananti apagamanaṁ, patikaraṇanti attho.",
  "tika-vin02t9:560_2": "Yathā samānajātikassa vikopane kammaṁ garutaraṁ, na tathā vijātikassāti āha ‘‘manussitthibhūtā’’ti .",
  "tika-vin02t9:560_3": "Puttasambandhena mātupitusamaññā , dattakittimādivasenapi puttavohāro loke dissati, so ca kho pariyāyatoti nippariyāyasiddhataṁ dassetuṁ ‘‘janikā mātā’’ti vuttaṁ.",
  "tika-vin02t9:560_4": "Yathā manussattabhāve ṭhitasseva kusaladhammānaṁ tikkhavisadasūrabhāvāpatti yathā taṁ tiṇṇampi bodhisattānaṁ bodhittayanibbattiyaṁ, evaṁ manussattabhāve ṭhitasseva akusaladhammānampi tikkhavisadasūrabhāvāpattīti āha ‘‘sayampi manussajātikenevā’’ti.",
  "tika-vin02t9:560_5": "Cutianantaraṁ phalaṁ anantaraṁ nāma, tasmiṁ anantare niyuttaṁ, taṁnibbattanena anantarakaraṇasīlaṁ, anantarapayojanaṁ vā ānantariyaṁ, tena ānantariyena mātughātakakammena.",
  "tika-vin02t9:560_6": "Pitughātakepi yena manussabhūto janako pitā sayampi manussajātikeneva satā sañcicca jīvitā voropito, ayaṁ ānantariyena pitughātakakammena pitughātakotiādinā sabbaṁ veditabbanti āha ‘‘pitughātakepi eseva nayo’’ti.",
  "tika-vin02t9:561_0": "Parivattitaliṅgampi (ma. ni. aṭṭha. 3.128; a. ni. aṭṭha. 1.1.275; vibha. aṭṭha.",
  "tika-vin02t9:561_1": "809) mātaraṁ pitaraṁ vā jīvitā voropentassa ānantariyakammaṁ hotiyeva.",
  "tika-vin02t9:561_2": "Satipi hi liṅgaparivatte so eva ekakammanibbatto bhavaṅgappabandho jīvitindriyappabandho ca, nāññoti.",
  "tika-vin02t9:561_3": "Yo pana sayaṁ manusso tiracchānabhūtaṁ mātaraṁ vā pitaraṁ vā, sayaṁ vā tiracchānabhūto manussabhūtaṁ, tiracchānabhūtoyeva vā tiracchānabhūtaṁ jīvitā voropeti, tassa kammaṁ ānantariyaṁ na hoti, bhāriyaṁ pana hoti, ānantariyaṁ āhacceva tiṭṭhati.",
  "tika-vin02t9:561_4": "Eḷakacatukkaṁ saṅgāmacatukkaṁ coracatukkañcettha kathetabbaṁ.",
  "tika-vin02t9:561_5": "‘‘Eḷakaṁ māremī’’ti abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā mārento ānantariyaṁ phusati maraṇādhippāyeneva ānantariyavatthuno vikopitattā.",
  "tika-vin02t9:561_6": "Eḷakābhisandhinā pana mātāpitiaasandhinā vā eḷakaṁ mārento ānantariyaṁ na phusati ānantariyavatthuabhāvato.",
  "tika-vin02t9:561_7": "Mātāpitiabhisandhinā mātāpitaro mārento phusateva.",
  "tika-vin02t9:561_8": "Esa nayo itarasmimpi catukkadvaye.",
  "tika-vin02t9:561_9": "Yathā ca mātāpitūsu, evaṁ arahantepi etāni catukkāni veditabbāni.",
  "tika-vin02t9:561_10": "Sabbattha hi purimaṁ abhisandhicittaṁ appamāṇaṁ, vadhakacittaṁ pana tadārammaṇaṁ jīvitindriyañca ānantariyānānantarabhāve pamāṇaṁ.",
  "tika-vin02t9:561_11": "Katānantariyakammo ca ‘‘tassa kammassa vipākaṁ paṭibāhissāmī’’ti sakalacakkavāḷaṁ mahācetiyappamāṇehi kañcanathūpehi pūretvāpi sakalacakkavāḷaṁ pūretvā nisinnassa bhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ amuñcanto vicaritvāpi kāyassa bhedā nirayameva upapajjati, pabbajjañca na labhati.",
  "tika-vin02t9:562_0": "115.Icchamānanti odātavatthavasanaṁ icchamānaṁ.",
  "tika-vin02t9:562_1": "Tenevāha ‘‘gihibhāve sampaṭicchitamatteyevā’’ti.",
  "tika-vin02t9:562_2": "Saṅghabhedakakathāvitthāro parato āvi bhavissati.",
  "tika-vin02t9:562_3": "Catunnaṁ kammānanti apalokanādīnaṁ catunnaṁ kammānaṁ.",
  "tika-vin02t9:562_4": "Duṭṭhacittenāti vuttamevatthaṁ vibhāveti ‘‘vadhakacittenā’’ti.",
  "tika-vin02t9:562_5": "Vadhakacetanāya hi dūsitacittaṁ idha duṭṭhacittaṁ nāma.",
  "tika-vin02t9:562_6": "Lohitaṁ uppādetīti ettha tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ nāma natthi, sarīrassa pana antoyeva ekasmiṁ ṭhāne lohitaṁ samosarati, āghātena pakuppamānaṁ sañcitaṁ hoti.",
  "tika-vin02t9:562_7": "Devadattena paviddhasilato bhijjitvā gatasakkhalikāpi tathāgatassa pādantaṁ pahari, pharasunā pahaṭo viya pādo antolohitoyeva ahosi.",
  "tika-vin02t9:562_8": "Jīvako pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā phāsumakāsi, tenassa puññakammameva ahosi.",
  "tika-vin02t9:562_9": "Tenāha ‘‘jīvako viyā’’tiādi.",
  "tika-vin02t9:563_0": "Atha ye parinibbute tathāgate cetiyaṁ bhindanti, bodhiṁ chindanti, dhātumhi upakkamanti, tesaṁ kiṁ hotīti?",
  "tika-vin02t9:563_1": "Bhāriyaṁ kammaṁ hoti ānantariyasadisaṁ.",
  "tika-vin02t9:563_2": "Sadhātukaṁ pana thūpaṁ vā paṭimaṁ vā bādhamānaṁ bodhisākhaṁ chindituṁ vaṭṭati.",
  "tika-vin02t9:563_3": "Sacepi tattha nilīnā sakuṇā cetiye vaccaṁ pātenti, chindituṁ vaṭṭatiyeva.",
  "tika-vin02t9:563_4": "Paribhogacetiyato hi sarīracetiyaṁ garutaraṁ.",
  "tika-vin02t9:563_5": "Cetiyavatthuṁ bhinditvā gacchante bodhimūlepi chinditvā harituṁ vaṭṭati.",
  "tika-vin02t9:563_6": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labhati.",
  "tika-vin02t9:563_7": "Bodhiatthañhi gehaṁ, na gehatthāya bodhi.",
  "tika-vin02t9:563_8": "Āsanagharepi eseva nayo.",
  "tika-vin02t9:563_9": "Yasmiṁ pana āsanaghare dhātu nihitā hoti, tassa rakkhaṇatthāya bodhisākhaṁ chindituṁ vaṭṭati.",
  "tika-vin02t9:563_10": "Bodhijagganatthaṁ ojoharaṇasākhaṁ vā pūtiṭṭhānaṁ vā chindituṁ vaṭṭatiyeva, satthu rūpakāyapaṭijaggane viya puññampi hoti.",
  "tika-vin02t9:564_0": "Mātughātakādivatthukathāvaṇṇanā niṭṭhitā.",
  "tika-vin02t9:565_0": "Ubhatobyañjanakavatthukathāvaṇṇanā",
  "tika-vin02t9:566_0": "116.Ubhatobyañjanamassa atthīti ubhatobyañjanakoti iminā asamānādhikaraṇavisayo bāhiratthasamāsoyaṁ, purimapade ca vibhattialopoti dasseti.",
  "tika-vin02t9:566_1": "Byañjananti cettha itthinimittaṁ purisanimittañca adhippetaṁ.",
  "tika-vin02t9:566_2": "Atha ubhatobyañjanakassa ekameva indriyaṁ, udāhu dveti?",
  "tika-vin02t9:566_3": "Ekameva ‘‘yassa itthindriyaṁ uppajjati, tassa purisindriyaṁ uppajjatīti? No.",
  "tika-vin02t9:566_4": "Yassa vā pana purisindriyaṁ uppajjati, tassa itthindriyaṁ uppajjatīti?",
  "tika-vin02t9:566_5": "No’’ti (yama.",
  "tika-vin02t9:566_6": "3.indriyayamaka.188) ekasmiṁ santāne indriyadvayassa paṭisiddhattā, tañca kho itthiubhatobyañjanakassa itthindriyaṁ, purisaubhatobyañjanakassa purisindriyaṁ.",
  "tika-vin02t9:566_7": "Yadi evaṁ dutiyabyañjanakassa abhāvo āpajjati.",
  "tika-vin02t9:566_8": "Indriyañhi byañjanakāraṇaṁ vuttaṁ, tañca tassa natthīti? Vuccate –",
  "tika-vin02t9:566_9": "na tassa indriyaṁ dutiyabyañjanakāraṇaṁ. Kasmā?",
  "tika-vin02t9:566_10": "Sadā abhāvato.",
  "tika-vin02t9:566_11": "Itthiubhatobyañjanakassa hi yadā itthiyā rāgacittaṁ uppajjati, tadā purisabyañjanaṁ pākaṭaṁ hoti, itthibyañjanaṁ paṭicchannaṁ guḷhaṁ hoti, tathā itarassa itaraṁ.",
  "tika-vin02t9:566_12": "Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya, na pana tiṭṭhati, tasmā veditabbametaṁ ‘‘na tassa taṁ byañjanakāraṇaṁ, kammasahāyaṁ pana rāgacittamevettha kāraṇa’’nti.",
  "tika-vin02t9:567_0": "Yasmā cassa ekameva indriyaṁ hoti, tasmā itthiubhatobyañjanako sayampi gabbhaṁ gaṇhāti, parampi gaṇhāpeti.",
  "tika-vin02t9:567_1": "Purisaubhatobyañjanako paraṁ gaṇhāpeti, sayaṁ pana na gaṇhāti.",
  "tika-vin02t9:567_2": "Yadi paṭisandhiyaṁ purisaliṅgaṁ, yadi paṭisandhiyaṁ itthiliṅganti ca paṭisandhiyaṁ liṅgasabbhāvo kurundiyaṁvutto, so ca ayutto.",
  "tika-vin02t9:567_3": "Pavattiyaṁyeva hi itthiliṅgādīni samuṭṭhahanti, na paṭisandhiyaṁ.",
  "tika-vin02t9:567_4": "Paṭisandhiyaṁ pana indriyameva samuṭṭhāti, na liṅgādīni.",
  "tika-vin02t9:567_5": "Na ca indriyameva liṅganti sakkā vattuṁ indriyaliṅgānaṁ bhinnasabhāvattā.",
  "tika-vin02t9:567_6": "Vuttañhetaṁ aṭṭhasāliniyaṁ (dha. sa. aṭṭha. 632) –",
  "tika-vin02t9:568_0": "‘‘Itthattaṁ itthibhāvoti ubhayaṁ ekatthaṁ, itthisabhāvoti attho.",
  "tika-vin02t9:568_1": "Ayaṁ kammajo paṭisandhisamuṭṭhito.",
  "tika-vin02t9:568_2": "Itthiliṅgādi pana itthindriyaṁ paṭicca pavatte samuṭṭhitaṁ.",
  "tika-vin02t9:568_3": "Yathā bīje sati bījaṁ paṭicca bījapaccayā rukkho vaḍḍhitvā sākhāviṭapasampanno hutvā ākāsaṁ pūretvā tiṭṭhati, evameva itthibhāvasaṅkhāte itthindriye sati itthiliṅgādīni honti.",
  "tika-vin02t9:568_4": "Bījaṁ viya hi itthindriyaṁ, bījaṁ paṭicca vaḍḍhitvā ākāsaṁ pūretvā ṭhitarukkho viya itthindriyaṁ paṭicca itthiliṅgādīni pavatte samuṭṭhahanti.",
  "tika-vin02t9:568_5": "Tattha itthindriyaṁ na cakkhuviññeyyaṁ, manoviññeyyameva.",
  "tika-vin02t9:568_6": "Itthiliṅgādīni cakkhuviññeyyānipi manoviññeyyānipī’’ti.",
  "tika-vin02t9:569_0": "Tenevāha ‘‘tattha vicāraṇakkamo vitthārato aṭṭhasāliniyā dhammasaṅgahaṭṭhakathāya veditabbo’’ti.",
  "tika-vin02t9:570_0": "Ubhatobyañjanakavatthukathāvaṇṇanā niṭṭhitā.",
  "tika-vin02t9:571_0": "Anupajjhāyakādivatthukathāvaṇṇanā",
  "tika-vin02t9:572_0": "117.Sikkhāpadaṁapaññattaṁ hotīti idheva paññattaṁ sikkhāpadaṁ sandhāya vuttaṁ.",
  "tika-vin02t9:572_1": "Upajjhaṁ aggāhāpetvāti ‘‘upajjhāyo me, bhante, hohī’’ti evaṁ upajjhaṁ aggāhāpetvā.",
  "tika-vin02t9:572_2": "Kammavācāya pana upajjhāyakittanaṁ kataṁyevāti daṭṭhabbaṁ.",
  "tika-vin02t9:572_3": "Aññathā ‘‘puggalaṁ na parāmasatī’’ti vuttakammavipattisambhavato kammaṁ kuppeyya, teneva ‘‘upajjhāyaṁ akittetvā’’ti avatvā ‘‘upajjhaṁ aggāhāpetvā’’icceva vuttaṁ.",
  "tika-vin02t9:572_4": "Yathā ca aparipuṇṇapattacīvarassa upasampādanakāle kammavācāya ‘‘paripuṇṇassa pattacīvara’’nti asantavatthuṁ kittetvā kammavācāya katāyapi upasampadā ruhati, evaṁ ‘‘ayaṁ buddharakkhito āyasmato dhammarakkhitassa upasampadāpekkho’’ti asantaṁ puggalaṁ kittetvā kevalaṁ santapadanīhārena kammavācāya katāya upasampadā ruhatiyevāti daṭṭhabbaṁ.",
  "tika-vin02t9:572_5": "Tenevāha ‘‘kammaṁ pana na kuppatī’’ti.",
  "tika-vin02t9:572_6": "‘‘Na, bhikkhave, anupajjhāyako upasampādetabbo, yo upasampādeyya, āpatti dukkaṭassā’’ti ettakameva vatvā ‘‘so ca puggalo anupasampanno’’ti avuttattā kammavipattilakkhaṇassa ca asambhavato ‘‘taṁ na gahetabba’’nti vuttaṁ.",
  "tika-vin02t9:572_7": "‘‘Pañcavaggakaraṇañce, bhikkhave, kammaṁ paṇḍakapañcamo kammaṁ kareyya, akammaṁ na ca karaṇīya’’ntiādivacanato (mahāva.",
  "tika-vin02t9:572_8": "390) paṇḍakādīnampi ubhatobyañjanakapariyantānaṁ gaṇapūrakabhāveyeva kammaṁ kuppati, na aññathāti āha ‘‘ubhatobyañjanakupajjhāyapariyosānesupi eseva nayo’’ti.",
  "tika-vin02t9:573_0": "Anupajjhāyakādivatthukathāvaṇṇanā niṭṭhitā.",
  "tika-vin02t9:574_0": "Apattakādivatthukathāvaṇṇanā",
  "tika-vin02t9:575_0": "118.",
  "tika-vin02t9:575_1": "Aññe vā bhikkhū dātukāmā hontīti sambandho.",
  "tika-vin02t9:575_2": "Anāmaṭṭhapiṇḍapātanti aggahitaaggaṁ piṇḍapātaṁ.",
  "tika-vin02t9:575_3": "Sāmaṇerabhāgasamako āmisabhāgoti ettha kiñcāpi sāmaṇerānaṁ āmisabhāgassa samakameva diyyamānattā visuṁ sāmaṇerabhāgo nāma natthi, heṭṭhā gacchantaṁ pana bhattaṁ kadāci mandaṁ bhaveyya, tasmā upari aggahetvā sāmaṇerapāḷiyāva gahetvā dātabboti adhippāyo.",
  "tika-vin02t9:575_4": "Niyatapabbajjasseva cāyaṁ bhāgo dīyati.",
  "tika-vin02t9:575_5": "Teneva ‘‘apakkaṁ patta’’ntiādi vuttaṁ.",
  "tika-vin02t9:576_0": "Apattakādivatthukathāvaṇṇanā niṭṭhitā.",
  "tika-vin02t9:577_0": "Hatthacchinnādivatthukathāvaṇṇanā",
  "tika-vin02t9:578_0": "119.Ajapadaketi ajapadasaṇṭhāne padese.",
  "tika-vin02t9:578_1": "Brahmujugattoti brahmā viya ujugatto.",
  "tika-vin02t9:578_2": "Avaseso sattoti iminā lakkhaṇena rahitasatto.",
  "tika-vin02t9:578_3": "Etena ṭhapetvā mahāpurisaṁ cakkavattiñca itare sattā khujjapakkhikāti dasseti.",
  "tika-vin02t9:578_4": "Yebhuyyena hi sattā khandhe kaṭiyaṁ jāṇūsūti tīsu ṭhānesu namanti.",
  "tika-vin02t9:578_5": "Te kaṭiyaṁ namantā pacchato namanti, itaresu dvīsu ṭhānesu namantā purato namanti.",
  "tika-vin02t9:578_6": "Dīghasarīrā pana ekena passena vaṅkā honti, eke mukhaṁ unnāmetvā nakkhattāni gaṇayantā viya caranti, eke appamaṁsalohitā sūlasadisā honti, eke purato pabbhārā honti, pavedhamānā gacchanti.",
  "tika-vin02t9:578_7": "Parivaṭumoti samantato vaṭṭalo.",
  "tika-vin02t9:579_0": "Aṭṭhisirācammasarīroti aṭṭhisirācammamattasarīro.",
  "tika-vin02t9:579_1": "Kappasīsoti dvidhābhūtasīso.",
  "tika-vin02t9:579_2": "Kekaroti tiriyaṁ passanto.",
  "tika-vin02t9:579_3": "‘‘Udakatārakā nāma udakapubbuḷa’’nti gaṇṭhipadesu vuttaṁ.",
  "tika-vin02t9:579_4": "Akkhitārakāti akkhibhaṇḍakā.",
  "tika-vin02t9:579_5": "Nippakhumakkhīti akkhidalalomehi virahitaakkhiko.",
  "tika-vin02t9:579_6": "Pakhuma-saddo hi loke akkhidalalomesu niruḷho.",
  "tika-vin02t9:579_7": "Paṭaṅgamaṇḍūko nāma mahāmukhamaṇḍūko.",
  "tika-vin02t9:579_8": "Eḷamukhoti niccapaggharaṇakalālamukho.",
  "tika-vin02t9:579_9": "Sabbañcetanti ‘‘kacchugatto vā’’tiādiṁ sandhāya vadati.",
  "tika-vin02t9:579_10": "Vātaṇḍikoti aṇḍakesu vuddhirogena samannāgato.",
  "tika-vin02t9:579_11": "Vikaṭoti tiriyaṁ gamanapādehi samannāgato, yassa ca caṅkamato jāṇukā bahi gacchanti.",
  "tika-vin02t9:579_12": "Paṇhoti pacchato parivattapādehi samannāgato, yassa caṅkamato jāṇukā anto pavisanti.",
  "tika-vin02t9:580_0": "Kudaṇḍapādatāya kāraṇaṁ vibhāveti ‘‘majjhe saṅkuṭitapādattā’’ti.",
  "tika-vin02t9:580_1": "Agge saṅkuṭitapādattāti kuṇḍapādatāya kāraṇanidassanaṁ.",
  "tika-vin02t9:580_2": "Kuṇḍapādasseva gamanasabhāvaṁ vibhāveti ‘‘piṭṭhipādaggena caṅkamanto’’ti.",
  "tika-vin02t9:580_3": "Mammananti khalitavacanaṁ.",
  "tika-vin02t9:580_4": "Yo ekameva akkharaṁ catupañcakkhattuṁ vadati, tassetaṁ adhivacanaṁ.",
  "tika-vin02t9:581_0": "Hatthacchinnādivatthukathāvaṇṇanā niṭṭhitā.",
  "tika-vin02t9:582_0": "Alajjīnissayavatthukathāvaṇṇanā",
  "tika-vin02t9:583_0": "120.",
  "tika-vin02t9:583_1": "Nissayapaṭisaṁyuttavatthūsu bhikkhūhi samāno sīlādiguṇabhāgo assāti bhikkhusabhāgo, tassa bhāvo bhikkhusabhāgatā.",
  "tika-vin02t9:583_2": "Dve tīṇi divasāni vasitvā gantukāmena anissitenavasitabbanti ettha ‘‘yāva bhikkhusabhāgataṁ jānāmī’’ti ābhogaṁ vināpi anissitena vasituṁ vaṭṭatīti adhippāyo.",
  "tika-vin02t9:583_3": "Bhikkhusabhāgataṁ pana jānanto ‘‘sve gamissāmi, kiṁ me nissayenā’’ti aruṇaṁ uṭṭhapetuṁ na labhati.",
  "tika-vin02t9:583_4": "‘‘Purāruṇā uṭṭhahitvāva gamissāmī’’ti ābhogena sayantassa sace aruṇo uggacchati, vaṭṭati.",
  "tika-vin02t9:583_5": "‘‘Sattāhaṁ vasissāmī’’ti ālayaṁ karontena pana nissayo gahetabboti ‘‘sattāhamattaṁ vasissāmi, kiṁ bhikkhusabhāgatājānanenā’’ti jānane dhuraṁ nikkhipitvā vasituṁ na labhati, bhikkhusabhāgataṁ upaparikkhitvā nissayo gahetabboti attho.",
  "tika-vin02t9:584_0": "Gamikādinissayavatthukathāvaṇṇanā",
  "tika-vin02t9:585_0": "121.Antarāmagge vissamanto vā…pe…",
  "tika-vin02t9:585_1": "anāpattīti asati nissayadāyake anāpatti.",
  "tika-vin02t9:585_2": "Tassa nissāyāti pāḷianurūpato vuttaṁ, taṁ nissāyāti attho.",
  "tika-vin02t9:585_3": "Sace pana āsāḷhīmāse…pe…",
  "tika-vin02t9:585_4": "tattha gantabbanti ettha sace so vassūpanāyikāya āsannāya gantukāmo suṇāti ‘‘asuko mahāthero āgamissatī’’ti, tañce āgameti, vaṭṭati.",
  "tika-vin02t9:585_5": "Āgamentasseva ce vassūpanāyikadivaso hoti, hotu, gantabbaṁ tattha, yattha nissayadāyakaṁ labhati.",
  "tika-vin02t9:585_6": "Keci pana ‘‘sace so gacchanto jīvitantarāyaṁ brahmacariyantarāyaṁ vā passati, tattheva vasitabba’’nti vadanti.",
  "tika-vin02t9:586_0": "Gottena anussāvanānujānanakathāvaṇṇanā",
  "tika-vin02t9:587_0": "122.",
  "tika-vin02t9:587_1": "‘‘Itthannāmo itthannāmassa āyasmato’’ti nāmakittanassa anussāvanāya āgatattā ‘‘nāhaṁ ussahāmi therassa nāmaṁ gahetu’’nti vuttaṁ, ‘‘āyasmato pippalissa upasampadāpekkho’’ti evaṁ nāmaṁ gahetuṁ na ussahāmīti attho.",
  "tika-vin02t9:587_2": "‘‘Gottenapi anussāvetu’’nti vacanato yena vohārena voharati, tena vaṭṭatīti siddhaṁ.",
  "tika-vin02t9:587_3": "‘‘Konāmo te upajjhāyo’’ti puṭṭhenapi gottameva nāmaṁ katvā vattabbanti siddhaṁ hoti, tasmā catubbidhesu nāmesu yena kenaci nāmena anussāvanā kātabbāti vadanti.",
  "tika-vin02t9:587_4": "Ekassa bahūni nāmāni honti, tattha ekaṁ nāmaṁ ñattiyā, ekaṁ anussāvanāya kātuṁ na vaṭṭati, atthato byañjanato ca abhinnāhi anussāvanāhi bhavitabbanti.",
  "tika-vin02t9:587_5": "Kiñcāpi ‘‘itthannāmo itthannāmassa āyasmato’’ti pāḷiyaṁ ‘‘āyasmato’’ti padaṁ pacchā vuttaṁ, kammavācāpāḷiyaṁ pana ‘‘ayaṁ buddharakkhito āyasmato dhammarakkhitassā’’ti paṭhamaṁ likhitanti taṁ uppaṭipāṭiyā vuttanti na paccetabbaṁ.",
  "tika-vin02t9:587_6": "Pāḷiyañhi ‘‘itthannāmo itthannāmassa āyasmato’’ti atthamattaṁ dassitaṁ, tasmā pāḷiyaṁ avuttopi ‘‘ayaṁ buddharakkhito āyasmato dhammarakkhitassā’’ti kammavācāpāḷiyaṁ payogo dassito.",
  "tika-vin02t9:587_7": "‘‘Na me diṭṭho ito pubbe iccāyasmā sāriputto’’ti ca ‘‘āyasmā sāriputto atthakusalo’’ti ca paṭhamaṁ ‘‘āyasmā’’ti payogassa dassanatoti vadanti.",
  "tika-vin02t9:587_8": "Katthaci ‘‘āyasmato buddharakkhitattherassā’’ti vatvā katthaci kevalaṁ ‘‘buddharakkhitassā’’ti sāveti, sāvanaṁ hāpetīti na vuccati nāmassa ahāpitattāti eke.",
  "tika-vin02t9:587_9": "Sace katthaci ‘‘āyasmato buddharakkhitassā’’ti vatvā katthaci ‘‘buddharaakhatassāyasmato’’ti sāveti, pāṭhānurūpattā khettameva otiṇṇantipi eke.",
  "tika-vin02t9:587_10": "Byañjanabhedappasaṅgato anussāvanānaṁ taṁ na vaṭṭatīti vadanti.",
  "tika-vin02t9:587_11": "Sace pana sabbaṭṭhānepi eteneva pakārena vadati, vaṭṭati.",
  "tika-vin02t9:588_0": "Dveupasampadāpekkhādivatthukathāvaṇṇanā",
  "tika-vin02t9:589_0": "123.Ekānussāvaneti ettha ekato anussāvanaṁ etesanti ekānussāvanāti asamānādhikaraṇavisayo bāhiratthasamāsoti daṭṭhabbaṁ.",
  "tika-vin02t9:589_1": "Tenevāha ‘‘dve ekatoanussāvane’’ti.",
  "tika-vin02t9:589_2": "Tattha ekatoti ekakkhaṇeti attho, vibhattialopena cāyaṁ niddeso.",
  "tika-vin02t9:589_3": "Purimanayeneva ekatoanussāvane kātunti ‘‘ekena ekassa, aññena itarassā’’tiādinā pubbe vuttanayena dvīhi vā tīhi vā ācariyehi ekena vā ekatoanussāvane kātuṁ.",
  "tika-vin02t9:590_0": "Upasampadāvidhikathāvaṇṇanā",
  "tika-vin02t9:591_0": "126.Vajjāvajjaṁ upanijjhāyatīti upajjhāti iminā upajjhāyasaddasamānattho upajjhāsaddopīti dasseti.",
  "tika-vin02t9:592_0": "Cattāronissayādikathāvaṇṇanā",
  "tika-vin02t9:593_0": "130.Sambhogeti dhammasambhoge āmisasambhoge ca.",
  "tika-vin02t9:593_1": "Anāpatti sambhoge saṁvāseti ettha ca ayamadhippāyo –",
  "tika-vin02t9:593_2": "yasmā ayaṁ osāraṇakammassa katattā pakatattaṭṭhāne ṭhito, tasmā na ukkhittakena saddhiṁ sambhogādipaccayā pācittiyaṁ, nāpi alajjinā saddhiṁ paribhogapaccayā dukkaṭaṁ alajjīlakkhaṇānupapattito.",
  "tika-vin02t9:593_3": "Yo hi ucchurasakasaṭānaṁ sattāhakālikayāvajīvikattā vaṭṭati vikāle ucchu khāditunti saññaṁ uppādetvā taṁ khāditvā tappaccayā pācittiyaṁ na passati ‘‘vaṭṭatī’’ti tathāsaññitāya, yo vā pana āpattimāpannabhāvaṁ paṭijānitvā ‘‘na paṭikaromī’’ti abhinivisati, ayaṁ –",
  "tika-vin02t9:594_0": "‘‘Sañcicca āpattiṁ āpajjati, āpattiṁ parigūhati;",
  "tika-vin02t9:595_0": "Agatigamanañca gacchati, ediso vuccati alajjīpuggalo’’ti. (pari. 359) –",
  "tika-vin02t9:596_0": "Vuttalakkhaṇe apatanato alajjī nāma na hoti.",
  "tika-vin02t9:596_1": "Tasmā yathā pubbe yāva ukkhepanīyakammaṁ kataṁ, tāva tena saddhiṁ sambhoge saṁvāse ca anāpatti, evamidhāpīti sabbathā anāpattiṭṭhāneyeva anāpatti vuttāti veditabbaṁ .",
  "tika-vin02t9:596_2": "Na hi bhagavā alajjinā saddhiṁ sambhogapaccayā āpattisambhave sati ‘‘anāpatti sambhoge saṁvāse’’ti vadati.",
  "tika-vin02t9:596_3": "Tato yamettha kenaci ‘‘anāpatti sambhoge saṁvāse’’ti iminā pācittiyena anāpatti vuttā, ‘‘alajjīparibhogapaccayā dukkaṭaṁ pana āpajjatiyevā’’ti vatvā bahudhā papañcitaṁ, na taṁ sārato paccetabbaṁ.",
  "tika-vin02t9:596_4": "Sesamettha uttānameva.",
  "tika-vin02t9:597_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t9:598_0": "Mahākhandhakavaṇṇanā niṭṭhitā."
}