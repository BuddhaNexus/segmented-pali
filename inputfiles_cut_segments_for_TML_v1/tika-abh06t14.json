{
  "tika-abh06t14:0_0": "14. Cuddasamo paricchedo",
  "tika-abh06t14:1_0": "Rūpāvacarasamādhibhāvanāniddeso",
  "tika-abh06t14:2_0": "789.",
  "tika-abh06t14:3_0": "Bhāvanānayamahaṁ hitānayaṁ,",
  "tika-abh06t14:4_0": "Mānayañca sugataṁ sukhānayaṁ;",
  "tika-abh06t14:5_0": "Byākaromi paramaṁ ito paraṁ,",
  "tika-abh06t14:6_0": "Taṁ suṇātha madhuratthavaṇṇanaṁ.",
  "tika-abh06t14:7_0": "790.",
  "tika-abh06t14:8_0": "Uttaraṁ tu manussānaṁ, dhammato ñāṇadassanaṁ;",
  "tika-abh06t14:9_0": "Pattukāmena kātabbaṁ, ādito sīlasodhanaṁ.",
  "tika-abh06t14:10_0": "791.",
  "tika-abh06t14:11_0": "Saṅkassarasamācāre, dussīle sīlavajjite;",
  "tika-abh06t14:12_0": "Natthi jhānaṁ kuto maggo, tasmā sīlaṁ visodhaye.",
  "tika-abh06t14:13_0": "792.",
  "tika-abh06t14:14_0": "Sīlaṁ cārittavārittavasena duvidhaṁ mataṁ;",
  "tika-abh06t14:15_0": "Taṁ panācchiddamakkhaṇḍamakammāsamaninditaṁ.",
  "tika-abh06t14:16_0": "793.",
  "tika-abh06t14:17_0": "Kattabbaṁ atthakāmena, vivekasukhamicchatā;",
  "tika-abh06t14:18_0": "Sīlañca nāma bhikkhūnaṁ, alaṅkāro anuttaro.",
  "tika-abh06t14:19_0": "794.",
  "tika-abh06t14:20_0": "Ratanaṁ saraṇaṁ khemaṁ, tāṇaṁ leṇaṁ parāyaṇaṁ;",
  "tika-abh06t14:21_0": "Cintāmaṇi paṇīto ca, sīlaṁ yānamanuttaraṁ.",
  "tika-abh06t14:22_0": "795.",
  "tika-abh06t14:23_0": "Sītalaṁ salilaṁ sīlaṁ, kilesamaladhovanaṁ;",
  "tika-abh06t14:24_0": "Guṇānaṁ mūlabhūtañca, dosānaṁ balaghāti ca.",
  "tika-abh06t14:25_0": "796.",
  "tika-abh06t14:26_0": "Tidivārohaṇañcetaṁ, sopānaṁ paramuttamaṁ;",
  "tika-abh06t14:27_0": "Maggo khemo ca nibbānanagarassa pavesane.",
  "tika-abh06t14:28_0": "797.",
  "tika-abh06t14:29_0": "Tasmā suparisuddhaṁ taṁ, sīlaṁ duvidhalakkhaṇaṁ;",
  "tika-abh06t14:30_0": "Kattabbaṁ atthakāmena, piyasīlena bhikkhunā.",
  "tika-abh06t14:31_0": "798.",
  "tika-abh06t14:32_0": "Kātabbo pana sīlasmiṁ, parisuddhe ṭhitenidha;",
  "tika-abh06t14:33_0": "Palibodhassupacchedo, palibodhā dasāhu ca.",
  "tika-abh06t14:34_0": "799.",
  "tika-abh06t14:35_0": "‘‘Āvāso ca kulaṁ lābho,",
  "tika-abh06t14:36_0": "Gaṇo kammañca pañcamaṁ;",
  "tika-abh06t14:37_0": "Addhānaṁ ñāti ābādho,",
  "tika-abh06t14:38_0": "Gantho iddhīti te dasā’’ti.",
  "tika-abh06t14:39_0": "800.",
  "tika-abh06t14:40_0": "Palibodhassupacchedaṁ, katvā dasavidhassapi;",
  "tika-abh06t14:41_0": "Upasaṅkamitabbo so, kammaṭṭhānassa dāyako.",
  "tika-abh06t14:42_0": "801.",
  "tika-abh06t14:43_0": "Piyo garu bhāvanīyo, vattā ca vacanakkhamo;",
  "tika-abh06t14:44_0": "Gambhīrañca kathaṁ kattā, no caṭṭhāne niyojako.",
  "tika-abh06t14:45_0": "802.",
  "tika-abh06t14:46_0": "Evamādiguṇopetamupagantvā hitesinaṁ;",
  "tika-abh06t14:47_0": "Kalyāṇamittaṁ kālena, kammaṭṭhānassa dāyakaṁ.",
  "tika-abh06t14:48_0": "803.",
  "tika-abh06t14:49_0": "Kammaṭṭhānaṁ gahetabbaṁ, vattaṁ katvā panassa tu;",
  "tika-abh06t14:50_0": "Tenāpi caritaṁ ñatvā, dātabbaṁ tassa bhikkhuno.",
  "tika-abh06t14:51_0": "804.",
  "tika-abh06t14:52_0": "Caritaṁ panidaṁ rāgadosamohavasena ca;",
  "tika-abh06t14:53_0": "Saddhābuddhivitakkānaṁ, vasena chabbidhaṁ mataṁ.",
  "tika-abh06t14:54_0": "805.",
  "tika-abh06t14:55_0": "Vomissakanayā tesaṁ, catusaṭṭhi bhavanti te;",
  "tika-abh06t14:56_0": "Tehi attho na catthīti, na mayā idha dassitā.",
  "tika-abh06t14:57_0": "806.",
  "tika-abh06t14:58_0": "Asubhā ca dasevettha, tathā kāyagatāsati;",
  "tika-abh06t14:59_0": "Ekādasa ime rāga-caritassānukūlatā.",
  "tika-abh06t14:60_0": "807.",
  "tika-abh06t14:61_0": "Catasso appamaññāyo, savaṇṇakasiṇā ime;",
  "tika-abh06t14:62_0": "Aṭṭheva ca sadā dosa-caritassānukūlatā.",
  "tika-abh06t14:63_0": "808.",
  "tika-abh06t14:64_0": "Taṁ mohacaritassettha, vitakkacaritassa ca;",
  "tika-abh06t14:65_0": "Anukūlanti niddiṭṭhaṁ, ānāpānaṁ panekakaṁ.",
  "tika-abh06t14:66_0": "809.",
  "tika-abh06t14:67_0": "Purimānussatichakkaṁ, saddhācaritadehino;",
  "tika-abh06t14:68_0": "Maraṇūpasamāyuttā, satimāhāranissitā.",
  "tika-abh06t14:69_0": "810.",
  "tika-abh06t14:70_0": "Saññā dhātuvavatthānaṁ, buddhippakatijantuno;",
  "tika-abh06t14:71_0": "Ime pana ca cattāro, anukūlāti dīpitā.",
  "tika-abh06t14:72_0": "811.",
  "tika-abh06t14:73_0": "Cattāropi ca āruppā, sesāni kasiṇāni ca;",
  "tika-abh06t14:74_0": "Anukūlā ime sabba-caritānanti vaṇṇitā.",
  "tika-abh06t14:75_0": "812.",
  "tika-abh06t14:76_0": "Idaṁ sabbaṁ panekanta-vipaccanīkabhāvato;",
  "tika-abh06t14:77_0": "Atisappāyato vutta-miti ñeyyaṁ vibhāvinā.",
  "tika-abh06t14:78_0": "813.",
  "tika-abh06t14:79_0": "Kammaṭṭhānāni sabbāni, cattālīsāti niddise;",
  "tika-abh06t14:80_0": "Kasiṇāni dasa ceva, asubhānussatī dasa.",
  "tika-abh06t14:81_0": "814.",
  "tika-abh06t14:82_0": "Catasso appamaññāyo, cattāro ca arūpino;",
  "tika-abh06t14:83_0": "Catudhātuvavatthānaṁ, saññā cāhāratā iti.",
  "tika-abh06t14:84_0": "815.",
  "tika-abh06t14:85_0": "Kammaṭṭhānesu etesu, upacāravahā kati;",
  "tika-abh06t14:86_0": "Ānāpānasatiṁ kāya-gataṁ hitvā panaṭṭhapi.",
  "tika-abh06t14:87_0": "816.",
  "tika-abh06t14:88_0": "Sesānussatiyo saññā, vavatthānanti terasa;",
  "tika-abh06t14:89_0": "Upacāravahā vuttā, sesā te appanāvahā.",
  "tika-abh06t14:90_0": "817.",
  "tika-abh06t14:91_0": "Appanāyāvahesvettha, kasiṇāni dasāpi ca;",
  "tika-abh06t14:92_0": "Ānāpānasatī ceva, catukkajjhānikā ime.",
  "tika-abh06t14:93_0": "818.",
  "tika-abh06t14:94_0": "Asubhāni dasa cettha, tathā kāyagatāsati;",
  "tika-abh06t14:95_0": "Ekādasa ime dhammā, paṭhamajjhānikā siyuṁ.",
  "tika-abh06t14:96_0": "819.",
  "tika-abh06t14:97_0": "Ādibrahmavihārāti , tikajjhānavahā tayo;",
  "tika-abh06t14:98_0": "Catutthāpi ca āruppā, catutthajjhānikā matā.",
  "tika-abh06t14:99_0": "820.",
  "tika-abh06t14:100_0": "Vasenārammaṇaṅgānaṁ, duvidho samatikkamo;",
  "tika-abh06t14:101_0": "Gocarātikkamārūpe, rūpe jhānaṅgatikkamo.",
  "tika-abh06t14:102_0": "821.",
  "tika-abh06t14:103_0": "Daseva kasiṇānettha, vaḍḍhetabbāni honti hi;",
  "tika-abh06t14:104_0": "Na ca vaḍḍhaniyā sesā, bhavanti asubhādayo.",
  "tika-abh06t14:105_0": "822.",
  "tika-abh06t14:106_0": "Daseva kasiṇānettha, asubhāni dasāpi ca;",
  "tika-abh06t14:107_0": "Ānāpānasatī ceva, tathā kāyagatāsati.",
  "tika-abh06t14:108_0": "823.",
  "tika-abh06t14:109_0": "Paṭibhāganimittāni , honti ārammaṇāni hi;",
  "tika-abh06t14:110_0": "Sesāneva paṭibhāga-nimittārammaṇā siyuṁ.",
  "tika-abh06t14:111_0": "824.",
  "tika-abh06t14:112_0": "Asubhāni dasāhāra-saññā kāyagatāsati;",
  "tika-abh06t14:113_0": "Devesu nappavattanti, dvādasetāni sabbadā.",
  "tika-abh06t14:114_0": "825.",
  "tika-abh06t14:115_0": "Tāni dvādasa cetāni, ānāpānasatīpi ca;",
  "tika-abh06t14:116_0": "Teraseva panetāni, brahmaloke na vijjare.",
  "tika-abh06t14:117_0": "826.",
  "tika-abh06t14:118_0": "Ṭhapetvā caturārūpe, natthi kiñci arūpisu;",
  "tika-abh06t14:119_0": "Manussaloke sabbāni, pavattanti na saṁsayo.",
  "tika-abh06t14:120_0": "827.",
  "tika-abh06t14:121_0": "Catutthaṁ kasiṇaṁ hitvā, kasiṇā asubhāni ca;",
  "tika-abh06t14:122_0": "Diṭṭheneva gahetabbā, ime ekūnavīsati.",
  "tika-abh06t14:123_0": "828.",
  "tika-abh06t14:124_0": "Satiyampi ca kāyamhi, diṭṭhena tacapañcakaṁ;",
  "tika-abh06t14:125_0": "Sesamettha suteneva, gahetabbanti dīpitaṁ.",
  "tika-abh06t14:126_0": "829.",
  "tika-abh06t14:127_0": "Ānāpānasatī ettha, phuṭṭhena paridīpitā;",
  "tika-abh06t14:128_0": "Vāyokasiṇamevettha, diṭṭhaphuṭṭhena gayhati.",
  "tika-abh06t14:129_0": "830.",
  "tika-abh06t14:130_0": "Suteneva gahetabbā, sesā aṭṭhārasāpi ca;",
  "tika-abh06t14:131_0": "Upekkhā appamaññā ca, arūpā ceva pañcime.",
  "tika-abh06t14:132_0": "831.",
  "tika-abh06t14:133_0": "Āditova gahetabbā, na hontīti pakāsitā;",
  "tika-abh06t14:134_0": "Pañcatiṁsāvasesāni, gahetabbāni ādito.",
  "tika-abh06t14:135_0": "832.",
  "tika-abh06t14:136_0": "Kammaṭṭhānesu hetesu, ākāsakasiṇaṁ vinā;",
  "tika-abh06t14:137_0": "Kasiṇā nava honte ca, arūpānaṁ tu paccayā.",
  "tika-abh06t14:138_0": "833.",
  "tika-abh06t14:139_0": "Dasāpi kasiṇā honti, abhiññānaṁ tu paccayā;",
  "tika-abh06t14:140_0": "Tayo brahmavihārāpi, catukkassa bhavanti tu.",
  "tika-abh06t14:141_0": "834.",
  "tika-abh06t14:142_0": "Heṭṭhimaṁ heṭṭhimāruppaṁ, uparūparimassa hi;",
  "tika-abh06t14:143_0": "Tathā catutthamāruppaṁ, nirodhassāti dīpitaṁ.",
  "tika-abh06t14:144_0": "835.",
  "tika-abh06t14:145_0": "Sabbāni ca panetāni, cattālīsavidhāni tu;",
  "tika-abh06t14:146_0": "Vipassanābhavasampatti-sukhānaṁ paccayā siyuṁ.",
  "tika-abh06t14:147_0": "836.",
  "tika-abh06t14:148_0": "Kammaṭṭhānaṁ gahetvāna, ācariyassa santike;",
  "tika-abh06t14:149_0": "Vasantassa kathetabbaṁ, āgatassāgatakkhaṇe.",
  "tika-abh06t14:150_0": "837.",
  "tika-abh06t14:151_0": "Uggahetvā panaññatra, gantukāmassa bhikkhuno;",
  "tika-abh06t14:152_0": "Nātisaṅkhepavitthāraṁ, kathetabbaṁ tu tenapi.",
  "tika-abh06t14:153_0": "838.",
  "tika-abh06t14:154_0": "Kammaṭṭhānaṁ gahetvāna, sammaṭṭhānaṁ manobhuno;",
  "tika-abh06t14:155_0": "Aṭṭhārasahi dosehi, niccaṁ pana vivajjite.",
  "tika-abh06t14:156_0": "839.",
  "tika-abh06t14:157_0": "Anurūpe vihārasmiṁ, vihātabbaṁ tu gāmato;",
  "tika-abh06t14:158_0": "Nātidūre naccāsanne, sive pañcaṅgasaṁyute.",
  "tika-abh06t14:159_0": "840.",
  "tika-abh06t14:160_0": "Khuddako palibodhopi, chinditabbo panatthi ce;",
  "tika-abh06t14:161_0": "Dīghā kesā nakhā lomā, chinditabbā vibhāvinā.",
  "tika-abh06t14:162_0": "841.",
  "tika-abh06t14:163_0": "Cīvaraṁ rajitabbaṁ taṁ, kiliṭṭhaṁ tu sace siyā;",
  "tika-abh06t14:164_0": "Sace patte malaṁ hoti, pacitabbova suṭṭhu so.",
  "tika-abh06t14:165_0": "842.",
  "tika-abh06t14:166_0": "Acchinnapalibodhena , pacchā tena ca bhikkhunā;",
  "tika-abh06t14:167_0": "Pavivitte panokāse, vasantena yathāsukhaṁ.",
  "tika-abh06t14:168_0": "843.",
  "tika-abh06t14:169_0": "Vajjetvā mattikaṁ nīlaṁ, pītaṁ setañca lohitaṁ;",
  "tika-abh06t14:170_0": "Saṇhāyāruṇavaṇṇāya, mattikāya manoramaṁ.",
  "tika-abh06t14:171_0": "844.",
  "tika-abh06t14:172_0": "Kattabbaṁ kasiṇajjhānaṁ, pattukāmena dhīmatā;",
  "tika-abh06t14:173_0": "Senāsane vivittasmiṁ, bahiddhā vāpi tādise.",
  "tika-abh06t14:174_0": "845.",
  "tika-abh06t14:175_0": "Paṭicchanne panaṭṭhāne, pabbhāre vā guhantare;",
  "tika-abh06t14:176_0": "Saṁhārimaṁ vā kātabbaṁ, taṁ tatraṭṭhakameva vā.",
  "tika-abh06t14:177_0": "846.",
  "tika-abh06t14:178_0": "Saṁhārimaṁ karontena, daṇḍakesu catūsvapi;",
  "tika-abh06t14:179_0": "Cammaṁ vā kaṭasāraṁ vā, dussapattampi vā tathā.",
  "tika-abh06t14:180_0": "847.",
  "tika-abh06t14:181_0": "Bandhitvā tathā kātabbaṁ, mattikāya pamāṇato;",
  "tika-abh06t14:182_0": "Bhūmiyaṁ pattharitvā ca, oloketabbameva taṁ.",
  "tika-abh06t14:183_0": "848.",
  "tika-abh06t14:184_0": "Tatraṭṭhaṁ bhūmiyaṁ vaṭṭaṁ, ākoṭitvāna khāṇuke;",
  "tika-abh06t14:185_0": "Vallīhi taṁ vinandhitvā, kātabbaṁ kaṇṇikaṁ samaṁ.",
  "tika-abh06t14:186_0": "849.",
  "tika-abh06t14:187_0": "Vitthārato pamāṇena, vidatthicaturaṅgulaṁ;",
  "tika-abh06t14:188_0": "Vaṭṭaṁ vattati taṁ kātuṁ, vivaṭṭaṁ pana micchatā.",
  "tika-abh06t14:189_0": "850.",
  "tika-abh06t14:190_0": "Bherītalasamaṁ sādhu, katvā kasiṇamaṇḍalaṁ;",
  "tika-abh06t14:191_0": "Sammajjitvāna taṁ ṭhānaṁ, nhatvā āgamma paṇḍito.",
  "tika-abh06t14:192_0": "851.",
  "tika-abh06t14:193_0": "Hatthapāsapamāṇasmiṁ, tamhā kasiṇamaṇḍalā;",
  "tika-abh06t14:194_0": "Padese tu supaññatte, āsanasmiṁ suatthate.",
  "tika-abh06t14:195_0": "852.",
  "tika-abh06t14:196_0": "Ucce tattha nisīditvā, vidatthicaturaṅgule;",
  "tika-abh06t14:197_0": "Ujukāyaṁ paṇidhāya, katvā parimukhaṁ satiṁ.",
  "tika-abh06t14:198_0": "853.",
  "tika-abh06t14:199_0": "Kāmesvādīnavaṁ disvā, nekkhammaṁ daṭṭhu khemato;",
  "tika-abh06t14:200_0": "Paramaṁ pītipāmojjaṁ, janetvā ratanattaye.",
  "tika-abh06t14:201_0": "854.",
  "tika-abh06t14:202_0": "‘‘Bhāgī assamahaṁ addhā, imāya paṭipattiyā;",
  "tika-abh06t14:203_0": "Pavivekasukhassā’’ti, katvā ussāhamuttamaṁ.",
  "tika-abh06t14:204_0": "855.",
  "tika-abh06t14:205_0": "Ākārena sameneva, ummīlitvāna locanaṁ;",
  "tika-abh06t14:206_0": "Nimittaṁ gaṇhatā sādhu, bhāvetabbaṁ punappunaṁ.",
  "tika-abh06t14:207_0": "856.",
  "tika-abh06t14:208_0": "Na vaṇṇo pekkhitabbo so, daṭṭhabbaṁ na ca lakkhaṇaṁ;",
  "tika-abh06t14:209_0": "Vaṇṇaṁ pana amuñcitvā, ussadassa vasena hi.",
  "tika-abh06t14:210_0": "857.",
  "tika-abh06t14:211_0": "Cittaṁ paṇṇattidhammasmiṁ, ṭhapetvekaggamānaso;",
  "tika-abh06t14:212_0": "‘‘Pathavī pathavi’’ccevaṁ, vatvā bhāveyya paṇḍito.",
  "tika-abh06t14:213_0": "858.",
  "tika-abh06t14:214_0": "Pathavī medanī bhūmi, vasudhā ca vasundharā;",
  "tika-abh06t14:215_0": "Evaṁ pathavināmesu, ekaṁ vattumpi vaṭṭati.",
  "tika-abh06t14:216_0": "859.",
  "tika-abh06t14:217_0": "Ummīlitvā nimīlitvā, āvajjeyya punappunaṁ;",
  "tika-abh06t14:218_0": "Yāvuggahanimittaṁ tu, nuppajjati ca tāva so.",
  "tika-abh06t14:219_0": "860.",
  "tika-abh06t14:220_0": "Evaṁ bhāvayato tassa, puna ekaggacetaso;",
  "tika-abh06t14:221_0": "Yadā pana nimīletvā, āvajjantassa yogino.",
  "tika-abh06t14:222_0": "861.",
  "tika-abh06t14:223_0": "Yathā ummīlitekāle, tathāpāthaṁ tu yāti ce;",
  "tika-abh06t14:224_0": "Taduggahanimittaṁ ta-muppannanti pavuccati.",
  "tika-abh06t14:225_0": "862.",
  "tika-abh06t14:226_0": "Nimitte pana sañjāte, tato pabhuti yoginā;",
  "tika-abh06t14:227_0": "Nisīditabbaṁ no cevaṁ, tasmiṁ ṭhāne vijānatā.",
  "tika-abh06t14:228_0": "863.",
  "tika-abh06t14:229_0": "Attano vasanaṭṭhānaṁ, pavisitvāna dhīmatā;",
  "tika-abh06t14:230_0": "Tena tattha nisinnena, bhāvetabbaṁ yathāsukhaṁ.",
  "tika-abh06t14:231_0": "864.",
  "tika-abh06t14:232_0": "Papañcaparihāratthaṁ, pādānaṁ pana dhovane;",
  "tika-abh06t14:233_0": "Tassekatalikā dve ca, icchitabbā upāhanā.",
  "tika-abh06t14:234_0": "865.",
  "tika-abh06t14:235_0": "Samādhitaruṇo tassa, asappāyena kenaci;",
  "tika-abh06t14:236_0": "Sace nassati taṁ ṭhānaṁ, gantvāvādāya taṁ pana.",
  "tika-abh06t14:237_0": "866.",
  "tika-abh06t14:238_0": "Pīṭhe sukhanisinnena, bhāvetabbaṁ punappunaṁ;",
  "tika-abh06t14:239_0": "Samannāharitabbañca, kare takkāhatampi ca.",
  "tika-abh06t14:240_0": "867.",
  "tika-abh06t14:241_0": "Nimittaṁ pana taṁ hitvā, cittaṁ dhāvati ce bahi;",
  "tika-abh06t14:242_0": "Nivāretvā nimittasmiṁ, ṭhapetabbaṁ tu mānasaṁ.",
  "tika-abh06t14:243_0": "868.",
  "tika-abh06t14:244_0": "Yattha yattha nisīditvā, tamicchati tapodhano;",
  "tika-abh06t14:245_0": "Tattha tattha divārattiṁ, tassupaṭṭhāti cetaso.",
  "tika-abh06t14:246_0": "869.",
  "tika-abh06t14:247_0": "Evaṁ tassa karontassa, anupubbena yogino;",
  "tika-abh06t14:248_0": "Vikkhambhanti ca sabbāni, pañca nīvaraṇānipi.",
  "tika-abh06t14:249_0": "870.",
  "tika-abh06t14:250_0": "Samādhiyati cittampi, upacārasamādhinā;",
  "tika-abh06t14:251_0": "Paṭibhāganimittampi, uppajjati ca yogino.",
  "tika-abh06t14:252_0": "871.",
  "tika-abh06t14:253_0": "Ko panāyaṁ viseso hi, imassa purimassa vā;",
  "tika-abh06t14:254_0": "Thavikā nīhatādāsa-maṇḍalaṁ viya majjitaṁ.",
  "tika-abh06t14:255_0": "872.",
  "tika-abh06t14:256_0": "Meghato viya nikkhantaṁ, sampuṇṇacandamaṇḍalaṁ;",
  "tika-abh06t14:257_0": "Paṭibhāganimittaṁ taṁ, balākā viya toyade.",
  "tika-abh06t14:258_0": "873.",
  "tika-abh06t14:259_0": "Taduggahanimittaṁ taṁ, padāletvāva niggataṁ;",
  "tika-abh06t14:260_0": "Tatodhikataraṁ suddhaṁ, hutvāpaṭṭhāti tassa taṁ.",
  "tika-abh06t14:261_0": "874.",
  "tika-abh06t14:262_0": "Tanusaṇṭhānavantañca, vaṇṇavantaṁ na ceva taṁ;",
  "tika-abh06t14:263_0": "Upaṭṭhākāramattaṁ taṁ, paññajaṁ bhāvanāmayaṁ.",
  "tika-abh06t14:264_0": "875.",
  "tika-abh06t14:265_0": "Paṭibhāge samuppanne, nimitte bhāvanāmaye;",
  "tika-abh06t14:266_0": "Honti vikkhambhitāneva, pañca nīvaraṇānipi.",
  "tika-abh06t14:267_0": "876.",
  "tika-abh06t14:268_0": "Kilesā sannisinnāva, yuttayogassa bhikkhuno;",
  "tika-abh06t14:269_0": "Cittaṁ samāhitaṁyeva, upacārasamādhinā.",
  "tika-abh06t14:270_0": "877.",
  "tika-abh06t14:271_0": "Ākārehi pana dvīhi, samādhiyati mānasaṁ;",
  "tika-abh06t14:272_0": "Upacārakkhaṇe tassa, paṭilābhe samādhino.",
  "tika-abh06t14:273_0": "878.",
  "tika-abh06t14:274_0": "Nīvāraṇappahānena , upacārakkhaṇe tathā;",
  "tika-abh06t14:275_0": "Aṅgānaṁ pātubhāvena, paṭilābhakkhaṇe pana.",
  "tika-abh06t14:276_0": "879.",
  "tika-abh06t14:277_0": "Dvinnaṁ pana samādhīnaṁ, kiṁ nānākaraṇaṁ pana;",
  "tika-abh06t14:278_0": "Aṅgāni thāmajātāni, upacārakkhaṇena ca.",
  "tika-abh06t14:279_0": "880.",
  "tika-abh06t14:280_0": "Appanāya panaṅgāni, thāmajātāni jāyare;",
  "tika-abh06t14:281_0": "Tasmā taṁ appanācittaṁ, divasampi pavattati.",
  "tika-abh06t14:282_0": "881.",
  "tika-abh06t14:283_0": "Pallaṅkena ca teneva, vaḍḍhetvā taṁ nimittakaṁ;",
  "tika-abh06t14:284_0": "Appanaṁ adhigantuṁ so, sakkoti yadi sundaraṁ.",
  "tika-abh06t14:285_0": "882.",
  "tika-abh06t14:286_0": "No ce sakkoti so tena,",
  "tika-abh06t14:287_0": "Taṁ nimittaṁ tu yoginā;",
  "tika-abh06t14:288_0": "Cakkavattiya gabbhova,",
  "tika-abh06t14:289_0": "Ratanaṁ viya dullabhaṁ.",
  "tika-abh06t14:290_0": "883.",
  "tika-abh06t14:291_0": "Satataṁ appamattena, rakkhitabbaṁ satīmatā;",
  "tika-abh06t14:292_0": "Nimittaṁ rakkhato laddhaṁ, parihāni na vijjati.",
  "tika-abh06t14:293_0": "884.",
  "tika-abh06t14:294_0": "Ārakkhaṇe asantamhi, laddhaṁ laddhaṁ vinassati;",
  "tika-abh06t14:295_0": "Rakkhitabbaṁ hi tasmā taṁ, tatrāyaṁ rakkhaṇāvidhi.",
  "tika-abh06t14:296_0": "885.",
  "tika-abh06t14:297_0": "Āvāso gocaro bhassaṁ, puggalo bhojanaṁ utu;",
  "tika-abh06t14:298_0": "Iriyāpathoti sattete, asappāye vivajjaye.",
  "tika-abh06t14:299_0": "886.",
  "tika-abh06t14:300_0": "Sappāye satta seveyya, evañhi paṭipajjato;",
  "tika-abh06t14:301_0": "Na cireneva kālena, hoti bhikkhussa appanā.",
  "tika-abh06t14:302_0": "887.",
  "tika-abh06t14:303_0": "Yassappanā na hoteva, evampi paṭipajjato;",
  "tika-abh06t14:304_0": "Appanāya ca kosallaṁ, sammā sampādaye budho.",
  "tika-abh06t14:305_0": "888.",
  "tika-abh06t14:306_0": "Appanāya hi kosalla-midaṁ dasavidhaṁ idha;",
  "tika-abh06t14:307_0": "Ganthavitthārabhītena, mayā vissajjitanti ca.",
  "tika-abh06t14:308_0": "889.",
  "tika-abh06t14:309_0": "Evañhi sampādayato, appanākosallaṁ pana;",
  "tika-abh06t14:310_0": "Paṭiladdhe nimittasmiṁ, appanā sampavattati.",
  "tika-abh06t14:311_0": "890.",
  "tika-abh06t14:312_0": "Evampi paṭipannassa, sace sā nappavattati;",
  "tika-abh06t14:313_0": "Tathāpi na jahe yogaṁ, vāyametheva paṇḍito.",
  "tika-abh06t14:314_0": "891.",
  "tika-abh06t14:315_0": "Cittappavattiākāraṁ , tasmā sallakkhayaṁ budho;",
  "tika-abh06t14:316_0": "Samataṁ vīriyasseva, yojayetha punappunaṁ.",
  "tika-abh06t14:317_0": "892.",
  "tika-abh06t14:318_0": "Īsakampi layaṁ yantaṁ, paggaṇhetheva mānasaṁ;",
  "tika-abh06t14:319_0": "Accāraddhaṁ nisedhetvā, samameva pavattaye.",
  "tika-abh06t14:320_0": "893.",
  "tika-abh06t14:321_0": "Līnatuddhatabhāvehi, mocayitvāna mānasaṁ;",
  "tika-abh06t14:322_0": "Paṭibhāganimittābhi-mukhaṁ taṁ paṭipādaye.",
  "tika-abh06t14:323_0": "894.",
  "tika-abh06t14:324_0": "Evaṁ nimittābhimukhaṁ, paṭipādayato pana;",
  "tika-abh06t14:325_0": "Idānevappanā tassa, sā samijjhissatīti ca.",
  "tika-abh06t14:326_0": "895.",
  "tika-abh06t14:327_0": "Bhavaṅgaṁ pana pacchijja, pathavīkasiṇaṁ tathā;",
  "tika-abh06t14:328_0": "Tadevārammaṇaṁ katvā, manodvāramhi yogino.",
  "tika-abh06t14:329_0": "896.",
  "tika-abh06t14:330_0": "Jāyatevajjanaṁ cittaṁ, tatrevārammaṇe tato;",
  "tika-abh06t14:331_0": "Javanāni ca jāyante, tassa cattāri pañca vā.",
  "tika-abh06t14:332_0": "897.",
  "tika-abh06t14:333_0": "Avasāne panekaṁ tu, rūpāvacarikaṁ bhave;",
  "tika-abh06t14:334_0": "Takkādayo panaññehi, bhavanti balavattarā.",
  "tika-abh06t14:335_0": "898.",
  "tika-abh06t14:336_0": "Appanācetaso tāni, parikammopacārato;",
  "tika-abh06t14:337_0": "Vuccanti parikammāni, upacārāni cātipi.",
  "tika-abh06t14:338_0": "899.",
  "tika-abh06t14:339_0": "Appanāyānulomattā , anulomāni eva ca;",
  "tika-abh06t14:340_0": "Yaṁ taṁ sabbantimaṁ ettha, gotrabhūti pavuccati.",
  "tika-abh06t14:341_0": "900.",
  "tika-abh06t14:342_0": "Gahitāgahaṇenettha, parikammappanādikaṁ;",
  "tika-abh06t14:343_0": "Dutiyaṁ upacāraṁ taṁ, tatiyaṁ anulomakaṁ.",
  "tika-abh06t14:344_0": "901.",
  "tika-abh06t14:345_0": "Catutthaṁ gotrabhu diṭṭhaṁ, pañcamaṁ appanāmano;",
  "tika-abh06t14:346_0": "Paṭhamaṁ upacāraṁ vā, dutiyaṁ anulomakaṁ.",
  "tika-abh06t14:347_0": "902.",
  "tika-abh06t14:348_0": "Tatiyaṁ gotrabhu diṭṭhaṁ, catutthaṁ appanāmano;",
  "tika-abh06t14:349_0": "Catutthaṁ pañcamaṁ vāti, appeti na tato paraṁ.",
  "tika-abh06t14:350_0": "903.",
  "tika-abh06t14:351_0": "Chaṭṭhe vā sattame vāpi, appanā neva jāyati;",
  "tika-abh06t14:352_0": "Āsannattā bhavaṅgassa, javanaṁ pati tāvade.",
  "tika-abh06t14:353_0": "904.",
  "tika-abh06t14:354_0": "Purimehāsevanaṁ laddhā, chaṭṭhaṁ vā sattamampi vā;",
  "tika-abh06t14:355_0": "Appetīti panetthāha, godatto ābhidhammiko.",
  "tika-abh06t14:356_0": "905.",
  "tika-abh06t14:357_0": "Dhāvanto hi yathā koci,",
  "tika-abh06t14:358_0": "Naro chinnataṭāmukho;",
  "tika-abh06t14:359_0": "Ṭhātukāmo pariyante,",
  "tika-abh06t14:360_0": "Ṭhātuṁ sakkoti neva so.",
  "tika-abh06t14:361_0": "906.",
  "tika-abh06t14:362_0": "Evameva panacchaṭṭhe, sattame vāpi mānaso;",
  "tika-abh06t14:363_0": "Na sakkotīti appetuṁ, veditabbaṁ vibhāvinā.",
  "tika-abh06t14:364_0": "907.",
  "tika-abh06t14:365_0": "Ekacittakkhaṇāyeva, hotāyaṁ appanā pana;",
  "tika-abh06t14:366_0": "Tato bhavaṅgapātova, hotīti paridīpitaṁ.",
  "tika-abh06t14:367_0": "908.",
  "tika-abh06t14:368_0": "Tato bhavaṅgaṁ chinditvā, paccavekkhaṇahetukaṁ;",
  "tika-abh06t14:369_0": "Āvajjanaṁ tato jhāna-paccavekkhaṇamānasaṁ.",
  "tika-abh06t14:370_0": "909.",
  "tika-abh06t14:371_0": "Kāmacchando ca byāpādo, thinamiddhañca uddhato;",
  "tika-abh06t14:372_0": "Kukkuccaṁ vicikicchā ca, pahīnā pañcime pana.",
  "tika-abh06t14:373_0": "910.",
  "tika-abh06t14:374_0": "Vitakkena vicārena, pītiyā ca sukhena ca;",
  "tika-abh06t14:375_0": "Ekaggatāya saṁyuttaṁ, jhānaṁ pañcaṅgikaṁ idaṁ.",
  "tika-abh06t14:376_0": "911.",
  "tika-abh06t14:377_0": "Nānāvisayaluddhassa , kāmacchandavasā pana;",
  "tika-abh06t14:378_0": "Ito cito bhamantassa, vane makkaṭako viya.",
  "tika-abh06t14:379_0": "912.",
  "tika-abh06t14:380_0": "Ekasmiṁ visayeyeva, samādhāneva cetaso;",
  "tika-abh06t14:381_0": "‘‘Samādhi kāmacchandassa, paṭipakkho’’ti vuccati.",
  "tika-abh06t14:382_0": "913.",
  "tika-abh06t14:383_0": "Pāmojjabhāvato ceva, sītalattā sabhāvato;",
  "tika-abh06t14:384_0": "‘‘Byāpādassa tato pīti, paṭipakkhā’’ti bhāsitā.",
  "tika-abh06t14:385_0": "914.",
  "tika-abh06t14:386_0": "Savipphārikabhāvena, nekkhammādipavattito;",
  "tika-abh06t14:387_0": "‘‘Vitakko thinamiddhassa, paṭipakkho’’ti vaṇṇito.",
  "tika-abh06t14:388_0": "915.",
  "tika-abh06t14:389_0": "Avūpasantabhāvassa, sayañcevātisantato;",
  "tika-abh06t14:390_0": "‘‘Sukhaṁ uddhaccakukkucca-dvayassa paṭipakkhakaṁ’’.",
  "tika-abh06t14:391_0": "916.",
  "tika-abh06t14:392_0": "Matiyā anurūpattā, ‘‘anumajjanalakkhaṇo;",
  "tika-abh06t14:393_0": "Vicāro vicikicchāya, paṭipakkho’’ti dīpito.",
  "tika-abh06t14:394_0": "917.",
  "tika-abh06t14:395_0": "Pañcaṅgavippayuttaṁ taṁ, jhānaṁ pañcaṅgasaṁyutaṁ;",
  "tika-abh06t14:396_0": "Sivaṁ tividhakalyāṇaṁ, dasalakkhaṇasaṁyutaṁ.",
  "tika-abh06t14:397_0": "918.",
  "tika-abh06t14:398_0": "Evañcādhigataṁ hoti, paṭhamaṁ tena yoginā;",
  "tika-abh06t14:399_0": "Suciraṭṭhitikāmena, tassa jhānassa sabbaso.",
  "tika-abh06t14:400_0": "919.",
  "tika-abh06t14:401_0": "Taṁ samāpajjitabbaṁ tu, visodhetvāna pāpake;",
  "tika-abh06t14:402_0": "Taṁ samāpajjato tassa, suciraṭṭhitikaṁ bhave.",
  "tika-abh06t14:403_0": "920.",
  "tika-abh06t14:404_0": "Cittabhāvanavepullaṁ, patthayantena bhikkhunā;",
  "tika-abh06t14:405_0": "Paṭibhāganimittaṁ taṁ, vaḍḍhetabbaṁ yathākkamaṁ.",
  "tika-abh06t14:406_0": "921.",
  "tika-abh06t14:407_0": "Vaḍḍhanābhūmiyo dve ca, upacārañca appanā;",
  "tika-abh06t14:408_0": "Upacārampi vā patvā, vaḍḍhetuṁ tañca vattati.",
  "tika-abh06t14:409_0": "922.",
  "tika-abh06t14:410_0": "Appanaṁ pana patvā vā, tatrāyaṁ vaḍḍhanakkamo;",
  "tika-abh06t14:411_0": "Kasitabbaṁ yathāṭhānaṁ, paricchindati kassako.",
  "tika-abh06t14:412_0": "923.",
  "tika-abh06t14:413_0": "Yoginā evamevampi, aṅguladvaṅgulādinā;",
  "tika-abh06t14:414_0": "Paricchijja paricchijja, vaḍḍhetabbaṁ yathicchakaṁ.",
  "tika-abh06t14:415_0": "924.",
  "tika-abh06t14:416_0": "Pattepi paṭhame jhāne, ākārehipi pañcahi;",
  "tika-abh06t14:417_0": "Suciṇṇavasinā tena, bhavitabbaṁ tapassinā.",
  "tika-abh06t14:418_0": "925.",
  "tika-abh06t14:419_0": "Āvajjanaṁ samāpatti, adhiṭṭhānesu tīsu ca;",
  "tika-abh06t14:420_0": "Vuṭṭhānapaccavekkhāsu, vasitā pañca bhāsitā.",
  "tika-abh06t14:421_0": "926.",
  "tika-abh06t14:422_0": "Āvajjitvā adhiṭṭhitvā, samāpajja punappunaṁ;",
  "tika-abh06t14:423_0": "Vuṭṭhitvā paccavekkhitvā, vasitā pañca sādhaye.",
  "tika-abh06t14:424_0": "927.",
  "tika-abh06t14:425_0": "Paṭhame avasipatte, dutiyaṁ yo panicchati;",
  "tika-abh06t14:426_0": "Ubhato bhaṭṭhobhave yogī, paṭhamā dutiyāpi ca.",
  "tika-abh06t14:427_0": "928.",
  "tika-abh06t14:428_0": "Kāmassahagatā saññā, manakkārā caranti ce;",
  "tika-abh06t14:429_0": "Pamādayogino jhānaṁ, hoti taṁ hānabhāgiyaṁ.",
  "tika-abh06t14:430_0": "929.",
  "tika-abh06t14:431_0": "Sati santiṭṭhate tasmiṁ, santā tadanudhammatā;",
  "tika-abh06t14:432_0": "Mandassa yogino jhānaṁ, hoti taṁ ṭhitibhāgiyaṁ.",
  "tika-abh06t14:433_0": "930.",
  "tika-abh06t14:434_0": "Atakkasahitā saññā, manakkārā caranti ce;",
  "tika-abh06t14:435_0": "Appamattassa taṁ jhānaṁ, visesabhāgiyaṁ siyā.",
  "tika-abh06t14:436_0": "931.",
  "tika-abh06t14:437_0": "Nibbidāsaṁyutā saññā, manakkārā caranti ce;",
  "tika-abh06t14:438_0": "Nibbedhabhāgiyaṁ jhānaṁ, hotīti paridīpitaṁ.",
  "tika-abh06t14:439_0": "932.",
  "tika-abh06t14:440_0": "Tasmā pañcasu etesu, suciṇṇavasinā pana;",
  "tika-abh06t14:441_0": "Paṭhamā paguṇato jhānā, vuṭṭhāya vidhinā tato.",
  "tika-abh06t14:442_0": "933.",
  "tika-abh06t14:443_0": "Yasmā ayaṁ samāpatti, āsannākusalārikā;",
  "tika-abh06t14:444_0": "Thūlattā takkacārānaṁ, tatoyaṁ aṅgadubbalā.",
  "tika-abh06t14:445_0": "934.",
  "tika-abh06t14:446_0": "Iti ādīnavaṁ disvā, paṭhame pana yoginā;",
  "tika-abh06t14:447_0": "Dutiyaṁ santato jhānaṁ, cintayitvāna dhīmatā.",
  "tika-abh06t14:448_0": "935.",
  "tika-abh06t14:449_0": "Nikantiṁ pariyādāya, jhānasmiṁ paṭhame puna;",
  "tika-abh06t14:450_0": "Dutiyādhigamatthāya, kātabbo bhāvanakkamo.",
  "tika-abh06t14:451_0": "936.",
  "tika-abh06t14:452_0": "Athassa paṭhamajjhānā, vuṭṭhāya vidhinā yadā;",
  "tika-abh06t14:453_0": "Satassa sampajānassa, jhānaṅgaṁ paccavekkhato.",
  "tika-abh06t14:454_0": "937.",
  "tika-abh06t14:455_0": "Thūlato takkacārā hi, upatiṭṭhanti yogino;",
  "tika-abh06t14:456_0": "Sesamaṅgattayaṁ tassa, santamevopatiṭṭhati.",
  "tika-abh06t14:457_0": "938.",
  "tika-abh06t14:458_0": "Thūlaṅgānaṁ pahānāya, tadā tassa ca yogino;",
  "tika-abh06t14:459_0": "Santaṅgapaṭilābhāya, nimittaṁ tu tadeva ca.",
  "tika-abh06t14:460_0": "939.",
  "tika-abh06t14:461_0": "‘‘Pathavī pathavi’’ccevaṁ, karoto manasā puna;",
  "tika-abh06t14:462_0": "Idāni dutiyajjhāna-muppajjissati taṁ iti.",
  "tika-abh06t14:463_0": "940.",
  "tika-abh06t14:464_0": "Bhavaṅgaṁ pana pacchijja, pathavīkasiṇaṁ pana;",
  "tika-abh06t14:465_0": "Tadevārammaṇaṁ katvā, manodvāramhi yogino.",
  "tika-abh06t14:466_0": "941.",
  "tika-abh06t14:467_0": "Jāyatāvajjanaṁ cittaṁ, tasmiṁ ārammaṇe tato;",
  "tika-abh06t14:468_0": "Javanāni hi jāyante, tassa cattāri pañca vā.",
  "tika-abh06t14:469_0": "942.",
  "tika-abh06t14:470_0": "Avasāne panekampi, tesaṁ javanacetasaṁ;",
  "tika-abh06t14:471_0": "Rūpāvacarikaṁ hoti, dutiyajjhānamānasaṁ.",
  "tika-abh06t14:472_0": "943.",
  "tika-abh06t14:473_0": "Sampasādanamajjhattaṁ, pītiyā ca sukhena ca;",
  "tika-abh06t14:474_0": "Ekaggatāya saṁyuttaṁ, jhānaṁ hoti tivaṅgikaṁ.",
  "tika-abh06t14:475_0": "944.",
  "tika-abh06t14:476_0": "Heṭṭhā vuttanayeneva, sesaṁ samupalakkhaye;",
  "tika-abh06t14:477_0": "Evaṁ duvaṅgahīnaṁ tu, tīhi aṅgehi saṁyutaṁ.",
  "tika-abh06t14:478_0": "945.",
  "tika-abh06t14:479_0": "Jhānaṁ tividhakalyāṇaṁ, dasalakkhaṇasaṁyutaṁ;",
  "tika-abh06t14:480_0": "Dutiyādhigataṁ hoti, bhikkhunā bhāvanāmayaṁ.",
  "tika-abh06t14:481_0": "946.",
  "tika-abh06t14:482_0": "Dutiyādhigate jhāne, ākārehi ca pañcahi;",
  "tika-abh06t14:483_0": "Suciṇṇavasinā hutvā, dutiyepi satīmatā.",
  "tika-abh06t14:484_0": "947.",
  "tika-abh06t14:485_0": "Tasmā paguṇato jhānā, vuṭṭhāya dutiyā puna;",
  "tika-abh06t14:486_0": "Āsannatakkacārāri, samāpatti ayaṁ iti.",
  "tika-abh06t14:487_0": "948.",
  "tika-abh06t14:488_0": "Pītiyā piyato tassa, cetaso uppilāpanaṁ;",
  "tika-abh06t14:489_0": "Pītiyā pana thūlattā, tatoyaṁ aṅgadubbalā.",
  "tika-abh06t14:490_0": "949.",
  "tika-abh06t14:491_0": "Tattha ādīnavaṁ disvā, tatiye santato pana;",
  "tika-abh06t14:492_0": "Nikantiṁ pariyādāya, jhānasmiṁ dutiye puna.",
  "tika-abh06t14:493_0": "950.",
  "tika-abh06t14:494_0": "Tatiyādhigamatthāya, kātabbo bhāvanakkamo;",
  "tika-abh06t14:495_0": "Athassa dutiyajjhānā, vuṭṭhāya ca yadā pana.",
  "tika-abh06t14:496_0": "951.",
  "tika-abh06t14:497_0": "Satassa sampajānassa, jhānaṅgaṁ paccavekkhato;",
  "tika-abh06t14:498_0": "Thūlato pītupaṭṭhāti, sukhādi santato pana.",
  "tika-abh06t14:499_0": "952.",
  "tika-abh06t14:500_0": "Thūlaṅgānaṁ pahānāya, tadā tassa ca yogino;",
  "tika-abh06t14:501_0": "Santaṅgapaṭilābhāya, nimittaṁ tu tadeva ca.",
  "tika-abh06t14:502_0": "953.",
  "tika-abh06t14:503_0": "‘‘Pathavī pathavi’’ccevaṁ, karoto manasā puna;",
  "tika-abh06t14:504_0": "Idāni tatiyaṁ jhāna-muppajjissati taṁ iti.",
  "tika-abh06t14:505_0": "954.",
  "tika-abh06t14:506_0": "Bhavaṅgaṁ manupacchijja, pathavīkasiṇaṁ pana;",
  "tika-abh06t14:507_0": "Tadevārammaṇaṁ katvā, manodvāramhi yogino.",
  "tika-abh06t14:508_0": "955.",
  "tika-abh06t14:509_0": "Jāyatāvajjanaṁ cittaṁ, tasmiṁ ārammaṇe tato;",
  "tika-abh06t14:510_0": "Javanāni ca jāyante, tassa cattāri pañca vā.",
  "tika-abh06t14:511_0": "956.",
  "tika-abh06t14:512_0": "Avasāne panekaṁ tu, tesaṁ javanacetasaṁ;",
  "tika-abh06t14:513_0": "Rūpāvacarikaṁ hoti, tatiyajjhānamānasaṁ.",
  "tika-abh06t14:514_0": "957.",
  "tika-abh06t14:515_0": "Satiyā sampajaññena, sampannaṁ tu sukhena ca;",
  "tika-abh06t14:516_0": "Ekaggatāya saṁyuttaṁ, duvaṅgaṁ tatiyaṁ mataṁ.",
  "tika-abh06t14:517_0": "958.",
  "tika-abh06t14:518_0": "Heṭṭhā vuttanayeneva, sesaṁ samupalakkhaye;",
  "tika-abh06t14:519_0": "Evamekaṅgahīnaṁ tu, dvīhi aṅgehi saṁyutaṁ.",
  "tika-abh06t14:520_0": "959.",
  "tika-abh06t14:521_0": "Jhānaṁ tividhakalyāṇaṁ, dasalakkhaṇasaṁyutaṁ;",
  "tika-abh06t14:522_0": "Tatiyādhigataṁ hoti, bhikkhunā bhāvanāmayaṁ.",
  "tika-abh06t14:523_0": "960.",
  "tika-abh06t14:524_0": "Tatiyādhigate jhāne, ākārehi ca pañcahi;",
  "tika-abh06t14:525_0": "Suciṇṇavasinā hutvā, tasmiṁ pana satīmatā.",
  "tika-abh06t14:526_0": "961.",
  "tika-abh06t14:527_0": "Tasmā paguṇato jhānā, vuṭṭhāya tatiyā puna;",
  "tika-abh06t14:528_0": "Āsannapītidosā hi, samāpatti ayanti ca.",
  "tika-abh06t14:529_0": "962.",
  "tika-abh06t14:530_0": "Yadevacettha ābhogo, sukhamicceva cetaso;",
  "tika-abh06t14:531_0": "Evaṁ sukhassa thūlattā, hotāyaṁ aṅgadubbalā.",
  "tika-abh06t14:532_0": "963.",
  "tika-abh06t14:533_0": "Iti ādīnavaṁ disvā, jhānasmiṁ tatiye puna;",
  "tika-abh06t14:534_0": "Catutthaṁ santato disvā, cetasā pana yoginā.",
  "tika-abh06t14:535_0": "964.",
  "tika-abh06t14:536_0": "Nikantiṁ pariyādāya, jhānasmiṁ tatiye puna;",
  "tika-abh06t14:537_0": "Catutthādhigamatthāya, kātabbo bhāvanakkamo.",
  "tika-abh06t14:538_0": "965.",
  "tika-abh06t14:539_0": "Athassa tatiyajjhānā, vuṭṭhāya hi yadā pana;",
  "tika-abh06t14:540_0": "Satassa sampajānassa, jhānaṅgaṁ paccavekkhato.",
  "tika-abh06t14:541_0": "966.",
  "tika-abh06t14:542_0": "Thūlato tassupaṭṭhāti, sukhaṁ taṁ mānasaṁ tato;",
  "tika-abh06t14:543_0": "Upekkhā santato tassa, cittassekaggatāpi ca.",
  "tika-abh06t14:544_0": "967.",
  "tika-abh06t14:545_0": "Thūlaṅgassa pahānāya, santaṅgassūpaladdhiyā;",
  "tika-abh06t14:546_0": "Tadeva ca nimittañhi, ‘‘pathavī pathavī’’ti ca.",
  "tika-abh06t14:547_0": "968.",
  "tika-abh06t14:548_0": "Karoto manasā eva, punappunañca yogino;",
  "tika-abh06t14:549_0": "Catutthaṁ panidaṁ jhānaṁ, uppajjissati taṁ iti.",
  "tika-abh06t14:550_0": "969.",
  "tika-abh06t14:551_0": "Bhavaṅgaṁ panupacchijja, pathavīkasiṇaṁ tathā;",
  "tika-abh06t14:552_0": "Tadevārammaṇaṁ katvā, manodvāramhi yogino.",
  "tika-abh06t14:553_0": "970.",
  "tika-abh06t14:554_0": "Jāyatāvajjanaṁ cittaṁ, tasmiṁ ārammaṇe tato;",
  "tika-abh06t14:555_0": "Javanāni ca jāyante, tassa cattāri pañca vā.",
  "tika-abh06t14:556_0": "971.",
  "tika-abh06t14:557_0": "Avasāne panekaṁ tu, tesaṁ javanacetasaṁ;",
  "tika-abh06t14:558_0": "Rūpāvacarikaṁ hoti, catutthajjhānamānasaṁ.",
  "tika-abh06t14:559_0": "972.",
  "tika-abh06t14:560_0": "Ekaṅgavippahīnaṁ tu, dvīhi aṅgehi yogato;",
  "tika-abh06t14:561_0": "Catutthaṁ panidaṁ jhānaṁ, duvaṅganti pavuccati.",
  "tika-abh06t14:562_0": "973.",
  "tika-abh06t14:563_0": "Evaṁ tividhakalyāṇaṁ, dasalakkhaṇasaṁyutaṁ;",
  "tika-abh06t14:564_0": "Catutthādhigataṁ hoti, bhikkhunā bhāvanāmayaṁ.",
  "tika-abh06t14:565_0": "974.",
  "tika-abh06t14:566_0": "Yasmā sukhamupekkhāya, na hotāsevanaṁ pana;",
  "tika-abh06t14:567_0": "Upekkhāsahagatāneva, javanāni javanti ca.",
  "tika-abh06t14:568_0": "975.",
  "tika-abh06t14:569_0": "Upekkhāsahagataṁ tasmā, catutthaṁ samudīritaṁ;",
  "tika-abh06t14:570_0": "Ayamettha viseso hi, sesaṁ vuttanayaṁ pana.",
  "tika-abh06t14:571_0": "976.",
  "tika-abh06t14:572_0": "Yaṁ catukkanaye jhānaṁ, dutiyaṁ taṁ dvidhā pana;",
  "tika-abh06t14:573_0": "Katvāna pañcakanaye, dutiyaṁ tatiyaṁ kataṁ.",
  "tika-abh06t14:574_0": "977.",
  "tika-abh06t14:575_0": "Tatiyaṁ taṁ catutthañca, catutthaṁ pañcamaṁ idha;",
  "tika-abh06t14:576_0": "Paṭhamaṁ paṭhamaṁyeva, ayamettha visesatā.",
  "tika-abh06t14:577_0": "978.",
  "tika-abh06t14:578_0": "Evamettāvatā vuttā, nātisaṅkhepato mayā;",
  "tika-abh06t14:579_0": "Nātivitthārato cāyaṁ, rūpāvacarabhāvanā.",
  "tika-abh06t14:580_0": "979.",
  "tika-abh06t14:581_0": "Sumadhuravarataravacano, kaṁ nu janaṁ neva rañjayati;",
  "tika-abh06t14:582_0": "Atinisitavisadabuddhi-pasādajana vedanīyoyaṁ.",
  "tika-abh06t14:583_0": "Iti abhidhammāvatāre rūpāvacarasamādhibhāvanāniddeso",
  "tika-abh06t14:584_0": "Nāma cuddasamo paricchedo."
}