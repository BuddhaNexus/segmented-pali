{
  "pli-tv-bu-vb-ss2:0.1_0": "Theravāda Vinaya",
  "pli-tv-bu-vb-ss2:0.2_0": "Mahāvibhaṅga",
  "pli-tv-bu-vb-ss2:0.3_0": "Saṅghādisesakaṇḍa",
  "pli-tv-bu-vb-ss2:0.4_0": "Kāyasaṁsaggasikkhāpada",
  "pli-tv-bu-vb-ss2:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-ss2:1.1.2_0": "Tena kho pana samayena āyasmā udāyī araññe viharati.",
  "pli-tv-bu-vb-ss2:1.1.3_0": "Tassāyasmato vihāro abhirūpo hoti dassanīyo pāsādiko, majjhegabbho, samantāpariyāgāro,",
  "pli-tv-bu-vb-ss2:1.1.4_0": "supaññattaṁ mañcapīṭhaṁ bhisibibbohanaṁ,",
  "pli-tv-bu-vb-ss2:1.1.5_0": "pānīyaṁ paribhojanīyaṁ sūpaṭṭhitaṁ,",
  "pli-tv-bu-vb-ss2:1.1.6_0": "pariveṇaṁ susammaṭṭhaṁ.",
  "pli-tv-bu-vb-ss2:1.1.7_0": "Bahū manussā āyasmato udāyissa vihārapekkhakā āgacchanti.",
  "pli-tv-bu-vb-ss2:1.1.8_0": "Aññataropi brāhmaṇo sapajāpatiko yenāyasmā udāyī tenupasaṅkami;",
  "pli-tv-bu-vb-ss2:1.1.8_1": "upasaṅkamitvā āyasmantaṁ udāyiṁ etadavoca—",
  "pli-tv-bu-vb-ss2:1.1.9_0": "“icchāma mayaṁ bhoto udāyissa vihāraṁ pekkhitun”ti.",
  "pli-tv-bu-vb-ss2:1.1.10_0": "“Tena hi, brāhmaṇa, pekkhassū”ti,",
  "pli-tv-bu-vb-ss2:1.1.11_0": "avāpuraṇaṁ ādāya ghaṭikaṁ ugghāṭetvā kavāṭaṁ paṇāmetvā vihāraṁ pāvisi.",
  "pli-tv-bu-vb-ss2:1.1.12_0": "Sopi kho brāhmaṇo āyasmato udāyissa piṭṭhito pāvisi.",
  "pli-tv-bu-vb-ss2:1.1.13_0": "Sāpi kho brāhmaṇī tassa brāhmaṇassa piṭṭhito pāvisi.",
  "pli-tv-bu-vb-ss2:1.1.14_0": "Atha kho āyasmā udāyī ekacce vātapāne vivaranto ekacce vātapāne thakento gabbhaṁ anuparigantvā piṭṭhito āgantvā tassā brāhmaṇiyā aṅgamaṅgāni parāmasi.",
  "pli-tv-bu-vb-ss2:1.1.15_0": "Atha kho so brāhmaṇo āyasmatā udāyinā saddhiṁ paṭisammoditvā agamāsi.",
  "pli-tv-bu-vb-ss2:1.1.16_0": "Atha kho so brāhmaṇo attamano attamanavācaṁ nicchāresi—",
  "pli-tv-bu-vb-ss2:1.1.17_0": "“uḷārā ime samaṇā sakyaputtiyā ye ime evarūpe araññe viharanti.",
  "pli-tv-bu-vb-ss2:1.1.18_0": "Bhavampi udāyī uḷāro yo evarūpe araññe viharatī”ti.",
  "pli-tv-bu-vb-ss2:1.1.19_0": "Evaṁ vutte, sā brāhmaṇī taṁ brāhmaṇaṁ etadavoca—",
  "pli-tv-bu-vb-ss2:1.1.20_0": "“kuto tassa uḷārattatā.",
  "pli-tv-bu-vb-ss2:1.1.21_0": "Yatheva me tvaṁ aṅgamaṅgāni parāmasi evameva me samaṇo udāyī aṅgamaṅgāni parāmasī”ti.",
  "pli-tv-bu-vb-ss2:1.1.22_0": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-ss2:1.1.23_0": "“alajjino ime samaṇā sakyaputtiyā dussīlā musāvādino.",
  "pli-tv-bu-vb-ss2:1.1.24_0": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "pli-tv-bu-vb-ss2:1.1.25_0": "Natthi imesaṁ sāmaññaṁ natthi imesaṁ brahmaññaṁ, naṭṭhaṁ imesaṁ sāmaññaṁ naṭṭhaṁ imesaṁ brahmaññaṁ,",
  "pli-tv-bu-vb-ss2:1.1.26_0": "kuto imesaṁ sāmaññaṁ kuto imesaṁ brahmaññaṁ, apagatā ime sāmaññā apagatā ime brahmaññā.",
  "pli-tv-bu-vb-ss2:1.1.27_0": "Kathañhi nāma samaṇo udāyī mama bhariyāya aṅgamaṅgāni parāmasissati.",
  "pli-tv-bu-vb-ss2:1.1.28_0": "Na hi sakkā kulitthīhi kuladhītāhi kulakumārīhi kulasuṇhāhi kuladāsīhi ārāmaṁ vā vihāraṁ vā gantuṁ.",
  "pli-tv-bu-vb-ss2:1.1.29_0": "Sace kulitthiyo kuladhītaro kulakumāriyo kulasuṇhāyo kuladāsiyo ārāmaṁ vā vihāraṁ vā gaccheyyuṁ, tāpi samaṇā sakyaputtiyā dūseyyun”ti.",
  "pli-tv-bu-vb-ss2:1.2.1_0": "Assosuṁ kho bhikkhu tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-ss2:1.2.2_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss2:1.2.3_0": "“kathañhi nāma āyasmā udāyī mātugāmena saddhiṁ kāyasaṁsaggaṁ samāpajjissatī”ti.",
  "pli-tv-bu-vb-ss2:1.2.4_0": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ.",
  "pli-tv-bu-vb-ss2:1.2.5_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ udāyiṁ paṭipucchi—",
  "pli-tv-bu-vb-ss2:1.2.6_0": "“saccaṁ kira tvaṁ, udāyi, mātugāmena saddhiṁ kāyasaṁsaggaṁ samāpajjasī”ti?",
  "pli-tv-bu-vb-ss2:1.2.7_0": "“Saccaṁ, bhagavā”ti.",
  "pli-tv-bu-vb-ss2:1.2.8_0": "Vigarahi buddho bhagavā—",
  "pli-tv-bu-vb-ss2:1.2.9_0": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-bu-vb-ss2:1.2.10_0": "Kathañhi nāma tvaṁ, moghapurisa, mātugāmena saddhiṁ kāyasaṁsaggaṁ samāpajjissasi.",
  "pli-tv-bu-vb-ss2:1.2.11_0": "Nanu mayā, moghapurisa, anekapariyāyena virāgāya dhammo desito no sarāgāya …pe…",
  "pli-tv-bu-vb-ss2:1.2.12_0": "kāmapariḷāhānaṁ vūpasamo akkhāto.",
  "pli-tv-bu-vb-ss2:1.2.13_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ss2:1.2.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss2:1.2.15.1_0": "“Yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyya hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ, saṅghādiseso”ti.",
  "pli-tv-bu-vb-ss2:2.1.1_0": "Yo panāti",
  "pli-tv-bu-vb-ss2:2.1.2_0": "yo yādiso …pe…",
  "pli-tv-bu-vb-ss2:2.1.3_0": "bhikkhūti",
  "pli-tv-bu-vb-ss2:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ss2:2.1.5_0": "Otiṇṇo nāma",
  "pli-tv-bu-vb-ss2:2.1.6_0": "sāratto apekkhavā paṭibaddhacitto.",
  "pli-tv-bu-vb-ss2:2.1.7_0": "Vipariṇatanti",
  "pli-tv-bu-vb-ss2:2.1.8_0": "rattampi cittaṁ vipariṇataṁ.",
  "pli-tv-bu-vb-ss2:2.1.9_0": "Duṭṭhampi cittaṁ vipariṇataṁ.",
  "pli-tv-bu-vb-ss2:2.1.10_0": "Mūḷhampi cittaṁ vipariṇataṁ.",
  "pli-tv-bu-vb-ss2:2.1.11_0": "Api ca rattaṁ cittaṁ imasmiṁ atthe adhippetaṁ vipariṇatanti.",
  "pli-tv-bu-vb-ss2:2.1.12_0": "Mātugāmo nāma",
  "pli-tv-bu-vb-ss2:2.1.13_0": "manussitthī, na yakkhī na petī, na tiracchānagatā. Antamaso tadahujātāpi dārikā, pageva mahattarī.",
  "pli-tv-bu-vb-ss2:2.1.14_0": "Saddhinti",
  "pli-tv-bu-vb-ss2:2.1.15_0": "ekato.",
  "pli-tv-bu-vb-ss2:2.1.16_0": "Kāyasaṁsaggaṁ samāpajjeyyāti",
  "pli-tv-bu-vb-ss2:2.1.17_0": "ajjhācāro vuccati.",
  "pli-tv-bu-vb-ss2:2.1.18_0": "Hattho nāma",
  "pli-tv-bu-vb-ss2:2.1.19_0": "kapparaṁ upādāya yāva agganakhā.",
  "pli-tv-bu-vb-ss2:2.1.20_0": "Veṇī nāma",
  "pli-tv-bu-vb-ss2:2.1.21_0": "suddhakesā vā, suttamissā vā, mālāmissā vā, hiraññamissā vā, suvaṇṇamissā vā, muttāmissā vā, maṇimissā vā.",
  "pli-tv-bu-vb-ss2:2.1.22_0": "Aṅgaṁ nāma",
  "pli-tv-bu-vb-ss2:2.1.23_0": "hatthañca veṇiñca ṭhapetvā avasesaṁ aṅgaṁ nāma.",
  "pli-tv-bu-vb-ss2:2.2.1_0": "Āmasanā, parāmasanā, omasanā, ummasanā, olaṅghanā, ullaṅghanā, ākaḍḍhanā, patikaḍḍhanā, abhiniggaṇhanā, abhinippīḷanā, gahaṇaṁ, chupanaṁ.",
  "pli-tv-bu-vb-ss2:2.2.2.1_0": "Āmasanā nāma",
  "pli-tv-bu-vb-ss2:2.2.3_0": "āmaṭṭhamattā.",
  "pli-tv-bu-vb-ss2:2.2.4_0": "Parāmasanā nāma",
  "pli-tv-bu-vb-ss2:2.2.5_0": "itocito ca sañcopanā.",
  "pli-tv-bu-vb-ss2:2.2.6_0": "Omasanā nāma",
  "pli-tv-bu-vb-ss2:2.2.7_0": "heṭṭhā oropanā.",
  "pli-tv-bu-vb-ss2:2.2.8_0": "Ummasanā nāma",
  "pli-tv-bu-vb-ss2:2.2.9_0": "uddhaṁ uccāraṇā.",
  "pli-tv-bu-vb-ss2:2.2.10_0": "Olaṅghanā nāma",
  "pli-tv-bu-vb-ss2:2.2.11_0": "heṭṭhā onamanā.",
  "pli-tv-bu-vb-ss2:2.2.12_0": "Ullaṅghanā nāma",
  "pli-tv-bu-vb-ss2:2.2.13_0": "uddhaṁ uccāraṇā.",
  "pli-tv-bu-vb-ss2:2.2.14_0": "Ākaḍḍhanā nāma",
  "pli-tv-bu-vb-ss2:2.2.15_0": "āviñchanā.",
  "pli-tv-bu-vb-ss2:2.2.16_0": "Patikaḍḍhanā nāma",
  "pli-tv-bu-vb-ss2:2.2.17_0": "patippaṇāmanā.",
  "pli-tv-bu-vb-ss2:2.2.18_0": "Abhiniggaṇhanā nāma",
  "pli-tv-bu-vb-ss2:2.2.19_0": "aṅgaṁ gahetvā nippīḷanā.",
  "pli-tv-bu-vb-ss2:2.2.20_0": "Abhinippīḷanā nāma",
  "pli-tv-bu-vb-ss2:2.2.21_0": "kenaci saha nippīḷanā.",
  "pli-tv-bu-vb-ss2:2.2.22_0": "Gahaṇaṁ nāma",
  "pli-tv-bu-vb-ss2:2.2.23_0": "gahitamattaṁ.",
  "pli-tv-bu-vb-ss2:2.2.24_0": "Chupanaṁ nāma",
  "pli-tv-bu-vb-ss2:2.2.25_0": "phuṭṭhamattaṁ.",
  "pli-tv-bu-vb-ss2:2.2.26_0": "Saṅghādisesoti",
  "pli-tv-bu-vb-ss2:2.2.27_0": "…pe… tenapi vuccati “saṅghādiseso”ti.",
  "pli-tv-bu-vb-ss2:3.1.1_0": "Itthī ca hoti itthisaññī sāratto ca bhikkhu ca.",
  "pli-tv-bu-vb-ss2:3.1.2_0": "Naṁ itthiyā kāyena kāyaṁ āmasati parāmasati omasati ummasati olaṅgheti ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, āpatti saṅghādisesassa.",
  "pli-tv-bu-vb-ss2:3.1.3_0": "Itthī ca hoti vematiko sāratto ca.",
  "pli-tv-bu-vb-ss2:3.1.4_0": "Bhikkhu ca naṁ itthiyā kāyena kāyaṁ āmasati parāmasati …pe…",
  "pli-tv-bu-vb-ss2:3.1.5_0": "gaṇhāti chupati, āpatti thullaccayassa.",
  "pli-tv-bu-vb-ss2:3.1.6_0": "Itthī ca hoti paṇḍakasaññī sāratto ca.",
  "pli-tv-bu-vb-ss2:3.1.7_0": "Bhikkhu ca naṁ itthiyā kāyena kāyaṁ āmasati parāmasati …pe…",
  "pli-tv-bu-vb-ss2:3.1.8_0": "gaṇhāti chupati, āpatti thullaccayassa.",
  "pli-tv-bu-vb-ss2:3.1.9_0": "Itthī ca hoti purisasaññī sāratto ca.",
  "pli-tv-bu-vb-ss2:3.1.10_0": "Bhikkhu ca naṁ itthiyā kāyena kāyaṁ āmasati parāmasati …pe…",
  "pli-tv-bu-vb-ss2:3.1.11_0": "gaṇhāti chupati, āpatti thullaccayassa.",
  "pli-tv-bu-vb-ss2:3.1.12_0": "Itthī ca hoti tiracchānagatasaññī sāratto ca.",
  "pli-tv-bu-vb-ss2:3.1.13_0": "Bhikkhu ca naṁ itthiyā kāyena kāyaṁ āmasati parāmasati …pe…",
  "pli-tv-bu-vb-ss2:3.1.14_0": "gaṇhāti chupati, āpatti thullaccayassa.",
  "pli-tv-bu-vb-ss2:3.1.15_0": "Paṇḍako ca hoti paṇḍakasaññī sāratto ca.",
  "pli-tv-bu-vb-ss2:3.1.16_0": "Bhikkhu ca naṁ paṇḍakassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.17_0": "gaṇhāti chupati, āpatti thullaccayassa.",
  "pli-tv-bu-vb-ss2:3.1.18_0": "Paṇḍako ca hoti vematiko sāratto ca.",
  "pli-tv-bu-vb-ss2:3.1.19_0": "Bhikkhu ca naṁ paṇḍakassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.20_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.21_0": "Paṇḍako ca hoti purisasaññī sāratto ca.",
  "pli-tv-bu-vb-ss2:3.1.22_0": "Bhikkhu ca naṁ paṇḍakassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.23_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.24_0": "Paṇḍako ca hoti tiracchānagatasaññī sāratto ca.",
  "pli-tv-bu-vb-ss2:3.1.25_0": "Bhikkhu ca naṁ paṇḍakassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.26_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.27_0": "Paṇḍako ca hoti itthisaññī sāratto ca.",
  "pli-tv-bu-vb-ss2:3.1.28_0": "Bhikkhu ca naṁ paṇḍakassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.29_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.30_0": "Puriso ca hoti purisasaññī sāratto ca.",
  "pli-tv-bu-vb-ss2:3.1.31_0": "Bhikkhu ca naṁ purisassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.32_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.33_0": "Puriso ca hoti vematiko …pe…",
  "pli-tv-bu-vb-ss2:3.1.34_0": "puriso ca hoti tiracchānagatasaññī …",
  "pli-tv-bu-vb-ss2:3.1.35_0": "puriso ca hoti itthisaññī …",
  "pli-tv-bu-vb-ss2:3.1.36_0": "puriso ca hoti paṇḍakasaññī sāratto ca.",
  "pli-tv-bu-vb-ss2:3.1.37_0": "Bhikkhu ca naṁ purisassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.38_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.39_0": "Tiracchānagato ca hoti tiracchānagatasaññī sāratto ca.",
  "pli-tv-bu-vb-ss2:3.1.40_0": "Bhikkhu ca naṁ tiracchānagatassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.41_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.42_0": "Tiracchānagato ca hoti vematiko …pe…",
  "pli-tv-bu-vb-ss2:3.1.43_0": "tiracchānagato ca hoti itthisaññī …",
  "pli-tv-bu-vb-ss2:3.1.44_0": "tiracchānagato ca hoti paṇḍakasaññī …",
  "pli-tv-bu-vb-ss2:3.1.45_0": "tiracchānagato ca hoti.",
  "pli-tv-bu-vb-ss2:3.1.46_0": "Purisasaññī sāratto ca.",
  "pli-tv-bu-vb-ss2:3.1.47_0": "Bhikkhu ca naṁ tiracchānagatassa kāyena kāyaṁ āmasati parāmasati …pe…",
  "pli-tv-bu-vb-ss2:3.1.48_0": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.49_0": "Ekamūlakaṁ niṭṭhitaṁ.",
  "pli-tv-bu-vb-ss2:3.2.1_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.2.2_0": "Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.3_0": "gaṇhāti chupati, āpatti dvinnaṁ saṅghādisesānaṁ.",
  "pli-tv-bu-vb-ss2:3.2.4_0": "Dve itthiyo dvinnaṁ itthīnaṁ vematiko sāratto ca.",
  "pli-tv-bu-vb-ss2:3.2.5_0": "Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.6_0": "gaṇhāti chupati, āpatti dvinnaṁ thullaccayānaṁ.",
  "pli-tv-bu-vb-ss2:3.2.7_0": "Dve itthiyo dvinnaṁ itthīnaṁ paṇḍakasaññī …pe…",
  "pli-tv-bu-vb-ss2:3.2.8_0": "purisasaññī …",
  "pli-tv-bu-vb-ss2:3.2.9_0": "tiracchānagatasaññī sāratto ca.",
  "pli-tv-bu-vb-ss2:3.2.10_0": "Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.11_0": "gaṇhāti chupati, āpatti dvinnaṁ thullaccayānaṁ.",
  "pli-tv-bu-vb-ss2:3.2.12_0": "Dve paṇḍakā dvinnaṁ paṇḍakānaṁ paṇḍakasaññī sāratto ca bhikkhu ca naṁ dvinnaṁ paṇḍakānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.13_0": "gaṇhāti chupati, āpatti dvinnaṁ thullaccayānaṁ.",
  "pli-tv-bu-vb-ss2:3.2.14_0": "Dve paṇḍakā dvinnaṁ paṇḍakānaṁ vematiko …pe…",
  "pli-tv-bu-vb-ss2:3.2.15_0": "purisasaññī …",
  "pli-tv-bu-vb-ss2:3.2.16_0": "tiracchānagatasaññī …",
  "pli-tv-bu-vb-ss2:3.2.17_0": "itthisaññī sāratto ca.",
  "pli-tv-bu-vb-ss2:3.2.18_0": "Bhikkhu ca naṁ dvinnaṁ paṇḍakānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.19_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.2.20_0": "Dve purisā dvinnaṁ purisānaṁ purisasaññī sāratto ca bhikkhu ca naṁ dvinnaṁ purisānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.21_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.2.22_0": "Dve purisā dvinnaṁ purisānaṁ vematiko …pe…",
  "pli-tv-bu-vb-ss2:3.2.23_0": "tiracchānagatasaññī …",
  "pli-tv-bu-vb-ss2:3.2.24_0": "itthisaññī …",
  "pli-tv-bu-vb-ss2:3.2.25_0": "paṇḍakasaññī sāratto ca.",
  "pli-tv-bu-vb-ss2:3.2.26_0": "Bhikkhu ca naṁ dvinnaṁ purisānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.27_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.2.28_0": "Dve tiracchānagatā dvinnaṁ tiracchānagatānaṁ tiracchānagatasaññī sāratto ca.",
  "pli-tv-bu-vb-ss2:3.2.29_0": "Bhikkhu ca naṁ dvinnaṁ tiracchānagatānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.30_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.2.31_0": "Dve tiracchānagatā dvinnaṁ tiracchānagatānaṁ vematiko …pe…",
  "pli-tv-bu-vb-ss2:3.2.32_0": "itthisaññī …",
  "pli-tv-bu-vb-ss2:3.2.33_0": "paṇḍakasaññī …",
  "pli-tv-bu-vb-ss2:3.2.34_0": "purisasaññī sāratto ca.",
  "pli-tv-bu-vb-ss2:3.2.35_0": "Bhikkhu ca naṁ dvinnaṁ tiracchānagatānaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.2.36_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.3.1_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.3.2_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.3_0": "gaṇhāti chupati, āpatti saṅghādisesena dukkaṭassa.",
  "pli-tv-bu-vb-ss2:3.3.4_0": "Itthī ca paṇḍako ca ubhinnaṁ vematiko sāratto ca.",
  "pli-tv-bu-vb-ss2:3.3.5_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.6_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.7_0": "Itthī ca paṇḍako ca ubhinnaṁ paṇḍakasaññī sāratto ca.",
  "pli-tv-bu-vb-ss2:3.3.8_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.9_0": "gaṇhāti chupati, āpatti dvinnaṁ thullaccayānaṁ.",
  "pli-tv-bu-vb-ss2:3.3.10_0": "Itthī ca paṇḍako ca ubhinnaṁ purisasaññī sāratto ca.",
  "pli-tv-bu-vb-ss2:3.3.11_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.12_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.13_0": "Itthī ca paṇḍako ca ubhinnaṁ tiracchānagatasaññī sāratto ca.",
  "pli-tv-bu-vb-ss2:3.3.14_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.15_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.16_0": "Itthī ca puriso ca ubhinnaṁ itthisaññī sāratto ca.",
  "pli-tv-bu-vb-ss2:3.3.17_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.18_0": "gaṇhāti chupati, āpatti saṅghādisesena dukkaṭassa.",
  "pli-tv-bu-vb-ss2:3.3.19_0": "Itthī ca puriso ca ubhinnaṁ vematiko …pe…",
  "pli-tv-bu-vb-ss2:3.3.20_0": "paṇḍakasaññī …",
  "pli-tv-bu-vb-ss2:3.3.21_0": "purisasaññī …",
  "pli-tv-bu-vb-ss2:3.3.22_0": "tiracchānagatasaññī sāratto ca.",
  "pli-tv-bu-vb-ss2:3.3.23_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.24_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.25_0": "Itthī ca tiracchānagato ca ubhinnaṁ itthisaññī sāratto ca.",
  "pli-tv-bu-vb-ss2:3.3.26_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.27_0": "gaṇhāti chupati, āpatti saṅghādisesena dukkaṭassa.",
  "pli-tv-bu-vb-ss2:3.3.28_0": "Itthī ca tiracchānagato ca ubhinnaṁ vematiko …pe…",
  "pli-tv-bu-vb-ss2:3.3.29_0": "paṇḍakasaññī …",
  "pli-tv-bu-vb-ss2:3.3.30_0": "purisasaññī …",
  "pli-tv-bu-vb-ss2:3.3.31_0": "tiracchānagatasaññī sāratto ca.",
  "pli-tv-bu-vb-ss2:3.3.32_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.33_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.34_0": "Paṇḍako ca puriso ca ubhinnaṁ paṇḍakasaññī sāratto ca.",
  "pli-tv-bu-vb-ss2:3.3.35_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.36_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.37_0": "Paṇḍako ca puriso ca ubhinnaṁ vematiko …pe…",
  "pli-tv-bu-vb-ss2:3.3.38_0": "purisasaññī …",
  "pli-tv-bu-vb-ss2:3.3.39_0": "tiracchānagatasaññī …",
  "pli-tv-bu-vb-ss2:3.3.40_0": "itthisaññī sāratto ca.",
  "pli-tv-bu-vb-ss2:3.3.41_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.42_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.3.43_0": "Paṇḍako ca tiracchānagato ca ubhinnaṁ paṇḍakasaññī sāratto ca.",
  "pli-tv-bu-vb-ss2:3.3.44_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.45_0": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.46_0": "Paṇḍako ca tiracchānagato ca ubhinnaṁ vematiko …pe…",
  "pli-tv-bu-vb-ss2:3.3.47_0": "purisasaññī …",
  "pli-tv-bu-vb-ss2:3.3.48_0": "tiracchānagatasaññī …",
  "pli-tv-bu-vb-ss2:3.3.49_0": "itthisaññī sāratto ca.",
  "pli-tv-bu-vb-ss2:3.3.50_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.51_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.3.52_0": "Puriso ca tiracchānagato ca ubhinnaṁ purisasaññī sāratto ca.",
  "pli-tv-bu-vb-ss2:3.3.53_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.54_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.3.55_0": "Puriso ca tiracchānagato ca ubhinnaṁ vematiko …pe…",
  "pli-tv-bu-vb-ss2:3.3.56_0": "tiracchānagatasaññī …",
  "pli-tv-bu-vb-ss2:3.3.57_0": "itthisaññī …",
  "pli-tv-bu-vb-ss2:3.3.58_0": "paṇḍakasaññī sāratto ca.",
  "pli-tv-bu-vb-ss2:3.3.59_0": "Bhikkhu ca naṁ ubhinnaṁ kāyena kāyaṁ āmasati parāmasati …pe…",
  "pli-tv-bu-vb-ss2:3.3.60_0": "gaṇhāti chupati, āpatti dvinnaṁ dukkaṭānaṁ.",
  "pli-tv-bu-vb-ss2:3.3.61_0": "Dumūlakaṁ niṭṭhitaṁ.",
  "pli-tv-bu-vb-ss2:3.4.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.2_0": "Bhikkhu ca naṁ itthiyā kāyena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.3_0": "gaṇhāti chupati, āpatti thullaccayassa …pe….",
  "pli-tv-bu-vb-ss2:3.4.4_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.5_0": "Bhikkhu ca naṁ dvinnaṁ itthīnaṁ kāyena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.6_0": "gaṇhāti chupati, āpatti dvinnaṁ thullaccayānaṁ …pe….",
  "pli-tv-bu-vb-ss2:3.4.7_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.8_0": "Bhikkhu ca naṁ ubhinnaṁ kāyena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.9_0": "gaṇhāti chupati, āpatti thullaccayena dukkaṭassa …pe….",
  "pli-tv-bu-vb-ss2:3.4.10_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.11_0": "Bhikkhu ca naṁ itthiyā kāyapaṭibaddhena kāyaṁ āmasati parāmasati …pe…",
  "pli-tv-bu-vb-ss2:3.4.12_0": "gaṇhāti chupati, āpatti thullaccayassa …pe….",
  "pli-tv-bu-vb-ss2:3.4.13_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.14_0": "Bhikkhu ca naṁ dvinnaṁ itthīnaṁ kāyapaṭibaddhena kāyaṁ āmasati parāmasati …pe…",
  "pli-tv-bu-vb-ss2:3.4.15_0": "gaṇhāti chupati, āpatti dvinnaṁ thullaccayānaṁ …pe….",
  "pli-tv-bu-vb-ss2:3.4.16_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.17_0": "Bhikkhu ca naṁ ubhinnaṁ kāyapaṭibaddhena kāyaṁ āmasati parāmasati …pe…",
  "pli-tv-bu-vb-ss2:3.4.18_0": "gaṇhāti chupati, āpatti thullaccayena dukkaṭassa …pe….",
  "pli-tv-bu-vb-ss2:3.4.19.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.20_0": "Bhikkhu ca naṁ itthiyā kāyapaṭibaddhena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.21_0": "gaṇhāti chupati, āpatti dukkaṭassa …pe….",
  "pli-tv-bu-vb-ss2:3.4.22_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.23_0": "Bhikkhu ca naṁ dvinnaṁ itthīnaṁ kāyapaṭibaddhena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.24_0": "gaṇhāti chupati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.25_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.26_0": "Bhikkhu ca naṁ ubhinnaṁ kāyapaṭibaddhena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.4.27_0": "gaṇhāti chupati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.28.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.29_0": "Bhikkhu ca naṁ itthiyā nissaggiyena kāyaṁ āmasati āpatti dukkaṭassa …pe….",
  "pli-tv-bu-vb-ss2:3.4.30_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.31_0": "Bhikkhu ca naṁ dvinnaṁ itthīnaṁ nissaggiyena kāyaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.32_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.33_0": "Bhikkhu ca naṁ ubhinnaṁ nissaggiyena kāyaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.34_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.35_0": "Bhikkhu ca naṁ itthiyā nissaggiyena kāyapaṭibaddhaṁ āmasati, āpatti dukkaṭassa …pe….",
  "pli-tv-bu-vb-ss2:3.4.36_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.37_0": "Bhikkhu ca naṁ dvinnaṁ itthīnaṁ nissaggiyena kāyapaṭibaddhaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.38_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.39_0": "Bhikkhu ca naṁ ubhinnaṁ nissaggiyena kāyapaṭibaddhaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.40_0": "Itthī ca hoti itthisaññī sāratto ca.",
  "pli-tv-bu-vb-ss2:3.4.41_0": "Bhikkhu ca naṁ itthiyā nissaggiyena nissaggiyaṁ āmasati, āpatti dukkaṭassa …pe….",
  "pli-tv-bu-vb-ss2:3.4.42_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.4.43_0": "Bhikkhu ca naṁ dvinnaṁ itthīnaṁ nissaggiyena nissaggiyaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.44_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.4.45_0": "Bhikkhu ca naṁ ubhinnaṁ nissaggiyena nissaggiyaṁ āmasati, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.4.46_0": "Bhikkhupeyyālo niṭṭhito.",
  "pli-tv-bu-vb-ss2:3.5.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.2_0": "Itthī ca naṁ bhikkhussa kāyena kāyaṁ āmasati parāmasati omasati ummasati olaṅgheti ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, sevanādhippāyo kāyena vāyamati phassaṁ paṭivijānāti, āpatti saṅghādisesassa …pe….",
  "pli-tv-bu-vb-ss2:3.5.3_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.4_0": "Itthiyo ca naṁ bhikkhussa kāyena kāyaṁ āmasanti parāmasanti omasanti ummasanti olaṅghenti ullaṅghenti ākaḍḍhanti patikaḍḍhanti abhiniggaṇhanti abhinippīḷenti gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ saṅghādisesānaṁ …pe….",
  "pli-tv-bu-vb-ss2:3.5.5_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.6_0": "Ubho ca naṁ bhikkhussa kāyena kāyaṁ āmasanti parāmasanti …pe…",
  "pli-tv-bu-vb-ss2:3.5.7_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti saṅghādisesena dukkaṭassa …pe….",
  "pli-tv-bu-vb-ss2:3.5.8.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.9_0": "Itthī ca naṁ bhikkhussa kāyena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.5.10_0": "gaṇhāti chupati, sevanādhippāyo kāyena vāyamati phassaṁ paṭivijānāti, āpatti thullaccayassa …pe….",
  "pli-tv-bu-vb-ss2:3.5.11_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.12_0": "Itthiyo ca naṁ bhikkhussa kāyena kāyapaṭibaddhaṁ āmasanti parāmasanti …pe…",
  "pli-tv-bu-vb-ss2:3.5.13_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ thullaccayānaṁ …pe….",
  "pli-tv-bu-vb-ss2:3.5.14_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.15_0": "Ubho ca naṁ bhikkhussa kāyena kāyapaṭibaddhaṁ āmasanti parāmasanti …pe…",
  "pli-tv-bu-vb-ss2:3.5.16_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti thullaccayena dukkaṭassa …pe….",
  "pli-tv-bu-vb-ss2:3.5.17_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.18_0": "Itthī ca naṁ bhikkhussa kāyapaṭibaddhena kāyaṁ āmasati parāmasati …pe…",
  "pli-tv-bu-vb-ss2:3.5.19_0": "gaṇhāti chupati, sevanādhippāyo kāyena vāyamati phassaṁ paṭivijānāti, āpatti thullaccayassa …pe….",
  "pli-tv-bu-vb-ss2:3.5.20_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.21_0": "Itthiyo ca naṁ bhikkhussa kāyapaṭibaddhena kāyaṁ āmasanti parāmasanti …pe…",
  "pli-tv-bu-vb-ss2:3.5.22_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ thullaccayānaṁ …pe….",
  "pli-tv-bu-vb-ss2:3.5.23_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.24_0": "Ubho ca naṁ bhikkhussa kāyapaṭibaddhena kāyaṁ āmasanti parāmasanti …pe…",
  "pli-tv-bu-vb-ss2:3.5.25_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti thullaccayena dukkaṭassa …pe….",
  "pli-tv-bu-vb-ss2:3.5.26.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.27_0": "Itthī ca naṁ bhikkhussa kāyapaṭibaddhena kāyapaṭibaddhaṁ āmasati parāmasati …pe…",
  "pli-tv-bu-vb-ss2:3.5.28_0": "gaṇhāti chupati, sevanādhippāyo kāyena vāyamati phassaṁ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.29_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.30_0": "Itthiyo ca naṁ bhikkhussa kāyapaṭibaddhena kāyapaṭibaddhaṁ āmasanti parāmasanti …pe…",
  "pli-tv-bu-vb-ss2:3.5.31_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.32_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.33_0": "Ubho ca naṁ bhikkhussa kāyapaṭibaddhena kāyapaṭibaddhaṁ āmasanti parāmasanti …pe…",
  "pli-tv-bu-vb-ss2:3.5.34_0": "gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.35.1_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.36_0": "Itthī ca naṁ bhikkhussa nissaggiyena kāyaṁ āmasati.",
  "pli-tv-bu-vb-ss2:3.5.37_0": "Sevanādhippāyo kāyena vāyamati phassaṁ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.38_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.39_0": "Itthiyo ca naṁ bhikkhussa nissaggiyena kāyaṁ āmasanti.",
  "pli-tv-bu-vb-ss2:3.5.40_0": "Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.41_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.42_0": "Ubho ca naṁ bhikkhussa nissaggiyena kāyaṁ āmasanti.",
  "pli-tv-bu-vb-ss2:3.5.43_0": "Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.44_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.45_0": "Itthī ca naṁ bhikkhussa nissaggiyena kāyapaṭibaddhaṁ āmasati.",
  "pli-tv-bu-vb-ss2:3.5.46_0": "Sevanādhippāyo kāyena vāyamati phassaṁ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.47_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.48_0": "Itthiyo ca naṁ bhikkhussa nissaggiyena kāyapaṭibaddhaṁ āmasanti.",
  "pli-tv-bu-vb-ss2:3.5.49_0": "Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.50_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.51_0": "Ubho ca naṁ bhikkhussa nissaggiyena kāyapaṭibaddhaṁ āmasanti.",
  "pli-tv-bu-vb-ss2:3.5.52_0": "Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.53_0": "Itthī ca hoti itthisaññī sāratto ca.",
  "pli-tv-bu-vb-ss2:3.5.54_0": "Itthī ca naṁ bhikkhussa nissaggiyena nissaggiyaṁ āmasati.",
  "pli-tv-bu-vb-ss2:3.5.55_0": "Sevanādhippāyo kāyena vāyamati, na ca phassaṁ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.56_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss2:3.5.57_0": "Itthiyo ca naṁ bhikkhussa nissaggiyena nissaggiyaṁ āmasanti.",
  "pli-tv-bu-vb-ss2:3.5.58_0": "Sevanādhippāyo kāyena vāyamati, na ca phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.5.59_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss2:3.5.60_0": "Ubho ca naṁ bhikkhussa nissaggiyena nissaggiyaṁ āmasanti.",
  "pli-tv-bu-vb-ss2:3.5.61_0": "Sevanādhippāyo kāyena vāyamati, na ca phassaṁ paṭivijānāti, āpatti dvinnaṁ dukkaṭānaṁ …pe….",
  "pli-tv-bu-vb-ss2:3.6.1_0": "Sevanādhippāyo kāyena vāyamati phassaṁ paṭivijānāti, āpatti saṅghādisesassa.",
  "pli-tv-bu-vb-ss2:3.6.2_0": "Sevanādhippāyo kāyena vāyamati, na ca phassaṁ paṭivijānāti, āpatti dukkaṭassa.",
  "pli-tv-bu-vb-ss2:3.6.3_0": "Sevanādhippāyo na ca kāyena vāyamati, phassaṁ paṭivijānāti, anāpatti.",
  "pli-tv-bu-vb-ss2:3.6.4_0": "Sevanādhippāyo na ca kāyena vāyamati, na ca phassaṁ paṭivijānāti, anāpatti.",
  "pli-tv-bu-vb-ss2:3.6.5_0": "Mokkhādhippāyo kāyena vāyamati, phassaṁ paṭivijānāti, anāpatti.",
  "pli-tv-bu-vb-ss2:3.6.6_0": "Mokkhādhippāyo kāyena vāyamati, na ca phassaṁ paṭivijānāti, anāpatti.",
  "pli-tv-bu-vb-ss2:3.6.7_0": "Mokkhādhippāyo na ca kāyena vāyamati, phassaṁ paṭivijānāti, anāpatti.",
  "pli-tv-bu-vb-ss2:3.6.8_0": "Mokkhādhippāyo na ca kāyena vāyamati, na ca phassaṁ paṭivijānāti, anāpatti.",
  "pli-tv-bu-vb-ss2:3.7.1_0": "Anāpatti—",
  "pli-tv-bu-vb-ss2:3.7.2_0": "asañcicca,",
  "pli-tv-bu-vb-ss2:3.7.3_0": "asatiyā,",
  "pli-tv-bu-vb-ss2:3.7.4_0": "ajānantassa,",
  "pli-tv-bu-vb-ss2:3.7.5_0": "asādiyantassa,",
  "pli-tv-bu-vb-ss2:3.7.6_0": "ummattakassa,",
  "pli-tv-bu-vb-ss2:3.7.7_0": "khittacittassa,",
  "pli-tv-bu-vb-ss2:3.7.8_0": "vedanāṭṭassa,",
  "pli-tv-bu-vb-ss2:3.7.9_0": "ādikammikassāti.",
  "pli-tv-bu-vb-ss2:3.7.10_0": "2.1. Vinītavatthuuddānagāthā",
  "pli-tv-bu-vb-ss2:3.7.11_0": "Mātā dhītā bhaginī ca,",
  "pli-tv-bu-vb-ss2:3.7.12_0": "jāyā yakkhī ca paṇḍako;",
  "pli-tv-bu-vb-ss2:3.7.13_0": "Suttā matā tiracchānā,",
  "pli-tv-bu-vb-ss2:3.7.14_0": "dārudhītalikāya ca.",
  "pli-tv-bu-vb-ss2:3.7.15_0": "Sampīḷe saṅkamo maggo,",
  "pli-tv-bu-vb-ss2:3.7.16_0": "rukkho nāvā ca rajju ca;",
  "pli-tv-bu-vb-ss2:3.7.17_0": "Daṇḍo pattaṁ paṇāmesi,",
  "pli-tv-bu-vb-ss2:3.7.18_0": "vande vāyami nacchupeti.",
  "pli-tv-bu-vb-ss2:4.1.0_0": "2.2. Vinītavatthu",
  "pli-tv-bu-vb-ss2:4.1.1_0": "Tena kho pana samayena aññataro bhikkhu mātuyā mātupemena āmasi.",
  "pli-tv-bu-vb-ss2:4.1.2_0": "Tassa kukkuccaṁ ahosi—",
  "pli-tv-bu-vb-ss2:4.1.3_0": "“bhagavatā sikkhāpadaṁ paññattaṁ,",
  "pli-tv-bu-vb-ss2:4.1.4_0": "kacci nu kho ahaṁ saṅghādisesaṁ āpattiṁ āpanno”ti?",
  "pli-tv-bu-vb-ss2:4.1.5_0": "Bhagavato etamatthaṁ ārocesi.",
  "pli-tv-bu-vb-ss2:4.1.6_0": "“Anāpatti, bhikkhu, saṅghādisesassa;",
  "pli-tv-bu-vb-ss2:4.1.7_0": "āpatti dukkaṭassā”ti. ",
  "pli-tv-bu-vb-ss2:4.1.8_0": "Tena kho pana samayena aññataro bhikkhu dhītuyā dhītupemena āmasi …pe…",
  "pli-tv-bu-vb-ss2:4.1.9_0": "bhaginiyā bhaginipemena āmasi.",
  "pli-tv-bu-vb-ss2:4.1.10_0": "Tassa kukkuccaṁ ahosi …pe…",
  "pli-tv-bu-vb-ss2:4.1.11_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.1.12_0": "āpatti dukkaṭassā”ti. ",
  "pli-tv-bu-vb-ss2:4.2.1_0": "Tena kho pana samayena aññataro bhikkhu purāṇadutiyikāya kāyasaṁsaggaṁ samāpajji.",
  "pli-tv-bu-vb-ss2:4.2.2_0": "Tassa kukkuccaṁ ahosi …pe…",
  "pli-tv-bu-vb-ss2:4.2.3_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss2:4.3.1_0": "Tena kho pana samayena aññataro bhikkhu yakkhiniyā kāyasaṁsaggaṁ samāpajji.",
  "pli-tv-bu-vb-ss2:4.3.2_0": "Tassa kukkuccaṁ ahosi …pe…",
  "pli-tv-bu-vb-ss2:4.3.3_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.3.4_0": "āpatti thullaccayassā”ti. ",
  "pli-tv-bu-vb-ss2:4.3.5_0": "Tena kho pana samayena aññataro bhikkhu paṇḍakassa kāyasaṁsaggaṁ samāpajji.",
  "pli-tv-bu-vb-ss2:4.3.6_0": "Tassa kukkuccaṁ ahosi …pe…",
  "pli-tv-bu-vb-ss2:4.3.7_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.3.8_0": "āpatti thullaccayassā”ti. ",
  "pli-tv-bu-vb-ss2:4.4.1_0": "Tena kho pana samayena aññataro bhikkhu suttitthiyā kāyasaṁsaggaṁ samāpajji.",
  "pli-tv-bu-vb-ss2:4.4.2_0": "Tassa kukkuccaṁ ahosi …pe…",
  "pli-tv-bu-vb-ss2:4.4.3_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss2:4.4.4_0": "Tena kho pana samayena aññataro bhikkhu matitthiyā kāyasaṁsaggaṁ samāpajji.",
  "pli-tv-bu-vb-ss2:4.4.5_0": "Tassa kukkuccaṁ ahosi …pe…",
  "pli-tv-bu-vb-ss2:4.4.6_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.4.7_0": "āpatti thullaccayassā”ti. ",
  "pli-tv-bu-vb-ss2:4.4.8_0": "Tena kho pana samayena aññataro bhikkhu tiracchānagatitthiyā kāyasaṁsaggaṁ samāpajji.",
  "pli-tv-bu-vb-ss2:4.4.9_0": "Tassa kukkuccaṁ ahosi …pe…",
  "pli-tv-bu-vb-ss2:4.4.10_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.4.11_0": "āpatti dukkaṭassā”ti. ",
  "pli-tv-bu-vb-ss2:4.4.12_0": "Tena kho pana samayena aññataro bhikkhu dārudhītalikāya kāyasaṁsaggaṁ samāpajji.",
  "pli-tv-bu-vb-ss2:4.4.13_0": "Tassa kukkuccaṁ ahosi …pe…",
  "pli-tv-bu-vb-ss2:4.4.14_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.4.15_0": "āpatti dukkaṭassā”ti. ",
  "pli-tv-bu-vb-ss2:4.5.1_0": "Tena kho pana samayena sambahulā itthiyo aññataraṁ bhikkhuṁ sampīḷetvā bāhāparamparāya ānesuṁ.",
  "pli-tv-bu-vb-ss2:4.5.2_0": "Tassa kukkuccaṁ ahosi …pe…",
  "pli-tv-bu-vb-ss2:4.5.3_0": "“sādiyi tvaṁ, bhikkhū”ti?",
  "pli-tv-bu-vb-ss2:4.5.4_0": "“Nāhaṁ, bhagavā, sādiyin”ti.",
  "pli-tv-bu-vb-ss2:4.5.5_0": "“Anāpatti, bhikkhu, asādiyantassā”ti. ",
  "pli-tv-bu-vb-ss2:4.6.1_0": "Tena kho pana samayena aññataro bhikkhu itthiyā abhirūḷhaṁ saṅkamaṁ sāratto sañcālesi.",
  "pli-tv-bu-vb-ss2:4.6.2_0": "Tassa kukkuccaṁ ahosi …pe…",
  "pli-tv-bu-vb-ss2:4.6.3_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.6.4_0": "āpatti dukkaṭassā”ti. ",
  "pli-tv-bu-vb-ss2:4.7.1_0": "Tena kho pana samayena aññataro bhikkhu itthiṁ paṭipathe passitvā sāratto aṁsakūṭena pahāraṁ adāsi.",
  "pli-tv-bu-vb-ss2:4.7.2_0": "Tassa kukkuccaṁ ahosi …pe…",
  "pli-tv-bu-vb-ss2:4.7.3_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss2:4.8.1_0": "Tena kho pana samayena aññataro bhikkhu itthiyā abhirūḷhaṁ rukkhaṁ sāratto sañcālesi.",
  "pli-tv-bu-vb-ss2:4.8.2_0": "Tassa kukkuccaṁ ahosi …pe…",
  "pli-tv-bu-vb-ss2:4.8.3_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.8.4_0": "āpatti dukkaṭassā”ti. ",
  "pli-tv-bu-vb-ss2:4.8.5_0": "Tena kho pana samayena aññataro bhikkhu itthiyā abhirūḷhaṁ nāvaṁ sāratto sañcālesi.",
  "pli-tv-bu-vb-ss2:4.8.6_0": "Tassa kukkuccaṁ ahosi …pe…",
  "pli-tv-bu-vb-ss2:4.8.7_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.8.8_0": "āpatti dukkaṭassā”ti. ",
  "pli-tv-bu-vb-ss2:4.9.1_0": "Tena kho pana samayena aññataro bhikkhu itthiyā gahitaṁ rajjuṁ sāratto āviñchi.",
  "pli-tv-bu-vb-ss2:4.9.2_0": "Tassa kukkuccaṁ ahosi …pe…",
  "pli-tv-bu-vb-ss2:4.9.3_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.9.4_0": "āpatti thullaccayassā”ti. ",
  "pli-tv-bu-vb-ss2:4.9.5_0": "Tena kho pana samayena aññataro bhikkhu itthiyā gahitaṁ daṇḍaṁ sāratto āviñchi.",
  "pli-tv-bu-vb-ss2:4.9.6_0": "Tassa kukkuccaṁ ahosi …pe…",
  "pli-tv-bu-vb-ss2:4.9.7_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.9.8_0": "āpatti thullaccayassā”ti. ",
  "pli-tv-bu-vb-ss2:4.10.1_0": "Tena kho pana samayena aññataro bhikkhu sāratto itthiṁ pattena paṇāmesi.",
  "pli-tv-bu-vb-ss2:4.10.2_0": "Tassa kukkuccaṁ ahosi …pe…",
  "pli-tv-bu-vb-ss2:4.10.3_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.10.4_0": "āpatti thullaccayassā”ti. ",
  "pli-tv-bu-vb-ss2:4.11.1_0": "Tena kho pana samayena aññataro bhikkhu itthiyā vandantiyā sāratto pādaṁ uccāresi.",
  "pli-tv-bu-vb-ss2:4.11.2_0": "Tassa kukkuccaṁ ahosi …pe…",
  "pli-tv-bu-vb-ss2:4.11.3_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss2:4.11.4_0": "Tena kho pana samayena aññataro bhikkhu itthiṁ gahessāmīti vāyamitvā na chupi.",
  "pli-tv-bu-vb-ss2:4.11.5_0": "Tassa kukkuccaṁ ahosi …pe…",
  "pli-tv-bu-vb-ss2:4.11.6_0": "“anāpatti, bhikkhu, saṅghādisesassa;",
  "pli-tv-bu-vb-ss2:4.11.7_0": "āpatti dukkaṭassā”ti. ",
  "pli-tv-bu-vb-ss2:4.11.8_0": "Kāyasaṁsaggasikkhāpadaṁ niṭṭhitaṁ dutiyaṁ."
}