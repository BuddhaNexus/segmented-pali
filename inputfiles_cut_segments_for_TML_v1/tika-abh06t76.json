{
  "tika-abh06t76:0_0": "4. Catuttho paricchedo",
  "tika-abh06t76:1_0": "Viññāṇakkhandhapakiṇṇakanayasaṅkhepo",
  "tika-abh06t76:2_0": "192.",
  "tika-abh06t76:3_0": "Ekadhādinayodāni , paṭuvaḍḍhāya yoginaṁ;",
  "tika-abh06t76:4_0": "Vuccate visayaggāhā, sabbamekavidhaṁ manaṁ.",
  "tika-abh06t76:5_0": "193.",
  "tika-abh06t76:6_0": "Ekāsīti tibhūmaṭṭhaṁ, lokiyaṁ suttarañca taṁ;",
  "tika-abh06t76:7_0": "Sesaṁ lokuttaraṁ aṭṭha, anuttarañcitī dvidhā.",
  "tika-abh06t76:8_0": "194.",
  "tika-abh06t76:9_0": "Lokapākakriyāhetū , cekahetūti sattahi;",
  "tika-abh06t76:10_0": "Tiṁsa nādhipati sādhi-pati sesātipī dvidhā.",
  "tika-abh06t76:11_0": "195.",
  "tika-abh06t76:12_0": "Chandacittīhavīmaṁsā-svekena matimā yutaṁ;",
  "tika-abh06t76:13_0": "Vinā vīmaṁsamekena, ñāṇahīnamanaṁ yutaṁ.",
  "tika-abh06t76:14_0": "196.",
  "tika-abh06t76:15_0": "Parittānappamāṇāni, mahaggatamanāniti;",
  "tika-abh06t76:16_0": "Tidhā chanava caṭṭha ca, tinavā ca yathākkamaṁ.",
  "tika-abh06t76:17_0": "197.",
  "tika-abh06t76:18_0": "Dvipañca cittaṁ viññāṇaṁ, tisso hi manodhātuyo;",
  "tika-abh06t76:19_0": "Chasattati manoñāṇa-dhātūti tividhā puna.",
  "tika-abh06t76:20_0": "198.",
  "tika-abh06t76:21_0": "Ekārammaṇacittāni, anabhiññaṁ mahaggataṁ;",
  "tika-abh06t76:22_0": "Amalaṁ pañcaviññāṇaṁ, navapañca bhavantime.",
  "tika-abh06t76:23_0": "199.",
  "tika-abh06t76:24_0": "Pañcālambaṁ manodhātu, sābhiññaṁ kāmadhātujaṁ;",
  "tika-abh06t76:25_0": "Sesaṁ chārammaṇaṁ taṁ hi, tecattālīsa saṅkhyato.",
  "tika-abh06t76:26_0": "200.",
  "tika-abh06t76:27_0": "Kāmapākadusā cādi-maggo cādikriyā duve;",
  "tika-abh06t76:28_0": "Rūpā sabbetirūpe na, tecattālīsa hontime.",
  "tika-abh06t76:29_0": "201.",
  "tika-abh06t76:30_0": "Vināva rūpenāruppa-vipākā caturo siyuṁ;",
  "tika-abh06t76:31_0": "Dvecattālīsa sesāni, vattantubhayathāpi ca.",
  "tika-abh06t76:32_0": "202.",
  "tika-abh06t76:33_0": "Catudhāpi ahetvekadvihetukatihetuto;",
  "tika-abh06t76:34_0": "Aṭṭhārasa dve bāvīsa, sattacattālisaṁ bhave.",
  "tika-abh06t76:35_0": "203.",
  "tika-abh06t76:36_0": "Kāme javā savoṭṭhabbā, abhiññādvayameva ca;",
  "tika-abh06t76:37_0": "Rūpiriyāpathaviññattikarāme caturaṭṭhakā.",
  "tika-abh06t76:38_0": "204.",
  "tika-abh06t76:39_0": "Chabbīsati javā sesā, karā rūpiriyāpathe;",
  "tika-abh06t76:40_0": "Dvipañcamanavajjāni, kāmarūpaphalāni ca.",
  "tika-abh06t76:41_0": "205.",
  "tika-abh06t76:42_0": "Ādikriyāti cekūna-vīsa rūpakarā ime;",
  "tika-abh06t76:43_0": "Sesā cuddasa bhinnāvacuti sandhi na tīṇipi.",
  "tika-abh06t76:44_0": "206.",
  "tika-abh06t76:45_0": "Ekakiccādito pañca-vidhā tatthekakiccakā;",
  "tika-abh06t76:46_0": "Dvipañcacittaṁ javanaṁ, manodhātuṭṭhasaṭṭhime.",
  "tika-abh06t76:47_0": "207.",
  "tika-abh06t76:48_0": "Dvikiccādīni voṭṭhabbaṁ, sukhatīraṁ mahaggate;",
  "tika-abh06t76:49_0": "Pākā kāmamahāpākā, sesā tīrā yathākkamaṁ.",
  "tika-abh06t76:50_0": "208.",
  "tika-abh06t76:51_0": "Dassanaṁ savanaṁ diṭṭhaṁ, sutaṁ ghāyanakādikaṁ;",
  "tika-abh06t76:52_0": "Tayaṁ mutaṁ manodhātuttayaṁ diṭṭhaṁ sutaṁ mutaṁ.",
  "tika-abh06t76:53_0": "209.",
  "tika-abh06t76:54_0": "Diṭṭhaṁ sutaṁ mutaṁ ñātaṁ, sābhiññaṁ sesakāmikaṁ;",
  "tika-abh06t76:55_0": "Viññātārammaṇaṁ sesamevaṁ chabbidhamīraye.",
  "tika-abh06t76:56_0": "210.",
  "tika-abh06t76:57_0": "Sattadhā sattaviññāṇadhātūnaṁ tu vasā bhave;",
  "tika-abh06t76:58_0": "Vuccatedāni tasseva, anantaranayakkamo.",
  "tika-abh06t76:59_0": "211.",
  "tika-abh06t76:60_0": "Puññesvādidvayā kāme, rūpapuññamanantakaṁ;",
  "tika-abh06t76:61_0": "Tappādakuttarānantaṁ, bhavaṅgañcāditīraṇaṁ.",
  "tika-abh06t76:62_0": "212.",
  "tika-abh06t76:63_0": "Dutiyantadvayā tīraṁ, bhavaṅgaṁ tatiyadvayā;",
  "tika-abh06t76:64_0": "Te anantāmalaṁ puññaṁ, majjhattañca mahaggataṁ.",
  "tika-abh06t76:65_0": "213.",
  "tika-abh06t76:66_0": "Sabbavāre sayañceti, tepaññāsa tisatta ca;",
  "tika-abh06t76:67_0": "Tettiṁsa ca bhavantete, rūpesu pana puññato.",
  "tika-abh06t76:68_0": "214.",
  "tika-abh06t76:69_0": "Tappākā ca matiyutta-kāmapākā sayaṁ dasa;",
  "tika-abh06t76:70_0": "Āruppapuññato te ca, sako pāko sayaṁ puna.",
  "tika-abh06t76:71_0": "215.",
  "tika-abh06t76:72_0": "Adhopākā ca antamhā, tatiyañca phalantime;",
  "tika-abh06t76:73_0": "Dasekadvitipañcāhi, maggā cekaṁ sakaṁ phalaṁ.",
  "tika-abh06t76:74_0": "216.",
  "tika-abh06t76:75_0": "Lobhamūlekahetūhi , antakāmasubhā viya;",
  "tika-abh06t76:76_0": "Satta dosadvayā kāma-bhavaṅgapekkhavā sayaṁ.",
  "tika-abh06t76:77_0": "217.",
  "tika-abh06t76:78_0": "Mahāpākatihetūhi, sāvajjā sabbasandhiyo;",
  "tika-abh06t76:79_0": "Kāmaccutīhi sesāhi, sāvajjā kāmasandhiyo.",
  "tika-abh06t76:80_0": "218.",
  "tika-abh06t76:81_0": "Kāmaccuti ca voṭṭhabbaṁ, sayañca sukhatīrato;",
  "tika-abh06t76:82_0": "Paṭicchā tīraṇāni dve, itarā sakatīraṇaṁ.",
  "tika-abh06t76:83_0": "219.",
  "tika-abh06t76:84_0": "Sakaṁ sakaṁ paṭicchaṁ tu, viññāṇehi dvipañcahi;",
  "tika-abh06t76:85_0": "Rūpapākehi sāvajjā, sandhiyohetuvajjitā.",
  "tika-abh06t76:86_0": "220.",
  "tika-abh06t76:87_0": "Arūpapākesvādimhā, kāmapākā tihetukā;",
  "tika-abh06t76:88_0": "Antāvajjampi cāruppa-pākā ca nava hontime.",
  "tika-abh06t76:89_0": "221.",
  "tika-abh06t76:90_0": "Dutiyādīhi teyeva, adhopākaṁ vinā vinā;",
  "tika-abh06t76:91_0": "Phalā tihetukā pākā, sayañceti catuddasa.",
  "tika-abh06t76:92_0": "222.",
  "tika-abh06t76:93_0": "Dvipañcādikriyā hāsā, sayañcāruppavajjitā;",
  "tika-abh06t76:94_0": "Ñāṇayuttabhavaṅgāti, dasa voṭṭhabbato pana.",
  "tika-abh06t76:95_0": "223.",
  "tika-abh06t76:96_0": "Kāme javā bhavaṅgā ca, kāmarūpe sayampi vā;",
  "tika-abh06t76:97_0": "Navapañca sahetādi-kiriyadvayato pana.",
  "tika-abh06t76:98_0": "224.",
  "tika-abh06t76:99_0": "Sayaṁ bhavaṅgamatimā, rūpe sātakriyāpi ca;",
  "tika-abh06t76:100_0": "Tappādakantimañceti, bāvīsa tatiyā pana.",
  "tika-abh06t76:101_0": "225.",
  "tika-abh06t76:102_0": "Te ca pākā sayañcante, phalaṁ majjhā mahaggatā;",
  "tika-abh06t76:103_0": "Kriyāti vīsati honti, sesadvīhi dukehi tu.",
  "tika-abh06t76:104_0": "226.",
  "tika-abh06t76:105_0": "Vuttapākā sayañceti, cuddasevaṁ kriyājavā;",
  "tika-abh06t76:106_0": "Tadārammaṇaṁ muñcitvā, paṭṭhānanayato naye.",
  "tika-abh06t76:107_0": "227.",
  "tika-abh06t76:108_0": "Atha sātakriyā sātaṁ, sesaṁ sesakriyāpi ca;",
  "tika-abh06t76:109_0": "Tadālambaṁ yathāyogaṁ, vade aṭṭhakathānayā.",
  "tika-abh06t76:110_0": "228.",
  "tika-abh06t76:111_0": "Mahaggatā kriyā sabbā, sakapuññasamā tahiṁ;",
  "tika-abh06t76:112_0": "Antā phalantimaṁ hoti, ayameva visesatā.",
  "tika-abh06t76:113_0": "229.",
  "tika-abh06t76:114_0": "Imassānantarā dhammā, ettakāti pakāsitā;",
  "tika-abh06t76:115_0": "Imaṁ panettakehīti, vuccateyaṁ nayodhunā.",
  "tika-abh06t76:116_0": "230.",
  "tika-abh06t76:117_0": "Dvīhi kāmajavā tīhi, rūpārūpā catūhi tu;",
  "tika-abh06t76:118_0": "Maggā chahi phalādi dve, sesā dve pana sattahi.",
  "tika-abh06t76:119_0": "231.",
  "tika-abh06t76:120_0": "Ekamhā dasa pañcahi, paṭicchā sukhatīraṇaṁ;",
  "tika-abh06t76:121_0": "Kāme dosakriyāhīna-javehi gahato sakā.",
  "tika-abh06t76:122_0": "232.",
  "tika-abh06t76:123_0": "Kāme javā kriyāhīnā, tadālambā savoṭṭhabbā;",
  "tika-abh06t76:124_0": "Sagahañceti tettiṁsacittehi paratīraṇā.",
  "tika-abh06t76:125_0": "233.",
  "tika-abh06t76:126_0": "Kāmapuññasukhītīrakaṇhavoṭṭhabbato dvayaṁ;",
  "tika-abh06t76:127_0": "Mahāpākantimaṁ hoti, anāruppacutīhi ca.",
  "tika-abh06t76:128_0": "234.",
  "tika-abh06t76:129_0": "Sattatiṁsa panetāni, ettha hitvā dusadvayaṁ;",
  "tika-abh06t76:130_0": "Etehi pañcatiṁsehi, jāyate dutiyadvayaṁ.",
  "tika-abh06t76:131_0": "235.",
  "tika-abh06t76:132_0": "Sukhatīrādi sattete, kriyato cāpi sambhavā;",
  "tika-abh06t76:133_0": "Ñeyyā sesāni cattāri, bhavaṅgena ca labbhare.",
  "tika-abh06t76:134_0": "236.",
  "tika-abh06t76:135_0": "Maggavajjā savoṭṭhabbasukhitīrajavākhilā;",
  "tika-abh06t76:136_0": "Cutīti navakaṭṭhāhi, tatiyadvayamādise.",
  "tika-abh06t76:137_0": "237.",
  "tika-abh06t76:138_0": "Etehi dosavajjehi, sattatīhitaradvayaṁ;",
  "tika-abh06t76:139_0": "Rūpapākā vināruppapākāhetuduhetuke.",
  "tika-abh06t76:140_0": "238.",
  "tika-abh06t76:141_0": "Tehevekūnasaṭṭhīhi, hontiruppādikaṁ vinā;",
  "tika-abh06t76:142_0": "Hāsāvajje jave rūpe, aṭṭhachakkehi tehi tu.",
  "tika-abh06t76:143_0": "239.",
  "tika-abh06t76:144_0": "Sādhopākehi teheva, dutiyādīni attanā;",
  "tika-abh06t76:145_0": "Adhodhojavahīnehi, ekekūnehi jāyare.",
  "tika-abh06t76:146_0": "240.",
  "tika-abh06t76:147_0": "Sukhatīrabhavaṅgāni, sayañcāti tisattahi;",
  "tika-abh06t76:148_0": "Antāvajjaṁ anāruppabhavaṅgehi panetaraṁ.",
  "tika-abh06t76:149_0": "241.",
  "tika-abh06t76:150_0": "Vuttānantarasaṅkhāto, nayo dāni anekadhā;",
  "tika-abh06t76:151_0": "Puggalādippabhedāpi, pavatti tassa vuccate.",
  "tika-abh06t76:152_0": "242.",
  "tika-abh06t76:153_0": "Puthujjanassa jāyante, diṭṭhikaṅkhāyutāni ve;",
  "tika-abh06t76:154_0": "Sekkhassevāmalā satta, anantānitarassa tu.",
  "tika-abh06t76:155_0": "243.",
  "tika-abh06t76:156_0": "Antāmalaṁ anāvajjakriyā cekūnavīsati;",
  "tika-abh06t76:157_0": "Kusalākusalā sesā, honti sekkhaputhujjane.",
  "tika-abh06t76:158_0": "244.",
  "tika-abh06t76:159_0": "Itarāni panāvajjadvayaṁ pākā ca sāsavā;",
  "tika-abh06t76:160_0": "Tiṇṇannampi siyuṁ evaṁ, pañcadhā sattabhedato.",
  "tika-abh06t76:161_0": "245.",
  "tika-abh06t76:162_0": "Kāme soḷasa ghānādittayaṁ dosamahāphalā;",
  "tika-abh06t76:163_0": "Rūpārūpe sapākoti, pañcavīsati ekajā.",
  "tika-abh06t76:164_0": "246.",
  "tika-abh06t76:165_0": "Kāmapākā ca sesādimaggo ādikriyā duve;",
  "tika-abh06t76:166_0": "Rūpe javāti bāvīsa, dvijā sesā tidhātujā.",
  "tika-abh06t76:167_0": "247.",
  "tika-abh06t76:168_0": "Vitthāropi ca bhūmīsu, ñeyyo kāmasubhāsubhaṁ;",
  "tika-abh06t76:169_0": "Hāsavajjamahetuñca, apāye sattatiṁsime.",
  "tika-abh06t76:170_0": "248.",
  "tika-abh06t76:171_0": "Hitvā mahaggate pāke, asīti sesakāmisu;",
  "tika-abh06t76:172_0": "Cakkhusotamanodhātu, tīraṇaṁ voṭṭhabbampi ca.",
  "tika-abh06t76:173_0": "249.",
  "tika-abh06t76:174_0": "Dosahīnajavā so so, pāko rūpe anāriye;",
  "tika-abh06t76:175_0": "Pañcasaṭṭhi chasaṭṭhī tu, parittābhādīsu tīsu.",
  "tika-abh06t76:176_0": "250.",
  "tika-abh06t76:177_0": "Ādipañcāmalā kaṅkhādiṭṭhiyutte vinā tahiṁ;",
  "tika-abh06t76:178_0": "Teyeva pañcapaññāsa, jāyare suddhabhūmisu.",
  "tika-abh06t76:179_0": "251.",
  "tika-abh06t76:180_0": "Ādimaggadusāhāsarūpahīnajavā sako;",
  "tika-abh06t76:181_0": "Pāko voṭṭhabbanañcāti, titālīsaṁ siyuṁ nabhe.",
  "tika-abh06t76:182_0": "252.",
  "tika-abh06t76:183_0": "Adhodhomanavajjā te,",
  "tika-abh06t76:184_0": "Pāko ceva sako sako;",
  "tika-abh06t76:185_0": "Dutiyādīsu jāyante,",
  "tika-abh06t76:186_0": "Dve dve ūnā tato tato.",
  "tika-abh06t76:187_0": "253.",
  "tika-abh06t76:188_0": "Arūpesvekamekasmiṁ , rūpesvādittikepi ca;",
  "tika-abh06t76:189_0": "Tike ca tatiye ekaṁ, dve honti dutiyattike.",
  "tika-abh06t76:190_0": "254.",
  "tika-abh06t76:191_0": "Antimaṁ rūpapākaṁ tu, chasu vehapphalādisu;",
  "tika-abh06t76:192_0": "Kāmasugatiyaṁyeva, mahāpākā pavattare.",
  "tika-abh06t76:193_0": "255.",
  "tika-abh06t76:194_0": "Ghāyanādittayaṁ kāme, paṭighadvayameva ca;",
  "tika-abh06t76:195_0": "Sattarasesu paṭhamaṁ, amalaṁ mānavādisu.",
  "tika-abh06t76:196_0": "256.",
  "tika-abh06t76:197_0": "Ariyāpāyavajjesu, caturodipphalādikā;",
  "tika-abh06t76:198_0": "Apāyāruppavajjesu, hāsarūpasubhakriyaṁ.",
  "tika-abh06t76:199_0": "257.",
  "tika-abh06t76:200_0": "Apāyuddhattayaṁ hitvā, hotākāsasubhakriyaṁ;",
  "tika-abh06t76:201_0": "Tathāpāyuddhadve hitvā, viññāṇakusalakriyaṁ.",
  "tika-abh06t76:202_0": "258.",
  "tika-abh06t76:203_0": "Bhavaggāpāyavajjesu, ākiñcaññasubhakriyaṁ;",
  "tika-abh06t76:204_0": "Diṭṭhikaṅkhāyutā suddhe, vinā sabbāsu bhūmisu.",
  "tika-abh06t76:205_0": "259.",
  "tika-abh06t76:206_0": "Amalāni ca tīṇante,",
  "tika-abh06t76:207_0": "Bhavagge ca subhakriyā;",
  "tika-abh06t76:208_0": "Mahākriyā ca hontete,",
  "tika-abh06t76:209_0": "Terasevānapāyisu.",
  "tika-abh06t76:210_0": "260.",
  "tika-abh06t76:211_0": "Anāruppe manodhātu, dassanaṁ savatīraṇaṁ;",
  "tika-abh06t76:212_0": "Kāme aniṭṭhasaṁyoge, brahmānaṁ pāpajaṁ phalaṁ.",
  "tika-abh06t76:213_0": "261.",
  "tika-abh06t76:214_0": "Voṭṭhabbaṁ kāmapuññañca, diṭṭhihīnaṁ sauddhavaṁ;",
  "tika-abh06t76:215_0": "Cuddasetāni cittāni, jāyare tiṁsabhūmisu.",
  "tika-abh06t76:216_0": "262.",
  "tika-abh06t76:217_0": "Indriyāni duve antadvayavajjesvahetusu;",
  "tika-abh06t76:218_0": "Tīṇi kaṅkhetarāhetupāpe cattāri terasa.",
  "tika-abh06t76:219_0": "263.",
  "tika-abh06t76:220_0": "Cha ñāṇahīne tabbantasāsave satta nimmale;",
  "tika-abh06t76:221_0": "Cattālīse panaṭṭhevaṁ, ñeyyamindriyabhedato.",
  "tika-abh06t76:222_0": "264.",
  "tika-abh06t76:223_0": "Dve balāni ahetvantadvaye tīṇi tu saṁsaye;",
  "tika-abh06t76:224_0": "Cattāritarapāpe cha, honti sesaduhetuke.",
  "tika-abh06t76:225_0": "265.",
  "tika-abh06t76:226_0": "Ekūnāsīticittesu, matiyuttesu satta tu;",
  "tika-abh06t76:227_0": "Abalāni hi sesāni, vīriyantaṁ balaṁ bhave.",
  "tika-abh06t76:228_0": "266.",
  "tika-abh06t76:229_0": "Ajhānaṅgāni dvepañca, takkantā hi tadaṅgatā;",
  "tika-abh06t76:230_0": "Jhāne pītiviratte ta-ppādake amale duve.",
  "tika-abh06t76:231_0": "267.",
  "tika-abh06t76:232_0": "Tatiye sāmale tīṇi, cattāri dutiye tathā;",
  "tika-abh06t76:233_0": "Kāme nippītike cāpi, pañcaṅgāni hi sesake.",
  "tika-abh06t76:234_0": "268.",
  "tika-abh06t76:235_0": "Maggā dve saṁsaye diṭṭhihīnasesāsubhe tayo;",
  "tika-abh06t76:236_0": "Duhetuketare suddhajjhāne ca dutiyādike.",
  "tika-abh06t76:237_0": "269.",
  "tika-abh06t76:238_0": "Cattāro pañca paṭhamajhānakāmatihetuke;",
  "tika-abh06t76:239_0": "Sattāmale dutiyādi-jhānike aṭṭha sesake.",
  "tika-abh06t76:240_0": "270.",
  "tika-abh06t76:241_0": "Hetvantato hi maggassa, amaggaṅgamahetukaṁ;",
  "tika-abh06t76:242_0": "Chamaggaṅgayutaṁ natthi, balehipi ca pañcahi.",
  "tika-abh06t76:243_0": "271.",
  "tika-abh06t76:244_0": "Sukhitīratadālambaṁ, iṭṭhe puññajupekkhavā;",
  "tika-abh06t76:245_0": "Iṭṭhamajjhetaraṁ hoti, tabbipakkhe tu gocare.",
  "tika-abh06t76:246_0": "272.",
  "tika-abh06t76:247_0": "Dosadvayā tadālambaṁ, na sukhikriyato pana;",
  "tika-abh06t76:248_0": "Sabbaṁ subhāsubhe naṭṭhe, tadālambaṇavācato.",
  "tika-abh06t76:249_0": "273.",
  "tika-abh06t76:250_0": "Kriyato vā tadālambaṁ, sopekkhāya sukhī na hi;",
  "tika-abh06t76:251_0": "Itarā itarañceti, idaṁ suṭṭhupalakkhaye.",
  "tika-abh06t76:252_0": "274.",
  "tika-abh06t76:253_0": "Sandhidāyakakammena, tadālambapavattiyaṁ;",
  "tika-abh06t76:254_0": "Niyāmanaṁ javassāha, kammassevaññakammato.",
  "tika-abh06t76:255_0": "275.",
  "tika-abh06t76:256_0": "Citte cetasikā yasmiṁ,",
  "tika-abh06t76:257_0": "Ye vuttā te samāsato;",
  "tika-abh06t76:258_0": "Vuccare dāni dvepañce,",
  "tika-abh06t76:259_0": "Sabbagā satta jāyare.",
  "tika-abh06t76:260_0": "276.",
  "tika-abh06t76:261_0": "Takkacārādhimokkhehi, teyeva jāyare dasa;",
  "tika-abh06t76:262_0": "Pañcaṭṭhānamanodhātu-pañcake sukhatīraṇe.",
  "tika-abh06t76:263_0": "277.",
  "tika-abh06t76:264_0": "Ete pītādhikā hāse, vāyāmena ca dvādhikā;",
  "tika-abh06t76:265_0": "Voṭṭhabbanepi eteva, dasekā pītivajjitā.",
  "tika-abh06t76:266_0": "278.",
  "tika-abh06t76:267_0": "Pāpasādhāraṇā te ca, tipañcuddhaccasaññute;",
  "tika-abh06t76:268_0": "Kaṅkhāyuttepi eteva, sakaṅkhā hīnanicchayā.",
  "tika-abh06t76:269_0": "279.",
  "tika-abh06t76:270_0": "Kaṅkhāvajjā paneteva, sadosacchandanicchayā;",
  "tika-abh06t76:271_0": "Sattarasa duse honti, salobhantadvaye pana.",
  "tika-abh06t76:272_0": "280.",
  "tika-abh06t76:273_0": "Dosavajjā salobhā te,",
  "tika-abh06t76:274_0": "Tatiyādidukesu te;",
  "tika-abh06t76:275_0": "Diṭṭhipītidvayādhikā,",
  "tika-abh06t76:276_0": "Dvinavekūnavīsati.",
  "tika-abh06t76:277_0": "281.",
  "tika-abh06t76:278_0": "Pīticārappanāvajjā, ādito yāva tiṁsime;",
  "tika-abh06t76:279_0": "Uppajjanti catutthādi-rūpārūpamanesu ve.",
  "tika-abh06t76:280_0": "282.",
  "tika-abh06t76:281_0": "Pīticāravitakkesu,",
  "tika-abh06t76:282_0": "Ekena dvititikkamā;",
  "tika-abh06t76:283_0": "Tatiyādīsu teyeva,",
  "tika-abh06t76:284_0": "Tiṁsekadvetayodhikā.",
  "tika-abh06t76:285_0": "283.",
  "tika-abh06t76:286_0": "Etevādidvaye kāme, dutiyādidukesu hi;",
  "tika-abh06t76:287_0": "Matiṁ pītiṁ matippītiṁ, hitvā te kamato siyuṁ.",
  "tika-abh06t76:288_0": "284.",
  "tika-abh06t76:289_0": "Jhāne vuttāva tajjhānikāmale viratādhikā;",
  "tika-abh06t76:290_0": "Tatthetā niyatā vittiṁ, vade sabbattha sambhavā.",
  "tika-abh06t76:291_0": "285.",
  "tika-abh06t76:292_0": "Kāmapuññesu paccekaṁ,",
  "tika-abh06t76:293_0": "Jayantāniyatesu hi;",
  "tika-abh06t76:294_0": "Viratīyo dayāmodā,",
  "tika-abh06t76:295_0": "Kāme sātasubhakriye.",
  "tika-abh06t76:296_0": "286.",
  "tika-abh06t76:297_0": "Majjhattepi vadanteke, sahetukasubhakriye;",
  "tika-abh06t76:298_0": "Sukhajjhānepi paccekaṁ, hontiyeva dayāmudā.",
  "tika-abh06t76:299_0": "287.",
  "tika-abh06t76:300_0": "Thinamiddhaṁ sasaṅkhāre, diṭṭhihīnadvaye tahiṁ;",
  "tika-abh06t76:301_0": "Mānena vā tayo sesadiṭṭhihīne vidhekako.",
  "tika-abh06t76:302_0": "288.",
  "tika-abh06t76:303_0": "Issāmaccherakukkuccā , visuṁ dosayutadvaye;",
  "tika-abh06t76:304_0": "Tatthantake siyuṁ thinamiddhakena tayopi vā.",
  "tika-abh06t76:305_0": "289.",
  "tika-abh06t76:306_0": "Ye vuttā ettakā ettha, iti cetasikākhilā;",
  "tika-abh06t76:307_0": "Tatthettakesvidantevaṁ, vuccateyaṁ nayodhunā.",
  "tika-abh06t76:308_0": "290.",
  "tika-abh06t76:309_0": "Tesaṭṭhiyā sukhaṁ dukkhaṁ, tīsupekkhāpi vedanā;",
  "tika-abh06t76:310_0": "Pañcapaññāsacittesu, bhave indriyato pana.",
  "tika-abh06t76:311_0": "291.",
  "tika-abh06t76:312_0": "Ekatthekattha ceva dvesaṭṭhiyā dvīsu pañcahi;",
  "tika-abh06t76:313_0": "Paññāsāyāti viññeyyaṁ, sukhādindriyapañcakaṁ.",
  "tika-abh06t76:314_0": "292.",
  "tika-abh06t76:315_0": "Dasuttarasate hoti, nicchayo vīriyaṁ tato;",
  "tika-abh06t76:316_0": "Pañcahīne tatokūne, samādhindriyamādise.",
  "tika-abh06t76:317_0": "293.",
  "tika-abh06t76:318_0": "Chando ekasatekūnavīsa saddhādayo pana;",
  "tika-abh06t76:319_0": "Ñāṇavajjā navahīnasate honti matī pana.",
  "tika-abh06t76:320_0": "294.",
  "tika-abh06t76:321_0": "Ekūnāsītiyā cāro, chasaṭṭhīsu panappanā;",
  "tika-abh06t76:322_0": "Pañcapaññāsake pīti, ekapaññāsake siyā.",
  "tika-abh06t76:323_0": "295.",
  "tika-abh06t76:324_0": "Viratī chaṭṭhake vīse, karuṇāmuditātha vā;",
  "tika-abh06t76:325_0": "Aṭṭhasopekkhacittena, aṭṭhavīsatiyā siyuṁ.",
  "tika-abh06t76:326_0": "296.",
  "tika-abh06t76:327_0": "Ahīrikamanottappamohuddhaccā dvādaseva;",
  "tika-abh06t76:328_0": "Lobho aṭṭhasu cittesu, thinamiddhaṁ tu pañcasu.",
  "tika-abh06t76:329_0": "297.",
  "tika-abh06t76:330_0": "Māno catūsu diṭṭhi ca, tathā dvīsu manesu hi;",
  "tika-abh06t76:331_0": "Doso issā ca maccheraṁ, kukkuccañca bhavantime.",
  "tika-abh06t76:332_0": "298.",
  "tika-abh06t76:333_0": "Ekasmiṁ vimatī hoti, evaṁ vuttānusārato;",
  "tika-abh06t76:334_0": "Appavattinayo cāpi, sakkā ñātuṁ vijānatā.",
  "tika-abh06t76:335_0": "299.",
  "tika-abh06t76:336_0": "Asmiṁ khandheva viññeyyo, vedanādīsvayaṁ nayo;",
  "tika-abh06t76:337_0": "Ekadhādividho yutti-vasātenāviyogato.",
  "tika-abh06t76:338_0": "300.",
  "tika-abh06t76:339_0": "Upamā pheṇupiṇḍo ca, bubbuḷo migataṇhikā;",
  "tika-abh06t76:340_0": "Kadalī māyā viññeyyā, khandhānaṁ tu yathākkamaṁ.",
  "tika-abh06t76:341_0": "301.",
  "tika-abh06t76:342_0": "Tesaṁ vimaddāsahanakhaṇasobhappalobhana-",
  "tika-abh06t76:343_0": "Nisāravañcakattehi, samānattaṁ samāhaṭaṁ.",
  "tika-abh06t76:344_0": "302.",
  "tika-abh06t76:345_0": "Te sāsavā upādānakkhandhā khandhāvanāsavā;",
  "tika-abh06t76:346_0": "Tatthādī dukkhavatthuttā, dukkhā bhārā ca khādakā.",
  "tika-abh06t76:347_0": "303.",
  "tika-abh06t76:348_0": "Khandhāniccādidhammā te, vadhakā sabhayā itī;",
  "tika-abh06t76:349_0": "Asukhaddhammato cikkhā, ukkhittāsikarī yathā.",
  "tika-abh06t76:350_0": "Iti saccasaṅkhepe viññāṇakkhandhapakiṇṇakanayasaṅkhepo nāma",
  "tika-abh06t76:351_0": "Catuttho paricchedo."
}