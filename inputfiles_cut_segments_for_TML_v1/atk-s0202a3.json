{
  "atk-s0202a3:0_0": "4. Rājavaggo",
  "atk-s0202a3:1_0": "1. Ghaṭikārasuttavaṇṇanā",
  "atk-s0202a3:2_0": "282.Evaṁme sutanti ghaṭikārasuttaṁ.",
  "atk-s0202a3:2_1": "Tattha sitaṁ pātvākāsīti mahāmaggena gacchanto aññataraṁ bhūmippadesaṁ oloketvā –",
  "atk-s0202a3:2_2": "‘‘atthi nu kho mayā cariyaṁ caramānena imasmiṁ ṭhāne nivutthapubba’’nti āvajjanto addasa –",
  "atk-s0202a3:2_3": "‘‘kassapabuddhakāle imasmiṁ ṭhāne vegaḷiṅgaṁ nāma gāmanigamo ahosi, ahaṁ tadā jotipālo nāma māṇavo ahosiṁ, mayhaṁ sahāyo ghaṭikāro nāma kumbhakāro ahosi, tena saddhiṁ mayā idha ekaṁ sukāraṇaṁ kataṁ, taṁ bhikkhusaṅghassa apākaṭaṁ paṭicchannaṁ, handa naṁ bhikkhusaṅghassa pākaṭaṁ karomī’’ti maggā okkamma aññatarasmiṁ padese ṭhitakova sitapātukammamakāsi, aggaggadante dassetvā mandahasitaṁ hasi.",
  "atk-s0202a3:2_4": "Yathā hi lokiyamanussā uraṁ paharantā –",
  "atk-s0202a3:2_5": "‘‘kuhaṁ kuha’’nti hasanti, na evaṁ buddhā, buddhānaṁ pana hasitaṁ haṭṭhapahaṭṭhākāramattameva hoti.",
  "atk-s0202a3:3_0": "Hasitañca nāmetaṁ terasahi somanassasahagatacittehi hoti.",
  "atk-s0202a3:3_1": "Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekkhā akusalato diṭṭhisampayuttāni dve apanetvā chahi cittehi hasanti, khīṇāsavā catūhi sahetukakiriyacittehi ekena ahetukakiriyacittenāti pañcahi cittehi hasanti.",
  "atk-s0202a3:3_2": "Tesupi balavārammaṇe āpāthagate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti.",
  "atk-s0202a3:3_3": "Imasmiṁ pana ṭhāne kiriyāhetukamanoviññāṇadhātusomanassasahagatacittaṁ bhagavato haṭṭhapahaṭṭhākāramattaṁ hasitaṁ uppādesi.",
  "atk-s0202a3:4_0": "Taṁ panetaṁ hasitaṁ evaṁ appamattakampi therassa pākaṭaṁ ahosi. Kathaṁ?",
  "atk-s0202a3:4_1": "Tathārūpe hi kāle tathāgatassa catūhi dāṭhāhi catuddīpikamahāmeghamukhato sateratāvijjulatā viya virocamānā mahātālakkhandhapamāṇā rasmivaṭṭiyo uṭṭhahitvā tikkhattuṁ sīsavaraṁ padakkhiṇaṁ katvā dāṭhaggesuyeva antaradhāyanti.",
  "atk-s0202a3:4_2": "Tena saññāṇena āyasmā ānando bhagavato pacchato gacchamānopi sitapātubhāvaṁ jānāti.",
  "atk-s0202a3:5_0": "Bhagavantaṁ etadavocāti –",
  "atk-s0202a3:5_1": "‘‘ettha kira kassapo bhagavā bhikkhusaṅghaṁ ovadi, catusaccappakāsanaṁ akāsi, bhagavatopi ettha nisīdituṁ ruciṁ uppādessāmi, evamayaṁ bhūmibhāgo dvīhi buddhehi paribhutto bhavissati, mahājano gandhamālādīhi pūjetvā cetiyaṭṭhānaṁ katvā paricaranto saggamaggaparāyaṇo bhavissatī’’ti cintetvā etaṁ ‘‘tena hi, bhante,’’tiādivacanaṁ avoca.",
  "atk-s0202a3:6_0": "283.Muṇḍakena samaṇakenāti muṇḍaṁ muṇḍoti, samaṇaṁ vā samaṇoti vattuṁ vaṭṭati, ayaṁ pana aparipakkañāṇattā brāhmaṇakule uggahitavohāravaseneva hīḷento evamāha.",
  "atk-s0202a3:6_1": "Sottisināninti sinānatthāya katasottiṁ.",
  "atk-s0202a3:6_2": "Sotti nāma kuruvindapāsāṇacuṇṇāni lākhāya bandhitvā kataguḷikakalāpakā vuccati, yaṁ sandhāya –",
  "atk-s0202a3:6_3": "‘‘tena kho pana samayena chabbaggiyā bhikkhū kuruvindakasuttiyā nahāyantī’’ti (cūḷava.",
  "atk-s0202a3:6_4": "243) vuttaṁ.",
  "atk-s0202a3:6_5": "Taṁ ubhosu antesu gahetvā sarīraṁ ghaṁsanti.",
  "atk-s0202a3:6_6": "Evaṁ sammāti yathā etarahipi manussā ‘‘cetiyavandanāya gacchāma, dhammassavanatthāya gacchāmā’’ti vuttā ussāhaṁ na karonti, ‘‘naṭasamajjādidassanatthāya gacchāmā’’ti vuttā pana ekavacaneneva sampaṭicchanti, tatheva sinhāyitunti vutte ekavacanena sampaṭicchanto evamāha.",
  "atk-s0202a3:7_0": "284.Jotipālaṁ māṇavaṁ āmantesīti ekapasse ariyaparihārena paṭhamataraṁ nhāyitvā paccuttaritvā ṭhito tassa mahantena issariyaparihārena nhāyantassa nhānapariyosānaṁ āgametvā taṁ nivatthanivāsanaṁ kese vodake kurumānaṁ āmantesi.",
  "atk-s0202a3:7_1": "Ayanti āsannattā dassento āha.",
  "atk-s0202a3:7_2": "Ovaṭṭikaṁ vinivaṭṭhetvāti nāgabalo bodhisatto ‘‘apehi sammā’’ti īsakaṁ parivattamānova tena gahitagahaṇaṁ vissajjāpetvāti attho.",
  "atk-s0202a3:7_3": "Kesesu parāmasitvā etadavocāti so kira cintesi –",
  "atk-s0202a3:7_4": "‘‘ayaṁ jotipālo paññavā, sakiṁ dassanaṁ labhamāno tathāgatassa dassanepi pasīdissati, dhammakathāyapi pasīdissati, pasanno ca pasannākāraṁ kātuṁ sakkhissati, mittā nāma etadatthaṁ honti, yaṁkiñci katvā mama sahāyaṁ gahetvā dasabalassa santikaṁ gamissāmī’’ti.",
  "atk-s0202a3:7_5": "Tasmā naṁ kesesu parāmasitvā etadavoca.",
  "atk-s0202a3:8_0": "Ittarajaccoti aññajātiko, mayā saddhiṁ asamānajātiko, lāmakajātikoti attho.",
  "atk-s0202a3:8_1": "Na vatidanti idaṁ amhākaṁ gamanaṁ na vata orakaṁ bhavissati na khuddakaṁ, mahantaṁ bhavissati.",
  "atk-s0202a3:8_2": "Ayañhi na attano thāmena gaṇhi, satthu thāmena gaṇhīti gahaṇasmiṁyeva niṭṭhaṁ agamāsi.",
  "atk-s0202a3:8_3": "Yāvatādohipīti ettha dokārahikārapikārā nipātā, yāvatuparimanti attho.",
  "atk-s0202a3:8_4": "Idaṁ vuttaṁ hoti –",
  "atk-s0202a3:8_5": "‘‘vācāya ālapanaṁ ovaṭṭikāya gahaṇañca atikkamitvā yāva kesaggahaṇampi tattha gamanatthaṁ payogo kattabbo’’ti.",
  "atk-s0202a3:9_0": "285.Dhammiyākathāyāti idha satipaṭilābhatthāya pubbenivāsapaṭisaṁyuttā dhammī kathā veditabbā.",
  "atk-s0202a3:9_1": "Tassa hi bhagavā, –",
  "atk-s0202a3:9_2": "‘‘jotipāla, tvaṁ na lāmakaṭṭhānaṁ otiṇṇasatto, mahābodhipallaṅke pana sabbaññutaññāṇaṁ patthetvā otiṇṇosi, tādisassa nāma pamādavihāro na yutto’’tiādinā nayena satipaṭilābhāya dhammaṁ kathesi.",
  "atk-s0202a3:9_3": "Parasamuddavāsītherā pana vadanti –",
  "atk-s0202a3:9_4": "‘‘jotipāla, yathā ahaṁ dasapāramiyo pūretvā sabbaññutaññāṇaṁ paṭivijjhitvā vīsatisahassabhikkhuparivāro loke vicarāmi, evamevaṁ tvampi dasapāramiyo pūretvā sabbaññutaññāṇaṁ paṭivijjhitvā samaṇagaṇaparivāro loke vicarissasi.",
  "atk-s0202a3:9_5": "Evarūpena nāma tayā pamādaṁ āpajjituṁ na yutta’’nti yathāssa pabbajjāya cittaṁ namati, evaṁ kāmesu ādīnavaṁ nekkhamme ca ānisaṁsaṁ kathesīti.",
  "atk-s0202a3:10_0": "286.Alattha kho, ānanda,…pe…",
  "atk-s0202a3:10_1": "pabbajjaṁ alattha upasampadanti pabbajitvā kimakāsi?",
  "atk-s0202a3:10_2": "Yaṁ bodhisattehi kattabbaṁ.",
  "atk-s0202a3:10_3": "Bodhisattā hi buddhānaṁ sammukhe pabbajanti.",
  "atk-s0202a3:10_4": "Pabbajitvā ca pana ittarasattā viya patitasiṅgā na honti, catupārisuddhisīle pana supatiṭṭhāya tepiṭakaṁ buddhavacanaṁ uggaṇhitvā terasa dhutaṅgāni samādāya araññaṁ pavisitvā gatapaccāgatavattaṁ pūrayamānā samaṇadhammaṁ karontā vipassanaṁ vaḍḍhetvā yāva anulomañāṇaṁ āhacca tiṭṭhanti, maggaphalatthaṁ vāyāmaṁ na karonti.",
  "atk-s0202a3:10_5": "Jotipālopi tatheva akāsi.",
  "atk-s0202a3:11_0": "287.Aḍḍhamāsupasampanneti kuladārakañhi pabbājetvā aḍḍhamāsampi avasitvā gate mātāpitūnaṁ soko na vūpasammati, sopi pattacīvaraggahaṇaṁ na jānāti, daharabhikkhusāmaṇerehi saddhiṁ vissāso na uppajjati, therehi saddhiṁ sineho na patiṭṭhāti, gatagataṭṭhāne anabhirati uppajjati.",
  "atk-s0202a3:11_1": "Ettakaṁ pana kālaṁ nivāse sati mātāpitaro passituṁ labhanti.",
  "atk-s0202a3:11_2": "Tena tesaṁ soko tanubhāvaṁ gacchati, pattacīvaraggahaṇaṁ jānāti, sāmaṇeradaharabhikkhūhi saddhiṁ vissāso jāyati, therehi saddhiṁ sineho patiṭṭhāti, gatagataṭṭhāne abhiramati, na ukkaṇṭhati.",
  "atk-s0202a3:11_3": "Tasmā ettakaṁ vasituṁ vaṭṭatīti aḍḍhamāsaṁ vasitvā pakkāmi.",
  "atk-s0202a3:12_0": "Paṇḍupuṭakassa sālinoti puṭake katvā sukkhāpitassa rattasālino.",
  "atk-s0202a3:12_1": "Tassa kira sālino vappakālato paṭṭhāya ayaṁ parihāro –",
  "atk-s0202a3:12_2": "kedārā suparikammakatā honti, tattha bījāni patiṭṭhāpetvā gandhodakena siñciṁsu, vappakāle vitānaṁ viya upari vatthakilañjaṁ bandhitvā paripakkakāle vīhisīsāni chinditvā muṭṭhimatte puṭake katvā yottabaddhe vehāsaṁyeva sukkhāpetvā gandhacuṇṇāni attharitvā koṭṭhakesu pūretvā tatiye vasse vivariṁsu.",
  "atk-s0202a3:12_3": "Evaṁ tivassaṁ parivutthassa sugandharattasālino apagatakāḷake suparisuddhe taṇḍule gahetvā khajjakavikatimpi bhattampi paṭiyādiyiṁsu.",
  "atk-s0202a3:12_4": "Taṁ sandhāya vuttaṁ paṇītaṁ khādanīyaṁ bhojanīyaṁ…pe…",
  "atk-s0202a3:12_5": "kālaṁ ārocāpesīti.",
  "atk-s0202a3:13_0": "288.Adhivuṭṭho meti kiṁ sandhāya vadati?",
  "atk-s0202a3:13_1": "Vegaḷiṅgato nikkhamanakāle ghaṭikāro attano santike vassāvāsaṁ vasanatthāya paṭiññaṁ aggahesi, taṁ sandhāya vadati.",
  "atk-s0202a3:13_2": "Ahudeva aññathattaṁ ahu domanassanti temāsaṁ dānaṁ dātuṁ, dhammañca sotuṁ, iminā ca niyāmena vīsati bhikkhusahassāni paṭijaggituṁ nālatthanti alābhaṁ ārabbha cittaññathattaṁ cittadomanassaṁ ahosi, na tathāgataṁ ārabbha. Kasmā?",
  "atk-s0202a3:13_3": "Sotāpannattā.",
  "atk-s0202a3:13_4": "So kira pubbe brāhmaṇabhatto ahosi.",
  "atk-s0202a3:13_5": "Athekasmiṁ samaye paccante kupite vūpasamanatthaṁ gacchanto uracchadaṁ nāma dhītaramāha –",
  "atk-s0202a3:13_6": "‘‘amma amhākaṁ deve mā pamajjī’’ti.",
  "atk-s0202a3:13_7": "Brāhmaṇā taṁ rājadhītaraṁ disvā visaññino ahesuṁ.",
  "atk-s0202a3:13_8": "Ke ime cāti vutte tumhākaṁ bhūmidevāti.",
  "atk-s0202a3:13_9": "Bhūmidevā nāma evarūpā hontīti niṭṭhubhitvā pāsādaṁ abhiruhi.",
  "atk-s0202a3:13_10": "Sā ekadivasaṁ vīthiṁ olokentī ṭhitā kassapassa bhagavato aggasāvakaṁ disvā pakkosāpetvā piṇḍapātaṁ datvā anumodanaṁ suṇamānāyeva sotāpannā hutvā ‘‘aññepi bhikkhū atthī’’ti pucchitvā ‘‘satthā vīsatiyā bhikkhusahassehi saddhiṁ isipatane vasatī’’ti ca sutvā nimantetvā dānaṁ adāsi.",
  "atk-s0202a3:14_0": "Rājā paccantaṁ vūpasametvā āgato.",
  "atk-s0202a3:14_1": "Atha naṁ paṭhamatarameva brāhmaṇā āgantvā dhītu avaṇṇaṁ vatvā paribhindiṁsu.",
  "atk-s0202a3:14_2": "Rājā pana dhītu jātakāleyeva varaṁ adāsi.",
  "atk-s0202a3:14_3": "Tassā ‘‘satta divasāni rajjaṁ dātabba’’nti varaṁ gaṇhiṁsu.",
  "atk-s0202a3:14_4": "Athassā rājā satta divasāni rajjaṁ niyyātesi.",
  "atk-s0202a3:14_5": "Sā satthāraṁ bhojayamānā rājānaṁ pakkosāpetvā bahisāṇiyaṁ nisīdāpesi.",
  "atk-s0202a3:14_6": "Rājā satthu anumodanaṁ sutvāva sotāpanno jāto.",
  "atk-s0202a3:14_7": "Sotāpannassa ca nāma tathāgataṁ ārabbha āghāto natthi.",
  "atk-s0202a3:14_8": "Tena vuttaṁ –",
  "atk-s0202a3:14_9": "‘‘na tathāgataṁ ārabbhā’’ti.",
  "atk-s0202a3:15_0": "Yaṁ icchati taṁ haratūti so kira bhājanāni pacitvā kayavikkayaṁ na karoti, evaṁ pana vatvā dārutthāya vā mattikatthāya vā palālatthāya vā araññaṁ gacchati.",
  "atk-s0202a3:15_1": "Mahājanā ‘‘ghaṭikārena bhājanāni pakkānī’’ti sutvā parisuddhataṇḍulaloṇadadhitelaphāṇitādīni gahetvā āgacchanti.",
  "atk-s0202a3:15_2": "Sace bhājanaṁ mahagghaṁ hoti, mūlaṁ appaṁ, yaṁ vā taṁ vā datvā gaṇhāmāti taṁ na gaṇhanti.",
  "atk-s0202a3:15_3": "Dhammiko vāṇijo mātāpitaro paṭijaggati, sammāsambuddhaṁ upaṭṭhahati, bahu no akusalaṁ bhavissatīti puna gantvā mūlaṁ āharanti.",
  "atk-s0202a3:15_4": "Sace pana bhājanaṁ appagghaṁ hoti, ābhataṁ mūlaṁ bahu, dhammiko vāṇijo, amhākaṁ puññaṁ bhavissatīti yathābhataṁ gharasāmikā viya sādhukaṁ paṭisāmetvā gacchanti.",
  "atk-s0202a3:15_5": "Evaṁguṇo pana kasmā na pabbajatīti.",
  "atk-s0202a3:15_6": "Rañño vacanapathaṁ pacchindanto andhe jiṇṇe mātāpitaro posetīti āha.",
  "atk-s0202a3:16_0": "289.Ko nu khoti kuhiṁ nu kho.",
  "atk-s0202a3:16_1": "Kumbhiyāti ukkhalito.",
  "atk-s0202a3:16_2": "Pariyogāti sūpabhājanato.",
  "atk-s0202a3:16_3": "Paribhuñjāti bhuñja.",
  "atk-s0202a3:16_4": "Kasmā panete evaṁ vadanti?",
  "atk-s0202a3:16_5": "Ghaṭikāro kira bhattaṁ pacitvā sūpaṁ sampādetvā mātāpitaro bhojetvā sayampi bhuñjitvā bhagavato vaḍḍhamānakaṁ bhattasūpaṁ paṭṭhapetvā āsanaṁ paññapetvā ādhārakaṁ upaṭṭhapetvā udakaṁ paccupaṭṭhapetvā mātāpitūnaṁ saññaṁ datvā araññaṁ gacchati.",
  "atk-s0202a3:16_6": "Tasmā evaṁ vadanti.",
  "atk-s0202a3:16_7": "Abhivissatthoti ativissattho.",
  "atk-s0202a3:16_8": "Pītisukhaṁna vijahatīti na nirantaraṁ vijahati, atha kho rattibhāge vā divasabhāge vā gāme vā araññe vā yasmiṁ yasmiṁ khaṇe –",
  "atk-s0202a3:16_9": "‘‘sadevake nāma loke aggapuggalo mayhaṁ gehaṁ pavisitvā sahatthena āmisaṁ gahetvā paribhuñjati, lābhā vata me’’ti anussarati, tasmiṁ tasmiṁ khaṇe pañcavaṇṇā pīti uppajjati.",
  "atk-s0202a3:16_10": "Taṁ sandhāya evaṁ vuttaṁ.",
  "atk-s0202a3:17_0": "290.Kaḷopiyāti pacchito.",
  "atk-s0202a3:17_1": "Kiṁ pana bhagavā evamakāsīti.",
  "atk-s0202a3:17_2": "Paccayo dhammiko, bhikkhūnaṁ patte bhattasadiso, tasmā evamakāsi.",
  "atk-s0202a3:17_3": "Sikkhāpadapaññattipi ca sāvakānaṁyeva hoti, buddhānaṁ sikkhāpadavelā nāma natthi.",
  "atk-s0202a3:17_4": "Yathā hi rañño uyyāne pupphaphalāni honti, aññesaṁ tāni gaṇhantānaṁ niggahaṁ karonti, rājā yathāruciyā paribhuñjati, evaṁsampadametaṁ.",
  "atk-s0202a3:17_5": "Parasamuddavāsītherā pana ‘‘devatā kira paṭiggahetvā adaṁsū’’ti vadanti.",
  "atk-s0202a3:18_0": "291.Haratha, bhante, haratha bhadramukhāti amhākaṁ putto ‘‘kuhiṁ gatosī’’ti vutte –",
  "atk-s0202a3:18_1": "‘‘dasabalassa santika’’nti vadati, kuhiṁ nu kho gacchati, satthu vasanaṭṭhānassa ovassakabhāvampi na jānātīti putte aparādhasaññino gahaṇe tuṭṭhacittā evamāhaṁsu.",
  "atk-s0202a3:19_0": "Temāsaṁ ākāsacchadanaṁ aṭṭhāsīti bhagavā kira catunnaṁ vassikānaṁ māsānaṁ ekaṁ māsaṁ atikkamitvā tiṇaṁ āharāpesi, tasmā evamāha.",
  "atk-s0202a3:19_1": "Ayaṁ panettha padattho –",
  "atk-s0202a3:19_2": "ākāsaṁ chadanamassāti ākāsacchadanaṁ.",
  "atk-s0202a3:19_3": "Na devotivassīti kevalaṁ nātivassi, yathā panettha pakatiyā ca nibbakosassa udakapātaṭṭhānabbhantare ekampi udakabindu nātivassi, evaṁ ghanachadanagehabbhantare viya na vātātapāpi ābādhaṁ akaṁsu, pakatiyā utupharaṇameva ahosi.",
  "atk-s0202a3:19_4": "Aparabhāge tasmiṁ nigame chaḍḍitepi taṁ ṭhānaṁ anovassakameva ahosi.",
  "atk-s0202a3:19_5": "Manussā kammaṁ karontā deve vassante tattha sāṭake ṭhapetvā kammaṁ karonti.",
  "atk-s0202a3:19_6": "Yāva kappuṭṭhānā taṁ ṭhānaṁ tādisameva bhavissati.",
  "atk-s0202a3:19_7": "Tañca kho pana na tathāgatassa iddhānubhāvena, tesaṁyeva pana guṇasampattiyā. Tesañhi –",
  "atk-s0202a3:19_8": "‘‘sammāsambuddho kattha na labheyya, amhākaṁ nāma dvinnaṁ andhakānaṁ nivesanaṁ uttiṇaṁ kāresī’’ti na tappaccayā domanassaṁ udapādi –",
  "atk-s0202a3:19_9": "‘‘sadevake loke aggapuggalo amhākaṁ nivesanā tiṇaṁ āharāpetvā gandhakuṭiṁ chādāpesī’’ti pana tesaṁ anappakaṁ balavasomanassaṁ udapādi.",
  "atk-s0202a3:19_10": "Iti tesaṁyeva guṇasampattiyā idaṁ pāṭihāriyaṁ jātanti veditabbaṁ.",
  "atk-s0202a3:20_0": "292.Taṇḍulavāhasatānīti ettha dve sakaṭāni eko vāhoti veditabbo.",
  "atk-s0202a3:20_1": "Tadupiyañca sūpeyyanti sūpatthāya tadanurūpaṁ telaphāṇitādiṁ.",
  "atk-s0202a3:20_2": "Vīsatibhikkhusahassassa temāsatthāya bhattaṁ bhavissatīti kira saññāya rājā ettakaṁ pesesi.",
  "atk-s0202a3:20_3": "Alaṁ me raññova hotūti kasmā paṭikkhipi?",
  "atk-s0202a3:20_4": "Adhigataappicchatāya.",
  "atk-s0202a3:20_5": "Evaṁ kirassa ahosi –",
  "atk-s0202a3:20_6": "‘‘nāhaṁ raññā diṭṭhapubbo, kathaṁ nu kho pesesī’’ti.",
  "atk-s0202a3:20_7": "Tato cintesi –",
  "atk-s0202a3:20_8": "‘‘satthā bārāṇasiṁ gato, addhā so rañño vassāvāsaṁ yāciyamāno mayhaṁ paṭiññātabhāvaṁ ārocetvā mama guṇakathaṁ kathesi, guṇakathāya laddhalābho pana naṭena naccitvā laddhaṁ viya gāyakena gāyitvā laddhaṁ viya ca hoti.",
  "atk-s0202a3:20_9": "Kiṁ mayhaṁ iminā, kammaṁ katvā uppannena mātāpitūnampi sammāsambuddhassapi upaṭṭhānaṁ sakkā kātu’’nti.",
  "atk-s0202a3:20_10": "Sesaṁ sabbattha uttānamevāti.",
  "atk-s0202a3:21_0": "Papañcasūdaniyā majjhimanikāyaṭṭhakathāya",
  "atk-s0202a3:22_0": "Ghaṭikārasuttavaṇṇanā niṭṭhitā.",
  "atk-s0202a3:23_0": "2. Raṭṭhapālasuttavaṇṇanā",
  "atk-s0202a3:24_0": "293.Evaṁme sutanti raṭṭhapālasuttaṁ.",
  "atk-s0202a3:24_1": "Tattha thullakoṭṭhikanti thullakoṭṭhaṁ paripuṇṇakoṭṭhāgāraṁ.",
  "atk-s0202a3:24_2": "So kira janapado niccasasso sadā bījabhaṇḍaṁ nikkhamati, khalabhaṇḍaṁ pavisati.",
  "atk-s0202a3:24_3": "Tena tasmiṁ nigame koṭṭhā niccapūrāva honti.",
  "atk-s0202a3:24_4": "Tasmā so thullakoṭṭhikanteva saṅkhaṁ gato.",
  "atk-s0202a3:25_0": "294.Raṭṭhapāloti kasmā raṭṭhapālo?",
  "atk-s0202a3:25_1": "Bhinnaṁ raṭṭhaṁ sandhāretuṁ pāletuṁ samatthoti raṭṭhapālo.",
  "atk-s0202a3:25_2": "Kadā panassetaṁ nāmaṁ uppannanti.",
  "atk-s0202a3:25_3": "Padumuttarasammāsambuddhakāle.",
  "atk-s0202a3:25_4": "Ito hi pubbe satasahassakappamatthake vassasatasahassāyukesu manussesu padumuttaro nāma satthā uppajjitvā bhikkhusatasahassaparivāro lokahitāya cārikaṁ cari, yaṁ sandhāya vuttaṁ –",
  "atk-s0202a3:26_0": "‘‘Nagaraṁ haṁsavatī nāma, ānando nāma khattiyo;",
  "atk-s0202a3:27_0": "Sujātā nāma janikā, padumuttarassa satthuno’’ti. (bu. vaṁ. 12.19);",
  "atk-s0202a3:28_0": "Padumuttare pana anuppanne eva haṁsavatiyā dve kuṭumbikā saddhā pasannā kapaṇaddhikayācakādīnaṁ dānaṁ paṭṭhapayiṁsu.",
  "atk-s0202a3:28_1": "Tadā pabbatavāsino pañcasatā tāpasā haṁsavatiṁ anuppattā.",
  "atk-s0202a3:28_2": "Te dvepi janā tāpasagaṇaṁ majjhe bhinditvā upaṭṭhahiṁsu.",
  "atk-s0202a3:28_3": "Tāpasā kiñcikālaṁ vasitvā pabbatapādameva gatā.",
  "atk-s0202a3:28_4": "Dve saṅghattherā ohīyiṁsu.",
  "atk-s0202a3:28_5": "Tadā tesaṁ te yāvajīvaṁ upaṭṭhānaṁ akaṁsu.",
  "atk-s0202a3:28_6": "Tāpasesu bhuñjitvā anumodanaṁ karontesu eko sakkabhavanassa vaṇṇaṁ kathesi, eko bhūmindharanāgarājabhavanassa.",
  "atk-s0202a3:29_0": "Kuṭumbikesu eko sakkabhavanaṁ patthanaṁ katvā sakko hutvā nibbatto, eko nāgabhavane pālitanāgarājā nāma.",
  "atk-s0202a3:29_1": "Taṁ sakko attano upaṭṭhānaṁ āgataṁ disvā nāgayoniyaṁ abhiramasīti pucchi.",
  "atk-s0202a3:29_2": "So nābhiramāmīti āha.",
  "atk-s0202a3:29_3": "Tena hi padumuttarassa bhagavato dānaṁ datvā imasmiṁ ṭhāne patthanaṁ karohi, ubho sukhaṁ vasissāmāti.",
  "atk-s0202a3:29_4": "Nāgarājā satthāraṁ nimantetvā bhikkhusatasahassaparivārassa bhagavato sattāhaṁ mahādānaṁ dadamāno padumuttarassa dasabalassa puttaṁ uparevataṁ nāma sāmaṇeraṁ disvā sattame divase buddhappamukhassa saṅghassa dibbavatthāni datvā sāmaṇerassa ṭhānantaraṁ patthesi.",
  "atk-s0202a3:29_5": "Bhagavā anāgataṁ oloketvā –",
  "atk-s0202a3:29_6": "‘‘anāgate gotamassa nāma buddhassa putto rāhulakumāro bhavissatī’’ti disvā ‘‘samijjhissati te patthanā’’ti kathesi.",
  "atk-s0202a3:29_7": "Nāgarājā tamatthaṁ sakkassa kathesi.",
  "atk-s0202a3:29_8": "Sakko tassa vacanaṁ sutvā tatheva sattāhaṁ dānaṁ datvā bhinnaṁ raṭṭhaṁ sandhāretuṁ pāletuṁ samatthakule nibbattitvā saddhāpabbajitaṁ raṭṭhapālaṁ nāma kulaputtaṁ disvā –",
  "atk-s0202a3:29_9": "‘‘ahampi anāgate lokasmiṁ tumhādise buddhe uppanne bhinnaṁ raṭṭhaṁ sandhāretuṁ pāletuṁ samatthakule nibbattitvā ayaṁ kulaputto viya saddhāpabbajito raṭṭhapālo nāma bhaveyya’’nti patthanamakāsi.",
  "atk-s0202a3:29_10": "Satthā samijjhanakabhāvaṁ ñatvā imaṁ gāthamāha –",
  "atk-s0202a3:30_0": "‘‘Sarājikaṁ cātuvaṇṇaṁ, posetuṁ yaṁ pahossati;",
  "atk-s0202a3:31_0": "Raṭṭhapālakulaṁ nāma, tattha jāyissate aya’’nti. –",
  "atk-s0202a3:32_0": "Evaṁ padumuttarasammāsambuddhakāle tassetaṁ nāmaṁ uppannanti veditabbaṁ.",
  "atk-s0202a3:33_0": "Etadahosīti kiṁ ahosi?",
  "atk-s0202a3:33_1": "Yathā yathā khotiādi.",
  "atk-s0202a3:33_2": "Tatrāyaṁ saṅkhepakathā –",
  "atk-s0202a3:33_3": "ahaṁ kho yena yena kāraṇena bhagavatā dhammaṁ desitaṁ ājānāmi, tena tena me upaparikkhato evaṁ hoti –",
  "atk-s0202a3:33_4": "‘‘yadetaṁ sikkhattayabrahmacariyaṁ ekadivasampi akhaṇḍaṁ katvā carimakacittaṁ pāpetabbatāya ekantaparipuṇṇaṁ caritabbaṁ, ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ vilikhitasaṅkhasadisaṁ dhotasaṅkhasappaṭibhāgaṁ katvā caritabbaṁ, nayidaṁ sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe…",
  "atk-s0202a3:33_5": "carituṁ, yaṁnūnāhaṁ kesañca massuñca ohāretvā kāsāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā agārasmā nikkhamitvā anagāriyaṁ pabbajeyya’’nti.",
  "atk-s0202a3:34_0": "Acirapakkantesu thullakoṭṭhikesu brāhmaṇagahapatikesu yena bhagavā tenupasaṅkamīti raṭṭhapālo anuṭṭhitesu tesu na bhagavantaṁ pabbajjaṁ yāci. Kasmā?",
  "atk-s0202a3:34_1": "Tatthassa bahū ñātisālohitā mittāmaccā santi, te –",
  "atk-s0202a3:34_2": "‘‘tvaṁ mātāpitūnaṁ ekaputtako, na labbhā tayā pabbajitu’’nti bāhāyampi gahetvā ākaḍḍheyyuṁ, tato pabbajjāya antarāyo bhavissatīti saheva parisāya uṭṭhahitvā thokaṁ gantvā puna kenaci sarīrakiccalesena nivattitvā bhagavantaṁ upasaṅkamma pabbajjaṁ yāci.",
  "atk-s0202a3:34_3": "Tena vuttaṁ –",
  "atk-s0202a3:34_4": "‘‘atha kho raṭṭhapālo kulaputto acirapakkantesu thullakoṭṭhikesu…pe…",
  "atk-s0202a3:34_5": "pabbājetu maṁ bhagavā’’ti.",
  "atk-s0202a3:34_6": "Bhagavā pana yasmā rāhulakumārassa pabbajitato pabhuti mātāpitūhi ananuññātaṁ puttaṁ na pabbājeti, tasmā naṁ pucchi anuññātosi pana tvaṁ, raṭṭhapāla, mātāpitūhi…pe…",
  "atk-s0202a3:34_7": "pabbajjāyāti.",
  "atk-s0202a3:35_0": "295.Ammatātāti ettha ammāti mātaraṁ ālapati, tātāti pitaraṁ.",
  "atk-s0202a3:35_1": "Ekaputtakoti ekova puttako, añño koci jeṭṭho vā kaniṭṭho vā natthi.",
  "atk-s0202a3:35_2": "Ettha ca ekaputtoti vattabbe anukampāvasena ekaputtakoti vuttaṁ.",
  "atk-s0202a3:35_3": "Piyoti pītijanako.",
  "atk-s0202a3:35_4": "Manāpoti manavaḍḍhanako.",
  "atk-s0202a3:35_5": "Sukhedhitoti sukhena edhito, sukhasaṁvaḍḍhitoti attho.",
  "atk-s0202a3:35_6": "Sukhaparibhatoti sukhena paribhato, jātakālato pabhuti dhātīhi aṅkato aṅkaṁ āharitvā dhāriyamāno assakarathakādīhi bālakīḷanakehi kīḷayamāno sādurasabhojanaṁ bhojayamāno sukhena parihaṭo.",
  "atk-s0202a3:35_7": "Na tvaṁ, tāta raṭṭhapāla, kassaci dukkhassa jānāsīti tvaṁ , tāta raṭṭhapāla appamattakampi kalabhāgaṁ dukkhassa na jānāsi na sarasīti attho.",
  "atk-s0202a3:35_8": "Maraṇenapi te mayaṁ akāmakā vinā bhavissāmāti sacepi tava amhesu jīvamānesu maraṇaṁ bhaveyya, tena te maraṇenapi mayaṁ akāmakā anicchakā na attano ruciyā vinā bhavissāma, tayā viyogaṁ pāpuṇissāmāti attho.",
  "atk-s0202a3:35_9": "Kiṁ pana mayaṁ tanti evaṁ sante kiṁ pana kiṁ nāma taṁ kāraṇaṁ, yena mayaṁ taṁ jīvantaṁ anujānissāma.",
  "atk-s0202a3:35_10": "Atha vā kiṁ pana mayaṁ tanti kena pana kāraṇena mayaṁ taṁ jīvantaṁ anujānissāmāti evamettha attho daṭṭhabbo.",
  "atk-s0202a3:36_0": "296.Tatthevāti yattha naṁ ṭhitaṁ mātāpitaro nānujāniṁsu, tattheva ṭhāne.",
  "atk-s0202a3:36_1": "Anantarahitāyāti kenaci attharaṇena anatthatāya.",
  "atk-s0202a3:36_2": "Paricārehīti gandhabbanaṭanāṭakādīni paccupaṭṭhapetvā tattha sahāyakehi saddhiṁ yathāsukhaṁ indriyāni cārehi sañcārehi, ito cito ca upanehīti vuttaṁ hoti.",
  "atk-s0202a3:36_3": "Atha vā paricārehīti gandhabbanaṭanāṭakādīni paccupaṭṭhapetvā sahāyakehi saddhiṁ laḷa upalaḷa rama, kīḷassūtipi vuttaṁ hoti.",
  "atk-s0202a3:36_4": "Kāme paribhuñjantoti attano puttadārehi saddhiṁ bhoge bhuñjanto.",
  "atk-s0202a3:36_5": "Puññāni karontoti buddhañca dhammañca saṅghañca ārabbha dānappadānādīni sugatimaggasaṁsodhakāni kusalakammāni karonto.",
  "atk-s0202a3:36_6": "Tuṇhī ahosīti kathānuppabandhavicchedanatthaṁ nirālāpasallāpo ahosi.",
  "atk-s0202a3:37_0": "Athassa mātāpitaro tikkhattuṁ vatvā paṭivacanampi alabhamānā sahāyake pakkosāpetvā ‘‘esa vo sahāyako pabbajitukāmo, nivāretha na’’nti āhaṁsu.",
  "atk-s0202a3:37_1": "Tepi taṁ upasaṅkamitvā tikkhattuṁ avocuṁ, tesampi tuṇhī ahosi.",
  "atk-s0202a3:37_2": "Tena vuttaṁ –",
  "atk-s0202a3:37_3": "atha kho raṭṭhapālassa kulaputtassa sahāyakā…pe…",
  "atk-s0202a3:37_4": "tuṇhī ahosīti.",
  "atk-s0202a3:37_5": "Athassa sahāyakānaṁ tikkhattuṁ vatvā etadahosi –",
  "atk-s0202a3:37_6": "‘‘sace ayaṁ pabbajjaṁ alabhamāno marissati, na koci guṇo labbhati.",
  "atk-s0202a3:37_7": "Pabbajitaṁ pana naṁ mātāpitaropi kālena kālaṁ passissanti, mayampi passissāma, pabbajjāpi ca nāmesā bhāriyā, divase divase mattikāpattaṁ gahetvā piṇḍāya caritabbaṁ, ekaseyyaṁ ekabhattaṁ brahmacariyaṁ atidukkaraṁ, ayañca sukhumālo nāgarikajātiyo, so taṁ carituṁ asakkonto puna idheva āgamissati, handassa mātāpitaro anujānāpessāmā’’ti.",
  "atk-s0202a3:37_8": "Te tathā akaṁsu.",
  "atk-s0202a3:37_9": "Mātāpitaropi naṁ ‘‘pabbajitena ca pana te mātāpitaro uddassetabbā’’ti imaṁ katikaṁ katvā anujāniṁsu.",
  "atk-s0202a3:37_10": "Tena vuttaṁ –",
  "atk-s0202a3:37_11": "‘‘atha kho raṭṭhapālassa kulaputtassa sahāyakā yena raṭṭhapālassa kulaputtassa mātāpitaro…pe…",
  "atk-s0202a3:37_12": "anuññātosi mātāpitūhi…pe…",
  "atk-s0202a3:37_13": "uddassetabbā’’ti.",
  "atk-s0202a3:37_14": "Tattha uddassetabbāti uddhaṁ dassetabbā, yathā taṁ kālena kālaṁ passanti, evaṁ āgantvā attānaṁ dassetabbā.",
  "atk-s0202a3:38_0": "299.Balaṁ gahetvāti sappāyabhojanāni bhuñjanto ucchādanādīhi ca kāyaṁ pariharanto kāyabalaṁ janetvā mātāpitaro vanditvā assumukhaṁ ñātiparivaṭṭaṁ pahāya yena bhagavā tenupasaṅkami…pe…",
  "atk-s0202a3:38_1": "pabbājetu maṁ, bhante, bhagavāti.",
  "atk-s0202a3:38_2": "Bhagavā samīpe ṭhitaṁ aññataraṁ bhikkhuṁ āmantesi –",
  "atk-s0202a3:38_3": "‘‘tena hi bhikkhu raṭṭhapālaṁ pabbājehi ceva upasampādehi cā’’ti.",
  "atk-s0202a3:38_4": "Sādhu, bhanteti kho so bhikkhu bhagavato paṭissutvā raṭṭhapālaṁ kulaputtaṁ jinadattiyaṁ saddhivihārikaṁ laddhā pabbājesi ceva upasampādesi ca.",
  "atk-s0202a3:38_5": "Tena vuttaṁ –",
  "atk-s0202a3:38_6": "‘‘alattha kho raṭṭhapālo kulaputto bhagavato santike pabbajjaṁ, alattha upasampada’’nti.",
  "atk-s0202a3:39_0": "Pahitattoviharantoti dvādasa saṁvaccharāni evaṁ viharanto.",
  "atk-s0202a3:39_1": "Neyyapuggalo hi ayamāyasmā, tasmā puññavā abhinīhārasampannopi samāno ‘‘ajja ajjeva arahatta’’nti samaṇadhammaṁ karontopi dvādasame vasse arahattaṁ pāpuṇi.",
  "atk-s0202a3:40_0": "Yena bhagavā tenupasaṅkamīti mayhaṁ mātāpitaro pabbajjaṁ anujānamānā –",
  "atk-s0202a3:40_1": "‘‘tayā kālena kālaṁ āgantvā amhākaṁ dassanaṁ dātabba’’nti vatvā anujāniṁsu, dukkarakārikā kho pana mātāpitaro, ahañca yenajjhāsayena pabbajito, so me matthakaṁ patto, idāni bhagavantaṁ āpucchitvā attānaṁ mātāpitūnaṁ dassessāmīti cintetvā āpucchitukāmo upasaṅkami.",
  "atk-s0202a3:40_2": "Manasākāsīti ‘‘kiṁ nu kho raṭṭhapāle gate koci upaddavo bhavissatī’’ti manasi akāsi.",
  "atk-s0202a3:40_3": "Tato ‘‘bhavissatī’’ti ñatvā ‘‘sakkhissati nu kho raṭṭhapālo taṁ madditu’’nti olokento tassa arahattasampattiṁ disvā ‘‘sakkhissatī’’ti aññāsi.",
  "atk-s0202a3:40_4": "Tena vuttaṁ –",
  "atk-s0202a3:40_5": "yathā bhagavā aññāsi…pe…",
  "atk-s0202a3:40_6": "kālaṁ maññasīti.",
  "atk-s0202a3:41_0": "Migacīreti evaṁnāmake uyyāne.",
  "atk-s0202a3:41_1": "Tañhi raññā –",
  "atk-s0202a3:41_2": "‘‘akāle sampattapabbajitānaṁ dinnameva idaṁ, yathāsukhaṁ paribhuñjantū’’ti evamanuññātameva ahosi, tasmā thero –",
  "atk-s0202a3:41_3": "‘‘mama āgatabhāvaṁ mātāpitūnaṁ ārocessāmi, te me pādadhovanauṇhodakapādamakkhanatelādīni pesissantī’’ti cittampi anuppādetvā uyyānameva pāvisi.",
  "atk-s0202a3:41_4": "Piṇḍāya pāvisīti dutiyadivase pāvisi.",
  "atk-s0202a3:42_0": "Majjhimāyāti sattadvārakoṭṭhakassa gharassa majjhime dvārakoṭṭhake.",
  "atk-s0202a3:42_1": "Ullikhāpetīti kappakena kese paharāpeti.",
  "atk-s0202a3:42_2": "Etadavocāti –",
  "atk-s0202a3:42_3": "‘‘ime samaṇakā amhākaṁ piyaputtakaṁ pabbājetvā corānaṁ hatthe nikkhipitvā viya ekadivasampi na dassāpenti, evaṁ pharusakārakā ete puna imaṁ ṭhānaṁ upasaṅkamitabbaṁ maññanti, ettova nikaḍḍhitabbā ete’’ti cintetvā etaṁ ‘‘imehi muṇḍakehī’’tiādivacanaṁ avoca.",
  "atk-s0202a3:42_4": "Ñātidāsīti ñātakānaṁ dāsī.",
  "atk-s0202a3:42_5": "Ābhidosikanti pārivāsikaṁ ekarattātikkantaṁ pūtibhūtaṁ.",
  "atk-s0202a3:42_6": "Tatthāyaṁ padattho –",
  "atk-s0202a3:42_7": "pūtibhāvadosena abhibhūtoti abhidoso, abhidosova ābhidosiko.",
  "atk-s0202a3:42_8": "Ekarattātikkantasseva nāmasaññā esā yadidaṁ ābhidosikoti, taṁ ābhidosikaṁ.",
  "atk-s0202a3:42_9": "Kummāsanti yavakummāsaṁ.",
  "atk-s0202a3:42_10": "Chaḍḍetukāmā hotīti yasmā antamaso dāsakammakārānaṁ gorūpānampi aparibhogāraho, tasmā naṁ kacavaraṁ viya bahi chaḍḍetukāmā hoti.",
  "atk-s0202a3:42_11": "Sacetanti sace etaṁ.",
  "atk-s0202a3:42_12": "Bhaginīti ariyavohārena attano dhātiṁ ñātidāsiṁ ālapati.",
  "atk-s0202a3:42_13": "Chaḍḍanīyadhammanti chaḍḍetabbasabhāvaṁ.",
  "atk-s0202a3:42_14": "Idaṁ vuttaṁ hoti –",
  "atk-s0202a3:42_15": "‘‘bhagini etaṁ sace bahi chaḍḍanīyadhammaṁ nissaṭṭhapariggahaṁ, idha me patte ākirāhī’’ti.",
  "atk-s0202a3:42_16": "Kiṁ pana evaṁ vattuṁ labbhati , viññatti vā payuttavācā vā na hotīti. Na hoti. Kasmā?",
  "atk-s0202a3:42_17": "Nissaṭṭhapariggahattā.",
  "atk-s0202a3:42_18": "Yañhi chaḍḍanīyadhammaṁ nissaṭṭhapariggahaṁ, yattha sāmikā anālayā honti, taṁ sabbaṁ ‘‘detha āharatha ākirathā’’ti vattuṁ vaṭṭati.",
  "atk-s0202a3:42_19": "Teneva hi ayamāyasmā aggaariyavaṁsiko samānopi evamāha.",
  "atk-s0202a3:43_0": "Hatthānanti bhikkhāgahaṇatthaṁ pattaṁ upanāmayato maṇibandhato pabhuti dvinnampi hatthānaṁ.",
  "atk-s0202a3:43_1": "Pādānanti nivāsanantato paṭṭhāya dvinnampi pādānaṁ.",
  "atk-s0202a3:43_2": "Sarassāti sace taṁ bhaginīti vācaṁ nicchārayato sarassa ca.",
  "atk-s0202a3:43_3": "Nimittaṁ aggahesīti hatthapiṭṭhiādīni olokayamānā –",
  "atk-s0202a3:43_4": "‘‘puttassa me raṭṭhapālassa viya suvaṇṇakacchapapiṭṭhisadisā imā hatthapādapiṭṭhiyo, haritālavaṭṭiyo viya suvaṭṭitā aṅguliyo, madhuro saro’’ti gihikāle sallakkhitapubbaṁ ākāraṁ aggahesi sañjāni sallakkhesi.",
  "atk-s0202a3:43_5": "Tassa hāyasmato dvādasavassāni araññāvāsañceva piṇḍiyālopabhojanañca paribhuñjantassa aññādiso sarīravaṇṇo ahosi, tena naṁ sā ñātidāsī disvāva na sañjāni, nimittaṁ pana aggahesīti.",
  "atk-s0202a3:44_0": "300.Raṭṭhapālassa mātaraṁ etadavocāti therassa aṅgapaccaṅgāni saṇṭhāpetvā thaññaṁ pāyetvā saṁvaḍḍhitadhātīpi samānā pabbajitvā mahākhīṇāsavabhāvappattena sāmiputtena saddhiṁ –",
  "atk-s0202a3:44_1": "‘‘tvaṁ nu kho, me bhante, putto raṭṭhapālo’’tiādivacanaṁ vattuṁ avisahantī vegena gharaṁ pavisitvā raṭṭhapālassa mātaraṁ etadavoca.",
  "atk-s0202a3:44_2": "Yaggheti ārocanatthe nipāto.",
  "atk-s0202a3:44_3": "Saceje saccanti ettha jeti ālapane nipāto.",
  "atk-s0202a3:44_4": "Evañhi tasmiṁ dese dāsijanaṁ ālapanti, tasmā ‘‘tvañhi, bhoti dāsi, sace saccaṁ bhaṇasī’’ti evamettha attho daṭṭhabbo.",
  "atk-s0202a3:45_0": "Upasaṅkamīti kasmā upasaṅkami?",
  "atk-s0202a3:45_1": "Mahākule itthiyo bahi nikkhamantā garahaṁ pāpuṇanti, idañca accāyikakiccaṁ, seṭṭhissa naṁ ārocessāmīti cinteti.",
  "atk-s0202a3:45_2": "Tasmā upasaṅkami.",
  "atk-s0202a3:45_3": "Aññataraṁ kuṭṭamūlanti tasmiṁ kira dese dānapatīnaṁ gharesu sālā honti, āsanāni cettha paññattāni honti, upaṭṭhāpitaṁ udakakañjiyaṁ.",
  "atk-s0202a3:45_4": "Tattha pabbajitā piṇḍāya caritvā nisīditvā bhuñjanti .",
  "atk-s0202a3:45_5": "Sace icchanti, dānapatīnampi santakaṁ gaṇhanti.",
  "atk-s0202a3:45_6": "Tasmā tampi aññatarassa kulassa īdisāya sālāya aññataraṁ kuṭṭamūlanti veditabbaṁ.",
  "atk-s0202a3:45_7": "Na hi pabbajitā kapaṇamanussā viya asāruppe ṭhāne nisīditvā bhuñjantīti.",
  "atk-s0202a3:46_0": "Atthināma tātāti ettha atthīti vijjamānatthe, nāmāti pucchanatthe maññanatthe vā nipāto.",
  "atk-s0202a3:46_1": "Idañhi vuttaṁ hoti –",
  "atk-s0202a3:46_2": "atthi nu kho, tāta raṭṭhapāla, amhākaṁ dhanaṁ, nanu mayaṁ niddhanāti vattabbā, yesaṁ no tvaṁ īdise ṭhāne nisīditvā ābhidosikaṁ kummāsaṁ paribhuñjissasi.",
  "atk-s0202a3:46_3": "Tathā atthi nu kho, tāta raṭṭhapāla, amhākaṁ jīvitaṁ, nanu mayaṁ matāti vattabbā, yesaṁ no tvaṁ īdise ṭhāne nisīditvā ābhidosikaṁ kummāsaṁ paribhuñjissasi.",
  "atk-s0202a3:46_4": "Tathā atthi maññe, tāta raṭṭhapāla, tava abbhantare sāsanaṁ nissāya paṭiladdho samaṇaguṇo, yaṁ tvaṁ subhojanarasasaṁvaḍḍhitopi imaṁ jigucchaneyyaṁ ābhidosikaṁ kummāsaṁ amatamiva nibbikāro paribhuñjissasīti.",
  "atk-s0202a3:46_5": "So pana gahapati dukkhābhitunnatāya etamatthaṁ paripuṇṇaṁ katvā vattumasakkonto –",
  "atk-s0202a3:46_6": "‘‘atthi nāma, tāta raṭṭhapāla, ābhidosikaṁ kummāsaṁ paribhuñjissasī’’ti ettakameva avaca.",
  "atk-s0202a3:46_7": "Akkharacintakā panettha idaṁ lakkhaṇaṁ vadanti –",
  "atk-s0202a3:46_8": "anokappanāmarisanatthavasenetaṁ atthisadde upapade ‘‘paribhuñjissasī’’ti anāgatavacanaṁ kataṁ.",
  "atk-s0202a3:46_9": "Tassāyamattho –",
  "atk-s0202a3:46_10": "‘‘atthi nāma…pe…",
  "atk-s0202a3:46_11": "paribhuñjissasi, idaṁ paccakkhampi ahaṁ na saddahāmi na marisayāmī’’ti.",
  "atk-s0202a3:46_12": "Idaṁ ettakaṁ vacanaṁ gahapati therassa pattamukhavaṭṭiyaṁ gahetvā ṭhitakova kathesi.",
  "atk-s0202a3:46_13": "Theropi pitari pattamukhavaṭṭiyaṁ gahetvā ṭhiteyeva taṁ pūtikummāsaṁ paribhuñji sunakhavantasadisaṁ pūtikukkuṭaṇḍamiva bhinnaṭṭhāne pūtikaṁ vāyantaṁ.",
  "atk-s0202a3:46_14": "Puthujjanena kira tathārūpaṁ kummāsaṁ paribhuñjituṁ na sakkā.",
  "atk-s0202a3:46_15": "Thero pana ariyiddhiyaṁ ṭhatvā dibbojaṁ amatarasaṁ paribhuñjamāno viya paribhuñjitvā dhamakaraṇena udakaṁ gahetvā pattañca mukhañca hatthapāde ca dhovitvā kuto no gahapatītiādimāha.",
  "atk-s0202a3:47_0": "Tattha kuto noti kuto nu.",
  "atk-s0202a3:47_1": "Neva dānanti deyyadhammavasena neva dānaṁ alatthamha.",
  "atk-s0202a3:47_2": "Na paccakkhānanti ‘‘kiṁ, tāta raṭṭhapāla, kacci te khamanīyaṁ, kaccisi appakilamathena āgato, na tāva tāta gehe bhattaṁ sampādiyatī’’ti evaṁ paṭisanthāravasena paccakkhānampi na alatthamha.",
  "atk-s0202a3:47_3": "Kasmā pana thero evamāha?",
  "atk-s0202a3:47_4": "Pitu anuggahena.",
  "atk-s0202a3:47_5": "Evaṁ kirassa ahosi –",
  "atk-s0202a3:47_6": "‘‘yathā esa maṁ vadati , aññepi pabbajite evaṁ vadati maññe.",
  "atk-s0202a3:47_7": "Buddhasāsane ca pattantare padumaṁ viya bhasmāchanno aggi viya pheggupaṭicchanno candanasāro viya suttikāpaṭicchannaṁ muttaratanaṁ viya valāhakapaṭicchanno candimā viya mādisānaṁ paṭicchannaguṇānaṁ bhikkhūnaṁ anto natthi, tesupi na evarūpaṁ vacanaṁ pavattessati, saṁvare ṭhassatī’’ti anuggahena evamāha.",
  "atk-s0202a3:48_0": "Ehi tātāti tāta tuyhaṁ gharaṁ mā hotu, ehi gharaṁ gamissāmāti vadati.",
  "atk-s0202a3:48_1": "Alanti thero ukkaṭṭhaekāsanikatāya paṭikkhipanto evamāha.",
  "atk-s0202a3:48_2": "Adhivāsesīti thero pana pakatiyā ukkaṭṭhasapadānacāriko svātanāyabhikkhaṁ nāma nādhivāseti, mātu anuggahena pana adhivāsesi.",
  "atk-s0202a3:48_3": "Mātu kirassa theraṁ anussaritvā mahāsoko uppajji, rodaneneva pakkakkhi viya jātā, tasmā thero ‘‘sacāhaṁ taṁ apassitvā gamissāmi, hadayampissā phāleyyā’’ti anuggahena adhivāsesi.",
  "atk-s0202a3:48_4": "Kārāpetvāti ekaṁ hiraññassa, ekaṁ suvaṇṇassāti dve puñje kārāpetvā.",
  "atk-s0202a3:48_5": "Kīvamahantā pana puñjā ahesunti.",
  "atk-s0202a3:48_6": "Yathā orato ṭhito puriso pārato ṭhitaṁ majjhimappamāṇaṁ purisaṁ na passati, evaṁmahantā.",
  "atk-s0202a3:49_0": "301.Idaṁ te tātāti kahāpaṇapuñjañca suvaṇṇapuñjañca dassento āha.",
  "atk-s0202a3:49_1": "Mattikanti mātito āgataṁ, idaṁ te mātāmahiyā mātu imaṁ gehaṁ āgacchantiyā gandhamālādīnaṁ atthāya dinnaṁ dhananti attho.",
  "atk-s0202a3:49_2": "Aññaṁ pettikaṁ aññaṁ pitāmahanti yaṁ pana te pitu ca pitāmahānañca santakaṁ, taṁ aññaṁyeva, nihitañca payuttañca ativiya bahu.",
  "atk-s0202a3:49_3": "Ettha ca ‘‘pitāmaha’’nti taddhitalopaṁ katvā vuttanti veditabbaṁ.",
  "atk-s0202a3:49_4": "‘‘Petāmaha’’nti vā pāṭho.",
  "atk-s0202a3:49_5": "Sakkātatonidānanti dhanahetu dhanapaccayā.",
  "atk-s0202a3:49_6": "Taṁ taṁ dhanaṁ rakkhantassa ca rājādīnaṁ vasena dhanaparikkhayaṁ pāpuṇantassa kassaci uppajjamānasokādayo sandhāya evamāha.",
  "atk-s0202a3:49_7": "Evaṁ vutte seṭṭhi gahapati –",
  "atk-s0202a3:49_8": "‘‘ahaṁ imaṁ uppabbājessāmīti ānesiṁ, so dāni me dhammakathaṁ kātuṁ āraddho, ayaṁ na me vacanaṁ karissatī’’ti uṭṭhāya gantvā assa orodhānaṁ dvāraṁ vivarāpetvā –",
  "atk-s0202a3:49_9": "‘‘ayaṁ vo sāmiko, gacchatha yaṁ kiñci katvā naṁ gaṇhituṁ vāyamathā’’ti uyyojesi.",
  "atk-s0202a3:49_10": "Suvaye ṭhitā nāṭakitthiyo nikkhamitvā theraṁ parivārayiṁsu , tāsu dve jeṭṭhakitthiyo sandhāya purāṇadutiyikātiādi vuttaṁ.",
  "atk-s0202a3:49_11": "Paccekaṁ pādesu gahetvāti ekekamhi pāde naṁ gahetvā.",
  "atk-s0202a3:50_0": "Kīdisānāma tā ayyaputta accharāyoti kasmā evamāhaṁsu?",
  "atk-s0202a3:50_1": "Tadā kira sambahule khattiyakumārepi brāhmaṇakumārepi seṭṭhiputtepi mahāsampattiyo pahāya pabbajante disvā pabbajjāguṇaṁ ajānantā kathaṁ samuṭṭhāpenti ‘‘kasmā ete pabbajantī’’ti.",
  "atk-s0202a3:50_2": "Athaññe vadanti ‘‘devaccharādevanāṭakānaṁ kāraṇā’’ti.",
  "atk-s0202a3:50_3": "Sā kathā vitthārikā ahosi.",
  "atk-s0202a3:50_4": "Taṁ gahetvā sabbā evamāhaṁsu.",
  "atk-s0202a3:50_5": "Atha thero paṭikkhipanto na kho mayaṁ bhaginītiādimāha.",
  "atk-s0202a3:50_6": "Samudācaratīti voharati vadati.",
  "atk-s0202a3:50_7": "Tattheva mucchitā papatiṁsūti taṁ bhaginivādena samudācarantaṁ disvā ‘‘mayaṁ ajja āgamissati, ajja āgamissatī’’ti dvādasa vassāni bahi na nikkhantā, etaṁ nissāya no dārakā na laddhā, yesaṁ ānubhāvena jīveyyāma, ito camhā parihīnā aññato ca.",
  "atk-s0202a3:50_8": "Ayaṁ loko nāma attanova cintesi, tasmā tāpi ‘‘idāni mayaṁ anāthā jātā’’ti attanova cintayamānā –",
  "atk-s0202a3:50_9": "‘‘anatthiko dāni amhehi ayaṁ, so amhe pajāpatiyo samānā attanā saddhiṁ ekamātukucchiyā sayitadārikā viya maññatī’’ti samuppannabalavasokā hutvā tasmiṁyeva padese mucchitā papatiṁsu, patitāti attho.",
  "atk-s0202a3:51_0": "Mā no viheṭhethāti mā amhe dhanaṁ dassetvā mātugāme ca uyyojetvā viheṭhayittha, vihesā hesā pabbajitānanti.",
  "atk-s0202a3:51_1": "Kasmā evamāha?",
  "atk-s0202a3:51_2": "Mātāpitūnaṁ anuggahena.",
  "atk-s0202a3:51_3": "So kira seṭṭhi –",
  "atk-s0202a3:51_4": "‘‘pabbajitaliṅgaṁ nāma kiliṭṭhaṁ, pabbajjāvesaṁ hāretvā nhāyitvā tayo janā ekato bhuñjissāmā’’ti maññamāno therassa bhikkhaṁ na deti. Thero –",
  "atk-s0202a3:51_5": "‘‘mādisassa khīṇāsavassa āhārantarāyaṁ katvā ete bahuṁ apuññaṁ pasaveyyu’’nti tesaṁ anuggahena evamāha.",
  "atk-s0202a3:52_0": "302.Gāthā abhāsīti gāthāyo abhāsi.",
  "atk-s0202a3:52_1": "Tattha passāti santike ṭhitajanaṁ sandhāya vadati.",
  "atk-s0202a3:52_2": "Cittanti cittavicittaṁ.",
  "atk-s0202a3:52_3": "Bimbanti attabhāvaṁ.",
  "atk-s0202a3:52_4": "Arukāyanti navannaṁ vaṇamukhānaṁ vasena vaṇakāyaṁ.",
  "atk-s0202a3:52_5": "Samussitanti tīṇi aṭṭhisatāni navahi nhārusatehi bandhitvā navahi maṁsapesisatehi limpitvā samantato ussitaṁ.",
  "atk-s0202a3:52_6": "Āturanti jarāturatāya rogāturatāya kilesāturatāya ca niccāturaṁ.",
  "atk-s0202a3:52_7": "Bahusaṅkappanti paresaṁ uppannapatthanāsaṅkappehi bahusaṅkappaṁ .",
  "atk-s0202a3:52_8": "Itthīnañhi kāye purisānaṁ saṅkappā uppajjanti, tesaṁ kāye itthīnaṁ.",
  "atk-s0202a3:52_9": "Susāne chaḍḍitakaḷevarabhūtampi cetaṁ kākakulalādayo patthayantiyevāti bahusaṅkappo nāma hoti.",
  "atk-s0202a3:52_10": "Yassa natthidhuvaṁ ṭhitīti yassa kāyassa māyāmarīcipheṇapiṇḍa udakapupphuḷādīnaṁ viya ekaṁseneva ṭhiti nāma natthi, bhijjanadhammatāva niyatā.",
  "atk-s0202a3:53_0": "Tacena onaddhanti allamanussacammena onaddhaṁ.",
  "atk-s0202a3:53_1": "Saha vatthebhi sobhatīti gandhādīhi maṇikuṇḍalehi ca cittakatampi rūpaṁ vatthehi saheva sobhati, vinā vatthehi jegucchaṁ hoti anolokanakkhamaṁ.",
  "atk-s0202a3:54_0": "Alattakakatāti alattakena rañjitā.",
  "atk-s0202a3:54_1": "Cuṇṇakamakkhitanti sāsapakakkena mukhapīḷakādīni nīharitvā loṇamattikāya duṭṭhalohitaṁ viliyāpetvā tilapiṭṭhena lohitaṁ pasādetvā haliddiyā vaṇṇaṁ sampādetvā cuṇṇakagaṇḍikāya mukhaṁ paharanti, tenesa ativiya virocati.",
  "atk-s0202a3:54_2": "Taṁ sandhāyetaṁ vuttaṁ.",
  "atk-s0202a3:55_0": "Aṭṭhāpadakatāti rasodakena makkhitvā nalāṭapariyante āvattanaparivatte katvā aṭṭhapadakaracanāya racitā.",
  "atk-s0202a3:55_1": "Añjanīti añjananāḷikā.",
  "atk-s0202a3:56_0": "Odahīti ṭhapesi.",
  "atk-s0202a3:56_1": "Pāsanti vākarājālaṁ.",
  "atk-s0202a3:56_2": "Nāsadāti na ghaṭṭayi.",
  "atk-s0202a3:56_3": "Nivāpanti nivāpasutte vuttanivāpatiṇasadisabhojanaṁ.",
  "atk-s0202a3:56_4": "Kandanteti viravamāne paridevamāne.",
  "atk-s0202a3:56_5": "Imāya hi gāthāya thero mātāpitaro migaluddake viya katvā dassesi, avasesañātake migaluddakaparisaṁ viya, hiraññasuvaṇṇaṁ vākarājālaṁ viya, attanā bhuttabhojanaṁ nivāpatiṇaṁ viya, attānaṁ mahāmigaṁ viya katvā dassesi.",
  "atk-s0202a3:56_6": "Yathā hi mahāmigo yāvadatthaṁ nivāpatiṇaṁ khāditvā pānīyaṁ pivitvā gīvaṁ ukkhipitvā disaṁ oloketvā ‘‘imaṁ nāma ṭhānaṁ gatassa sotthi bhavissatī’’ti migaluddakānaṁ paridevantānaṁyeva vākaraṁ aghaṭṭayamānova uppatitvā araññaṁ pavisitvā ghanacchāyassa chattassa viya gumbassa heṭṭhā mandamandena vātena bījayamāno āgatamaggaṁ olokento tiṭṭhati, evameva thero imā gāthā bhāsitvā ākāseneva gantvā migacīre paccupaṭṭhāsi.",
  "atk-s0202a3:57_0": "Kasmā pana thero ākāsena gatoti.",
  "atk-s0202a3:57_1": "Pitā kirassa seṭṭhi sattasu dvārakoṭṭhakesu aggaḷaṁ dāpetvā malle āṇāpesi –",
  "atk-s0202a3:57_2": "‘‘sace nikkhamitvā gacchati , hatthapādesu naṁ gahetvā kāsāyāni haritvā gihivesaṁ gaṇhāpethā’’ti.",
  "atk-s0202a3:57_3": "Tasmā thero –",
  "atk-s0202a3:57_4": "‘‘ete mādisaṁ mahākhīṇāsavaṁ hatthe vā pāde vā gahetvā apuññaṁ pasaveyyuṁ, taṁ nesaṁ mā ahosī’’ti cintetvā ākāsena agamāsi.",
  "atk-s0202a3:57_5": "Parasamuddavāsittherānaṁ pana –",
  "atk-s0202a3:57_6": "‘‘ṭhitakova imā gāthā bhāsitvā vehāsaṁ abbhuggantvā rañño korabyassa migacīre paccupaṭṭhāsī’’ti ayaṁ vācanāmaggoyeva.",
  "atk-s0202a3:58_0": "303.Migavoti tassa uyyānapālassa nāmaṁ.",
  "atk-s0202a3:58_1": "Sodhentoti uyyānamaggaṁ samaṁ kāretvā antouyyāne tacchitabbayuttaṭṭhānāni tacchāpento sammajjitabbayuttāni ṭhānāni sammajjāpento vālukāokiraṇa-pupphavikiraṇa-puṇṇaghaṭaṭṭhapana-kadalikkhandhaṭhapanādīni ca karontoti attho.",
  "atk-s0202a3:58_2": "Yena rājā korabyo tenupasaṅkamīti amhākaṁ rājā sadā imassa kulaputtassa vaṇṇaṁ kathesi, passitukāmo etaṁ, āgatabhāvaṁ panassa na jānāti, mahā kho panāyaṁ paṇṇākāro, gantvā rañño ārocessāmīti cintetvā yena rājā korabyo tenupasaṅkami.",
  "atk-s0202a3:59_0": "Kittayamāno ahosīti so kira rājā theraṁ anussaritvā balamajjhepi nāṭakamajjhepi –",
  "atk-s0202a3:59_1": "‘‘dukkaraṁ kataṁ kulaputtena tāva mahantaṁ sampattiṁ pahāya pabbajitvā punanivattitvā anapalokentenā’’ti guṇaṁ kathesi, taṁ gahetvā ayaṁ evamāha.",
  "atk-s0202a3:59_2": "Vissajjethātivatvāti orodhamahāmattabalakāyādīsu yassa yaṁ anucchavikaṁ, tassa taṁ dāpetvāti attho.",
  "atk-s0202a3:59_3": "Ussaṭāya ussaṭāyāti ussitāya ussitāya, mahāmattamahāraṭṭhikādīnaṁ vasena uggatuggatameva parisaṁ gahetvā upasaṅkamīti attho.",
  "atk-s0202a3:59_4": "Idha bhavaṁ raṭṭhapālo hatthatthare nisīdatūti hatthattharo tanuko bahalapupphādiguṇaṁ katvā atthato abhilakkhito hoti, tādise anāpucchitvā nisīdituṁ na yuttanti maññamāno evamāha.",
  "atk-s0202a3:60_0": "304.Pārijuññānīti pārijuññabhāvā parikkhayā.",
  "atk-s0202a3:60_1": "Jiṇṇoti jarājiṇṇo.",
  "atk-s0202a3:60_2": "Vuḍḍhoti vayovuḍḍho.",
  "atk-s0202a3:60_3": "Mahallakoti jātimahallako.",
  "atk-s0202a3:60_4": "Addhagatoti addhānaṁ atikkanto.",
  "atk-s0202a3:60_5": "Vayoanuppattoti pacchimavayaṁ anuppatto.",
  "atk-s0202a3:60_6": "Pabbajatīti dhuravihāraṁ gantvā bhikkhū vanditvā, –",
  "atk-s0202a3:60_7": "‘‘bhante, mayā daharakāle bahuṁ kusalaṁ kataṁ, idāni mahallakomhi, mahallakassa cesā pabbajjā nāma, cetiyaṅgaṇaṁ sammajjitvā appaharitaṁ katvā jīvissāmi, pabbājetha maṁ, bhante,’’ti kāruññaṁ uppādento yācati, therā anukampāya pabbājenti.",
  "atk-s0202a3:60_8": "Taṁ sandhāyetaṁ vuttaṁ.",
  "atk-s0202a3:60_9": "Dutiyavārepi eseva nayo.",
  "atk-s0202a3:61_0": "Appābādhoti arogo.",
  "atk-s0202a3:61_1": "Appātaṅkoti niddukkho.",
  "atk-s0202a3:61_2": "Samavepākiniyāti samavipācaniyā.",
  "atk-s0202a3:61_3": "Gahaṇiyāti kammajatejodhātuyā.",
  "atk-s0202a3:61_4": "Tattha yassa bhuttabhutto āhāro jīrati, yassa vā pana puṭabhattaṁ viya tatheva tiṭṭhati, ubhopete na samavepākiniyā gahaṇiyā samannāgatā.",
  "atk-s0202a3:61_5": "Yassa pana bhuttakāle bhattacchando uppajjateva, ayaṁ samavepākiniyā samannāgato.",
  "atk-s0202a3:61_6": "Nātisītāya naccuṇhāyāti teneva kāraṇena nātisītāya naccuṇhāya.",
  "atk-s0202a3:61_7": "Anupubbenāti rājāno vā harantītiādinā anukkamena.",
  "atk-s0202a3:61_8": "Dutiyavāre rājabhayacorabhayachātakabhayādinā anukkamena.",
  "atk-s0202a3:62_0": "305.Dhammuddesā uddiṭṭhāti dhammaniddesā uddiṭṭhā.",
  "atk-s0202a3:62_1": "Upaniyyatīti jarāmaraṇasantikaṁ gacchati, āyukkhayena vā tattha niyyati.",
  "atk-s0202a3:62_2": "Addhuvoti dhuvaṭṭhānavirahito.",
  "atk-s0202a3:62_3": "Atāṇoti tāyituṁ samatthena virahito.",
  "atk-s0202a3:62_4": "Anabhissaroti asaraṇo abhisaritvā abhigantvā assāsetuṁ samatthena virahito.",
  "atk-s0202a3:62_5": "Assakoti nissako sakabhaṇḍavirahito.",
  "atk-s0202a3:62_6": "Sabbaṁ pahāya gamanīyanti sakabhaṇḍanti sallakkhitaṁ sabbaṁ pahāya lokena gantabbaṁ.",
  "atk-s0202a3:62_7": "Taṇhādāsoti taṇhāya dāso.",
  "atk-s0202a3:63_0": "306.Hatthisminti hatthisippe.",
  "atk-s0202a3:63_1": "Katāvīti katakaraṇīyo, sikkhitasikkho paguṇasippoti attho.",
  "atk-s0202a3:63_2": "Esa nayo sabbattha.",
  "atk-s0202a3:63_3": "Ūrubalīti ūrubalasampanno.",
  "atk-s0202a3:63_4": "Yassa hi phalakañca āvudhañca gahetvā parasenaṁ pavisitvā abhinnaṁ bhindato bhinnaṁ sandhārayato parahatthagataṁ rajjaṁ āharituṁ ūrubalaṁ atthi, ayaṁ ūrubalī nāma.",
  "atk-s0202a3:63_5": "Bāhubalīti bāhubalasampanno.",
  "atk-s0202a3:63_6": "Sesaṁ purimasadisameva.",
  "atk-s0202a3:63_7": "Alamattoti samatthaattabhāvo.",
  "atk-s0202a3:64_0": "Pariyodhāya vattissantīti uppannaṁ uppaddavaṁ odhāya avattharitvā vattissantīti sallakkhetvā gahitā.",
  "atk-s0202a3:65_0": "Saṁvijjatikho, bho raṭṭhapāla, imasmiṁ rājakule pahūtaṁ hiraññasuvaṇṇanti idaṁ so rājā upari dhammuddesassa kāraṇaṁ āharanto āha.",
  "atk-s0202a3:66_0": "Athāparaṁetadavocāti etaṁ ‘‘passāmi loke’’tiādinā nayena catunnaṁ dhammuddesānaṁ anugītiṁ avoca.",
  "atk-s0202a3:67_0": "307.",
  "atk-s0202a3:67_1": "Tattha bhiyyova kāme abhipatthayantīti ekaṁ labhitvā dve patthayanti, dve labhitvā cattāroti evaṁ uttaruttari vatthukāmakilesakāme patthayantiyeva.",
  "atk-s0202a3:68_0": "Pasayhāti sapattagaṇaṁ abhibhavitvā.",
  "atk-s0202a3:68_1": "Sasāgarantanti saddhiṁ sāgarantena.",
  "atk-s0202a3:68_2": "Oraṁ samuddassāti yaṁ samuddassa orato sakaraṭṭhaṁ, tena atittarūpoti attho.",
  "atk-s0202a3:68_3": "Na hatthīti na hi atthi.",
  "atk-s0202a3:69_0": "Aho vatā noti aho vata nu, ayameva vā pāṭho.",
  "atk-s0202a3:69_1": "Amarāticāhūti amaraṁ iti ca āhu.",
  "atk-s0202a3:69_2": "Idaṁ vuttaṁ hoti –",
  "atk-s0202a3:69_3": "yaṁ mataṁ ñātī parivāretvā kandanti, taṁ –",
  "atk-s0202a3:69_4": "‘‘aho vata amhākaṁ bhātā mato, putto mato’’tiādīnipi vadanti.",
  "atk-s0202a3:70_0": "Phusanti phassanti maraṇaphassaṁ phusanti.",
  "atk-s0202a3:70_1": "Tatheva phuṭṭhoti yathā bālo, dhīropi tatheva maraṇaphassena phuṭṭho, aphuṭṭho nāma natthi, ayaṁ pana viseso.",
  "atk-s0202a3:70_2": "Bālo ca bālyā vadhitova setīti bālo bālabhāvena maraṇaphassaṁ āgamma vadhitova seti abhihatova sayati.",
  "atk-s0202a3:70_3": "Akataṁ vata me kalyāṇantiādivippaṭisāravasena calati vedhati vipphandati.",
  "atk-s0202a3:70_4": "Dhīro ca na vedhatīti dhīro sugatinimittaṁ passanto na vedhati na calati.",
  "atk-s0202a3:71_0": "Yāya vosānaṁ idhādhigacchatīti yāya paññāya imasmiṁ loke sabbakiccavosānaṁ arahattaṁ adhigacchati, sāva dhanato uttamatarā.",
  "atk-s0202a3:71_1": "Abyositattāti apariyositattā, arahattapattiyā, abhāvenāti attho.",
  "atk-s0202a3:71_2": "Bhavābhavesūti hīnappaṇītesu bhavesu.",
  "atk-s0202a3:72_0": "Upeti gabbhañca parañca lokanti tesu pāpaṁ karontesu yo koci satto paramparāya saṁsāraṁ āpajjitvā gabbhañca parañca lokaṁ upeti.",
  "atk-s0202a3:72_1": "Tassappapaññoti tassa tādisassa appapaññassa añño appapañño abhisaddahanto.",
  "atk-s0202a3:73_0": "Sakammunāhaññatīti attanā katakammavasena ‘‘kasāhipi tāletī’’tiādīhi kammakāraṇāhi haññati.",
  "atk-s0202a3:73_1": "Pecca paramhi loketi ito gantvā paramhi apāyaloke.",
  "atk-s0202a3:74_0": "Virūparūpenāti vividharūpena, nānāsabhāvenāti attho.",
  "atk-s0202a3:74_1": "Kāmaguṇesūti diṭṭhadhammikasamparāyikesu sabbakāmaguṇesu ādīnavaṁ disvā.",
  "atk-s0202a3:74_2": "Daharāti antamaso kalalamattabhāvaṁ upādāya taruṇā.",
  "atk-s0202a3:74_3": "Vuḍḍhāti vassasatātikkantā.",
  "atk-s0202a3:74_4": "Apaṇṇakaṁ sāmaññameva seyyoti aviruddhaṁ advajjhagāmiṁ ekantaniyyānikaṁ sāmaññameva ‘‘seyyo, uttaritarañca paṇītatarañcā’’ti upadhāretvā pabbajitosmi mahārājāti.",
  "atk-s0202a3:74_5": "Tasmā yaṁ tvaṁ vadasi –",
  "atk-s0202a3:74_6": "‘‘kiṁ disvā vā sutvā vā’’ti, idaṁ disvā ca sutvā ca pabbajitosmīti maṁ dhārehīti desanaṁ niṭṭhāpesīti.",
  "atk-s0202a3:75_0": "Papañcasūdaniyā majjhimanikāyaṭṭhakathāya",
  "atk-s0202a3:76_0": "Raṭṭhapālasuttavaṇṇanā niṭṭhitā.",
  "atk-s0202a3:77_0": "3. Maghadevasuttavaṇṇanā",
  "atk-s0202a3:78_0": "308.Evaṁme sutanti maghadevasuttaṁ.",
  "atk-s0202a3:78_1": "Tattha maghadevaambavaneti pubbe maghadevo nāma rājā taṁ ambavanaṁ ropesi.",
  "atk-s0202a3:78_2": "Tesu rukkhesu palujjamānesu aparabhāge aññepi rājāno ropesuṁyeva.",
  "atk-s0202a3:78_3": "Taṁ pana paṭhamavohāravasena maghadevambavananteva saṅkhaṁ gataṁ.",
  "atk-s0202a3:78_4": "Sitaṁ pātvākāsīti sāyanhasamaye vihāracārikaṁ caramāno ramaṇīyaṁ bhūmibhāgaṁ disvā –",
  "atk-s0202a3:78_5": "‘‘vasitapubbaṁ nu kho me imasmiṁ okāse’’ti āvajjanto –",
  "atk-s0202a3:78_6": "‘‘pubbe ahaṁ maghadevo nāma rājā hutvā imaṁ ambavanaṁ ropesiṁ, ettheva pabbajitvā cattāro brahmavihāre bhāvetvā brahmaloke nibbattiṁ.",
  "atk-s0202a3:78_7": "Taṁ kho panetaṁ kāraṇaṁ bhikkhusaṅghassa apākaṭaṁ, pākaṭaṁ karissāmī’’ti aggaggadante dassento sitaṁ pātu akāsi.",
  "atk-s0202a3:79_0": "Dhammo assa atthīti dhammiko.",
  "atk-s0202a3:79_1": "Dhammena rājā jātoti dhammarājā.",
  "atk-s0202a3:79_2": "Dhamme ṭhitoti dasakusalakammapathadhamme ṭhito.",
  "atk-s0202a3:79_3": "Dhammaṁ caratīti samaṁ carati .",
  "atk-s0202a3:79_4": "Tatra brāhmaṇagahapatikesūti yopi so pubbarājūhi brāhmaṇānaṁ dinnaparihāro, taṁ ahāpetvā pakatiniyāmeneva adāsi, tathā gahapatikānaṁ.",
  "atk-s0202a3:79_5": "Taṁ sandhāyetaṁ vuttaṁ.",
  "atk-s0202a3:79_6": "Pakkhassāti iminā pāṭihārikapakkhopi saṅgahito.",
  "atk-s0202a3:79_7": "Aṭṭhamīuposathassa hi paccuggamanānuggamanavasena sattamiyañca navamiyañca, cātuddasapannarasānaṁ paccuggamanānuggamanavasena terasiyañca pāṭipade cāti ime divasā pāṭihārikapakkhāti veditabbā.",
  "atk-s0202a3:79_8": "Tesupi uposathaṁ upavasi.",
  "atk-s0202a3:80_0": "309.Devadūtāti devoti maccu, tassa dūtāti devadūtā.",
  "atk-s0202a3:80_1": "Sirasmiñhi palitesu pātubhūtesu maccurājassa santike ṭhito viya hoti, tasmā palitāni maccudevassa dūtāti vuccanti.",
  "atk-s0202a3:80_2": "Devā viya dūtātipi devadūtā.",
  "atk-s0202a3:80_3": "Yathā hi alaṅkatapaṭiyattāya devatāya ākāse ṭhatvā ‘‘asukadivase marissatī’’ti vutte taṁ tatheva hoti, evaṁ sirasmiṁ palitesu pātubhūtesu devatābyākaraṇasadisameva hoti.",
  "atk-s0202a3:80_4": "Tasmā palitāni devasadisā dūtāti vuccanti.",
  "atk-s0202a3:80_5": "Visuddhidevānaṁ dūtātipi devadūtā.",
  "atk-s0202a3:80_6": "Sabbabodhisattā hi jiṇṇabyādhitamatapabbajite disvāva saṁvegamāpajjitvā nikkhamma pabbajanti. Yathāha –",
  "atk-s0202a3:81_0": "‘‘Jiṇṇañca disvā dukhitañca byādhitaṁ,",
  "atk-s0202a3:82_0": "Matañca disvā gatamāyusaṅkhayaṁ;",
  "atk-s0202a3:83_0": "Kāsāyavatthaṁ pabbajitañca disvā,",
  "atk-s0202a3:84_0": "Tasmā ahaṁ pabbajitomhi rājā’’ti.",
  "atk-s0202a3:85_0": "Iminā pariyāyena palitāni visuddhidevānaṁ dūtattā devadūtāti vuccanti.",
  "atk-s0202a3:86_0": "Kappakassa gāmavaraṁ datvāti satasahassuṭṭhānakaṁ jeṭṭhakagāmaṁ datvā.",
  "atk-s0202a3:86_1": "Kasmā adāsi?",
  "atk-s0202a3:86_2": "Saṁviggamānasattā.",
  "atk-s0202a3:86_3": "Tassa hi añjalismiṁ ṭhapitāni palitāni disvāva saṁvego uppajjati.",
  "atk-s0202a3:86_4": "Aññāni caturāsītivassasahassāni āyu atthi, evaṁ santepi maccurājassa santike ṭhitaṁ viya attānaṁ maññamāno saṁviggo pabbajjaṁ roceti.",
  "atk-s0202a3:86_5": "Tena vuttaṁ –",
  "atk-s0202a3:87_0": "‘‘Sire disvāna palitaṁ, maghadevo disampati;",
  "atk-s0202a3:88_0": "Saṁvegaṁ alabhī dhīro, pabbajjaṁ samarocayī’’ti.",
  "atk-s0202a3:89_0": "Aparampi vuttaṁ –",
  "atk-s0202a3:90_0": "‘‘Uttamaṅgaruhā mayhaṁ, ime jātā vayoharā;",
  "atk-s0202a3:91_0": "Pātubhūtā devadūtā, pabbajjāsamayo mamā’’ti.",
  "atk-s0202a3:92_0": "Purisayugeti vaṁsasambhave purise.",
  "atk-s0202a3:92_1": "Kesamassuṁ ohāretvāti tāpasapabbajjaṁ pabbajantāpi hi paṭhamaṁ kesamassuṁ ohāretvā pabbajanti, tato paṭṭhāya vaḍḍhite kese bandhitvā jaṭākalāpadharā hutvā vicaranti.",
  "atk-s0202a3:92_2": "Bodhisattopi tāpasapabbajjaṁ pabbaji.",
  "atk-s0202a3:92_3": "Pabbajito pana anesanaṁ ananuyuñjitvā rājagehato āhaṭabhikkhāya yāpento brahmavihāraṁ bhāvesi.",
  "atk-s0202a3:92_4": "Tasmā so mettāsahagatenātiādi vuttaṁ.",
  "atk-s0202a3:93_0": "Kumārakīḷitaṁ kīḷīti aṅkena aṅkaṁ parihariyamāno kīḷi.",
  "atk-s0202a3:93_1": "Mālākalāpaṁ viya hi naṁ ukkhipitvāva vicariṁsu.",
  "atk-s0202a3:93_2": "Rañño maghadevassa putto…pe…",
  "atk-s0202a3:93_3": "pabbajīti imassa pabbajitadivase pañca maṅgalāni ahesuṁ.",
  "atk-s0202a3:93_4": "Maghadevarañño matakabhattaṁ, tassa rañño pabbajitamaṅgalaṁ, tassa puttassa chattussāpanamaṅgalaṁ, tassa puttassa uparajjamaṅgalaṁ, tassa puttassa nāmakaraṇamaṅgalanti ekasmiṁyeva samaye pañca maṅgalāni ahesuṁ, sakalajambudīpatale unnaṅgalamahosi.",
  "atk-s0202a3:94_0": "311.Puttapaputtakāti puttā ca puttaputtā cāti evaṁ pavattā tassa paramparā.",
  "atk-s0202a3:94_1": "Pacchimako ahosīti pabbajjāpacchimako ahosi.",
  "atk-s0202a3:94_2": "Bodhisatto kira brahmaloke nibbatto –",
  "atk-s0202a3:94_3": "‘‘pavattati nu kho taṁ mayā manussaloke nihataṁ kalyāṇavatta’’nti āvajjanto addasa –",
  "atk-s0202a3:94_4": "‘‘ettakaṁ addhānaṁ pavattati, idāni na pavattissatī’’ti.",
  "atk-s0202a3:94_5": "Na kho panāhaṁ mayhaṁ paveṇiyā ucchijjituṁ dassāmīti attano vaṁse jātaraññoyeva aggamahesiyā kucchismiṁ paṭisandhiṁ gahetvā attano vaṁsassa nemiṁ ghaṭento viya nibbatto, tenevassa nimīti nāmaṁ ahosi.",
  "atk-s0202a3:94_6": "Iti so pabbajitarājūnaṁ sabbapacchimako hutvā pabbajitoti pabbajjāpacchimako ahosi.",
  "atk-s0202a3:94_7": "Guṇehi pana atirekataro.",
  "atk-s0202a3:94_8": "Tassa hi sabbarājūhi atirekatarā dve guṇā ahesuṁ .",
  "atk-s0202a3:94_9": "Catūsu dvāresu satasahassaṁ satasahassaṁ vissajjetvā devasikaṁ dānaṁ adāsi, anuposathikassa ca dassanaṁ nivāresi.",
  "atk-s0202a3:94_10": "Anuposathikesu hi rājānaṁ passissāmāti gatesu dovāriko pucchati ‘‘tumhe uposathikā no vā’’ti.",
  "atk-s0202a3:94_11": "Ye anuposathikā honti, te nivāreti ‘‘anuposathikānaṁ rājā dassanaṁ na detī’’ti.",
  "atk-s0202a3:94_12": "‘‘Mayaṁ janapadavāsino kāle bhojanaṁ kuhiṁ labhissāmā’’tipi tattha vacanokāso natthi.",
  "atk-s0202a3:94_13": "Catūsu hi dvāresu rājaṅgaṇe ca anekāni bhattacāṭisahassāni paṭiyattāneva honti.",
  "atk-s0202a3:94_14": "Tasmā mahājano icchiticchitaṭṭhāne massuṁ kāretvā nhāyitvā vatthāni parivattetvā yathārucitaṁ bhojanaṁ bhuñjitvā uposathaṅgāni adhiṭṭhāya rañño gehadvāraṁ gacchati.",
  "atk-s0202a3:94_15": "Dovārikena ‘‘uposathikā tumhe’’ti pucchitapucchitā ‘‘āma āmā’’ti vadanti.",
  "atk-s0202a3:94_16": "Tena hi āgacchathāti pavesetvā rañño dasseti.",
  "atk-s0202a3:94_17": "Iti imehi dvīhi guṇehi atirekataro ahosi.",
  "atk-s0202a3:95_0": "312.Devānaṁ tāvatiṁsānanti tāvatiṁsabhavane nibbattadevānaṁ.",
  "atk-s0202a3:95_1": "Te kira devā videharaṭṭhe mithilanagaravāsino rañño ovāde ṭhatvā pañca sīlāni rakkhitvā uposathakammaṁ katvā tattha nibbattā rañño guṇakathaṁ kathenti.",
  "atk-s0202a3:95_2": "Te sandhāya vuttaṁ ‘‘devānaṁ tāvatiṁsāna’’nti.",
  "atk-s0202a3:96_0": "Nisinnohotīti pāsādavarassa uparigato dānañca sīlañca upaparikkhamāno nisinno hoti.",
  "atk-s0202a3:96_1": "Evaṁ kirassa ahosi –",
  "atk-s0202a3:96_2": "‘‘dānaṁ nu kho mahantaṁ udāhu sīlaṁ, yadi dānaṁ mahantaṁ, ajjhottharitvā dānameva dassāmi.",
  "atk-s0202a3:96_3": "Atha sīlaṁ, sīlameva pūrissāmī’’ti.",
  "atk-s0202a3:96_4": "Tassa ‘‘idaṁ mahantaṁ idaṁ mahanta’’nti nicchituṁ asakkontasseva sakko gantvā purato pāturahosi.",
  "atk-s0202a3:96_5": "Tena vuttaṁ atha kho, ānanda,…pe…",
  "atk-s0202a3:96_6": "sammukhe pāturahosīti.",
  "atk-s0202a3:96_7": "Evaṁ kirassa ahosi –",
  "atk-s0202a3:96_8": "‘‘rañño kaṅkhā uppannā, tassa kaṅkhacchedanatthaṁ pañhañca kathessāmi, idhāgamanatthāya paṭiññañca gaṇhissāmī’’ti .",
  "atk-s0202a3:96_9": "Tasmā gantvā sammukhe pāturahosi.",
  "atk-s0202a3:96_10": "Rājā adiṭṭhapubbaṁ rūpaṁ disvā bhīto ahosi lomahaṭṭhajāto.",
  "atk-s0202a3:96_11": "Atha naṁ sakko –",
  "atk-s0202a3:96_12": "‘‘mā bhāyi, mahārāja, vissattho pañhaṁ puccha, kaṅkhaṁ te paṭivinodessāmī’’ti āha.",
  "atk-s0202a3:97_0": "Rājā –",
  "atk-s0202a3:98_0": "‘‘Pucchāmi taṁ mahārāja, sabbabhūtānamissara;",
  "atk-s0202a3:99_0": "Dānaṁ vā brahmacariyaṁ vā, katamaṁ su mahapphala’’nti. –",
  "atk-s0202a3:100_0": "Pañhaṁ pucchi. Sakko –",
  "atk-s0202a3:100_1": "‘‘dānaṁ nāma kiṁ, sīlameva guṇavisiṭṭhatāya mahantaṁ.",
  "atk-s0202a3:100_2": "Ahañhi pubbe, mahārāja, dasavassasahassāni dasannaṁ jaṭilasahassānaṁ dānaṁ datvā pettivisayato na mutto, sīlavantā pana mayhaṁ dānaṁ bhuñjitvā brahmaloke nibbattā’’ti vatvā imā gāthā avoca –",
  "atk-s0202a3:101_0": "‘‘Hīnena brahmacariyena, khattiye upapajjati;",
  "atk-s0202a3:102_0": "Majjhimena ca devattaṁ, uttamena visujjhati.",
  "atk-s0202a3:103_0": "Na hete sulabhā kāyā, yācayogena kenaci;",
  "atk-s0202a3:104_0": "Ye kāye upapajjanti, anāgārā tapassino’’ti. (jā. 2.22.429-430);",
  "atk-s0202a3:105_0": "Evaṁ rañño kaṅkhaṁ vinodetvā devalokagamanāya paṭiññāgahaṇatthaṁ lābhā te mahārājātiādimāha.",
  "atk-s0202a3:105_1": "Tattha avikampamānoti abhāyamāno.",
  "atk-s0202a3:105_2": "Adhivāsesīti ahaṁ mahājanaṁ kusalaṁ samādapemi, puññavantānaṁ pana vasanaṭṭhānaṁ disvā āgatena manussapathe sukhaṁ kathetuṁ hotīti adhivāsesi.",
  "atk-s0202a3:106_0": "313.Evaṁ bhaddantavāti evaṁ hotu bhaddakaṁ tava vacananti vatvā.",
  "atk-s0202a3:106_1": "Yojetvāti ekasmiṁyeva yuge sahassaassājānīye yojetvā.",
  "atk-s0202a3:106_2": "Tesaṁ pana pāṭiyekkaṁ yojanakiccaṁ natthi, manaṁ āgamma yuttāyeva honti.",
  "atk-s0202a3:106_3": "So pana dibbaratho diyaḍḍhayojanasatiko hoti, naddhito paṭṭhāya rathasīsaṁ paññāsayojanāni, akkhabandho paṇṇāsayojanāni, akkhabandhato paṭṭhāya pacchābhāgo paṇṇāsayojanāni, sabbo sattavaṇṇaratanamayo.",
  "atk-s0202a3:106_4": "Devaloko nāma uddhaṁ, manussaloko adho, tasmā heṭṭhāmukhaṁ rathaṁ pesesīti na sallakkhetabbaṁ.",
  "atk-s0202a3:106_5": "Yathā pana pakatimaggaṁ peseti, evameva manussānaṁ sāyamāsabhatte niṭṭhite candena saddhiṁ yuganaddhaṁ katvā pesesi, yamakacandā uṭṭhitā viya ahesuṁ.",
  "atk-s0202a3:106_6": "Mahājano disvā ‘‘yamakacandā uggatā’’ti āha.",
  "atk-s0202a3:106_7": "Āgacchante āgacchante na yamakacandā, ekaṁ vimānaṁ, na vimānaṁ, eko rathoti.",
  "atk-s0202a3:106_8": "Rathopi āgacchanto āgacchanto pakatirathappamāṇova, assāpi pakatiassappamāṇāva ahesuṁ.",
  "atk-s0202a3:106_9": "Evaṁ rathaṁ āharitvā rañño pāsādaṁ padakkhiṇaṁ katvā pācīnasīhapañjaraṭṭhāne rathaṁ nivattetvā āgatamaggābhimukhaṁ katvā sīhapañjare ṭhatvāva ārohanasajjaṁ ṭhapesi.",
  "atk-s0202a3:107_0": "Abhiruha mahārājāti rājā –",
  "atk-s0202a3:107_1": "‘‘dibbayānaṁ me laddha’’nti na tāvadeva abhiruhi, nāgarānaṁ pana ovādaṁ adāsi ‘‘passatha tātā, yaṁ me sakkena devaraññā dibbaratho pesito, so ca kho na jātigottaṁ vā kulappadesaṁ vā paṭicca pesito, mayhaṁ pana sīlācāraguṇe pasīditvā pesito.",
  "atk-s0202a3:107_2": "Sace tumhepi sīlaṁ rakkhissatha, tumhākampi pesessati, evaṁ rakkhituṁ yuttaṁ nāmetaṁ sīlaṁ.",
  "atk-s0202a3:107_3": "Nāhaṁ devalokaṁ gantvā cirāyissāmi, appamattā hothā’’ti mahājanaṁ ovaditvā pañcasu sīlesu patiṭṭhāpetvā rathaṁ abhiruhi.",
  "atk-s0202a3:107_4": "Tato mātali saṅgāhako ‘‘ahampi mahārājassa mamānucchavikaṁ karissāmī’’ti ākāsamhi dve magge dassetvā apica mahārājātiādimāha.",
  "atk-s0202a3:108_0": "Tattha katamenāti, mahārāja, imesu maggesu eko nirayaṁ gacchati, eko devalokaṁ, tesu taṁ katamena nemi.",
  "atk-s0202a3:108_1": "Yenāti yena maggena gantvā yattha pāpakammantā pāpakānaṁ kammānaṁ vipākaṁ paṭisaṁvediyanti, taṁ ṭhānaṁ sakkā hoti passitunti attho.",
  "atk-s0202a3:108_2": "Dutiyapadepi eseva nayo.",
  "atk-s0202a3:108_3": "Jātakepi –",
  "atk-s0202a3:109_0": "‘‘Kena taṁ nemi maggena, rājaseṭṭha disampati;",
  "atk-s0202a3:110_0": "Yena vā pāpakammantā, puññakammā ca ye narā’’ti. (jā. 2.22.450) –",
  "atk-s0202a3:111_0": "Gāthāya ayamevattho. Tenevāha –",
  "atk-s0202a3:112_0": "‘‘Niraye tāva passāmi, āvāse pāpakamminaṁ;",
  "atk-s0202a3:113_0": "Ṭhānāni luddakammānaṁ, dussīlānañca yā gatī’’ti. (jā. 2.22.451);",
  "atk-s0202a3:114_0": "Ubhayeneva maṁ mātali nehīti mātali dvīhi maggehi maṁ nehi, ahaṁ nirayaṁ passitukāmo devalokampīti.",
  "atk-s0202a3:114_1": "Paṭhamaṁ katamena nemīti.",
  "atk-s0202a3:114_2": "Paṭhamaṁ nirayamaggena nehīti.",
  "atk-s0202a3:114_3": "Tato mātali attano ānubhāvena rājānaṁ pañcadasa mahāniraye dassesi.",
  "atk-s0202a3:114_4": "Vitthārakathā panettha –",
  "atk-s0202a3:115_0": "‘‘Dassesi mātali rañño, duggaṁ vetaraṇiṁ nadiṁ;",
  "atk-s0202a3:116_0": "Kuthitaṁ khārasaṁyuttaṁ, tattaṁ aggisikhūpama’’nti. (jā. 2.22.452) –",
  "atk-s0202a3:117_0": "Jātake vuttanayena veditabbā.",
  "atk-s0202a3:117_1": "Nirayaṁ dassetvā rathaṁ nivattetvā devalokābhimukhaṁ gantvā bīraṇīdevadhītāya soṇadinnadevaputtassa gaṇadevaputtānañca vimānāni dassento devalokaṁ nesi.",
  "atk-s0202a3:117_2": "Tatrāpi vitthārakathā –",
  "atk-s0202a3:118_0": "‘‘Yadi te sutā bīraṇī jīvaloke,",
  "atk-s0202a3:119_0": "Āmāyadāsī ahu brāhmaṇassa;",
  "atk-s0202a3:120_0": "Sā pattakāle atithiṁ viditvā,",
  "atk-s0202a3:121_0": "Mātāva puttaṁ sakimābhinandī;",
  "atk-s0202a3:122_0": "Saṁyamā saṁvibhāgā ca,",
  "atk-s0202a3:123_0": "Sā vimānasmi modatī’’ti. (jā. 2.22.507) –",
  "atk-s0202a3:124_0": "Jātake vuttanayeneva veditabbā.",
  "atk-s0202a3:125_0": "Evaṁ gacchato pana tassa rathanemi vaṭṭiyā cittakūṭadvārakoṭṭhakassa ummāre pahatamatteva devanagare kolāhalaṁ ahosi.",
  "atk-s0202a3:125_1": "Sakkaṁ devarājānaṁ ekakaṁyeva ohāya devasaṅgho mahāsattaṁ paccuggamanamakāsi, taṁ devatānaṁ ādaraṁ disvā sakko cittaṁ sandhāretuṁ asakkonto –",
  "atk-s0202a3:125_2": "‘‘abhirama, mahārāja, devesu devānubhāvenā’’ti āha.",
  "atk-s0202a3:125_3": "Evaṁ kirassa ahosi –",
  "atk-s0202a3:125_4": "‘‘ayaṁ rājā ajja āgantvā ekadivaseneva devagaṇaṁ attano abhimukhamakāsi.",
  "atk-s0202a3:125_5": "Sace ekaṁ dve divase vasissati, na maṁ devā olokessantī’’ti.",
  "atk-s0202a3:125_6": "So usūyamāno, ‘‘mahārāja, tuyhaṁ imasmiṁ devaloke vasituṁ puññaṁ natthi, aññesaṁ puññena vasāhī’’ti iminā adhippāyena evamāha.",
  "atk-s0202a3:125_7": "Bodhisatto –",
  "atk-s0202a3:125_8": "‘‘nāsakkhi jarasakko manaṁ sandhāretuṁ, paraṁ nissāya laddhaṁ kho pana yācitvā laddhabhaṇḍakaṁ viya hotī’’ti paṭikkhipanto alaṁ mārisātiādimāha.",
  "atk-s0202a3:125_9": "Jātakepi vuttaṁ –",
  "atk-s0202a3:126_0": "‘‘Yathā yācitakaṁ yānaṁ, yathā yācitakaṁ dhanaṁ;",
  "atk-s0202a3:127_0": "Evaṁsampadameve taṁ, yaṁ parato dānapaccayā;",
  "atk-s0202a3:128_0": "Na cāhametamicchāmi, yaṁ parato dānapaccayā’’ti. (jā. 2.22.585-586) –",
  "atk-s0202a3:129_0": "Sabbaṁ vattabbaṁ.",
  "atk-s0202a3:129_1": "Bodhisatto pana manussattabhāvena kativāre devalokaṁ gatoti. Cattāro –",
  "atk-s0202a3:129_2": "mandhāturājakāle sādhinarājakāle guttilavīṇāvādakakāle nimimahārājakāleti.",
  "atk-s0202a3:129_3": "So mandhātukāle devaloke asaṅkhyeyyaṁ kālaṁ vasi, tasmiñhi vasamāneyeva chattiṁsa sakkā caviṁsu.",
  "atk-s0202a3:129_4": "Sādhinarājakāle sattāhaṁ vasi, manussagaṇanāya satta vassasatāni honti.",
  "atk-s0202a3:129_5": "Guttilavīṇāvādakakāle ca nimirājakāle ca muhuttamattaṁ vasi, manussagaṇanāya satta divasāni honti.",
  "atk-s0202a3:130_0": "314.Tatthevamithilaṁ paṭinesīti paṭinetvā pakatisirigabbheyeva patiṭṭhāpesi.",
  "atk-s0202a3:131_0": "315.Kaḷārajanakoti tassa nāmaṁ.",
  "atk-s0202a3:131_1": "Kaḷāradantatāya pana kaḷārajanakoti vutto.",
  "atk-s0202a3:131_2": "Na so agārasmā anagāriyaṁ pabbajīti ettakamattameva na akāsi, sesaṁ sabbaṁ pākatikameva ahosi.",
  "atk-s0202a3:132_0": "316.Samucchedo hotīti ettha kalyāṇavattaṁ ko samucchindati, kena samucchinnaṁ, ko pavatteti, kena pavattitaṁ nāma hotīti ayaṁ vibhāgo veditabbo.",
  "atk-s0202a3:132_1": "Tattha sīlavā bhikkhu ‘‘na sakkā mayā arahattaṁ laddhu’’nti vīriyaṁ akaronto samucchindati.",
  "atk-s0202a3:132_2": "Dussīlena samucchinnaṁ nāma hoti.",
  "atk-s0202a3:132_3": "Satta sekhā pavattenti.",
  "atk-s0202a3:132_4": "Khīṇāsavena pavattitaṁ nāma hoti.",
  "atk-s0202a3:132_5": "Sesaṁ sabbattha uttānamevāti.",
  "atk-s0202a3:133_0": "Papañcasūdaniyā majjhimanikāyaṭṭhakathāya",
  "atk-s0202a3:134_0": "Maghadevasuttavaṇṇanā niṭṭhitā.",
  "atk-s0202a3:135_0": "4. Madhurasuttavaṇṇanā",
  "atk-s0202a3:136_0": "317.Evaṁme sutanti madhurasuttaṁ.",
  "atk-s0202a3:136_1": "Tattha mahākaccānoti gihikāle ujjenikarañño purohitaputto abhirūpo dassanīyo pāsādiko suvaṇṇavaṇṇo ca.",
  "atk-s0202a3:136_2": "Madhurāyanti evaṁnāmake nagare.",
  "atk-s0202a3:136_3": "Gundāvaneti kaṇhakagundāvane .",
  "atk-s0202a3:136_4": "Avantiputtoti avantiraṭṭhe rañño dhītāya putto.",
  "atk-s0202a3:136_5": "Vuddho ceva arahā cāti daharaṁ arahantampi na tathā sambhāventi yathā mahallakaṁ, thero pana vuddho ceva ahosi arahā ca.",
  "atk-s0202a3:136_6": "Brāhmaṇā, bho kaccānāti so kira rājā brāhmaṇaladdhiko, tasmā evamāha.",
  "atk-s0202a3:136_7": "Brāhmaṇova seṭṭho vaṇṇotiādīsu jātigottādīnaṁ paññāpanaṭṭhāne brāhmaṇāva seṭṭhāti dasseti.",
  "atk-s0202a3:136_8": "Hīno añño vaṇṇoti itare tayo vaṇṇā hīnā lāmakāti vadati.",
  "atk-s0202a3:136_9": "Sukkoti paṇḍaro.",
  "atk-s0202a3:136_10": "Kaṇhoti kāḷako.",
  "atk-s0202a3:136_11": "Sujjhantīti jātigottādipaññāpanaṭṭhānesu sujjhanti.",
  "atk-s0202a3:136_12": "Brahmuno puttāti mahābrahmuno puttā.",
  "atk-s0202a3:136_13": "Orasā mukhato jātāti ure vasitvā mukhato nikkhantā, ure katvā saṁvaddhitāti vā orasā.",
  "atk-s0202a3:136_14": "Brahmajāti brahmato nibbattā.",
  "atk-s0202a3:136_15": "Brahmanimmitāti brahmunā nimmitā.",
  "atk-s0202a3:136_16": "Brahmadāyādāti brahmuno dāyādā.",
  "atk-s0202a3:136_17": "Ghosoyeva kho esoti vohāramattamevetaṁ.",
  "atk-s0202a3:137_0": "318.Ijjheyyāti samijjheyya, yattakāni dhanādīni pattheyya, tattakehissa manoratho pūreyyāti attho.",
  "atk-s0202a3:137_1": "Khattiyopissāssāti khattiyopi assa issariyasampattassa pubbuṭṭhāyī assa.",
  "atk-s0202a3:137_2": "Nesaṁ ettha kiñcīti na etesaṁ ettha kiñci.",
  "atk-s0202a3:138_0": "322.Āsanena vā nimanteyyāmāti nisinnāsanaṁ papphoṭetvā idha nisīdāti vadeyyāma.",
  "atk-s0202a3:138_1": "Abhinimanteyyāmapi nanti abhiharitvā taṁ nimanteyyāma.",
  "atk-s0202a3:138_2": "Tattha duvidho abhihāro vācāya ceva kāyena ca.",
  "atk-s0202a3:138_3": "‘‘Tumhākaṁ icchiticchitakkhaṇe mamaṁ cīvarādīhi vadeyyātha yenattho’’ti vadanto hi vācāya abhiharitvā nimanteti nāma.",
  "atk-s0202a3:138_4": "Cīvarādivekallaṁ sallakkhetvā ‘‘idaṁ gaṇhathā’’ti tāni dento pana kāyena abhiharitvā nimanteti nāma.",
  "atk-s0202a3:138_5": "Tadubhayampi sandhāya ‘‘abhinimanteyyāmapi na’’nti āha.",
  "atk-s0202a3:138_6": "Rakkhāvaraṇaguttinti rakkhāsaṅkhātañceva āvaraṇasaṅkhātañca guttiṁ.",
  "atk-s0202a3:138_7": "Yā panesā āvudhahatthe purise ṭhapentena rakkhā, sā dhammikā nāma saṁvihitā na hoti.",
  "atk-s0202a3:138_8": "Yathā pana avelāya kaṭṭhahārikāpaṇṇahārikādayo vihāraṁ na pavisanti, migaluddakādayo vihārasīmāya mige vā macche vā na gaṇhanti, evaṁ saṁvidahantena dhammikā nāma saṁvihitā hoti.",
  "atk-s0202a3:138_9": "Taṁ sandhāyāha ‘‘dhammika’’nti.",
  "atk-s0202a3:139_0": "Evaṁsanteti evaṁ catunnampi vaṇṇānaṁ pabbajitānaṁ pabbajitasakkārena same samāne.",
  "atk-s0202a3:139_1": "Sesaṁ sabbattha uttānamevāti.",
  "atk-s0202a3:140_0": "Papañcasūdaniyā majjhimanikāyaṭṭhakathāya",
  "atk-s0202a3:141_0": "Madhurasuttavaṇṇanā niṭṭhitā.",
  "atk-s0202a3:142_0": "5. Bodhirājakumārasuttavaṇṇanā",
  "atk-s0202a3:143_0": "324.Evaṁme sutanti bodhirājakumārasuttaṁ.",
  "atk-s0202a3:143_1": "Tattha kokanadoti kokanadaṁ vuccati padumaṁ.",
  "atk-s0202a3:143_2": "So ca maṅgalapāsādo olokanakapadumaṁ dassetvā kato, tasmā kokanadoti saṅkhaṁ labhi.",
  "atk-s0202a3:144_0": "325.Yāva pacchimasopānakaḷevarāti ettha pacchimasopānakaḷevaranti paṭhamaṁ sopānaphalakaṁ vuttaṁ.",
  "atk-s0202a3:144_1": "Addasākhoti olokanatthaṁyeva dvārakoṭṭhake ṭhito addasa.",
  "atk-s0202a3:144_2": "Bhagavā tuṇhī ahosīti ‘‘kissa nu kho atthāya rājakumārena ayaṁ mahāsakkāro kato’’ti āvajjanto puttapatthanāya katabhāvaṁ aññāsi.",
  "atk-s0202a3:144_3": "So hi rājakumāro aputtako, sutañcānena ahosi –",
  "atk-s0202a3:144_4": "‘‘buddhānaṁ kira adhikāraṁ katvā manasā icchitaṁ labhantī’’ti. So –",
  "atk-s0202a3:144_5": "‘‘sacāhaṁ puttaṁ labhissāmi, sammāsambuddho mama celappaṭikaṁ akkamissati.",
  "atk-s0202a3:144_6": "No ce labhissāmi, na akkamissatī’’ti patthanaṁ katvā santharāpesi.",
  "atk-s0202a3:144_7": "Atha bhagavā ‘‘nibbattissati nu kho etassa putto’’ti āvajjetvā ‘‘na nibbattissatī’’ti addasa.",
  "atk-s0202a3:145_0": "Pubbe kira so ekasmiṁ dīpe vasamāno samacchandena sakuṇapotake khādi.",
  "atk-s0202a3:145_1": "Sacassa mātugāmo aññova bhaveyya, puttaṁ labheyya.",
  "atk-s0202a3:145_2": "Ubhohi pana samānacchandehi hutvā pāpakammaṁ kataṁ, tenassa putto na nibbattissatīti aññāsi.",
  "atk-s0202a3:145_3": "Dusse pana akkante –",
  "atk-s0202a3:145_4": "‘‘buddhānaṁ adhikāraṁ katvā patthitapatthitaṁ labhantīti loke anussavo, mayā ca mahāabhinīhāro kato, na ca puttaṁ labhāmi, tucchaṁ idaṁ vacana’’nti micchāgahaṇaṁ gaṇheyya.",
  "atk-s0202a3:145_5": "Titthiyāpi –",
  "atk-s0202a3:145_6": "‘‘natthi samaṇānaṁ akattabbaṁ nāma, celappaṭikaṁ maddantā āhiṇḍantī’’ti ujjhāyeyyuṁ .",
  "atk-s0202a3:145_7": "Etarahi ca akkamantesu bahū bhikkhū paracittaviduno, te bhabbaṁ jānitvā akkamissanti, abhabbaṁ jānitvā na akkamissanti.",
  "atk-s0202a3:145_8": "Anāgate pana upanissayo mando bhavissati, anāgataṁ na jānissanti.",
  "atk-s0202a3:145_9": "Tesu akkamantesu sace patthitaṁ ijjhissati, iccetaṁ kusalaṁ .",
  "atk-s0202a3:145_10": "No ce ijjhissati, –",
  "atk-s0202a3:145_11": "‘‘pubbe bhikkhusaṅghassa abhinīhāraṁ katvā icchiticchitaṁ labhanti, taṁ idāni na labhanti .",
  "atk-s0202a3:145_12": "Teyeva maññe bhikkhū paṭipattipūrakā ahesuṁ, ime paṭipattiṁ pūretuṁ na sakkontī’’ti manussā vippaṭisārino bhavissantīti imehi kāraṇehi bhagavā akkamituṁ anicchanto tuṇhī ahosi.",
  "atk-s0202a3:145_13": "Sikkhāpadaṁ paññapesi ‘‘na, bhikkhave, celappaṭikā akkamitabbā’’ti (cūḷava. 268).",
  "atk-s0202a3:145_14": "Maṅgalatthāya paññattaṁ anakkamantesu pana akkamanatthāya anupaññattiṁ ṭhapesi –",
  "atk-s0202a3:145_15": "‘‘gihī, bhikkhave, maṅgalikā, anujānāmi, bhikkhave, gihīnaṁ maṅgalatthāyā’’ti (cūḷava. 268).",
  "atk-s0202a3:146_0": "326.Pacchimaṁ janataṁ tathāgato anukampatīti idaṁ thero vuttesu kāraṇesu tatiyaṁ kāraṇaṁ sandhāyāha.",
  "atk-s0202a3:146_1": "Na kho sukhena sukhanti kasmā āha?",
  "atk-s0202a3:146_2": "Kāmasukhallikānuyogasaññī hutvā sammāsambuddho na akkami, tasmā ahampi satthārā samānacchando bhavissāmīti maññamāno evamāha.",
  "atk-s0202a3:147_0": "327.So kho ahantiādi ‘‘yāva rattiyā pacchime yāme’’ti tāva mahāsaccake (ma. ni.",
  "atk-s0202a3:147_1": "1.364 ādayo) vuttanayena veditabbaṁ.",
  "atk-s0202a3:147_2": "Tato paraṁ yāva pañcavaggiyānaṁ āsavakkhayā pāsarāsisutte (ma. ni.",
  "atk-s0202a3:147_3": "1.272 ādayo) vuttanayena veditabbaṁ.",
  "atk-s0202a3:148_0": "343.Aṅkusagayhe sippeti aṅkusagahaṇasippe.",
  "atk-s0202a3:148_1": "Kusalo ahanti cheko ahaṁ.",
  "atk-s0202a3:148_2": "Kassa panāyaṁ santike sippaṁ uggaṇhīti?",
  "atk-s0202a3:148_3": "Pitu santike, pitāpissa pitu santikeva uggaṇhi.",
  "atk-s0202a3:148_4": "Kosambiyaṁ kira parantaparājā nāma rajjaṁ kāresi.",
  "atk-s0202a3:148_5": "Rājamahesī garubhārā ākāsatale raññā saddhiṁ bālātapaṁ tappamānā rattakambalaṁ pārupitvā nisinnā hoti, eko hatthiliṅgasakuṇo ‘‘maṁsapesī’’ti maññamāno gahetvā ākāsaṁ pakkhandi.",
  "atk-s0202a3:148_6": "Sā ‘‘chaḍḍeyya ma’’nti bhayena nissaddā ahosi, so taṁ pabbatapāde rukkhaviṭape ṭhapesi.",
  "atk-s0202a3:148_7": "Sā pāṇissaraṁ karontī mahāsaddamakāsi.",
  "atk-s0202a3:148_8": "Sakuṇo palāyi, tassā tattheva gabbhavuṭṭhānaṁ ahosi.",
  "atk-s0202a3:148_9": "Tiyāmarattiṁ deve vassante kambalaṁ pārupitvā nisīdi.",
  "atk-s0202a3:148_10": "Tato ca avidūre tāpaso vasati.",
  "atk-s0202a3:148_11": "So tassā saddena aruṇe uggate rukkhamūlaṁ āgato jātiṁ pucchitvā nisseṇiṁ bandhitvā otāretvā attano vasanaṭṭhānaṁ netvā yāguṁ pāyesi.",
  "atk-s0202a3:148_12": "Dārakassa meghautuñca pabbatautuñca gahetvā jātattā udenoti nāmaṁ akāsi.",
  "atk-s0202a3:148_13": "Tāpaso phalāphalāni āharitvā dvepi jane posesi.",
  "atk-s0202a3:149_0": "Sā ekadivasaṁ tāpasassa āgamanavelāya paccuggamanaṁ katvā itthikuttaṁ dassetvā tāpasaṁ sīlabhedaṁ āpādesi.",
  "atk-s0202a3:149_1": "Tesaṁ ekato vasantānaṁ kāle gacchante parantaparājā kālaṁ akāsi.",
  "atk-s0202a3:149_2": "Tāpaso rattibhāge nakkhattaṁ oloketvā rañño matabhāvaṁ ñatvā –",
  "atk-s0202a3:149_3": "‘‘tuyhaṁ rājā mato, putto te kiṁ idha vasituṁ icchati, udāhu pettike rajje chattaṁ ussāpetu’’nti pucchi.",
  "atk-s0202a3:149_4": "Sā puttassa ādito paṭṭhāya sabbaṁ pavattiṁ ācikkhitvā chattaṁ ussāpetukāmatañcassa ñatvā tāpasassa ārocesi.",
  "atk-s0202a3:149_5": "Tāpaso ca hatthiganthasippaṁ jānāti, kutonena laddhaṁ?",
  "atk-s0202a3:149_6": "Sakkassa santikā.",
  "atk-s0202a3:149_7": "Pubbe kirassa sakko upaṭṭhānaṁ āgantvā ‘‘kena kilamathā’’ti pucchi.",
  "atk-s0202a3:149_8": "So ‘‘hatthiparissayo atthī’’ti ārocesi.",
  "atk-s0202a3:149_9": "Tassa sakko hatthiganthañceva vīṇakañca datvā ‘‘palāpetukāmatāya sati imaṁ tantiṁ vādetvā imaṁ silokaṁ vadeyyātha, pakkositukāmatāya sati imaṁ silokaṁ vadeyyāthā’’ti āha.",
  "atk-s0202a3:149_10": "Tāpaso taṁ sippaṁ kumārassa adāsi.",
  "atk-s0202a3:149_11": "So ekaṁ vaṭarukkhaṁ abhiruhitvā hatthīsu āgatesu tantiṁ vādetvā silokaṁ vadati, hatthī bhītā palāyiṁsu.",
  "atk-s0202a3:150_0": "So sippassa ānubhāvaṁ ñatvā punadivase pakkosanasippaṁ payojesi.",
  "atk-s0202a3:150_1": "Jeṭṭhakahatthī āgantvā khandhaṁ upanāmesi.",
  "atk-s0202a3:150_2": "So tassa khandhagato yuddhasamatthe taruṇahatthī uccinitvā kambalañca muddikañca gahetvā mātāpitaro vanditvā nikkhanto anupubbena taṁ taṁ gāmaṁ pavisitvā –",
  "atk-s0202a3:150_3": "‘‘ahaṁ rañño putto, sampattiṁ atthikā āgacchantū’’ti janasaṅgahaṁ katvā nagaraṁ parivāretvā –",
  "atk-s0202a3:150_4": "‘‘ahaṁ rañño putto, mayhaṁ chattaṁ dethā’’ti asaddahantānaṁ kambalañca muddikañca dassetvā chattaṁ ussāpesi.",
  "atk-s0202a3:150_5": "So hatthivittako hutvā ‘‘asukaṭṭhāne sundaro hatthī atthī’’ti vutte gantvā gaṇhāti.",
  "atk-s0202a3:150_6": "Caṇḍapajjoto ‘‘tassa santike sippaṁ gaṇhissāmī’’ti kaṭṭhahatthiṁ payojetvā tassa anto yodhe nisīdāpetvā taṁ hatthiṁ gahaṇatthāya āgataṁ gaṇhitvā tassa santike sippaṁ gahaṇatthāya dhītaraṁ uyyojesi.",
  "atk-s0202a3:150_7": "So tāya saddhiṁ saṁvāsaṁ kappetvā taṁ gahetvā attano nagaraṁyeva agamāsi.",
  "atk-s0202a3:150_8": "Tassā kucchiyaṁ uppanno ayaṁ bodhirājakumāro attano pitu santike sippaṁ uggaṇhi.",
  "atk-s0202a3:151_0": "344.Padhāniyaṅgānīti padhānaṁ vuccati padahanabhāvo, padhānamassa atthīti padhāniyo.",
  "atk-s0202a3:151_1": "Padhāniyassa bhikkhuno aṅgānīti padhāniyaṅgāni.",
  "atk-s0202a3:151_2": "Saddhoti saddhāya samannāgato.",
  "atk-s0202a3:151_3": "Sā panesā āgamanasaddhā adhigamasaddhā okappanasaddhā pasādasaddhāti catubbidhā.",
  "atk-s0202a3:151_4": "Tattha sabbaññubodhisattānaṁ saddhā abhinīhārato paṭṭhāya āgatattā āgamanasaddhā nāma.",
  "atk-s0202a3:151_5": "Ariyasāvakānaṁ paṭivedhena adhigatattā adhigamasaddhā nāma.",
  "atk-s0202a3:151_6": "Buddho dhammo saṅghoti vutte acalabhāvena okappanaṁ okappanasaddhā nāma.",
  "atk-s0202a3:151_7": "Pasāduppatti pasādasaddhā nāma, idha pana okappanasaddhā adhippetā.",
  "atk-s0202a3:151_8": "Bodhinti catumaggañāṇaṁ.",
  "atk-s0202a3:151_9": "Taṁ suppaṭividdhaṁ tathāgatenāti saddahati, desanāsīsameva cetaṁ, iminā pana aṅgena tīsupi ratanesu saddhā adhippetā.",
  "atk-s0202a3:151_10": "Yassa hi buddhādīsu pasādo balavā, tassa padhānaṁ vīriyaṁ ijjhati.",
  "atk-s0202a3:152_0": "Appābādhoti arogo.",
  "atk-s0202a3:152_1": "Appātaṅkoti niddukkho.",
  "atk-s0202a3:152_2": "Samavepākiniyāti samavipācaniyā.",
  "atk-s0202a3:152_3": "Gahaṇiyāti kammajatejodhātuyā.",
  "atk-s0202a3:152_4": "Nātisītāya nāccuṇhāyāti atisītagahaṇiko hi sītabhīrū hoti, accuṇhagahaṇiko uṇhabhīrū, tesaṁ padhānaṁ na ijjhati.",
  "atk-s0202a3:152_5": "Majjhimagahaṇikassa ijjhati.",
  "atk-s0202a3:152_6": "Tenāha ‘‘majjhimāya padhānakkhamāyā’’ti.",
  "atk-s0202a3:152_7": "Yathābhūtaṁ attānaṁ āvikattāti yathābhūtaṁ attano aguṇaṁ pakāsetā.",
  "atk-s0202a3:152_8": "Udayatthagāminiyāti udayañca atthañca gantuṁ paricchindituṁ samatthāya, etena paññāsalakkhaṇapariggāhikaṁ udayabbayañāṇaṁ vuttaṁ.",
  "atk-s0202a3:152_9": "Ariyāyāti parisuddhāya.",
  "atk-s0202a3:152_10": "Nibbedhikāyāti anibbiddhapubbe lobhakkhandhādayo nibbijjhituṁ samatthāya.",
  "atk-s0202a3:152_11": "Sammādukkhakkhayagāminiyāti tadaṅgavasena kilesānaṁ pahīnattā yaṁ dukkhaṁ khīyati, tassa dukkhassa khayagāminiyā.",
  "atk-s0202a3:152_12": "Iti sabbehipi imehi padehi vipassanāpaññāva kathitā.",
  "atk-s0202a3:152_13": "Duppaññassa hi padhānaṁ na ijjhati.",
  "atk-s0202a3:152_14": "Imāni ca pañca padhāniyaṅgāni lokiyāneva veditabbāni.",
  "atk-s0202a3:153_0": "345.Sāyamanusiṭṭhopāto visesaṁ adhigamissatīti atthaṅgate sūriye anusiṭṭho aruṇuggamane visesaṁ adhigamissati.",
  "atk-s0202a3:153_1": "Pātamanusiṭṭho sāyanti aruṇuggamane anusiṭṭho sūriyatthaṅgamanavelāyaṁ.",
  "atk-s0202a3:153_2": "Ayañca pana desanā neyyapuggalavasena vuttā.",
  "atk-s0202a3:153_3": "Dandhapañño hi neyyapuggalo sattahi divasehi arahattaṁ pāpuṇāti, tikkhapañño ekadivasena, sesadivase majjhimapaññāvasena veditabbaṁ.",
  "atk-s0202a3:153_4": "Aho buddho aho dhammo aho dhammassa svākkhātatāti yasmā buddhadhammānaṁ uḷāratāya dhammassa ca svākkhātatāya pāto kammaṭṭhānaṁ kathāpetvā sāyaṁ arahattaṁ pāpuṇāti, tasmā pasaṁsanto evamāha.",
  "atk-s0202a3:153_5": "Yatra hi nāmāti vimhayatthe nipāto.",
  "atk-s0202a3:154_0": "346.Kucchimatīti āpannasattā.",
  "atk-s0202a3:154_1": "Yo me ayaṁ, bhante, kucchigatoti kiṁ panevaṁ saraṇaṁ gahitaṁ hotīti. Na hoti.",
  "atk-s0202a3:154_2": "Acittakasaraṇagamanaṁ nāma natthi, ārakkho panassa paccupaṭṭhitova hoti.",
  "atk-s0202a3:154_3": "Atha naṁ yadā mahallakakāle mātāpitaro, –",
  "atk-s0202a3:154_4": "‘‘tāta, kucchigatameva taṁ saraṇaṁ gaṇhāpayimhā’’ti sārenti, so ca sallakkhetvā ‘‘ahaṁ saraṇaṁ gato upāsako’’ti satiṁ uppādeti, tadā saraṇaṁ gahitaṁ nāma hoti.",
  "atk-s0202a3:154_5": "Sesaṁ sabbattha uttānamevāti.",
  "atk-s0202a3:155_0": "Papañcasūdaniyā majjhimanikāyaṭṭhakathāya",
  "atk-s0202a3:156_0": "Bodhirājakumārasuttavaṇṇanā niṭṭhitā.",
  "atk-s0202a3:157_0": "6. Aṅgulimālasuttavaṇṇanā",
  "atk-s0202a3:158_0": "347.Evaṁme sutanti aṅgulimālasuttaṁ.",
  "atk-s0202a3:158_1": "Tattha aṅgulīnaṁ mālaṁ dhāretīti kasmā dhāreti?",
  "atk-s0202a3:158_2": "Ācariyavacanena.",
  "atk-s0202a3:158_3": "Tatrāyaṁ anupubbikathā –",
  "atk-s0202a3:159_0": "Ayaṁ kira kosalarañño purohitassa mantāṇiyā nāma brāhmaṇiyā kucchismiṁ paṭisandhiṁ aggahesi.",
  "atk-s0202a3:159_1": "Brāhmaṇiyā rattibhāge gabbhavuṭṭhānaṁ ahosi.",
  "atk-s0202a3:159_2": "Tassa mātukucchito nikkhamanakāle sakalanagare āvudhāni pajjaliṁsu, rañño maṅgalasakuntopi sirisayane ṭhapitā asilaṭṭhipi pajjali.",
  "atk-s0202a3:159_3": "Brāhmaṇo nikkhamitvā nakkhattaṁ olokento coranakkhattena jātoti rañño santikaṁ gantvā sukhaseyyabhāvaṁ pucchi.",
  "atk-s0202a3:160_0": "Rājā ‘‘kuto, me ācariya, sukhaseyyā?",
  "atk-s0202a3:160_1": "Mayhaṁ maṅgalāvudhaṁ pajjali, rajjassa vā jīvitassa vā antarāyo bhavissati maññe’’ti.",
  "atk-s0202a3:160_2": "Mā bhāyi, mahārāja, mayhaṁ ghare kumāro jāto, tassānubhāvena na kevalaṁ tuyhaṁ nivesane, sakalanagarepi āvudhāni pajjalitānīti.",
  "atk-s0202a3:160_3": "Kiṁ bhavissati ācariyāti?",
  "atk-s0202a3:160_4": "Coro bhavissati mahārājāti.",
  "atk-s0202a3:160_5": "Kiṁ ekacorako, udāhu rajjadūsako coroti?",
  "atk-s0202a3:160_6": "Ekacorako devāti.",
  "atk-s0202a3:160_7": "Evaṁ vatvā ca pana rañño manaṁ gaṇhitukāmo āha –",
  "atk-s0202a3:160_8": "‘‘māretha naṁ devā’’ti.",
  "atk-s0202a3:160_9": "Ekacorako samāno kiṁ karissati?",
  "atk-s0202a3:160_10": "Karīsasahassakhette ekasālisīsaṁ viya hoti, paṭijaggatha nanti.",
  "atk-s0202a3:160_11": "Tassa nāmaggahaṇaṁ gaṇhantā sayane ṭhapitamaṅgalaasilaṭṭhi, chadane ṭhapitā sarā, kappāsapicumhi ṭhapitaṁ tālavaṇṭakaraṇasatthakanti ete pajjalantā kiñci na hiṁsiṁsu, tasmā ahiṁsakoti nāmaṁ akaṁsu.",
  "atk-s0202a3:160_12": "Taṁ sippuggahaṇakāle takkasīlaṁ pesayiṁsu.",
  "atk-s0202a3:161_0": "So dhammantevāsiko hutvā sippaṁ paṭṭhapesi.",
  "atk-s0202a3:161_1": "Vattasampanno kiṁkārapaṭissāvī manāpacārī piyavādī ahosi.",
  "atk-s0202a3:161_2": "Sesaantevāsikā bāhirakā ahesuṁ. Te –",
  "atk-s0202a3:161_3": "‘‘ahiṁsakamāṇavakassa āgatakālato paṭṭhāya mayaṁ na paññāyāma, kathaṁ naṁ bhindeyyāmā’’ti?",
  "atk-s0202a3:161_4": "Nisīditvā mantayantā –",
  "atk-s0202a3:161_5": "‘‘sabbehi atirekapaññattā duppaññoti.",
  "atk-s0202a3:161_6": "Na sakkā vattuṁ, vattasampannattā dubbattoti.",
  "atk-s0202a3:161_7": "Na sakkā vattuṁ, jātisampannattā dujjātoti na sakkā vattuṁ, kinti karissāmā’’ti?",
  "atk-s0202a3:161_8": "Tato ekaṁ kharamantaṁ mantayiṁsu ‘‘ācariyassa antaraṁ katvā naṁ bhindissāmā’’ti tayo rāsī hutvā paṭhamaṁ ekacce ācariyaṁ upasaṅkamitvā vanditvā aṭṭhaṁsu.",
  "atk-s0202a3:161_9": "Kiṁ tātāti?",
  "atk-s0202a3:161_10": "Imasmiṁ gehe ekā kathā suyyatīti.",
  "atk-s0202a3:161_11": "Kiṁ tātāti?",
  "atk-s0202a3:161_12": "Ahiṁsakamāṇavo tumhākaṁ antare dubbhatīti maññāmāti.",
  "atk-s0202a3:161_13": "Ācariyo santajjetvā –",
  "atk-s0202a3:161_14": "‘‘gacchatha vasalā, mā me puttaṁ mayhaṁ antare paribhindathā’’ti niṭṭhubhi.",
  "atk-s0202a3:161_15": "Tato itare, atha itarehi tayopi koṭṭhāsā āgantvā tatheva vatvā –",
  "atk-s0202a3:161_16": "‘‘amhākaṁ asaddahantā upaparikkhitvā jānāthā’’ti āhaṁsu.",
  "atk-s0202a3:162_0": "Ācariyo sinehena vadante disvā ‘‘atthi maññe santhavo’’ti paribhijjitvā cintesi ‘‘ghātemi na’’nti.",
  "atk-s0202a3:162_1": "Tato cintesi –",
  "atk-s0202a3:162_2": "‘‘sace ghātessāmi ‘disāpāmokkho ācariyo attano santikaṁ sippuggahaṇatthaṁ āgate māṇavake dosaṁ uppādetvā jīvitā voropetī’ti.",
  "atk-s0202a3:162_3": "Puna koci sippuggahaṇatthaṁ na āgamissati, evaṁ me lābho parihāyissati, atha naṁ sippassa pariyosānupacāroti vatvā jaṅghasahassaṁ ghātehīti vakkhāmi.",
  "atk-s0202a3:162_4": "Avassaṁ ettha eko uṭṭhāya taṁ ghātessatī’’ti.",
  "atk-s0202a3:163_0": "Atha naṁ āha –",
  "atk-s0202a3:163_1": "‘‘ehi tāta jaṅghasahassaṁ ghātehi, evaṁ te sippassa upacāro kato bhavissatī’’ti.",
  "atk-s0202a3:163_2": "Mayaṁ ahiṁsakakule jātā, na sakkā ācariyāti.",
  "atk-s0202a3:163_3": "Aladdhupacāraṁ sippaṁ phalaṁ na deti tātāti.",
  "atk-s0202a3:163_4": "So pañcāvudhaṁ gahetvā ācariyaṁ vanditvā aṭaviṁ paviṭṭho.",
  "atk-s0202a3:163_5": "Aṭaviṁ pavisanaṭṭhānepi aṭavimajjhepi aṭavito nikkhamanaṭṭhānepi ṭhatvā manusse ghāteti.",
  "atk-s0202a3:163_6": "Vatthaṁ vā veṭhanaṁ vā na gaṇhāti.",
  "atk-s0202a3:163_7": "Eko dveti gaṇitamattameva karonto gacchati, gaṇanampi na uggaṇhāti.",
  "atk-s0202a3:163_8": "Pakatiyāpi paññavā esa, pāṇātipātino pana cittaṁ na patiṭṭhāti, tasmā anukkamena gaṇanampi na sallakkhesi, ekekaṁ aṅguliṁ chinditvā ṭhapeti.",
  "atk-s0202a3:163_9": "Ṭhapitaṭṭhāne aṅguliyo vinassanti, tato vijjhitvā aṅgulīnaṁ mālaṁ katvā dhāresi, teneva cassa aṅgulimāloti saṅkhā udapādi.",
  "atk-s0202a3:163_10": "So sabbaṁ araññaṁ nissañcāramakāsi, dāruādīnaṁ atthāya araññaṁ gantuṁ samattho nāma natthi.",
  "atk-s0202a3:164_0": "Rattibhāge antogāmampi āgantvā pādena paharitvā dvāraṁ ugghāteti.",
  "atk-s0202a3:164_1": "Tato sayiteyeva māretvā eko ekoti gahetvā gacchati.",
  "atk-s0202a3:164_2": "Gāmo osaritvā nigame aṭṭhāsi, nigamo nagare.",
  "atk-s0202a3:164_3": "Manussā tiyojanato paṭṭhāya gharāni pahāya dārake hatthesu gahetvā āgamma sāvatthiṁ parivāretvā khandhāvāraṁ bandhitvā rājaṅgaṇe sannipatitvā –",
  "atk-s0202a3:164_4": "‘‘coro, te deva, vijite aṅgulimālo nāmā’’tiādīni vadantā kandanti.",
  "atk-s0202a3:164_5": "Bhaggavo ‘‘mayhaṁ putto bhavissatī’’ti ñatvā brāhmaṇiṁ āha –",
  "atk-s0202a3:164_6": "bhoti aṅgulimālo nāma coro uppanno, so na añño, tava putto ahiṁsakakumāro.",
  "atk-s0202a3:164_7": "Idāni rājā taṁ gaṇhituṁ nikkhamissati, kiṁ kattabbanti?",
  "atk-s0202a3:164_8": "Gaccha sāmi, puttaṁ me gahetvā ehīti.",
  "atk-s0202a3:164_9": "Nāhaṁ bhadde ussahāmi, catūsu hi janesu vissāso nāma natthi, coro me purāṇasahāyoti avissāsanīyo, sākhā me purāṇasanthatāti avissāsanīyā, rājā maṁ pūjetīti avissāsanīyo, itthī me vasaṁ gatāti avissāsanīyāti.",
  "atk-s0202a3:164_10": "Mātu hadayaṁ pana mudukaṁ hoti.",
  "atk-s0202a3:164_11": "Tasmā ahaṁ pana gantvā mayhaṁ puttaṁ ānessāmīti nikkhantā.",
  "atk-s0202a3:165_0": "Taṁdivasañca bhagavā paccūsasamaye lokaṁ volokento aṅgulimālaṁ disvā –",
  "atk-s0202a3:165_1": "‘‘mayi gate etassa sotthi bhavissati.",
  "atk-s0202a3:165_2": "Agāmake araññe ṭhito catuppadikaṁ gāthaṁ sutvā mama santike pabbajitvā cha abhiññā sacchikarissati.",
  "atk-s0202a3:165_3": "Sace na gamissāmi, mātari aparajjhitvā anuddharaṇīyo bhavissati, karissāmissa saṅgaha’’nti pubbaṇhasamayaṁ nivāsetvā piṇḍāya pavisitvā katabhattakicco taṁ saṅgaṇhitukāmo vihārā nikkhami.",
  "atk-s0202a3:165_4": "Etamatthaṁ dassetuṁ ‘‘atha kho bhagavā’’tiādi vuttaṁ.",
  "atk-s0202a3:166_0": "348.Saṅkaritvā saṅkaritvāti saṅketaṁ katvā vaggavaggā hutvā.",
  "atk-s0202a3:166_1": "Hatthatthaṁ gacchantīti hatthe atthaṁ vināsaṁ gacchanti.",
  "atk-s0202a3:166_2": "Kiṁ pana te bhagavantaṁ sañjānitvā evaṁ vadanti asañjānitvāti?",
  "atk-s0202a3:166_3": "Asañjānitvā.",
  "atk-s0202a3:166_4": "Aññātakavesena hi bhagavā ekakova agamāsi.",
  "atk-s0202a3:166_5": "Coropi tasmiṁ samaye dīgharattaṁ dubbhojanena ca dukkhaseyyāya ca ukkaṇṭhito hoti.",
  "atk-s0202a3:166_6": "Kittakā panānena manussā māritāti?",
  "atk-s0202a3:166_7": "Ekenūnasahassaṁ.",
  "atk-s0202a3:166_8": "So pana idāni ekaṁ labhitvā sahassaṁ pūressatīti saññī hutvā yameva paṭhamaṁ passāmi, taṁ ghātetvā gaṇanaṁ pūretvā sippassa upacāraṁ katvā kesamassuṁ ohāretvā nhāyitvā vatthāni parivattetvā mātāpitaro passissāmīti aṭavimajjhato aṭavimukhaṁ āgantvā ekamantaṁ ṭhitova bhagavantaṁ addasa.",
  "atk-s0202a3:166_9": "Etamatthaṁ dassetuṁ ‘‘addasā kho’’tiādi vuttaṁ.",
  "atk-s0202a3:167_0": "Iddhābhisaṅkhāraṁ abhisaṅkhāsīti mahāpathaviṁ ummiyo uṭṭhapento viya saṁharitvā aparabhāge akkamati, orabhāge valiyo nikkhamanti, aṅgulimālo sarakkhepamattaṁ muñcitvā gacchati.",
  "atk-s0202a3:167_1": "Bhagavā purato mahantaṁ aṅgaṇaṁ dassetvā sayaṁ majjhe hoti, coro ante.",
  "atk-s0202a3:167_2": "So ‘‘idāni naṁ pāpuṇitvā gaṇhissāmī’’ti sabbathāmena dhāvati.",
  "atk-s0202a3:167_3": "Bhagavā aṅgaṇassa pārimante hoti, coro majjhe.",
  "atk-s0202a3:167_4": "So ‘‘ettha naṁ pāpuṇitvā gaṇhissāmī’’ti vegena dhāvati.",
  "atk-s0202a3:167_5": "Bhagavā tassa purato mātikaṁ vā thalaṁ vā dasseti, etenupāyena tīṇi yojanāni gahetvā agamāsi.",
  "atk-s0202a3:167_6": "Coro kilami, mukhe kheḷo sussi, kacchehi sedā mucciṁsu.",
  "atk-s0202a3:167_7": "Athassa ‘‘acchariyaṁ vata bho’’ti etadahosi.",
  "atk-s0202a3:167_8": "Migampīti migaṁ kasmā gaṇhāti?",
  "atk-s0202a3:167_9": "Chātasamaye āhāratthaṁ.",
  "atk-s0202a3:167_10": "So kira ekaṁ gumbaṁ ghaṭṭetvā mige uṭṭhāpeti.",
  "atk-s0202a3:167_11": "Tato cittaruciyaṁ migaṁ anubandhanto gaṇhitvā pacitvā khādati.",
  "atk-s0202a3:167_12": "Puccheyyanti yena kāraṇenāyaṁ gacchantova ṭhito nāma , ahañca ṭhitova aṭṭhito nāma, yaṁnūnāhaṁ imaṁ samaṇaṁ taṁ kāraṇaṁ puccheyyanti attho.",
  "atk-s0202a3:168_0": "349.Nidhāyāti yo vihiṁsanatthaṁ bhūtesu daṇḍo pavattayitabbo siyā, taṁ nidhāya apanetvā mettāya khantiyā paṭisaṅkhāya avihiṁsāya sāraṇīyadhammesu ca ṭhito ahanti attho.",
  "atk-s0202a3:168_1": "Tuvamaṭṭhitosīti pāṇesu asaññatattā ettakāni pāṇasahassāni ghātentassa tava mettā vā khanti vā paṭisaṅkhā vā avihiṁsā vā sāraṇīyadhammo vā natthi, tasmā tuvaṁ aṭṭhitosi, idāni iriyāpathena ṭhitopi niraye dhāvissasi, tiracchānayoniyaṁ pettivisaye asurakāye vā dhāvissasīti vuttaṁ hoti.",
  "atk-s0202a3:169_0": "Tato coro –",
  "atk-s0202a3:169_1": "‘‘mahā ayaṁ sīhanādo, mahantaṁ gajjitaṁ, na idaṁ aññassa bhavissati, mahāmāyāya puttassa siddhatthassa samaṇarañño etaṁ gajjitaṁ, diṭṭho vatamhi maññe tikhiṇacakkhunā sammāsambuddhena, saṅgahakaraṇatthaṁ me bhagavā āgato’’ti cintetvā cirassaṁ vata metiādimāha.",
  "atk-s0202a3:169_2": "Tattha mahitoti devamanussādīhi catupaccayapūjāya pūjito.",
  "atk-s0202a3:169_3": "Paccupādīti cirassaṁ kālassa accayena mayhaṁ saṅgahatthāya imaṁ mahāvanaṁ paṭipajji.",
  "atk-s0202a3:169_4": "Pahāya pāpanti pajahitvā pāpaṁ.",
  "atk-s0202a3:170_0": "Itvevāti evaṁ vatvāyeva.",
  "atk-s0202a3:170_1": "Āvudhanti pañcāvudhaṁ.",
  "atk-s0202a3:170_2": "Sobbheti samantato chinne.",
  "atk-s0202a3:170_3": "Papāteti ekato chinne.",
  "atk-s0202a3:170_4": "Naraketi phalitaṭṭhāne.",
  "atk-s0202a3:170_5": "Idha pana tīhipi imehi padehi araññameva vuttaṁ.",
  "atk-s0202a3:170_6": "Akirīti khipi chaḍḍesi.",
  "atk-s0202a3:171_0": "Tamehibhikkhūti tadā avocāti bhagavato imaṁ pabbājento kuhiṁ satthakaṁ labhissāmi, kuhiṁ pattacīvaranti pariyesanakiccaṁ natthi, kammaṁ pana olokesi.",
  "atk-s0202a3:171_1": "Athassa pubbe sīlavantānaṁ aṭṭhaparikkhārabhaṇḍakassa dinnabhāvaṁ ñatvā dakkhiṇahatthaṁ pasāretvā –",
  "atk-s0202a3:171_2": "‘‘ehi bhikkhu svākkhāto dhammo, cara brahmacariyaṁ sammā dukkhassa antakiriyāyā’’ti āha.",
  "atk-s0202a3:171_3": "So saha vacaneneva iddhimayapattacīvaraṁ paṭilabhi.",
  "atk-s0202a3:171_4": "Tāvadevassa gihiliṅgaṁ antaradhāyi, samaṇaliṅgaṁ pāturahosi.",
  "atk-s0202a3:172_0": "‘‘Ticīvarañca patto ca, vāsi sūci ca bandhanaṁ;",
  "atk-s0202a3:173_0": "Parissāvanena aṭṭhete, yuttayogassa bhikkhuno’’ti. –",
  "atk-s0202a3:174_0": "Evaṁ vuttā aṭṭha parikkhārā sarīrapaṭibaddhāva hutvā nibbattiṁsu.",
  "atk-s0202a3:174_1": "Eseva tassa ahu bhikkhubhāvoti esa ehibhikkhubhāvo tassa upasampannabhikkhubhāvo ahosi, na hi ehibhikkhūnaṁ visuṁ upasampadā nāma atthi.",
  "atk-s0202a3:175_0": "350.Pacchāsamaṇenāti bhaṇḍaggāhakena pacchāsamaṇena, teneva attano pattacīvaraṁ gāhāpetvā taṁ pacchāsamaṇaṁ katvā gatoti attho.",
  "atk-s0202a3:175_1": "Mātāpissa aṭṭhausabhamattena ṭhānena antaritā, –",
  "atk-s0202a3:175_2": "‘‘tāta, ahiṁsaka kattha ṭhitosi, kattha nisinnosi, kuhiṁ gatosi?",
  "atk-s0202a3:175_3": "Mayā saddhiṁ na kathesi tātā’’ti vadantī āhiṇḍitvā apassamānā ettova gatā.",
  "atk-s0202a3:176_0": "Pañcamattehiassasatehīti sace corassa parājayo bhavissati, anubandhitvā naṁ gaṇhissāmi.",
  "atk-s0202a3:176_1": "Sace mayhaṁ parājayo bhavissati, vegena palāyissāmīti sallahukena balena nikkhami .",
  "atk-s0202a3:176_2": "Yena ārāmoti kasmā ārāmaṁ agamāsi?",
  "atk-s0202a3:176_3": "So kira corassa bhāyati, cittena gantukāmo na gacchati, garahābhayena nikkhami.",
  "atk-s0202a3:176_4": "Tenassa etadahosi –",
  "atk-s0202a3:176_5": "‘‘sammāsambuddhaṁ vanditvā nisīdissāmi, so pucchissati ‘kasmā balaṁ gahetvā nikkhantosī’ti.",
  "atk-s0202a3:176_6": "Athāhaṁ ārocessāmi, bhagavā hi maṁ na kevalaṁ samparāyikeneva atthena saṅgaṇhāti, diṭṭhadhammikenapi saṅgaṇhātiyeva.",
  "atk-s0202a3:176_7": "So sace mayhaṁ jayo bhavissati, adhivāsessati.",
  "atk-s0202a3:176_8": "Sace parājayo bhavissati ‘kiṁ te, mahārāja, ekaṁ coraṁ ārabbha gamanenā’ti vakkhati.",
  "atk-s0202a3:176_9": "Tato maṁ jano evaṁ sañjānissati –",
  "atk-s0202a3:176_10": "‘rājā coraṁ gahetuṁ nikkhanto, sammāsambuddhena pana nivattito’ti’’ garahamokkhaṁ sampassamāno agamāsi.",
  "atk-s0202a3:177_0": "Kuto panassāti kasmā āha?",
  "atk-s0202a3:177_1": "Api nāma bhagavā tassa upanissayaṁ oloketvā taṁ ānetvā pabbājeyyāti bhagavato parigaṇhanatthaṁ āha.",
  "atk-s0202a3:177_2": "Raññoti na kevalaṁ raññoyeva bhayaṁ ahosi, avasesopi mahājano bhīto phalakāvudhāni chaḍḍetvā sammukhasammukhaṭṭhāneva palāyitvā nagaraṁ pavisitvā dvāraṁ pidhāya aṭṭālake āruyha olokento aṭṭhāsi.",
  "atk-s0202a3:177_3": "Evañca avoca –",
  "atk-s0202a3:177_4": "‘‘aṅgulimālo ‘rājā mayhaṁ santikaṁ āgacchatī’ti ñatvā paṭhamataraṁ āgantvā jetavane nisinno, rājā tena gahito, mayaṁ pana palāyitvā muttā’’ti.",
  "atk-s0202a3:177_5": "Natthi te ito bhayanti ayañhi idāni kunthakipillikaṁ jīvitā na voropeti, natthi te imassa santikā bhayanti attho.",
  "atk-s0202a3:178_0": "Kathaṁ gottoti?",
  "atk-s0202a3:178_1": "Kasmā pucchati?",
  "atk-s0202a3:178_2": "Pabbajitaṁ dāruṇakammena uppannanāmaṁ gahetvā voharituṁ na yuttaṁ, mātāpitūnaṁ gottavasena naṁ samudācarissāmīti maññamāno pucchi.",
  "atk-s0202a3:178_3": "Parikkhārānanti etesaṁ atthāya ahaṁ ussukkaṁ karissāmīti attho.",
  "atk-s0202a3:178_4": "Kathentoyeva ca udare baddhasāṭakaṁ muñcitvā therassa pādamūle ṭhapesi.",
  "atk-s0202a3:179_0": "351.Āraññikotiādīni cattāri dhutaṅgāni pāḷiyaṁ āgatāni.",
  "atk-s0202a3:179_1": "Therena pana terasapi samādinnāneva ahesuṁ, tasmā alanti āha.",
  "atk-s0202a3:179_2": "Yañhi mayaṁ, bhanteti kiṁ sandhāya vadati?",
  "atk-s0202a3:179_3": "‘‘Hatthimpi dhāvantaṁ anubandhitvā gaṇhāmī’’ti āgataṭṭhāne raññā pesitahatthādayo so evaṁ aggahesi. Rājāpi –",
  "atk-s0202a3:179_4": "‘‘hatthīhiyeva naṁ parikkhipitvā gaṇhatha, asseheva, rathehevā’’ti evaṁ anekavāraṁ bahū hatthādayo pesesi.",
  "atk-s0202a3:179_5": "Evaṁ gatesu pana tesu –",
  "atk-s0202a3:179_6": "‘‘ahaṁ are aṅgulimālo’’ti tasmiṁ uṭṭhāya saddaṁ karonte ekopi āvudhaṁ parivattetuṁ nāsakkhi, sabbeva koṭṭetvā māresi.",
  "atk-s0202a3:179_7": "Hatthī araññahatthī, assā araññaassā, rathāpi tattheva bhijjantīti idaṁ sandhāya rājā evaṁ vadati.",
  "atk-s0202a3:180_0": "Piṇḍāya pāvisīti na idaṁ paṭhamaṁ pāvisi.",
  "atk-s0202a3:180_1": "Itthidassanadivasaṁ sandhāya panetaṁ vuttaṁ.",
  "atk-s0202a3:180_2": "Devasikampi panesa pavisateva, manussā ca naṁ disvā uttasantipi palāyantipi dvārampi thakenti, ekacce aṅgulimāloti sutvāva palāyitvā araññaṁ vā pavisanti, gharaṁ vā pavisitvā dvāraṁ thakenti.",
  "atk-s0202a3:180_3": "Palāyituṁ asakkontā piṭṭhiṁ datvā tiṭṭhanti .",
  "atk-s0202a3:180_4": "Thero uḷuṅgayāgumpi kaṭacchubhikkhampi na labhati, piṇḍapātena kilamati.",
  "atk-s0202a3:180_5": "Bahi alabhanto nagaraṁ sabbasādhāraṇanti nagaraṁ pavisati.",
  "atk-s0202a3:180_6": "Yena dvārena pavisati, tattha aṅgulimālo āgatoti kūṭasahassānaṁ bhijjanakāraṇaṁ hoti.",
  "atk-s0202a3:180_7": "Etadahosīti kāruññappattiyā ahosi.",
  "atk-s0202a3:180_8": "Ekena ūnamanussasahassaṁ ghātentassa ekadivasampi kāruññaṁ nāhosi, gabbhamūḷhāya itthiyā dassanamatteneva kathaṁ uppannanti?",
  "atk-s0202a3:180_9": "Pabbajjābalena, pabbajjābalañhi etaṁ.",
  "atk-s0202a3:181_0": "Tena hīti yasmā te kāruññaṁ uppannaṁ, tasmāti attho.",
  "atk-s0202a3:181_1": "Ariyāya jātiyāti, aṅgulimāla, etaṁ tvaṁ mā gaṇhi, nesā tava jāti.",
  "atk-s0202a3:181_2": "Gihikālo esa, gihī nāma pāṇampi hananti, adinnādānādīnipi karonti.",
  "atk-s0202a3:181_3": "Idāni pana te ariyā nāma jāti.",
  "atk-s0202a3:181_4": "Tasmā tvaṁ ‘‘yato ahaṁ, bhagini, jāto’’ti sace evaṁ vattuṁ kukkuccāyasi, tena hi ‘‘ariyāya jātiyā’’ti evaṁ visesetvā vadāhīti uyyojesi.",
  "atk-s0202a3:182_0": "Taṁ itthiṁ etadavocāti itthīnaṁ gabbhavuṭṭhānaṭṭhānaṁ nāma na sakkā purisena upasaṅkamituṁ.",
  "atk-s0202a3:182_1": "Thero kiṁ karosīti?",
  "atk-s0202a3:182_2": "Aṅgulimālatthero saccakiriyaṁ katvā sotthikaraṇatthāya āgatoti ārocāpesi.",
  "atk-s0202a3:182_3": "Tato te sāṇiyā parikkhipitvā therassa bahisāṇiyaṁ pīṭhakaṁ paññāpesuṁ.",
  "atk-s0202a3:182_4": "Thero tattha nisīditvā –",
  "atk-s0202a3:182_5": "‘‘yato ahaṁ bhagini sabbaññubuddhassa ariyāya jātiyā jāto’’ti saccakiriyaṁ akāsi, saha saccavacaneneva dhamakaraṇato muttaudakaṁ viya dārako nikkhami.",
  "atk-s0202a3:182_6": "Mātāputtānaṁ sotthi ahosi.",
  "atk-s0202a3:182_7": "Imañca pana parittaṁ na kiñci parissayaṁ na maddati, mahāparittaṁ nāmetanti vuttaṁ.",
  "atk-s0202a3:182_8": "Therena nisīditvā saccakiriyakataṭṭhāne pīṭhakaṁ akaṁsu.",
  "atk-s0202a3:182_9": "Gabbhamūḷhaṁ tiracchānagatitthimpi ānetvā tattha nisajjāpenti, tāvadeva sukhena gabbhavuṭṭhānaṁ hoti.",
  "atk-s0202a3:182_10": "Yā dubbalā hoti na sakkā ānetuṁ, tassā pīṭhakadhovanaudakaṁ netvā sīse siñcanti, taṅkhaṇaṁyeva gabbhavuṭṭhānaṁ hoti, aññampi rogaṁ vūpasameti.",
  "atk-s0202a3:182_11": "Yāva kappā tiṭṭhanakapāṭihāriyaṁ kiretaṁ.",
  "atk-s0202a3:183_0": "Kiṁ pana bhagavā theraṁ vejjakammaṁ kārāpesīti?",
  "atk-s0202a3:183_1": "Na kārāpesi.",
  "atk-s0202a3:183_2": "Therañhi disvā manussā bhītā palāyanti.",
  "atk-s0202a3:183_3": "Thero bhikkhāhārena kilamati, samaṇadhammaṁ kātuṁ na sakkoti.",
  "atk-s0202a3:183_4": "Tassa anuggahena saccakiriyaṁ kāresi.",
  "atk-s0202a3:183_5": "Evaṁ kirassa ahosi –",
  "atk-s0202a3:183_6": "‘‘idāni kira aṅgulimālatthero mettacittaṁ paṭilabhitvā saccakiriyāya manussānaṁ sotthibhāvaṁ karotīti manussā theraṁ upasaṅkamitabbaṁ maññissanti, tato bhikkhāhārena akilamanto samaṇadhammaṁ kātuṁ sakkhissatī’’ti anuggahena saccakiriyaṁ kāresi.",
  "atk-s0202a3:183_7": "Na hi saccakiriyā vejjakammaṁ hoti.",
  "atk-s0202a3:183_8": "Therassāpi ca ‘‘samaṇadhammaṁ karissāmī’’ti mūlakammaṭṭhānaṁ gahetvā rattiṭṭhānadivāṭṭhāne nisinnassa cittaṁ kammaṭṭhānābhimukhaṁ na gacchati, aṭaviyaṁ ṭhatvā manussānaṁ ghātitaṭṭhānameva pākaṭaṁ hoti.",
  "atk-s0202a3:183_9": "‘‘Duggatomhi, khuddakaputtomhi, jīvitaṁ me dehi sāmīti maraṇabhītānaṁ vacanākāro ca hatthapādavikāro ca āpāthaṁ āgacchati, so vippaṭisārī hutvā tatova uṭṭhāya gacchati, athassa bhagavā taṁ jātiṁ abbohārikaṁ katvāvāyaṁ vipassanaṁ vaḍḍhetvā arahattaṁ gaṇhissatīti ariyāya jātiyā saccakiriyaṁ kāresi.",
  "atk-s0202a3:183_10": "Eko vūpakaṭṭhotiādi vatthasutte (ma. ni.",
  "atk-s0202a3:183_11": "1.80) vitthāritaṁ.",
  "atk-s0202a3:184_0": "352.Aññenapi leḍḍu khittoti kākasunakhasūkarādīnaṁ paṭikkamāpanatthāya samantā sarakkhepamatte ṭhāne yena kenaci disābhāgena khitto āgantvā therasseva kāye patati.",
  "atk-s0202a3:184_1": "Kittake ṭhāne evaṁ hoti?",
  "atk-s0202a3:184_2": "Gaṇṭhikaṁ paṭimuñcitvā piṇḍāya caritvā paṭinivattetvā yāva gaṇṭhikapaṭimukkaṭṭhānaṁ āgacchati, tāva hoti.",
  "atk-s0202a3:184_3": "Bhinnena sīsenāti mahācammaṁ chinditvā yāva aṭṭhimariyādā bhinnena.",
  "atk-s0202a3:185_0": "Brāhmaṇāti khīṇāsavabhāvaṁ sandhāya āha.",
  "atk-s0202a3:185_1": "Yassa kho tvaṁ, brāhmaṇa, kammassa vipākenāti idaṁ sabhāgadiṭṭhadhammavedanīyakammaṁ sandhāya vuttaṁ.",
  "atk-s0202a3:185_2": "Kammañhi kariyamānameva tayo koṭṭhāse pūreti.",
  "atk-s0202a3:185_3": "Sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma hoti.",
  "atk-s0202a3:185_4": "Taṁ imasmiṁyeva attabhāve vipākaṁ deti.",
  "atk-s0202a3:185_5": "Tathā asakkontaṁ ahosikammaṁ, nāhosi kammavipāko, na bhavissati kammavipāko, natthi kammavipākoti imassa tikassa vasena ahosikammaṁ nāma hoti.",
  "atk-s0202a3:185_6": "Atthasādhikā sattamajavanacetanā upapajjavedanīyakammaṁ nāma.",
  "atk-s0202a3:185_7": "Taṁ anantare attabhāve vipākaṁ deti.",
  "atk-s0202a3:185_8": "Tathā asakkontaṁ vuttanayeneva taṁ ahosikammaṁ nāma hoti.",
  "atk-s0202a3:185_9": "Ubhinnamantare pañcajavanacetanā aparāpariyavedanīyakammaṁ nāma hoti.",
  "atk-s0202a3:185_10": "Taṁ anāgate yadā okāsaṁ labhati, tadā vipākaṁ deti.",
  "atk-s0202a3:185_11": "Sati saṁsārappavattiyā ahosikammaṁ nāma na hoti.",
  "atk-s0202a3:185_12": "Therassa pana upapajjavedanīyañca aparāpariyavedanīyañcāti imāni dve kammāni kammakkhayakarena arahattamaggena samugghāṭitāni, diṭṭhadhammavedanīyaṁ atthi .",
  "atk-s0202a3:185_13": "Taṁ arahattappattassāpi vipākaṁ detiyeva.",
  "atk-s0202a3:185_14": "Taṁ sandhāya bhagavā ‘‘yassa kho tva’’ntiādimāha.",
  "atk-s0202a3:185_15": "Tasmā yassa khoti ettha yādisassa kho tvaṁ, brāhmaṇa, kammassa vipākenāti evaṁ attho veditabbo.",
  "atk-s0202a3:186_0": "Abbhā muttoti desanāsīsamattametaṁ, abbhā mahikā dhūmo rajo rāhūti imehi pana upakkilesehi mutto candimā idha adhippeto.",
  "atk-s0202a3:186_1": "Yathā hi evaṁ nirupakkileso candimā lokaṁ pabhāseti, evaṁ pamādakilesavimutto appamatto bhikkhu imaṁ attano khandhāyatanadhātulokaṁ pabhāseti, vihatakilesandhakāraṁ karoti.",
  "atk-s0202a3:187_0": "Kusalena pidhīyatīti maggakusalena pidhīyati appaṭisandhikaṁ karīyati.",
  "atk-s0202a3:187_1": "Yuñjati buddhasāsaneti buddhasāsane kāyena vācāya manasā ca yuttappayutto viharati.",
  "atk-s0202a3:187_2": "Imā tisso therassa udānagāthā nāma.",
  "atk-s0202a3:188_0": "Disā hi meti idaṁ kira thero attano parittāṇākāraṁ karonto āha.",
  "atk-s0202a3:188_1": "Tattha disā hi meti mama sapattā.",
  "atk-s0202a3:188_2": "Ye maṁ evaṁ upavadanti –",
  "atk-s0202a3:188_3": "‘‘yathā mayaṁ aṅgulimālena māritānaṁ ñātakānaṁ vasena dukkhaṁ vediyāma, evaṁ aṅgulimālopi vediyatū’’ti, te mayhaṁ disā catusaccadhammakathaṁ suṇantūti attho.",
  "atk-s0202a3:188_4": "Yuñjantūti kāyavācāmanehi yuttappayuttā viharantu.",
  "atk-s0202a3:188_5": "Ye dhammamevādapayantisantoti ye santo sappurisā dhammaṁyeva ādapenti samādapenti gaṇhāpenti, te manujā mayhaṁ sapattā bhajantu sevantu payirupāsantūti attho.",
  "atk-s0202a3:189_0": "Avirodhappasaṁsīnanti avirodho vuccati mettā, mettāpasaṁsakānanti attho.",
  "atk-s0202a3:189_1": "Suṇantu dhammaṁ kālenāti khaṇe khaṇe khantimettāpaṭisaṅkhāsāraṇīyadhammaṁ suṇantu.",
  "atk-s0202a3:189_2": "Tañca anuvidhīyantūti tañca dhammaṁ anukarontu pūrentu.",
  "atk-s0202a3:190_0": "Na hi jātu so mamaṁ hiṁseti yo mayhaṁ diso, so maṁ ekaṁseneva na hiṁseyya.",
  "atk-s0202a3:190_1": "Aññaṁ vā pana kiñci nanti na kevalaṁ maṁ, aññampi pana kañci puggalaṁ mā hiṁsantu mā viheṭhentu.",
  "atk-s0202a3:190_2": "Pappuyya paramaṁ santinti paramaṁ santibhūtaṁ nibbānaṁ pāpuṇitvā.",
  "atk-s0202a3:190_3": "Rakkheyya tasathāvareti tasā vuccanti sataṇhā, thāvarā nittaṇhā.",
  "atk-s0202a3:190_4": "Idaṁ vuttaṁ hoti –",
  "atk-s0202a3:190_5": "yo nibbānaṁ pāpuṇāti, so sabbaṁ tasathāvaraṁ rakkhituṁ samattho hoti.",
  "atk-s0202a3:190_6": "Tasmā mayhampi disā nibbānaṁ pāpuṇantu, evaṁ maṁ ekaṁseneva na hiṁsissantīti.",
  "atk-s0202a3:190_7": "Imā tisso gāthā attano parittaṁ kātuṁ āha.",
  "atk-s0202a3:191_0": "Idāni attanova paṭipattiṁ dīpento udakañhi nayantinettikāti āha.",
  "atk-s0202a3:191_1": "Tattha nettikāti ye mātikaṁ sodhetvā bandhitabbaṭṭhāne bandhitvā udakaṁ nayanti.",
  "atk-s0202a3:191_2": "Usukārāti usukārakā.",
  "atk-s0202a3:191_3": "Namayantīti telakañjikena makkhetvā kukkuḷe tāpetvā unnatunnataṭṭhāne namentā ujuṁ karonti.",
  "atk-s0202a3:191_4": "Tejananti kaṇḍaṁ.",
  "atk-s0202a3:191_5": "Tañhi issāso tejaṁ karoti, parañca tajjeti, tasmā tejananti vuccati.",
  "atk-s0202a3:191_6": "Attānaṁ damayantīti yathā nettikā ujumaggena udakaṁ nayanti, usukārā tejanaṁ, tacchakā ca dāruṁ ujuṁ karonti, evamevaṁ paṇḍitā attānaṁ damenti ujukaṁ karonti nibbisevanaṁ karonti.",
  "atk-s0202a3:192_0": "Tādināti iṭṭhāniṭṭhādīsu nibbikārena –",
  "atk-s0202a3:192_1": "‘‘pañcahākārehi bhagavā tādī, iṭṭhāniṭṭhe tādī, vantāvīti tādī, cattāvīti tādī, tiṇṇāvīti tādī, tanniddesāti tādī’’ti (mahāni. 38;",
  "atk-s0202a3:192_2": "192) evaṁ tādilakkhaṇappattena satthārā.",
  "atk-s0202a3:192_3": "Bhavanettīti bhavarajju, taṇhāyetaṁ nāmaṁ.",
  "atk-s0202a3:192_4": "Tāya hi goṇā viya gīvāya rajjuyā, sattā hadaye baddhā taṁ taṁ bhavaṁ nīyanti, tasmā bhavanettīti vuccati.",
  "atk-s0202a3:192_5": "Phuṭṭhokammavipākenāti maggacetanāya phuṭṭho.",
  "atk-s0202a3:192_6": "Yasmā hi maggacetanāya kammaṁ paccati vipaccati ḍayhati, parikkhayaṁ gacchati, tasmā sā kammavipākoti vuttā.",
  "atk-s0202a3:192_7": "Tāya hi phuṭṭhattā esa aṇaṇo nikkileso jāto, na dukkhavedanāya aṇaṇo.",
  "atk-s0202a3:192_8": "Bhuñjāmīti cettha theyyaparibhogo iṇaparibhogo dāyajjaparibhogo sāmiparibhogoti cattāro paribhogā veditabbā.",
  "atk-s0202a3:192_9": "Tattha dussīlassa paribhogo theyyaparibhogo nāma.",
  "atk-s0202a3:192_10": "So hi cattāro paccaye thenetvā bhuñjati.",
  "atk-s0202a3:192_11": "Vuttampi cetaṁ ‘‘theyyāya vo, bhikkhave, raṭṭhapiṇḍo bhutto’’ti (pārā. 195).",
  "atk-s0202a3:192_12": "Sīlavato pana apaccavekkhaṇaparibhogo iṇaparibhogo nāma.",
  "atk-s0202a3:192_13": "Sattannaṁ sekkhānaṁ paribhogo dāyajjaparibhogo nāma.",
  "atk-s0202a3:192_14": "Khīṇāsavassa paribhogo sāmiparibhogo nāma.",
  "atk-s0202a3:192_15": "Idha kilesaiṇānaṁ abhāvaṁ sandhāya ‘‘aṇaṇo’’ti vuttaṁ.",
  "atk-s0202a3:192_16": "‘‘Aniṇo’’tipi pāṭho.",
  "atk-s0202a3:192_17": "Sāmiparibhogaṁ sandhāya ‘‘bhuñjāmi bhojana’’nti vuttaṁ.",
  "atk-s0202a3:193_0": "Kāmaratisanthavanti duvidhesupi kāmesu taṇhāratisanthavaṁ mā anuyuñjatha mā karittha.",
  "atk-s0202a3:193_1": "Nayidaṁ dummantitaṁ mamāti yaṁ mayā sammāsambuddhaṁ disvā pabbajissāmīti mantitaṁ, taṁ mama mantitaṁ na dummantitaṁ.",
  "atk-s0202a3:193_2": "Saṁvibhattesu dhammesūti ahaṁ satthāti evaṁ loke uppannehi ye dhammā saṁvibhattā, tesu dhammesu yaṁ seṭṭhaṁ nibbānaṁ, tadeva ahaṁ upagamaṁ upagato sampatto, tasmā mayhaṁ idaṁ āgamanaṁ svāgataṁ nāma gatanti.",
  "atk-s0202a3:193_3": "Tisso vijjāti pubbenivāsadibbacakkhuāsavakkhayapaññā.",
  "atk-s0202a3:193_4": "Kataṁbuddhassa sāsananti yaṁ buddhassa sāsane kattabbakiccaṁ atthi, taṁ sabbaṁ mayā kataṁ.",
  "atk-s0202a3:193_5": "Tīhi vijjāhi navahi ca lokuttaradhammehi desanaṁ matthakaṁ pāpesīti.",
  "atk-s0202a3:194_0": "Papañcasūdaniyā majjhimanikāyaṭṭhakathāya",
  "atk-s0202a3:195_0": "Aṅgulimālasuttavaṇṇanā niṭṭhitā.",
  "atk-s0202a3:196_0": "7. Piyajātikasuttavaṇṇanā",
  "atk-s0202a3:197_0": "353.Evaṁme sutanti piyajātikasuttaṁ.",
  "atk-s0202a3:197_1": "Tattha neva kammantā paṭibhantīti na sabbena sabbaṁ paṭibhanti, pakatiniyāmena pana na paṭibhanti.",
  "atk-s0202a3:197_2": "Dutiyapadepi eseva nayo.",
  "atk-s0202a3:197_3": "Ettha ca na paṭibhātīti na ruccati.",
  "atk-s0202a3:197_4": "Āḷāhananti susānaṁ.",
  "atk-s0202a3:197_5": "Aññathattanti vivaṇṇatāya aññathābhāvo.",
  "atk-s0202a3:197_6": "Indriyāni nāma manoviññeyyā dhammā, patiṭṭhitokāsaṁ pana sandhāya idaṁ vuttaṁ.",
  "atk-s0202a3:197_7": "Piyajātikāti piyato jāyanti.",
  "atk-s0202a3:197_8": "Piyappabhāvikāti piyato pabhavanti.",
  "atk-s0202a3:198_0": "355.Sace taṁ, mahārājāti tassa atthaṁ asallakkhayamānāpi satthari saddhāya evaṁ vadati.",
  "atk-s0202a3:198_1": "Cara pireti apehi amhākaṁ pare, anajjhattikabhūteti attho.",
  "atk-s0202a3:198_2": "Atha vā cara pireti parato gaccha, mā idha tiṭṭhātipi attho.",
  "atk-s0202a3:199_0": "356.Dvidhāchetvāti asinā dve koṭṭhāse karonto chinditvā.",
  "atk-s0202a3:199_1": "Attānaṁupphālesīti teneva asinā attano udaraṁ phālesi.",
  "atk-s0202a3:199_2": "Yadi hi tassa sā appiyā bhaveyya, idāni aññaṁ mātugāmaṁ gaṇhissāmīti attānaṁ na ghāteyya.",
  "atk-s0202a3:199_3": "Yasmā panassa sā piyā ahosi, tasmā paralokepi tāya saddhiṁ samaṅgibhāvaṁ patthayamāno evamakāsi.",
  "atk-s0202a3:200_0": "357.Piyā te vajirīti evaṁ kirassā ahosi –",
  "atk-s0202a3:200_1": "‘‘sacāhaṁ, ‘bhūtapubbaṁ, mahārāja, imissāyeva sāvatthiyaṁ aññatarissā itthiyā’tiādikathaṁ katheyyaṁ, ‘ko te evaṁ akāsi, apehi natthi eta’nti maṁ paṭisedheyya, vattamāneneva naṁ saññāpessāmī’’ti cintetvā evamāha.",
  "atk-s0202a3:200_2": "Vipariṇāmaññathābhāvāti ettha maraṇavasena vipariṇāmo, kenaci saddhiṁ palāyitvā gamanavasena aññathābhāvo veditabbo.",
  "atk-s0202a3:201_0": "Vāsabhāyāti vāsabhā nāma rañño ekā devī, taṁ sandhāyāha.",
  "atk-s0202a3:202_0": "Piyāte ahanti kasmā sabbapacchā āha?",
  "atk-s0202a3:202_1": "Evaṁ kirassā ahosi –",
  "atk-s0202a3:202_2": "‘‘ayaṁ rājā mayhaṁ kupito, sacāhaṁ sabbapaṭhamaṁ ‘piyā te aha’nti puccheyyaṁ, ‘na me tvaṁ piyā, cara pire’ti vadeyya, evaṁ sante kathā patiṭṭhānaṁ na labhissatī’’ti kathāya patiṭṭhānatthaṁ sabbapacchā pucchi.",
  "atk-s0202a3:202_3": "Kāsikosalesu chaḍḍitabhāvena vipariṇāmo, paṭirājūnaṁ hatthagamanavasena aññathābhāvo veditabbo.",
  "atk-s0202a3:203_0": "Ācamehīti ācamanodakaṁ dehi.",
  "atk-s0202a3:203_1": "Ācamitvā hatthapāde dhovitvā mukhaṁ vikkhāletvā satthāraṁ namassitukāmo evamāha.",
  "atk-s0202a3:203_2": "Sesaṁ sabbattha uttānamevāti.",
  "atk-s0202a3:204_0": "Papañcasūdaniyā majjhimanikāyaṭṭhakathāya",
  "atk-s0202a3:205_0": "Piyajātikasuttavaṇṇanā niṭṭhitā.",
  "atk-s0202a3:206_0": "8. Bāhitikasuttavaṇṇanā",
  "atk-s0202a3:207_0": "358.Evaṁme sutanti bāhitikasuttaṁ.",
  "atk-s0202a3:207_1": "Tattha ekapuṇḍarīkaṁ nāganti evaṁnāmakaṁ hatthiṁ.",
  "atk-s0202a3:207_2": "Tassa kira phāsukānaṁ upari tālaphalamattaṁ paṇḍaraṭṭhānaṁ atthi , tenassa ekapuṇḍarīkoti nāmaṁ akaṁsu.",
  "atk-s0202a3:207_3": "Sirivaḍḍhaṁ mahāmattanti paccekahatthiṁ abhiruhitvā kathāphāsukatthaṁ saddhiṁ gacchantaṁ evaṁnāmakaṁ mahāmattaṁ.",
  "atk-s0202a3:207_4": "Āyasmānoti ettha noti pucchāya nipāto.",
  "atk-s0202a3:207_5": "Mahāmatto therassa saṅghāṭipattadhāraṇākāraṁ sallakkhetvā ‘‘evaṁ, mahārājā’’ti āha.",
  "atk-s0202a3:208_0": "359.Opārambhoti upārambhaṁ dosaṁ āropanāraho.",
  "atk-s0202a3:208_1": "Kiṁ pucchāmīti rājā pucchati.",
  "atk-s0202a3:208_2": "Sundarivatthusmiṁ uppannamidaṁ suttaṁ, taṁ pucchāmīti pucchati.",
  "atk-s0202a3:208_3": "Yañhi mayaṁ, bhanteti, bhante, yaṁ mayaṁ viññūhīti idaṁ padaṁ gahetvā pañhena paripūretuṁ nāsakkhimhā, taṁ kāraṇaṁ āyasmatā evaṁ vadantena paripūritaṁ.",
  "atk-s0202a3:209_0": "360.Akusaloti akosallasambhūto.",
  "atk-s0202a3:209_1": "Sāvajjoti sadoso.",
  "atk-s0202a3:209_2": "Sabyābajjhoti sadukkho.",
  "atk-s0202a3:209_3": "Dukkhavipākoti idha nissandavipāko kathito.",
  "atk-s0202a3:209_4": "Tassāti tassa evaṁ attabyābādhādīnaṁ atthāya pavattakāyasamācārassa.",
  "atk-s0202a3:210_0": "Sabbākusaladhammapahīno kho, mahārāja, tathāgato kusaladhammasamannāgatoti ettha sabbesaṁyeva akusalānaṁ dhammānaṁ pahānaṁ vaṇṇetīti.",
  "atk-s0202a3:210_1": "Āma vaṇṇetīti vutte yathā pucchā, tathā attho vutto bhaveyya.",
  "atk-s0202a3:210_2": "Evaṁ byākaraṇaṁ pana na bhāriyaṁ.",
  "atk-s0202a3:210_3": "Appahīnaakusalopi hi pahānaṁ vaṇṇeyya, bhagavā pana pahīnākusalatāya yathākārī tathāvādīti dassetuṁ evaṁ byākāsi.",
  "atk-s0202a3:210_4": "Sukkapakkhepi eseva nayo.",
  "atk-s0202a3:211_0": "362.Bāhitikāti bāhitiraṭṭhe uṭṭhitavatthassetaṁ nāmaṁ.",
  "atk-s0202a3:211_1": "Soḷasasamā āyāmenāti āyāmena samasoḷasahatthā.",
  "atk-s0202a3:211_2": "Aṭṭhasamā vitthārenāti vitthārena samaaṭṭhahatthā.",
  "atk-s0202a3:212_0": "363.Bhagavatopādāsīti bhagavato niyyātesi.",
  "atk-s0202a3:212_1": "Datvā ca pana gandhakuṭiyaṁ vitānaṁ katvā bandhi.",
  "atk-s0202a3:212_2": "Tato paṭṭhāya gandhakuṭi bhiyyosomattāya sobhi.",
  "atk-s0202a3:212_3": "Sesaṁ sabbattha uttānameva.",
  "atk-s0202a3:212_4": "Neyyapuggalassa pana vasena ayaṁ desanā niṭṭhitāti.",
  "atk-s0202a3:213_0": "Papañcasūdaniyā majjhimanikāyaṭṭhakathāya",
  "atk-s0202a3:214_0": "Bāhitikasuttavaṇṇanā niṭṭhitā.",
  "atk-s0202a3:215_0": "9. Dhammacetiyasuttavaṇṇanā",
  "atk-s0202a3:216_0": "364.Evaṁme sutanti dhammacetiyasuttaṁ.",
  "atk-s0202a3:216_1": "Tattha medāḷupanti nāmetaṁ tassa, tassa hi nigamassa medavaṇṇā pāsāṇā kirettha ussannā ahesuṁ, tasmā medāḷupanti saṅkhaṁ gataṁ.",
  "atk-s0202a3:216_2": "Senāsanaṁ panettha aniyataṁ, tasmā na taṁ vuttaṁ.",
  "atk-s0202a3:216_3": "Nagarakanti evaṁnāmakaṁ sakyānaṁ nigamaṁ.",
  "atk-s0202a3:216_4": "Kenacideva karaṇīyenāti na aññena karaṇīyena, ayaṁ pana bandhulasenāpatiṁ saddhiṁ dvattiṁsāya puttehi ekadivaseneva gaṇhathāti āṇāpesi, taṁdivasañcassa bhariyāya mallikāya pañcahi bhikkhusatehi saddhiṁ bhagavā nimantito, buddhappamukhe bhikkhusaṅghe gharaṁ āgantvā nisinnamatte ‘‘senāpati kālaṅkato’’ti sāsanaṁ āharitvā mallikāya adaṁsu.",
  "atk-s0202a3:216_5": "Sā paṇṇaṁ gahetvā mukhasāsanaṁ pucchi.",
  "atk-s0202a3:216_6": "‘‘Raññā ayye senāpati saddhiṁ dvattiṁsāya puttehi ekappahāreneva gahāpito’’ti ārocesuṁ.",
  "atk-s0202a3:216_7": "Mahājanagataṁ mā karitthāti ovaṭṭikāya paṇṇaṁ katvā bhikkhusaṅghaṁ parivisi.",
  "atk-s0202a3:216_8": "Tasmiṁ samaye ekā sappicāṭi nīharitā, sā ummāre āhacca bhinnā, taṁ apanetvā aññaṁ āharāpetvā bhikkhusaṅghaṁ parivisi.",
  "atk-s0202a3:217_0": "Satthā katabhattakicco kathāsamuṭṭhāpanatthaṁ –",
  "atk-s0202a3:217_1": "‘‘sappicāṭiyā bhinnapaccayā na cintetabba’’nti āha.",
  "atk-s0202a3:217_2": "Tasmiṁ samaye mallikā paṇṇaṁ nīharitvā bhagavato purato ṭhapetvā –",
  "atk-s0202a3:217_3": "‘‘bhagavā imaṁ dvattiṁsāya puttehi saddhiṁ senāpatino matasāsanaṁ, ahaṁ etampi na cintayāmi, sappicāṭipaccayā kiṁ cinteyyāmī’’ti āha. Bhagavā –",
  "atk-s0202a3:217_4": "‘‘mallike, mā cintayi, anamatagge saṁsāre nāma vattamānānaṁ hoti eta’’nti aniccatādipaṭisaṁyuttaṁ dhammakathaṁ katvā agamāsi.",
  "atk-s0202a3:217_5": "Mallikā dvattiṁsasuṇisāyo pakkosāpetvā ovādaṁ adāsi.",
  "atk-s0202a3:217_6": "Rājā mallikaṁ pakkosāpetvā ‘‘senāpatino amhākaṁ antare bhinnadoso atthi natthī’’ti pucchi.",
  "atk-s0202a3:217_7": "Natthi sāmīti.",
  "atk-s0202a3:217_8": "So tassā vacanena tassa niddosabhāvaṁ ñatvā vippaṭisārī balavadomanassaṁ uppādesi. So –",
  "atk-s0202a3:217_9": "‘‘evarūpaṁ nāma adosakārakaṁ maṁ sambhāvayitvā āgataṁ sahāyakaṁ vināsesi’’nti tato paṭṭhāya pāsāde vā nāṭakesu vā rajjasukhesu vā cittassādaṁ alabhamāno tattha tattha vicarituṁ āraddho.",
  "atk-s0202a3:217_10": "Etadeva kiccaṁ ahosi.",
  "atk-s0202a3:217_11": "Idaṁ sandhāya vuttaṁ ‘‘kenacideva karaṇīyenā’’ti.",
  "atk-s0202a3:218_0": "Dīghaṁkārāyananti dīghakārāyano nāma bandhulasenāpatissa bhāgineyyo ‘‘etassa me mātulo adosakārako nikkāraṇena ghātito’’ti raññā senāpatiṭṭhāne ṭhapito.",
  "atk-s0202a3:218_1": "Taṁ sandhāyetaṁ vuttaṁ.",
  "atk-s0202a3:218_2": "Mahaccā rājānubhāvenāti mahatā rājānubhāvena , dharaṇitalaṁ bhindanto viya sāgaraṁ parivattento viya vicittavesasobhena mahatā balakāyenāti attho.",
  "atk-s0202a3:218_3": "Pāsādikānīti dassaneneva saha rañjanakāni.",
  "atk-s0202a3:218_4": "Pasādanīyānīti tasseva vevacanaṁ.",
  "atk-s0202a3:218_5": "Atha vā pāsādikānīti pasādajanakāni.",
  "atk-s0202a3:218_6": "Appasaddānīti nissaddāni.",
  "atk-s0202a3:218_7": "Appanigghosānīti avibhāvitatthena nigghosena rahitāni.",
  "atk-s0202a3:218_8": "Vijanavātānīti vigatajanavātāni.",
  "atk-s0202a3:218_9": "Manussarāhasseyyakānīti manussānaṁ rahassakammānucchavikāni, rahassamantaṁ mantentānaṁ anurūpānīti attho.",
  "atk-s0202a3:218_10": "Paṭisallānasāruppānīti nilīyanabhāvassa ekībhāvassa anucchavikāni.",
  "atk-s0202a3:218_11": "Yattha sudaṁ mayanti na tena tattha bhagavā payirupāsitapubbo, tādisesu pana payirupāsitapubbo, tasmā yādisesu sudaṁ mayanti ayamettha attho.",
  "atk-s0202a3:219_0": "Atthi, mahārājāti paṇḍito senāpati ‘‘rājā bhagavantaṁ mamāyatī’’ti jānāti, so sace maṁ rājā ‘‘kahaṁ bhagavā’’ti vadeyya, adandhāyantena ācikkhituṁ yuttanti carapurise payojetvā bhagavato nivāsanaṭṭhānaṁ ñatvāva viharati.",
  "atk-s0202a3:219_1": "Tasmā evamāha.",
  "atk-s0202a3:219_2": "Ārāmaṁ pāvisīti bahinigame khandhāvāraṁ bandhāpetvā kārāyanena saddhiṁ pāvisi.",
  "atk-s0202a3:220_0": "366.Vihāroti gandhakuṭiṁ sandhāyāhaṁsu.",
  "atk-s0202a3:220_1": "Āḷindanti pamukhaṁ.",
  "atk-s0202a3:220_2": "Ukkāsitvāti ukkāsitasaddaṁ katvā.",
  "atk-s0202a3:220_3": "Aggaḷanti kavāṭaṁ.",
  "atk-s0202a3:220_4": "Ākoṭehīti agganakhena īsakaṁ kuñcikacchiddasamīpe koṭehīti vuttaṁ hoti.",
  "atk-s0202a3:220_5": "Dvāraṁ kira atiupari amanussā, atiheṭṭhā dīghajātikā koṭenti.",
  "atk-s0202a3:220_6": "Tathā akoṭetvā majjhe chiddasamīpe koṭetabbaṁ, idaṁ dvārakoṭṭakavattanti dīpentā vadanti.",
  "atk-s0202a3:220_7": "Tatthevāti bhikkhūhi vuttaṭṭhāneyeva.",
  "atk-s0202a3:220_8": "Khaggañca uṇhīsañcāti desanāmattametaṁ,",
  "atk-s0202a3:221_0": "Vālabījanimuṇhīsaṁ, khaggaṁ chattañcupāhanaṁ;",
  "atk-s0202a3:222_0": "Oruyha rājā yānamhā, ṭhapayitvā paṭicchadanti. –",
  "atk-s0202a3:223_0": "Āgatāni pana pañcapi rājakakudhabhaṇḍāni adāsi.",
  "atk-s0202a3:223_1": "Kasmā pana adāsīti.",
  "atk-s0202a3:223_2": "Atigaruno sammāsambuddhassa santikaṁ uddhatavesena gantuṁ na yuttanti ca, ekakova upasaṅkamitvā attano rucivasena sammodissāmi cāti.",
  "atk-s0202a3:223_3": "Pañcasu hi rājakakudhabhaṇḍesu nivattitesu tvaṁ nivattāti vattabbaṁ na hoti, sabbe sayameva nivattanti.",
  "atk-s0202a3:223_4": "Iti imehi dvīhi kāraṇehi adāsi.",
  "atk-s0202a3:223_5": "Rahāyatīti rahassaṁ karoti nigūhati.",
  "atk-s0202a3:223_6": "Ayaṁ kirassa adhippāyo ‘‘pubbepi ayaṁ rājā samaṇena gotamena saddhiṁ catukkaṇṇamantaṁ mantetvā mayhaṁ mātulaṁ saddhiṁ dvattiṁsāya puttehi gaṇhāpesi, idānipi catukkaṇṇamantaṁ mantetukāmo, kacci nu kho maṁ gaṇhāpessatī’’ti.",
  "atk-s0202a3:223_7": "Evaṁ kopavasenassa etadahosi.",
  "atk-s0202a3:224_0": "Vivaribhagavā dvāranti na bhagavā uṭṭhāya dvāraṁ vivari, vivaratūti pana hatthaṁ pasāresi. Tato –",
  "atk-s0202a3:224_1": "‘‘bhagavā tumhehi anekesu kappakoṭīsu dānaṁ dadamānehi na sahatthā dvāravivaraṇakammaṁ kata’’nti sayameva dvāraṁ vivaṭaṁ.",
  "atk-s0202a3:224_2": "Taṁ pana yasmā bhagavato manena vivaṭaṁ, tasmā ‘‘vivari bhagavā dvāra’’nti vattuṁ vaṭṭati.",
  "atk-s0202a3:224_3": "Vihāraṁ pavisitvāti gandhakuṭiṁ pavisitvā.",
  "atk-s0202a3:224_4": "Tasmiṁ pana paviṭṭhamatteyeva kārāyano pañca rājakakudhabhaṇḍāni gahetvā khandhāvāraṁ gantvā viṭaṭūbhaṁ āmantesi ‘‘chattaṁ samma ussāpehī’’ti.",
  "atk-s0202a3:224_5": "Mayhaṁ pitā kiṁ gatoti?",
  "atk-s0202a3:224_6": "Pitaraṁ mā puccha, sace tvaṁ na ussāpesi, taṁ gaṇhitvā ahaṁ ussāpemīti.",
  "atk-s0202a3:224_7": "‘‘Ussāpemi sammā’’ti sampaṭicchi.",
  "atk-s0202a3:224_8": "Kārāyano rañño ekaṁ assañca asiñca ekameva ca paricārikaṁ itthiṁ ṭhapetvā –",
  "atk-s0202a3:224_9": "‘‘sace rājā jīvitena atthiko, mā āgacchatū’’ti viṭaṭūbhassa chattaṁ ussāpetvā taṁ gahetvā sāvatthimeva gato.",
  "atk-s0202a3:225_0": "367.Dhammanvayoti paccakkhañāṇasaṅkhātassa dhammassa anunayo anumānaṁ, anubuddhīti attho.",
  "atk-s0202a3:225_1": "Idāni yenassa dhammanvayena ‘‘sammāsambuddho bhagavā’’tiādi hoti, taṁ dassetuṁ idha panāhaṁ, bhantetiādimāha.",
  "atk-s0202a3:225_2": "Tattha āpāṇakoṭikanti pāṇoti jīvitaṁ, taṁ mariyādaṁ anto karitvā, maraṇasamayepi carantiyeva, taṁ na vītikkamantīti vuttaṁ hoti.",
  "atk-s0202a3:225_3": "‘‘Apāṇakoṭika’’ntipi pāṭho, ājīvitapariyantanti attho.",
  "atk-s0202a3:225_4": "Yathā ekacce jīvitahetu atikkamantā pāṇakoṭikaṁ katvā caranti, na evanti attho.",
  "atk-s0202a3:225_5": "Ayampi kho me, bhanteti buddhasubuddhatāya dhammasvākkhātatāya saṅghasuppaṭipannatāya ca etaṁ evaṁ hoti, evañhi me, bhante, ayaṁ bhagavati dhammanvayo hotīti dīpeti.",
  "atk-s0202a3:225_6": "Eseva nayo sabbattha.",
  "atk-s0202a3:226_0": "369.Naviya maññe cakkhuṁ bandhanteti cakkhuṁ abandhante viya.",
  "atk-s0202a3:226_1": "Apāsādikañhi disvā puna olokanakiccaṁ na hoti, tasmā so cakkhuṁ na bandhati nāma.",
  "atk-s0202a3:226_2": "Pāsādikaṁ disvā punappunaṁ olokanakiccaṁ hoti, tasmā so cakkhuṁ bandhati nāma.",
  "atk-s0202a3:226_3": "Ime ca apāsādikā, tasmā evamāha.",
  "atk-s0202a3:226_4": "Bandhukarogo noti kularogo.",
  "atk-s0202a3:226_5": "Amhākaṁ kule jātā evarūpā hontīti vadanti.",
  "atk-s0202a3:226_6": "Uḷāranti mahesakkhaṁ.",
  "atk-s0202a3:226_7": "Pubbenāparanti pubbato aparaṁ visesaṁ.",
  "atk-s0202a3:226_8": "Tattha kasiṇaparikammaṁ katvā samāpattiṁ nibbattento uḷāraṁ pubbe visesaṁ sañjānāti nāma, samāpattiṁ padaṭṭhānaṁ katvā vipassanaṁ vaḍḍhetvā arahattaṁ gaṇhanto uḷāraṁ pubbato aparaṁ visesaṁ sañjānāti nāma.",
  "atk-s0202a3:227_0": "370.Ghātetāyaṁ vā ghātetunti ghātetabbayuttakaṁ ghātetuṁ.",
  "atk-s0202a3:227_1": "Jāpetāyaṁ vā jāpetunti dhanena vā jāpetabbayuttakaṁ jāpetuṁ jānituṁ adhanaṁ kātuṁ.",
  "atk-s0202a3:227_2": "Pabbājetāyaṁ vā pabbājetunti raṭṭhato vā pabbājetabbayuttakaṁ pabbājetuṁ.",
  "atk-s0202a3:228_0": "373.Isidattapurāṇāti isidatto ca purāṇo ca.",
  "atk-s0202a3:228_1": "Tesu eko brahmacārī, eko sadārasantuṭṭho.",
  "atk-s0202a3:228_2": "Mamabhattāti mama santakaṁ bhattaṁ etesanti mamabhattā.",
  "atk-s0202a3:228_3": "Mamayānāti mama santakaṁ yānaṁ etesanti mamayānā.",
  "atk-s0202a3:228_4": "Jīvikāya dātāti jīvitavuttiṁ dātā.",
  "atk-s0202a3:228_5": "Vīmaṁsamānoti upaparikkhamāno.",
  "atk-s0202a3:228_6": "Tadā kira rājā niddaṁ anokkantova okkanto viya hutvā nipajji.",
  "atk-s0202a3:228_7": "Atha te thapatayo ‘‘katarasmiṁ disābhāge bhagavā’’ti pucchitvā ‘‘asukasmiṁ nāmā’’ti sutvā mantayiṁsu –",
  "atk-s0202a3:228_8": "‘‘yena sammāsambuddho, tena sīse kate rājā pādato hoti.",
  "atk-s0202a3:228_9": "Yena rājā, tena sīse kate satthā pādato hoti, kiṁ karissāmā’’ti?",
  "atk-s0202a3:228_10": "Tato nesaṁ etadahosi –",
  "atk-s0202a3:228_11": "‘‘rājā kuppamāno yaṁ amhākaṁ deti, taṁ acchindeyya.",
  "atk-s0202a3:228_12": "Na kho pana mayaṁ sakkoma jānamānā satthāraṁ pādato kātu’’nti rājānaṁ pādato katvā nipajjiṁsu.",
  "atk-s0202a3:228_13": "Taṁ sandhāya ayaṁ rājā evamāha.",
  "atk-s0202a3:229_0": "374.Pakkāmīti gandhakuṭito nikkhamitvā kārāyanassa ṭhitaṭṭhānaṁ gato, taṁ tattha adisvā khandhāvāraṭṭhānaṁ gato, tatthāpi aññaṁ adisvā taṁ itthiṁ pucchi.",
  "atk-s0202a3:229_1": "Sā sabbaṁ pavattiṁ ācikkhi. Rājā –",
  "atk-s0202a3:229_2": "‘‘na idāni mayā ekakena tattha gantabbaṁ, rājagahaṁ gantvā bhāgineyyena saddhiṁ āgantvā mayhaṁ rajjaṁ gaṇhissāmī’’ti rājagahaṁ gacchanto antarāmagge kaṇājakabhattañceva bhuñji, bahalaudakañca pivi.",
  "atk-s0202a3:229_3": "Tassa sukhumālapakatikassa āhāro na sammā pariṇāmi.",
  "atk-s0202a3:229_4": "So rājagahaṁ pāpuṇantopi vikāle dvāresu pihitesu pāpuṇi.",
  "atk-s0202a3:229_5": "‘‘Ajja sālāyaṁ sayitvā sve mayhaṁ bhāgineyyaṁ passissāmī’’ti bahinagare sālāya nipajji.",
  "atk-s0202a3:229_6": "Tassa rattibhāge uṭṭhānāni pavattiṁsu, katipayavāre bahi nikkhami.",
  "atk-s0202a3:229_7": "Tato paṭṭhāya padasā gantuṁ asakkonto tassā itthiyā aṅke nipajjitvā balavapaccūse kālamakāsi.",
  "atk-s0202a3:229_8": "Sā tassa matabhāvaṁ ñatvā –",
  "atk-s0202a3:229_9": "‘‘dvīsu rajjesu rajjaṁ kāretvā idāni parassa bahinagare anāthasālāya anāthakālakiriyaṁ katvā nipanno mayhaṁ sāmi kosalarājā’’tiādīni vadamānā uccāsaddena paridevituṁ ārabhi.",
  "atk-s0202a3:229_10": "Manussā sutvā rañño ārocesuṁ.",
  "atk-s0202a3:229_11": "Rājā āgantvā disvā sañjānitvā āgatakāraṇaṁ ñatvā mahāparihārena sarīrakiccaṁ karitvā ‘‘viṭaṭūbhaṁ gaṇhissāmī’’ti bheriṁ carāpetvā balakāyaṁ sannipātesi.",
  "atk-s0202a3:229_12": "Amaccā pādesu patitvā –",
  "atk-s0202a3:229_13": "‘‘sace, deva, tumhākaṁ mātulo arogo assa, tumhākaṁ gantuṁ yuttaṁ bhaveyya, idāni pana viṭaṭūbhopi tumhe nissāya chattaṁ ussāpetuṁ arahatiyevā’’ti saññāpetvā nivāresuṁ.",
  "atk-s0202a3:230_0": "Dhammacetiyānīti dhammassa cittīkāravacanāni.",
  "atk-s0202a3:230_1": "Tīsu hi ratanesu yattha katthaci cittīkāre kate sabbattha katoyeva hoti, tasmā bhagavati cittīkāre kate dhammopi katova hotīti bhagavā ‘‘dhammacetiyānī’’ti āha.",
  "atk-s0202a3:230_2": "Ādibrahmacariyakānīti maggabrahmacariyassa ādibhūtāni, pubbabhāgapaṭipattibhūtānīti attho.",
  "atk-s0202a3:230_3": "Sesaṁ sabbattha uttānamevāti.",
  "atk-s0202a3:231_0": "Papañcasūdaniyā majjhimanikāyaṭṭhakathāya",
  "atk-s0202a3:232_0": "Dhammacetiyasuttavaṇṇanā niṭṭhitā.",
  "atk-s0202a3:233_0": "10. Kaṇṇakatthalasuttavaṇṇanā",
  "atk-s0202a3:234_0": "375.Evaṁme sutanti kaṇṇakatthalasuttaṁ.",
  "atk-s0202a3:234_1": "Tattha uruññāyanti uruññāti tassa raṭṭhassapi nagarassapi etadeva nāmaṁ, bhagavā uruññānagaraṁ upanissāya viharati.",
  "atk-s0202a3:234_2": "Kaṇṇakatthale migadāyeti tassa nagarassa avidūre kaṇṇakatthalaṁ nāma eko ramaṇīyo bhūmibhāgo atthi, so migānaṁ abhayatthāya dinnattā migadāyoti vuccati, tasmiṁ kaṇṇakatthale migadāye.",
  "atk-s0202a3:234_3": "Kenacideva karaṇīyenāti na aññena, anantarasutte vuttakaraṇīyeneva.",
  "atk-s0202a3:234_4": "Somā ca bhaginī sakulā ca bhaginīti imā dve bhaginiyo rañño pajāpatiyo.",
  "atk-s0202a3:234_5": "Bhattābhihāreti bhattaṁ abhiharaṇaṭṭhāne.",
  "atk-s0202a3:234_6": "Rañño bhuñjanaṭṭhānañhi sabbāpi orodhā kaṭacchuādīni gahetvā rājānaṁ upaṭṭhātuṁ gacchanti, tāpi tatheva agamaṁsu.",
  "atk-s0202a3:235_0": "376.Kiṁ pana, mahārājāti kasmā evamāha?",
  "atk-s0202a3:235_1": "Rañño garahaparimocanatthaṁ.",
  "atk-s0202a3:235_2": "Evañhi parisā cinteyya –",
  "atk-s0202a3:235_3": "‘‘ayaṁ rājā āgacchamānova mātugāmānaṁ sāsanaṁ āroceti, mayaṁ attano dhammatāya bhagavantaṁ daṭṭhuṁ āgatoti maññāma, ayaṁ pana mātugāmānaṁ sāsanaṁ gahetvā āgato, mātugāmadāso maññe, esa pubbepi imināva kāraṇena āgacchatī’’ti.",
  "atk-s0202a3:235_4": "Pucchito pana so attano āgamanakāraṇaṁ kathessati, evamassa ayaṁ garahā na uppajjissatīti garahamocanatthaṁ evamāha.",
  "atk-s0202a3:236_0": "378.Abbhudāhāsīti kathesi.",
  "atk-s0202a3:236_1": "Sakidevasabbaṁ ussati sabbaṁ dakkhitīti yo ekāvajjanena ekacittena atītānāgatapaccuppannaṁ sabbaṁ ussati vā dakkhiti vā, so natthīti attho.",
  "atk-s0202a3:236_2": "Ekena hi cittena atītaṁ sabbaṁ jānissāmīti āvajjitvāpi atītaṁ sabbaṁ jānituṁ na sakkā, ekadesameva jānāti.",
  "atk-s0202a3:236_3": "Anāgatapaccuppannaṁ pana tena cittena sabbeneva sabbaṁ na jānātīti.",
  "atk-s0202a3:236_4": "Esa nayo itaresu.",
  "atk-s0202a3:236_5": "Evaṁ ekacittavasenāyaṁ pañho kathito.",
  "atk-s0202a3:236_6": "Heturūpanti hetusabhāvaṁ kāraṇajātikaṁ.",
  "atk-s0202a3:236_7": "Saheturūpanti sakāraṇajātikaṁ.",
  "atk-s0202a3:236_8": "Samparāyikāhaṁ, bhanteti samparāyaguṇaṁ ahaṁ, bhante, pucchāmi.",
  "atk-s0202a3:237_0": "379.Pañcimānīti imasmiṁ sutte pañca padhāniyaṅgāni lokuttaramissakāni kathitāni.",
  "atk-s0202a3:237_1": "Kathinaṅgaṇavāsīcūḷasamuddatthero pana ‘‘tumhākaṁ, bhante, kiṁ ruccatī’’ti vutte ‘‘mayhaṁ lokuttarānevāti ruccatī’’ti āha.",
  "atk-s0202a3:237_2": "Padhānavemattatanti padhānanānattaṁ.",
  "atk-s0202a3:237_3": "Aññādisameva hi puthujjanassa padhānaṁ, aññādisaṁ sotāpannassa, aññādisaṁ sakadāgāmino, aññādisaṁ anāgāmino, aññādisaṁ arahato, aññādisaṁ asītimahāsāvakānaṁ, aññādisaṁ dvinnaṁ aggasāvakānaṁ, aññādisaṁ paccekabuddhānaṁ, aññādisaṁ sabbaññubuddhānaṁ.",
  "atk-s0202a3:237_4": "Puthujjanassa padhānaṁ sotāpannassa padhānaṁ na pāpuṇāti…pe…",
  "atk-s0202a3:237_5": "paccekabuddhassa padhānaṁ sabbaññubuddhassa padhānaṁ na pāpuṇāti.",
  "atk-s0202a3:237_6": "Imamatthaṁ sandhāya ‘‘padhānavemattataṁ vadāmī’’ti āha.",
  "atk-s0202a3:237_7": "Dantakāraṇaṁ gaccheyyunti yaṁ akūṭakaraṇaṁ, anavacchindanaṁ , dhurassa acchindananti dantesu kāraṇaṁ dissati, taṁ kāraṇaṁ upagaccheyyunti attho.",
  "atk-s0202a3:237_8": "Dantabhūminti dantehi gantabbabhūmiṁ.",
  "atk-s0202a3:237_9": "Assaddhotiādīsu puthujjanasotāpannasakadāgāmianāgāmino cattāropi assaddhā nāma.",
  "atk-s0202a3:237_10": "Puthujjano hi sotāpannassa saddhaṁ appattoti assaddho, sotāpanno sakadāgāmissa, sakadāgāmī anāgāmissa, anāgāmī arahato saddhaṁ appattoti assaddho, ābādho arahatopi uppajjatīti pañcapi bahvābādhā nāma honti.",
  "atk-s0202a3:237_11": "Ariyasāvakassa pana saṭho māyāvīti nāmaṁ natthi.",
  "atk-s0202a3:237_12": "Teneva thero –",
  "atk-s0202a3:237_13": "‘‘pañca padhāniyaṅgāni lokuttarāni kathitānīti mayhaṁ ruccatī’’ti āha.",
  "atk-s0202a3:237_14": "Assakhaḷuṅkasuttante pana –",
  "atk-s0202a3:237_15": "‘‘tayo ca, bhikkhave, assakhaḷuṅke tayo ca purisakhaḷuṅke desessāmī’’ti (a. ni.",
  "atk-s0202a3:237_16": "3.141) ettha ariyasāvakassāpi sambodhināmaṁ āgataṁ , tassa vasena lokuttaramissakā kathitāti vuttaṁ.",
  "atk-s0202a3:237_17": "Puthujjano pana sotāpattimaggavīriyaṁ asampatto…pe…",
  "atk-s0202a3:237_18": "anāgāmī arahattamaggavīriyaṁ asampattoti kusītopi assaddho viya cattārova honti, tathā duppañño.",
  "atk-s0202a3:238_0": "Evaṁ panettha opammasaṁsandanaṁ veditabbaṁ –",
  "atk-s0202a3:238_1": "adantahatthiādayo viya hi maggapadhānarahito puggalo.",
  "atk-s0202a3:238_2": "Dantahatthiādayo viya maggapadhānavā.",
  "atk-s0202a3:238_3": "Yathā adantā hatthiādayo kūṭākāraṁ akatvā avicchinditvā dhuraṁ apātetvā dantagamanaṁ vā gantuṁ dantabhūmiṁ vā pattuṁ na sakkonti, evamevaṁ maggapadhānarahito maggapadhānavatā pattabbaṁ pāpuṇituṁ nibbattetabbaṁ guṇaṁ nibbattetuṁ na sakkoti.",
  "atk-s0202a3:238_4": "Yathā pana dantahatthiādayo kūṭākāraṁ akatvā avicchinditvā dhuraṁ apātetvā dantagamanaṁ vā gantuṁ dantabhūmiṁ vā pattuṁ sakkonti , evamevaṁ maggapadhānavā maggapadhānavatā pattabbaṁ pāpuṇituṁ nibbattetabbaṁ guṇaṁ nibbattetuṁ sakkoti.",
  "atk-s0202a3:238_5": "Idaṁ vuttaṁ hoti –",
  "atk-s0202a3:238_6": "‘‘sotāpattimaggapadhānavā sotāpattimaggapadhānavatā pattokāsaṁ pāpuṇituṁ nibbattetabbaṁ guṇaṁ nibbattetuṁ sakkoti…pe…",
  "atk-s0202a3:238_7": "arahattamaggapadhānavā arahattamaggapadhānavatā pattokāsaṁ pāpuṇituṁ nibbattetabbaṁ guṇaṁ nibbattetuṁ sakkotī’’ti.",
  "atk-s0202a3:239_0": "380.Sammappadhānāti maggapadhānena sammappadhānā.",
  "atk-s0202a3:239_1": "Na kiñci nānākaraṇaṁ vadāmi yadidaṁ vimuttiyā vimuttinti yaṁ ekassa phalavimuttiyā itarassa phalavimuttiṁ ārabbha nānākaraṇaṁ vattabbaṁ siyā, taṁ na kiñci vadāmīti attho.",
  "atk-s0202a3:239_2": "Acciyā vā accinti acciyā vā accimhi.",
  "atk-s0202a3:239_3": "Sesapadadvayepi eseva nayo, bhummatthe hi etaṁ upayogavacanaṁ.",
  "atk-s0202a3:239_4": "Kiṁ pana tvaṁ, mahārājāti, mahārāja, kiṁ tvaṁ?",
  "atk-s0202a3:239_5": "‘‘Santi devā cātumahārājikā, santi devā tāvatiṁsā…pe…",
  "atk-s0202a3:239_6": "santi devā paranimmitavasavattino, santi devā tatuttari’’nti evaṁ devānaṁ atthibhāvaṁ na jānāsi, yena evaṁ vadesīti.",
  "atk-s0202a3:239_7": "Tato atthibhāvaṁ jānāmi, manussalokaṁ pana āgacchanti nāgacchantīti idaṁ pucchanto yadi vā te, bhantetiādimāha.",
  "atk-s0202a3:239_8": "Sabyābajjhāti sadukkhā, samucchedappahānena appahīnacetasikadukkhā.",
  "atk-s0202a3:239_9": "Āgantāroti upapattivasena āgantāro.",
  "atk-s0202a3:239_10": "Abyābajjhāti samucchinnadukkhā.",
  "atk-s0202a3:239_11": "Anāgantāroti upapattivasena anāgantāro.",
  "atk-s0202a3:240_0": "381.Pahotīti sakkoti.",
  "atk-s0202a3:240_1": "Rājā hi puññavantampi lābhasakkārasampannaṁ yathā na koci upasaṅkamati, evaṁ karonto tamhā ṭhānā cāvetuṁ sakkoti.",
  "atk-s0202a3:240_2": "Taṁ apuññavantampi sakalagāmaṁ piṇḍāya caritvā yāpanamattaṁ alabhantaṁ yathā lābhasakkārasampanno hoti, evaṁ karonto tamhā ṭhānā cāvetuṁ sakkoti.",
  "atk-s0202a3:240_3": "Brahmacariyavantampi itthīhi saddhiṁ sampayojetvā sīlavināsaṁ pāpento balakkārena vā uppabbājento tamhā ṭhānā cāvetuṁ sakkoti.",
  "atk-s0202a3:240_4": "Abrahmacariyavantampi sampannakāmaguṇaṁ amaccaṁ bandhanāgāraṁ pavesetvā itthīnaṁ mukhampi passituṁ adento tamhā ṭhānā cāveti nāma.",
  "atk-s0202a3:240_5": "Raṭṭhato pana yaṁ icchati, taṁ pabbājeti nāma.",
  "atk-s0202a3:241_0": "Dassanāyapi nappahontīti kāmāvacare tāva abyābajjhe deve sabyābajjhā devā cakkhuviññāṇadassanāyapi nappahonti. Kasmā?",
  "atk-s0202a3:241_1": "Arahato tattha ṭhānābhāvato.",
  "atk-s0202a3:241_2": "Rūpāvacare pana ekavimānasmiṁyeva tiṭṭhanti ca nisīdanti cāti cakkhuviññāṇadassanāya pahonti, etehi diṭṭhaṁ pana sallakkhitaṁ paṭividdhaṁ lakkhaṇaṁ daṭṭhuṁ sallakkhituṁ paṭivijjhituṁ na sakkontīti ñāṇacakkhunā dassanāya nappahonti, uparideve ca cakkhuviññāṇadassanenāpīti.",
  "atk-s0202a3:242_0": "382.Ko nāmo ayaṁ, bhanteti rājā theraṁ jānantopi ajānanto viya pucchati. Kasmā?",
  "atk-s0202a3:242_1": "Pasaṁsitukāmatāya.",
  "atk-s0202a3:242_2": "Ānandarūpoti ānandasabhāvo.",
  "atk-s0202a3:242_3": "Brahmapucchāpi vuttanayeneva veditabbā.",
  "atk-s0202a3:242_4": "Atha kho aññataro purisoti sā kira kathā viṭaṭūbheneva kathitā, te ‘‘tayā kathitā, tayā kathitā’’ti kupitā aññamaññaṁ imasmiṁyeva ṭhāne attano attano balakāyaṁ uṭṭhāpetvā kalahampi kareyyunti nivāraṇatthaṁ so rājapuriso etadavoca.",
  "atk-s0202a3:242_5": "Sesaṁ sabbattha uttānameva.",
  "atk-s0202a3:242_6": "Ayaṁ pana desanā neyyapuggalassa vasena niṭṭhitāti.",
  "atk-s0202a3:243_0": "Papañcasūdaniyā majjhimanikāyaṭṭhakathāya",
  "atk-s0202a3:244_0": "Kaṇṇakatthalasuttavaṇṇanā niṭṭhitā.",
  "atk-s0202a3:245_0": "Catutthavaggavaṇṇanā niṭṭhitā."
}