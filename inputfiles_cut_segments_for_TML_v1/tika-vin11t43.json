{
  "tika-vin11t43:0_0": "Āpattisamuṭṭhānakathāvaṇṇanā",
  "tika-vin11t43:1_0": "405.Ādināti paṭhamena kāyasaṅkhātena samuṭṭhānena.",
  "tika-vin11t43:2_0": "406-7.Dukkaṭādayoti ādi-saddena thullaccayasaṅghādisesā gahitā. Yathāha –",
  "tika-vin11t43:2_1": "‘‘payoge dukkaṭaṁ .",
  "tika-vin11t43:2_2": "Ekaṁ piṇḍaṁ anāgate āpatti thullaccayassa.",
  "tika-vin11t43:2_3": "Tasmiṁ piṇḍe āgate āpatti saṅghādisesassā’’ti (pari. 277).",
  "tika-vin11t43:2_4": "Vikāle pana pācittīti vikālabhojanapācitti.",
  "tika-vin11t43:2_5": "Aññātihatthatoti aññātikāya bhikkhuniyā antaragharaṁ paviṭṭhāya hatthato.",
  "tika-vin11t43:2_6": "Gahetvāti khādanīyaṁ vā bhojanīyaṁ vā sahatthā paṭiggahetvā.",
  "tika-vin11t43:2_7": "‘‘Pañca imā āpattiyo’’ti padacchedo.",
  "tika-vin11t43:3_0": "408.Dutiyenāti vācāsaṅkhātena samuṭṭhānena.",
  "tika-vin11t43:4_0": "409-10.Samādisati katheti ce.",
  "tika-vin11t43:4_1": "Sabbathā vipannanti adesitavatthukatādinā sabbappakārena vipannappadesaṁ.",
  "tika-vin11t43:4_2": "Kuṭinti saññācikāya kuṭiṁ.",
  "tika-vin11t43:4_3": "Yathāha parivāre ‘‘tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamana’’nti (pari. 278).",
  "tika-vin11t43:4_4": "Padasodhammaṁ mūlaṁ samuṭṭhānaṁ yassa pācittiyassāti tathā vuttaṁ, tena padasodhammamūlena, sahatthe cetaṁ karaṇavacanaṁ.",
  "tika-vin11t43:5_0": "411.Tatiyena samuṭṭhānenāti kāyavācāsaṅkhātena samuṭṭhānena.",
  "tika-vin11t43:6_0": "412.Saṁvidahitvānāti saddhiṁ vidahitvā, ‘‘kuṭiṁ karomā’’ti aññehi saddhiṁ mantetvāti attho.",
  "tika-vin11t43:7_0": "413.Vatvāti attano atthāya viññāpetvā.",
  "tika-vin11t43:7_1": "Bhikkhuninti bhikkhūnaṁ bhuñjanaṭṭhāne ṭhatvā ‘‘idha sūpaṁ detha, idha odanaṁ dethā’’ti vosāsamānaṁ upāsakānaṁ vatvā dāpentiṁ bhikkhuniṁ.",
  "tika-vin11t43:7_2": "Na nivāretvāti ‘‘apasakka tāva, bhagini, yāva bhikkhū bhuñjantī’’ti anapasādetvā bhuñjatoti yojanā.",
  "tika-vin11t43:8_0": "414. Catutthena kāyacittasamuṭṭhānena kati āpattiyo siyunti yojanā.",
  "tika-vin11t43:9_0": "417.Pañcamenāti vācācittasamuṭṭhānena. Vadanti vadanto samudācaranto.",
  "tika-vin11t43:10_0": "418.Kuṭinti nidassanamattaṁ, adesitavatthukaṁ pamāṇātikkantaṁ sārambhaṁ aparikkamanaṁ senāsanampi gahaṇaṁ veditabbaṁ.",
  "tika-vin11t43:11_0": "419.Vāceti padaso dhammanti ettha ‘‘anupasampanna’’nti seso. Yathāha –",
  "tika-vin11t43:11_1": "‘‘bhikkhu akappiyasaññī anupasampannaṁ padaso dhammaṁ vācetī’’ti (pari. 281).",
  "tika-vin11t43:11_2": "Davakamyatā vadantassāti jātiādīhi akkosavatthūhi kīḷādhippāyena vadantassa.",
  "tika-vin11t43:11_3": "Davakamyatāti ca ‘‘paṭisaṅkhā yoniso’’tiādīsu (ma. ni.",
  "tika-vin11t43:11_4": "1.22, 24, 422; a. ni. 6.58; 8.9; mahāni. 199, 206; dha. sa. 1355; vibha.",
  "tika-vin11t43:11_5": "518) viya ya-kāralopena niddeso.",
  "tika-vin11t43:12_0": "420.",
  "tika-vin11t43:12_1": "Chaṭṭhena kāyavācācittasamuṭṭhānena.",
  "tika-vin11t43:12_2": "Saṁvidahitvānāti saṁvidhāya, ‘‘tvañca ahañca ekato avaharissāmā’’ti sammantanaṁ katvā.",
  "tika-vin11t43:12_3": "Bhaṇḍaṁ haratīti ‘‘bhāriyaṁ tvaṁ ekaṁ passaṁ gaṇha, ahaṁ ima’’nti vatvā tena saha ṭhānā cāveti ce.",
  "tika-vin11t43:13_0": "423.Idha imasmiṁ sāsane.",
  "tika-vin11t43:13_1": "Vimatūparamaṁ paramanti ettha ‘‘kappiyaṁ nu kho, akappiya’’nti vā ‘‘āpatti nu kho, anāpattī’’ti vā ‘‘dhammo nu kho, adhammo’’ti vā evamādinā nayena vividhenākārena pavattā vimati vicikicchā vimati.",
  "tika-vin11t43:13_2": "Vimatiṁ uparameti vināsetīti vimatūparamaṁ.",
  "tika-vin11t43:13_3": "Paramaṁ uttamaṁ.",
  "tika-vin11t43:13_4": "Uttaranti vibhaṅgakhandhakāgatānaṁ nidānādivinicchayānaṁ pañhauttarabhāvena ṭhitattā uttaraṁ.",
  "tika-vin11t43:13_5": "Imaṁ uttaraṁ nāma pakaraṇaṁ yo uttarati paññāya ogāhetvā pariyosāpeti.",
  "tika-vin11t43:13_6": "Idha ‘‘uttaraṁ uttara’’nti padadvaye ekaṁ guṇanidassanaṁ, ekaṁ satthanidassananti gahetabbaṁ.",
  "tika-vin11t43:13_7": "Sunayena yuto so puggalo vinayaṁ piṭakaṁ uttaratīti sambandho.",
  "tika-vin11t43:13_8": "Kiṁ visiṭṭhanti āha ‘‘sunaya’’ntiādi .",
  "tika-vin11t43:13_9": "Suṭṭhu cārittavārittadaḷhīkaraṇasithilakaraṇabhedā paññattianaupaññattādinayā etthāti sunayo, taṁ.",
  "tika-vin11t43:13_10": "Suṭṭhu nīyati vinicchayo etenāti sunayo, uttaravinicchayo, tena.",
  "tika-vin11t43:13_11": "Vinicchayāvabodhena saṁyutto samannāgato.",
  "tika-vin11t43:13_12": "Dukkhena uttarīyatīti duttaraṁ.",
  "tika-vin11t43:13_13": "Pātimokkhasaṁvarasīladīpakattena samādhipaññānibbānasaṅkhātauttarappattiyā patiṭṭhābhāvato uttaraṁ uttarati ogāhetvā pariyosānaṁ pāpuṇātīti attho.",
  "tika-vin11t43:14_0": "Idha yo vimatūparamaṁ paramaṁ uttaraṁ uttaraṁ nāma pakaraṇaṁ uttarati, sunayena yuto so puggalo sunayaṁ duttaraṁ uttaraṁ vinayaṁ uttaratīti yojanā.",
  "tika-vin11t43:14_1": "Ca-saddena satthantarasamuccayatthena imamatthaṁ dīpeti.",
  "tika-vin11t43:14_2": "Seyyathidaṁ, idha yo sunayaṁ duttaraṁ uttaraṁ vinayaṁ uttarati, sunayena yuto so puggalo vimatūparamaṁ paramaṁ uttaraṁ uttaraṁ nāma pakaraṇaṁ uttaratīti.",
  "tika-vin11t43:14_3": "Iminā yo uttaraṁ jānāti, so vinayaṁ jānāti.",
  "tika-vin11t43:14_4": "Yo vinayaṁ jānāti, so uttaraṁ jānātīti uttarapakaraṇassa vinayapiṭakajānane accantūpakāritā vibhāvitāti daṭṭhabbaṁ.",
  "tika-vin11t43:15_0": "Iti uttare līnatthapakāsaniyā",
  "tika-vin11t43:16_0": "Āpattisamuṭṭhānakathāvaṇṇanā niṭṭhitā."
}