{
  "tika-abh06t17:0_0": "17. Sattarasamo paricchedo",
  "tika-abh06t17:1_0": "Abhiññārammaṇaniddeso",
  "tika-abh06t17:2_0": "1104.",
  "tika-abh06t17:3_0": "Anāgataṁsañāṇañca , yathākammupagampi ca;",
  "tika-abh06t17:4_0": "Pañca iddhividhādīni, sattābhiññā imā pana.",
  "tika-abh06t17:5_0": "1105.",
  "tika-abh06t17:6_0": "Etāsaṁ pana sattannaṁ, abhiññānamito paraṁ;",
  "tika-abh06t17:7_0": "Pavakkhāmi samāsena, ārammaṇavinicchayaṁ.",
  "tika-abh06t17:8_0": "1106.",
  "tika-abh06t17:9_0": "Ārammaṇattikā vuttā, ye cattāro mahesinā;",
  "tika-abh06t17:10_0": "Sattannamettha ñāṇānaṁ, sampavattiṁ suṇātha me.",
  "tika-abh06t17:11_0": "1107.",
  "tika-abh06t17:12_0": "Tattha iddhividhañāṇaṁ, parittādīsu sattasu;",
  "tika-abh06t17:13_0": "Ārammaṇavibhāgesu, pavattati kathaṁ pana.",
  "tika-abh06t17:14_0": "1108.",
  "tika-abh06t17:15_0": "Kāyenādissamānena, gantukāmo yadābhave;",
  "tika-abh06t17:16_0": "Cittasannissitaṁ katvā, kāyaṁ cittavasena taṁ.",
  "tika-abh06t17:17_0": "1109.",
  "tika-abh06t17:18_0": "Mahaggate ca cittasmiṁ, samāropeti so tadā;",
  "tika-abh06t17:19_0": "Kāyārammaṇato ñāṇaṁ, parittārammaṇaṁ siyā.",
  "tika-abh06t17:20_0": "1110.",
  "tika-abh06t17:21_0": "Dissamānena kāyena, gantukāmo yadā bhave;",
  "tika-abh06t17:22_0": "Kāyasannissitaṁ katvā, cittaṁ kāyavasena taṁ.",
  "tika-abh06t17:23_0": "1111.",
  "tika-abh06t17:24_0": "Pādakajjhānacittaṁ taṁ, kāye ropeti so tadā;",
  "tika-abh06t17:25_0": "Jhānārammaṇato ñāṇaṁ, taṁ mahaggatagocaraṁ.",
  "tika-abh06t17:26_0": "1112.",
  "tika-abh06t17:27_0": "Anāgatamatītañca, karoti visayaṁ yadā;",
  "tika-abh06t17:28_0": "Atītārammaṇaṁ hoti, tadānāgatagocaraṁ.",
  "tika-abh06t17:29_0": "1113.",
  "tika-abh06t17:30_0": "Kāyena dissamānena, gamane pana bhikkhuno;",
  "tika-abh06t17:31_0": "Paccuppanno bhave tassa, gocaroti viniddise.",
  "tika-abh06t17:32_0": "1114.",
  "tika-abh06t17:33_0": "Kāyaṁ cittavasenāpi, cittaṁ kāyavasena vā;",
  "tika-abh06t17:34_0": "Pariṇāmanakālasmiṁ, ajjhattārammaṇaṁ siyā.",
  "tika-abh06t17:35_0": "1115.",
  "tika-abh06t17:36_0": "Bahiddhārammaṇaṁ hoti, bahiddhārūpadassane;",
  "tika-abh06t17:37_0": "Evamiddhividhaṁ ñāṇaṁ, sampavattati sattasu.",
  "tika-abh06t17:38_0": "1116.",
  "tika-abh06t17:39_0": "Paccuppanne paritte ca, bahiddhajjhattikesupi;",
  "tika-abh06t17:40_0": "Catūsvetesu dhammesu, dibbasotaṁ pavattati.",
  "tika-abh06t17:41_0": "1117.",
  "tika-abh06t17:42_0": "Paccuppanno paritto ca, saddo ārammaṇaṁ yato;",
  "tika-abh06t17:43_0": "Parittārammaṇaṁ paccu-ppannārammaṇataṁ gataṁ.",
  "tika-abh06t17:44_0": "1118.",
  "tika-abh06t17:45_0": "Attano kucchisaddassa, savanepi parassa ca;",
  "tika-abh06t17:46_0": "Ajjhattārammaṇañceva, bahiddhārammaṇampi ca.",
  "tika-abh06t17:47_0": "1119.",
  "tika-abh06t17:48_0": "Cetopariyañāṇampi, parittādīsu aṭṭhasu;",
  "tika-abh06t17:49_0": "Ārammaṇavibhāgesu, pavattati kathaṁ pana.",
  "tika-abh06t17:50_0": "1120.",
  "tika-abh06t17:51_0": "Parittārammaṇaṁ hoti, parittānaṁ pajānane;",
  "tika-abh06t17:52_0": "Jānane majjhimānaṁ tu, taṁ mahaggatagocaraṁ.",
  "tika-abh06t17:53_0": "1121.",
  "tika-abh06t17:54_0": "Jānane pana maggassa, phalassāpi pajānane;",
  "tika-abh06t17:55_0": "Tadā panassa ñāṇassa, appamāṇova gocaro.",
  "tika-abh06t17:56_0": "1122.",
  "tika-abh06t17:57_0": "Taṁ maggārammaṇaṁ hoti, maggacittassa jānane;",
  "tika-abh06t17:58_0": "Pariyāyenevetassa, maggārammaṇatā matā.",
  "tika-abh06t17:59_0": "1123.",
  "tika-abh06t17:60_0": "Atīte sattadivasa-bbhantare ca yadā pana;",
  "tika-abh06t17:61_0": "Anāgate tathā satta-divasabbhantarepi ca.",
  "tika-abh06t17:62_0": "1124.",
  "tika-abh06t17:63_0": "Paresaṁ pana cittassa, jānane samudīritaṁ;",
  "tika-abh06t17:64_0": "Atītārammaṇañceva, tadānāgatagocaraṁ.",
  "tika-abh06t17:65_0": "1125.",
  "tika-abh06t17:66_0": "Kathañca pana taṁ paccuppannagocarataṁ gataṁ;",
  "tika-abh06t17:67_0": "Paccuppannaṁ tidhā vuttaṁ, khaṇasantatiaddhato.",
  "tika-abh06t17:68_0": "1126.",
  "tika-abh06t17:69_0": "Tattha tikkhaṇasampattaṁ, paccuppannakhaṇādikaṁ;",
  "tika-abh06t17:70_0": "Ekadvesantativārapariyāpannamidaṁ pana.",
  "tika-abh06t17:71_0": "1127.",
  "tika-abh06t17:72_0": "Santatipaccuppannanti, āhu santatikovidā;",
  "tika-abh06t17:73_0": "Ekabbhavaparicchinnaṁ, paccuppannanti pacchimaṁ.",
  "tika-abh06t17:74_0": "1128.",
  "tika-abh06t17:75_0": "Khaṇādikattayaṁ paccu-ppannaṁ tamāhu kecidha;",
  "tika-abh06t17:76_0": "Cetopariyañāṇassa, hoti ārammaṇaṁ iti.",
  "tika-abh06t17:77_0": "1129.",
  "tika-abh06t17:78_0": "Yathā ca pupphamuṭṭhimhi, ukkhitte gagane pana;",
  "tika-abh06t17:79_0": "Avassaṁ ekamekassa, vaṇṭaṁ vaṇṭena vijjhati.",
  "tika-abh06t17:80_0": "1130.",
  "tika-abh06t17:81_0": "Evaṁ mahājanassāpi, citte āvajjite pana;",
  "tika-abh06t17:82_0": "Ekassa cittamekena, avassaṁ pana vijjhati.",
  "tika-abh06t17:83_0": "1131.",
  "tika-abh06t17:84_0": "Yenāvajjati cittena, yena jānāti cetasā;",
  "tika-abh06t17:85_0": "Tesaṁ dvinnaṁ sahaṭṭhānā-bhāvato taṁ na yujjati.",
  "tika-abh06t17:86_0": "1132.",
  "tika-abh06t17:87_0": "Javanāvajjanānaṁ tu, nānārammaṇapattito;",
  "tika-abh06t17:88_0": "Aniṭṭhe pana hi ṭhāne, ayuttanti pakāsitaṁ.",
  "tika-abh06t17:89_0": "1133.",
  "tika-abh06t17:90_0": "Tasmā santatiaddhāna-paccuppannānameva tu;",
  "tika-abh06t17:91_0": "Vasena paccuppannaṁ taṁ, hoti ārammaṇaṁ idaṁ.",
  "tika-abh06t17:92_0": "1134.",
  "tika-abh06t17:93_0": "Paccuppannampi addhākhyaṁ, idaṁ javanavārato;",
  "tika-abh06t17:94_0": "Dīpetabbanti niddiṭṭhaṁ, tatrāyaṁ dīpanānayo.",
  "tika-abh06t17:95_0": "1135.",
  "tika-abh06t17:96_0": "Yadā parassa cittañhi, ñātumāvajjatiddhimā;",
  "tika-abh06t17:97_0": "Āvajjanamano tassa, paccuppannakhaṇavhayaṁ.",
  "tika-abh06t17:98_0": "1136.",
  "tika-abh06t17:99_0": "Ārammaṇaṁ tadā katvā, tena saddhiṁ nirujjhati;",
  "tika-abh06t17:100_0": "Javanāni hi jāyante, tassa cattāri pañca vā.",
  "tika-abh06t17:101_0": "1137.",
  "tika-abh06t17:102_0": "Etesaṁ pacchimaṁ cittaṁ, iddhicittamudīritaṁ;",
  "tika-abh06t17:103_0": "Kāmāvacaracittāni, sesānīti viniddise.",
  "tika-abh06t17:104_0": "1138.",
  "tika-abh06t17:105_0": "Etesaṁ pana sabbesaṁ, niruddhaṁ tu tadeva ca;",
  "tika-abh06t17:106_0": "Cittaṁ ārammaṇaṁ hoti, tasmā sabbāni tānipi.",
  "tika-abh06t17:107_0": "1139.",
  "tika-abh06t17:108_0": "Ekārammaṇataṁ yanti, na nānārammaṇāni hi;",
  "tika-abh06t17:109_0": "Addhāvasā bhave paccu-ppannārammaṇato pana.",
  "tika-abh06t17:110_0": "1140.",
  "tika-abh06t17:111_0": "Ekārammaṇabhāvepi, iddhimānasameva ca;",
  "tika-abh06t17:112_0": "Parassa cittaṁ jānāti, netarāni yathā pana.",
  "tika-abh06t17:113_0": "1141.",
  "tika-abh06t17:114_0": "Cakkhudvāre tu viññāṇaṁ, rūpaṁ passati netaraṁ;",
  "tika-abh06t17:115_0": "Evameva ca taṁ iddhi-cittameva ca jānāti.",
  "tika-abh06t17:116_0": "1142.",
  "tika-abh06t17:117_0": "Paracittārammaṇattā, bahiddhārammaṇaṁ siyā;",
  "tika-abh06t17:118_0": "Cetopariyañāṇampi, aṭṭhasveva pavattati.",
  "tika-abh06t17:119_0": "1143.",
  "tika-abh06t17:120_0": "Pubbenivāsañāṇampi, parittādīsu aṭṭhasu;",
  "tika-abh06t17:121_0": "Ārammaṇavibhāgesu, pavattati kathaṁ pana.",
  "tika-abh06t17:122_0": "1144.",
  "tika-abh06t17:123_0": "Kāmāvacarakhandhānaṁ, samanussaraṇe pana;",
  "tika-abh06t17:124_0": "Parittārammaṇaṁyeva, hotīti paridīpaye.",
  "tika-abh06t17:125_0": "1145.",
  "tika-abh06t17:126_0": "Rūpāvacarikāruppakhandhānussaraṇe pana;",
  "tika-abh06t17:127_0": "Bhavatīti hi ñātabbaṁ, taṁ mahaggatagocaraṁ.",
  "tika-abh06t17:128_0": "1146.",
  "tika-abh06t17:129_0": "Atīte attanā maggaṁ, bhāvitaṁ tu phalampi vā;",
  "tika-abh06t17:130_0": "Samanussarato eva-ppamāṇārammaṇaṁ siyā.",
  "tika-abh06t17:131_0": "1147.",
  "tika-abh06t17:132_0": "Samanussarato maggaṁ, maggārammaṇameva taṁ;",
  "tika-abh06t17:133_0": "Atītārammaṇaṁyeva, hoti ekantato idaṁ.",
  "tika-abh06t17:134_0": "1148.",
  "tika-abh06t17:135_0": "Cetopariyañāṇampi , yathākammupagampi ca;",
  "tika-abh06t17:136_0": "Atītārammaṇā honti, kiñcāpi atha kho pana.",
  "tika-abh06t17:137_0": "1149.",
  "tika-abh06t17:138_0": "Cetopariyañāṇassa, sattaddivasabbhantaraṁ;",
  "tika-abh06t17:139_0": "Atītaṁ cittamevassa, ārammaṇamudīritaṁ.",
  "tika-abh06t17:140_0": "1150.",
  "tika-abh06t17:141_0": "Atīte cetanāmattaṁ, yathākammupagassapi;",
  "tika-abh06t17:142_0": "Pubbenivāsañāṇassa, natthi kiñci agocaraṁ.",
  "tika-abh06t17:143_0": "1151.",
  "tika-abh06t17:144_0": "Ajjhattārammaṇaṁ atta-khandhānussaraṇe siyā;",
  "tika-abh06t17:145_0": "Bahiddhārammaṇaṁ añña-khandhānussaraṇe bhave.",
  "tika-abh06t17:146_0": "1152.",
  "tika-abh06t17:147_0": "Saraṇe nāmagottassa, taṁ navattabbagocaraṁ;",
  "tika-abh06t17:148_0": "Pubbenivāsañāṇampi, aṭṭhasveva pavattati.",
  "tika-abh06t17:149_0": "1153.",
  "tika-abh06t17:150_0": "Paccuppanne paritte ca, bahiddhajjhattikesupi;",
  "tika-abh06t17:151_0": "Catūsvetesu dhammesu, dibbacakkhu pavattati.",
  "tika-abh06t17:152_0": "1154.",
  "tika-abh06t17:153_0": "Dibbasotasamaṁ dibba-cakkhuārammaṇakkame;",
  "tika-abh06t17:154_0": "Rūpaṁ saddoti dvinnaṁ tu, ayameva visesatā.",
  "tika-abh06t17:155_0": "1155.",
  "tika-abh06t17:156_0": "Anāgataṁsañāṇampi, parittādīsu aṭṭhasu;",
  "tika-abh06t17:157_0": "Ārammaṇavibhāgesu, pavattati kathaṁ pana.",
  "tika-abh06t17:158_0": "1156.",
  "tika-abh06t17:159_0": "Nibbattissati yaṁ kāmā-vacareti pajānato;",
  "tika-abh06t17:160_0": "Parittārammaṇaṁ hoti, rūpārūpesvanāgate.",
  "tika-abh06t17:161_0": "1157.",
  "tika-abh06t17:162_0": "Nibbattissati yañcāpi, siyā mahaggatagocaraṁ;",
  "tika-abh06t17:163_0": "Bhāvessati ayaṁ maggaṁ, phalaṁ sacchikarissati.",
  "tika-abh06t17:164_0": "1158.",
  "tika-abh06t17:165_0": "Evaṁ pajānane appa-māṇārammaṇataṁ bhave;",
  "tika-abh06t17:166_0": "Maggaṁ bhāvessaticceva, jānane maggagocaraṁ.",
  "tika-abh06t17:167_0": "1159.",
  "tika-abh06t17:168_0": "Ekantena idaṁ ñāṇaṁ, hotānāgatagocaraṁ;",
  "tika-abh06t17:169_0": "Cetopariyaṁ tu kiñcāpi, hotānāgatagocaraṁ.",
  "tika-abh06t17:170_0": "1160.",
  "tika-abh06t17:171_0": "Atha kho pana taṁ satta-divasabbhantaraṁ pana;",
  "tika-abh06t17:172_0": "Cittameva ca jānāti, na hi taṁ aññagocaraṁ.",
  "tika-abh06t17:173_0": "1161.",
  "tika-abh06t17:174_0": "Anāgataṁsañāṇassa , anāgataṁsagocaraṁ;",
  "tika-abh06t17:175_0": "‘‘Ahaṁ devo bhavissāmi’’-ccevamajjhattagocaraṁ.",
  "tika-abh06t17:176_0": "1162.",
  "tika-abh06t17:177_0": "‘‘Tisso phusso amutrāyaṁ,",
  "tika-abh06t17:178_0": "Nibbattissatināgate’’;",
  "tika-abh06t17:179_0": "Iccevaṁ jānane tassa,",
  "tika-abh06t17:180_0": "Bahiddhārammaṇaṁ siyā.",
  "tika-abh06t17:181_0": "1163.",
  "tika-abh06t17:182_0": "Jānane nāmagottassa, yassa kassacināgate;",
  "tika-abh06t17:183_0": "Pubbenivāsañāṇaṁva, taṁ navattabbagocaraṁ.",
  "tika-abh06t17:184_0": "1164.",
  "tika-abh06t17:185_0": "Yathākammupagañāṇaṁ, parittādīsu pañcasu;",
  "tika-abh06t17:186_0": "Ārammaṇavibhāgesu, pavattati kathaṁ pana.",
  "tika-abh06t17:187_0": "1165.",
  "tika-abh06t17:188_0": "Jānane kāmakammassa, parittārammaṇaṁ siyā;",
  "tika-abh06t17:189_0": "Tathā mahaggatakammassa, taṁ mahaggatagocaraṁ.",
  "tika-abh06t17:190_0": "1166.",
  "tika-abh06t17:191_0": "Atītameva jānāti, tasmā cātītagocaraṁ;",
  "tika-abh06t17:192_0": "Ajjhattārammaṇaṁ hoti, attano kammajānane.",
  "tika-abh06t17:193_0": "1167.",
  "tika-abh06t17:194_0": "Bahiddhārammaṇaṁ hoti, parakammapajānane;",
  "tika-abh06t17:195_0": "Evaṁ pavatti ñātabbā, yathākammupagassapi.",
  "tika-abh06t17:196_0": "1168.",
  "tika-abh06t17:197_0": "Sattannampi abhiññānaṁ, vutto ārammaṇakkamo;",
  "tika-abh06t17:198_0": "Ettha vuttanayeneva, veditabbo vibhāvinā.",
  "tika-abh06t17:199_0": "1169.",
  "tika-abh06t17:200_0": "Vividhatthavaṇṇapadehi sampannaṁ,",
  "tika-abh06t17:201_0": "Madhuratthamatinīharaṁ ganthaṁ;",
  "tika-abh06t17:202_0": "Sotujanassa hadayapītikaraṁ,",
  "tika-abh06t17:203_0": "Suṇeyya koci manujo sacetano.",
  "tika-abh06t17:204_0": "Iti abhidhammāvatāre abhiññārammaṇaniddeso nāma",
  "tika-abh06t17:205_0": "Sattarasamo paricchedo."
}