{
  "thag19.1:0.1_0": "Theragāthā",
  "thag19.1:0.2_0": "Paññāsanipāta",
  "thag19.1:0.3_0": "Paṭhamavagga",
  "thag19.1:0.4_0": "19.1. Tālapuṭattheragāthā",
  "thag19.1:1.1_0": "“Kadā nuhaṁ pabbatakandarāsu,",
  "thag19.1:1.2_0": "Ekākiyo addutiyo vihassaṁ;",
  "thag19.1:1.3_0": "Aniccato sabbabhavaṁ vipassaṁ,",
  "thag19.1:1.4_0": "Taṁ me idaṁ taṁ nu kadā bhavissati.",
  "thag19.1:2.1_0": "Kadā nuhaṁ bhinnapaṭandharo muni,",
  "thag19.1:2.2_0": "Kāsāvavattho amamo nirāso;",
  "thag19.1:2.3_0": "Rāgañca dosañca tatheva mohaṁ,",
  "thag19.1:2.4_0": "Hantvā sukhī pavanagato vihassaṁ.",
  "thag19.1:3.1_0": "Kadā aniccaṁ vadharoganīḷaṁ,",
  "thag19.1:3.2_0": "Kāyaṁ imaṁ maccujarāyupaddutaṁ;",
  "thag19.1:3.3_0": "Vipassamāno vītabhayo vihassaṁ,",
  "thag19.1:3.4_0": "Eko vane taṁ nu kadā bhavissati.",
  "thag19.1:4.1_0": "Kadā nuhaṁ bhayajananiṁ dukhāvahaṁ,",
  "thag19.1:4.2_0": "Taṇhālataṁ bahuvidhānuvattaniṁ;",
  "thag19.1:4.3_0": "Paññāmayaṁ tikhiṇamasiṁ gahetvā,",
  "thag19.1:4.4_0": "Chetvā vase tampi kadā bhavissati.",
  "thag19.1:5.1_0": "Kadā nu paññāmayamuggatejaṁ,",
  "thag19.1:5.2_0": "Satthaṁ isīnaṁ sahasādiyitvā;",
  "thag19.1:5.3_0": "Māraṁ sasenaṁ sahasā bhañjissaṁ,",
  "thag19.1:5.4_0": "Sīhāsane taṁ nu kadā bhavissati.",
  "thag19.1:6.1_0": "Kadā nuhaṁ sabbhi samāgamesu,",
  "thag19.1:6.2_0": "Diṭṭho bhave dhammagarūhi tādibhi;",
  "thag19.1:6.3_0": "Yāthāvadassīhi jitindriyehi,",
  "thag19.1:6.4_0": "Padhāniyo taṁ nu kadā bhavissati.",
  "thag19.1:7.1_0": "Kadā nu maṁ tandi khudā pipāsā,",
  "thag19.1:7.2_0": "Vātātapā kīṭasarīsapā vā;",
  "thag19.1:7.3_0": "Na bādhayissanti na taṁ giribbaje,",
  "thag19.1:7.4_0": "Atthatthiyaṁ taṁ nu kadā bhavissati.",
  "thag19.1:8.1_0": "Kadā nu kho yaṁ viditaṁ mahesinā,",
  "thag19.1:8.2_0": "Cattāri saccāni sududdasāni;",
  "thag19.1:8.3_0": "Samāhitatto satimā agacchaṁ,",
  "thag19.1:8.4_0": "Paññāya taṁ taṁ nu kadā bhavissati.",
  "thag19.1:9.1_0": "Kadā nu rūpe amite ca sadde,",
  "thag19.1:9.2_0": "Gandhe rase phusitabbe ca dhamme;",
  "thag19.1:9.3_0": "Ādittatohaṁ samathehi yutto,",
  "thag19.1:9.4_0": "Paññāya dacchaṁ tadidaṁ kadā me.",
  "thag19.1:10.1_0": "Kadā nuhaṁ dubbacanena vutto,",
  "thag19.1:10.2_0": "Tato nimittaṁ vimano na hessaṁ;",
  "thag19.1:10.3_0": "Atho pasatthopi tato nimittaṁ,",
  "thag19.1:10.4_0": "Tuṭṭho na hessaṁ tadidaṁ kadā me.",
  "thag19.1:11.1_0": "Kadā nu kaṭṭhe ca tiṇe latā ca,",
  "thag19.1:11.2_0": "Khandhe imehaṁ amite ca dhamme;",
  "thag19.1:11.3_0": "Ajjhattikāneva ca bāhirāni ca,",
  "thag19.1:11.4_0": "Samaṁ tuleyyaṁ tadidaṁ kadā me.",
  "thag19.1:12.1_0": "Kadā nu maṁ pāvusakālamegho,",
  "thag19.1:12.2_0": "Navena toyena sacīvaraṁ vane;",
  "thag19.1:12.3_0": "Isippayātamhi pathe vajantaṁ,",
  "thag19.1:12.4_0": "Ovassate taṁ nu kadā bhavissati.",
  "thag19.1:13.1_0": "Kadā mayūrassa sikhaṇḍino vane,",
  "thag19.1:13.2_0": "Dijassa sutvā girigabbhare rutaṁ;",
  "thag19.1:13.3_0": "Paccuṭṭhahitvā amatassa pattiyā,",
  "thag19.1:13.4_0": "Sañcintaye taṁ nu kadā bhavissati.",
  "thag19.1:14.1_0": "Kadā nu gaṅgaṁ yamunaṁ sarassatiṁ,",
  "thag19.1:14.2_0": "Pātālakhittaṁ vaḷavāmukhañca;",
  "thag19.1:14.3_0": "Asajjamāno patareyyamiddhiyā,",
  "thag19.1:14.4_0": "Vibhiṁsanaṁ taṁ nu kadā bhavissati.",
  "thag19.1:15.1_0": "Kadā nu nāgova asaṅgacārī,",
  "thag19.1:15.2_0": "Padālaye kāmaguṇesu chandaṁ;",
  "thag19.1:15.3_0": "Nibbajjayaṁ sabbasubhaṁ nimittaṁ,",
  "thag19.1:15.4_0": "Jhāne yuto taṁ nu kadā bhavissati.",
  "thag19.1:16.1_0": "Kadā iṇaṭṭova daliddako nidhiṁ,",
  "thag19.1:16.2_0": "Ārādhayitvā dhanikehi pīḷito;",
  "thag19.1:16.3_0": "Tuṭṭho bhavissaṁ adhigamma sāsanaṁ,",
  "thag19.1:16.4_0": "Mahesino taṁ nu kadā bhavissati.",
  "thag19.1:17.1_0": "Bahūni vassāni tayāmhi yācito,",
  "thag19.1:17.2_0": "‘Agāravāsena alaṁ nu te idaṁ’;",
  "thag19.1:17.3_0": "Taṁ dāni maṁ pabbajitaṁ samānaṁ,",
  "thag19.1:17.4_0": "Kiṅkāraṇā citta tuvaṁ na yuñjasi.",
  "thag19.1:18.1_0": "Nanu ahaṁ citta tayāmhi yācito,",
  "thag19.1:18.2_0": "‘Giribbaje citrachadā vihaṅgamā’;",
  "thag19.1:18.3_0": "Mahindaghosatthanitābhigajjino,",
  "thag19.1:18.4_0": "Te taṁ ramessanti vanamhi jhāyinaṁ.",
  "thag19.1:19.1_0": "Kulamhi mitte ca piye ca ñātake,",
  "thag19.1:19.2_0": "Khiḍḍāratiṁ kāmaguṇañca loke;",
  "thag19.1:19.3_0": "Sabbaṁ pahāya imamajjhupāgato,",
  "thag19.1:19.4_0": "Athopi tvaṁ citta na mayha tussasi.",
  "thag19.1:20.1_0": "Mameva etaṁ na hi tvaṁ paresaṁ,",
  "thag19.1:20.2_0": "Sannāhakāle paridevitena kiṁ;",
  "thag19.1:20.3_0": "Sabbaṁ idaṁ calamiti pekkhamāno,",
  "thag19.1:20.4_0": "Abhinikkhamiṁ amatapadaṁ jigīsaṁ.",
  "thag19.1:21.1_0": "Suyuttavādī dvipadānamuttamo,",
  "thag19.1:21.2_0": "Mahābhisakko naradammasārathi;",
  "thag19.1:21.3_0": "‘Cittaṁ calaṁ makkaṭasannibhaṁ iti,",
  "thag19.1:21.4_0": "Avītarāgena sudunnivārayaṁ’.",
  "thag19.1:22.1_0": "Kāmā hi citrā madhurā manoramā,",
  "thag19.1:22.2_0": "Aviddasū yattha sitā puthujjanā;",
  "thag19.1:22.3_0": "Te dukkhamicchanti punabbhavesino,",
  "thag19.1:22.4_0": "Cittena nītā niraye nirākatā.",
  "thag19.1:23.1_0": "‘Mayūrakoñcābhirutamhi kānane,",
  "thag19.1:23.2_0": "Dīpīhi byagghehi purakkhato vasaṁ;",
  "thag19.1:23.3_0": "Kāye apekkhaṁ jaha mā virādhaya’,",
  "thag19.1:23.4_0": "Itissu maṁ citta pure niyuñjasi.",
  "thag19.1:24.1_0": "‘Bhāvehi jhānāni ca indriyāni ca,",
  "thag19.1:24.2_0": "Balāni bojjhaṅgasamādhibhāvanā;",
  "thag19.1:24.3_0": "Tisso ca vijjā phusa buddhasāsane’,",
  "thag19.1:24.4_0": "Itissu maṁ citta pure niyuñjasi.",
  "thag19.1:25.1_0": "‘Bhāvehi maggaṁ amatassa pattiyā,",
  "thag19.1:25.2_0": "Niyyānikaṁ sabbadukhakkhayogadhaṁ;",
  "thag19.1:25.3_0": "Aṭṭhaṅgikaṁ sabbakilesasodhanaṁ’,",
  "thag19.1:25.4_0": "Itissu maṁ citta pure niyuñjasi.",
  "thag19.1:26.1_0": "‘Dukkhanti khandhe paṭipassa yoniso,",
  "thag19.1:26.2_0": "Yato ca dukkhaṁ samudeti taṁ jaha;",
  "thag19.1:26.3_0": "Idheva dukkhassa karohi antaṁ’,",
  "thag19.1:26.4_0": "Itissu maṁ citta pure niyuñjasi.",
  "thag19.1:27.1_0": "‘Aniccaṁ dukkhanti vipassa yoniso,",
  "thag19.1:27.2_0": "Suññaṁ anattāti aghaṁ vadhanti ca;",
  "thag19.1:27.3_0": "Manovicāre uparundha cetaso’,",
  "thag19.1:27.4_0": "Itissu maṁ citta pure niyuñjasi.",
  "thag19.1:28.1_0": "‘Muṇḍo virūpo abhisāpamāgato,",
  "thag19.1:28.2_0": "Kapālahatthova kulesu bhikkhasu;",
  "thag19.1:28.3_0": "Yuñjassu satthuvacane mahesino’,",
  "thag19.1:28.4_0": "Itissu maṁ citta pure niyuñjasi.",
  "thag19.1:29.1_0": "‘Susaṁvutatto visikhantare caraṁ,",
  "thag19.1:29.2_0": "Kulesu kāmesu asaṅgamānaso;",
  "thag19.1:29.3_0": "Cando yathā dosinapuṇṇamāsiyā’,",
  "thag19.1:29.4_0": "Itissu maṁ citta pure niyuñjasi.",
  "thag19.1:30.1_0": "‘Āraññiko hohi ca piṇḍapātiko,",
  "thag19.1:30.2_0": "Sosāniko hohi ca paṁsukūliko;",
  "thag19.1:30.3_0": "Nesajjiko hohi sadā dhute rato’,",
  "thag19.1:30.4_0": "Itissu maṁ citta pure niyuñjasi.",
  "thag19.1:31.1_0": "Ropetva rukkhāni yathā phalesī,",
  "thag19.1:31.2_0": "Mūle taruṁ chettu tameva icchasi;",
  "thag19.1:31.3_0": "Tathūpamaṁ cittamidaṁ karosi,",
  "thag19.1:31.4_0": "Yaṁ maṁ aniccamhi cale niyuñjasi.",
  "thag19.1:32.1_0": "Arūpa dūraṅgama ekacāri,",
  "thag19.1:32.2_0": "Na te karissaṁ vacanaṁ idānihaṁ;",
  "thag19.1:32.3_0": "Dukkhā hi kāmā kaṭukā mahabbhayā,",
  "thag19.1:32.4_0": "Nibbānamevābhimano carissaṁ.",
  "thag19.1:33.1_0": "Nāhaṁ alakkhyā ahirikkatāya vā,",
  "thag19.1:33.2_0": "Na cittahetū na ca dūrakantanā;",
  "thag19.1:33.3_0": "Ājīvahetū ca ahaṁ na nikkhamiṁ,",
  "thag19.1:33.4_0": "Kato ca te citta paṭissavo mayā.",
  "thag19.1:34.1_0": "‘Appicchatā sappurisehi vaṇṇitā,",
  "thag19.1:34.2_0": "Makkhappahānaṁ vupasamo dukhassa’;",
  "thag19.1:34.3_0": "Itissu maṁ citta tadā niyuñjasi,",
  "thag19.1:34.4_0": "Idāni tvaṁ gacchasi pubbaciṇṇaṁ.",
  "thag19.1:35.1_0": "Taṇhā avijjā ca piyāpiyañca,",
  "thag19.1:35.2_0": "Subhāni rūpāni sukhā ca vedanā;",
  "thag19.1:35.3_0": "Manāpiyā kāmaguṇā ca vantā,",
  "thag19.1:35.4_0": "Vante ahaṁ āvamituṁ na ussahe.",
  "thag19.1:36.1_0": "Sabbattha te citta vaco kataṁ mayā,",
  "thag19.1:36.2_0": "Bahūsu jātīsu na mesi kopito;",
  "thag19.1:36.3_0": "Ajjhattasambhavo kataññutāya te,",
  "thag19.1:36.4_0": "Dukkhe ciraṁ saṁsaritaṁ tayā kate.",
  "thag19.1:37.1_0": "Tvaññeva no citta karosi brāhmaṇo,",
  "thag19.1:37.2_0": "Tvaṁ khattiyo rājadasī karosi;",
  "thag19.1:37.3_0": "Vessā ca suddā ca bhavāma ekadā,",
  "thag19.1:37.4_0": "Devattanaṁ vāpi taveva vāhasā.",
  "thag19.1:38.1_0": "Taveva hetū asurā bhavāmase,",
  "thag19.1:38.2_0": "Tvaṁmūlakaṁ nerayikā bhavāmase;",
  "thag19.1:38.3_0": "Atho tiracchānagatāpi ekadā,",
  "thag19.1:38.4_0": "Petattanaṁ vāpi taveva vāhasā.",
  "thag19.1:39.1_0": "Nanu dubbhissasi maṁ punappunaṁ,",
  "thag19.1:39.2_0": "Muhuṁ muhuṁ cāraṇikaṁva dassayaṁ;",
  "thag19.1:39.3_0": "Ummattakeneva mayā palobhasi,",
  "thag19.1:39.4_0": "Kiñcāpi te citta virādhitaṁ mayā.",
  "thag19.1:40.1_0": "Idaṁ pure cittamacāri cārikaṁ,",
  "thag19.1:40.2_0": "Yenicchakaṁ yatthakāmaṁ yathāsukhaṁ;",
  "thag19.1:40.3_0": "Tadajjahaṁ niggahessāmi yoniso,",
  "thag19.1:40.4_0": "Hatthippabhinnaṁ viya aṅkusaggaho.",
  "thag19.1:41.1_0": "Satthā ca me lokamimaṁ adhiṭṭhahi,",
  "thag19.1:41.2_0": "Aniccato addhuvato asārato;",
  "thag19.1:41.3_0": "Pakkhanda maṁ citta jinassa sāsane,",
  "thag19.1:41.4_0": "Tārehi oghā mahatā suduttarā.",
  "thag19.1:42.1_0": "Na te idaṁ citta yathā purāṇakaṁ,",
  "thag19.1:42.2_0": "Nāhaṁ alaṁ tuyha vase nivattituṁ;",
  "thag19.1:42.3_0": "Mahesino pabbajitomhi sāsane,",
  "thag19.1:42.4_0": "Na mādisā honti vināsadhārino.",
  "thag19.1:43.1_0": "Nagā samuddā saritā vasundharā,",
  "thag19.1:43.2_0": "Disā catasso vidisā adho divā;",
  "thag19.1:43.3_0": "Sabbe aniccā tibhavā upaddutā,",
  "thag19.1:43.4_0": "Kuhiṁ gato citta sukhaṁ ramissasi.",
  "thag19.1:44.1_0": "Dhitipparaṁ kiṁ mama citta kāhisi,",
  "thag19.1:44.2_0": "Na te alaṁ citta vasānuvattako;",
  "thag19.1:44.3_0": "Na jātu bhastaṁ ubhatomukhaṁ chupe,",
  "thag19.1:44.4_0": "Dhiratthu pūraṁ nava sotasandaniṁ.",
  "thag19.1:45.1_0": "Varāhaeṇeyyavigāḷhasevite,",
  "thag19.1:45.2_0": "Pabbhārakuṭṭe pakateva sundare;",
  "thag19.1:45.3_0": "Navambunā pāvusasitthakānane,",
  "thag19.1:45.4_0": "Tahiṁ guhāgehagato ramissasi.",
  "thag19.1:46.1_0": "Sunīlagīvā susikhā supekhunā,",
  "thag19.1:46.2_0": "Sucittapattacchadanā vihaṅgamā;",
  "thag19.1:46.3_0": "Sumañjughosatthanitābhigajjino,",
  "thag19.1:46.4_0": "Te taṁ ramessanti vanamhi jhāyinaṁ.",
  "thag19.1:47.1_0": "Vuṭṭhamhi deve caturaṅgule tiṇe,",
  "thag19.1:47.2_0": "Sampupphite meghanibhamhi kānane;",
  "thag19.1:47.3_0": "Nagantare viṭapisamo sayissaṁ,",
  "thag19.1:47.4_0": "Taṁ me mudū hehiti tūlasannibhaṁ.",
  "thag19.1:48.1_0": "Tathā tu kassāmi yathāpi issaro,",
  "thag19.1:48.2_0": "Yaṁ labbhati tenapi hotu me alaṁ;",
  "thag19.1:48.3_0": "Na tāhaṁ kassāmi yathā atandito,",
  "thag19.1:48.4_0": "Biḷārabhastaṁva yathā sumadditaṁ.",
  "thag19.1:49.1_0": "Tathā tu kassāmi yathāpi issaro,",
  "thag19.1:49.2_0": "Yaṁ labbhati tenapi hotu me alaṁ;",
  "thag19.1:49.3_0": "Viriyena taṁ mayha vasānayissaṁ,",
  "thag19.1:49.4_0": "Gajaṁva mattaṁ kusalaṅkusaggaho.",
  "thag19.1:50.1_0": "Tayā sudantena avaṭṭhitena hi,",
  "thag19.1:50.2_0": "Hayena yoggācariyova ujjunā;",
  "thag19.1:50.3_0": "Pahomi maggaṁ paṭipajjituṁ sivaṁ,",
  "thag19.1:50.4_0": "Cittānurakkhīhi sadā nisevitaṁ.",
  "thag19.1:51.1_0": "Ārammaṇe taṁ balasā nibandhisaṁ,",
  "thag19.1:51.2_0": "Nāgaṁva thambhamhi daḷhāya rajjuyā;",
  "thag19.1:51.3_0": "Taṁ me suguttaṁ satiyā subhāvitaṁ,",
  "thag19.1:51.4_0": "Anissitaṁ sabbabhavesu hehisi.",
  "thag19.1:52.1_0": "Paññāya chetvā vipathānusārinaṁ,",
  "thag19.1:52.2_0": "Yogena niggayha pathe nivesiya;",
  "thag19.1:52.3_0": "Disvā samudayaṁ vibhavañca sambhavaṁ,",
  "thag19.1:52.4_0": "Dāyādako hehisi aggavādino.",
  "thag19.1:53.1_0": "Catubbipallāsavasaṁ adhiṭṭhitaṁ,",
  "thag19.1:53.2_0": "Gāmaṇḍalaṁva parinesi citta maṁ;",
  "thag19.1:53.3_0": "Nanu saṁyojanabandhanacchidaṁ,",
  "thag19.1:53.4_0": "Saṁsevase kāruṇikaṁ mahāmuniṁ.",
  "thag19.1:54.1_0": "Migo yathā seri sucittakānane,",
  "thag19.1:54.2_0": "Rammaṁ giriṁ pāvusaabbhamāliniṁ;",
  "thag19.1:54.3_0": "Anākule tattha nage ramissaṁ,",
  "thag19.1:54.4_0": "Asaṁsayaṁ citta parā bhavissasi.",
  "thag19.1:55.1_0": "Ye tuyha chandena vasena vattino,",
  "thag19.1:55.2_0": "Narā ca nārī ca anubhonti yaṁ sukhaṁ;",
  "thag19.1:55.3_0": "Aviddasū māravasānuvattino,",
  "thag19.1:55.4_0": "Bhavābhinandī tava citta sāvakā”ti.",
  "thag19.1:55.5_0": "…",
  "thag19.1:55.6_0": "Tālapuṭo thero ….",
  "thag19.1:55.7_0": "Paññāsanipāto niṭṭhito.",
  "thag19.1:56.0_0": "Tatruddānaṁ",
  "thag19.1:56.1_0": "Paññāsamhi nipātamhi,",
  "thag19.1:56.2_0": "eko tālapuṭo suci;",
  "thag19.1:56.3_0": "Gāthāyo tattha paññāsa,",
  "thag19.1:56.4_0": "puna pañca ca uttarīti."
}