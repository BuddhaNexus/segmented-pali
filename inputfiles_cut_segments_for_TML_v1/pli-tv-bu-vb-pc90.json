{
  "pli-tv-bu-vb-pc90:0.1_0": "Theravāda Vinaya",
  "pli-tv-bu-vb-pc90:0.2_0": "Mahāvibhaṅga",
  "pli-tv-bu-vb-pc90:0.3_0": "Pācittiyakaṇḍa",
  "pli-tv-bu-vb-pc90:0.4_0": "Ratanavagga",
  "pli-tv-bu-vb-pc90:0.5_0": "90. Kaṇḍuppaṭicchādisikkhāpada",
  "pli-tv-bu-vb-pc90:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc90:1.2_0": "Tena kho pana samayena bhagavatā bhikkhūnaṁ kaṇḍuppaṭicchādi anuññātā hoti.",
  "pli-tv-bu-vb-pc90:1.3_0": "Chabbaggiyā bhikkhū—",
  "pli-tv-bu-vb-pc90:1.4_0": "“bhagavatā kaṇḍuppaṭicchādi anuññātā”ti appamāṇikāyo kaṇḍuppaṭicchādiyo dhārenti;",
  "pli-tv-bu-vb-pc90:1.5_0": "puratopi pacchatopi ākaḍḍhantā āhiṇḍanti.",
  "pli-tv-bu-vb-pc90:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc90:1.7_0": "“kathañhi nāma chabbaggiyā bhikkhū appamāṇikāyo kaṇḍuppaṭicchādiyo dhāressantī”ti …pe…",
  "pli-tv-bu-vb-pc90:1.8_0": "“saccaṁ kira tumhe, bhikkhave, appamāṇikāyo kaṇḍuppaṭicchādiyo dhārethā”ti?",
  "pli-tv-bu-vb-pc90:1.9_0": "“Saccaṁ, bhagavā”ti.",
  "pli-tv-bu-vb-pc90:1.10_0": "Vigarahi buddho bhagavā …pe…",
  "pli-tv-bu-vb-pc90:1.11_0": "kathañhi nāma tumhe, moghapurisā, appamāṇikāyo kaṇḍuppaṭicchādiyo dhāressatha.",
  "pli-tv-bu-vb-pc90:1.12_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc90:1.13_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc90:1.14.1_0": "“Kaṇḍuppaṭicchādiṁ pana bhikkhunā kārayamānena pamāṇikā kāretabbā.",
  "pli-tv-bu-vb-pc90:1.15_0": "Tatridaṁ pamāṇaṁ—dīghaso catasso vidatthiyo, sugatavidatthiyā; tiriyaṁ dve vidatthiyo.",
  "pli-tv-bu-vb-pc90:1.16_0": "Taṁ atikkāmayato chedanakaṁ pācittiyan”ti.",
  "pli-tv-bu-vb-pc90:2.1_0": "Kaṇḍuppaṭicchādi nāma",
  "pli-tv-bu-vb-pc90:2.2_0": "yassa adhonābhi ubbhajāṇumaṇḍalaṁ kaṇḍu vā pīḷakā vā assāvo vā thullakacchu vā ābādho, tassa paṭicchādanatthāya.",
  "pli-tv-bu-vb-pc90:2.3_0": "Kārayamānenāti",
  "pli-tv-bu-vb-pc90:2.4_0": "karonto vā kārāpento vā. Pamāṇikā kāretabbā.",
  "pli-tv-bu-vb-pc90:2.5_0": "Tatridaṁ pamāṇaṁ— dīghaso catasso vidatthiyo, sugatavidatthiyā; tiriyaṁ dve vidatthiyo.",
  "pli-tv-bu-vb-pc90:2.6_0": "Taṁ atikkāmetvā karoti vā kārāpeti vā, payoge dukkaṭaṁ.",
  "pli-tv-bu-vb-pc90:2.7_0": "Paṭilābhena chinditvā pācittiyaṁ desetabbaṁ.",
  "pli-tv-bu-vb-pc90:2.8.1_0": "Attanā vippakataṁ attanā pariyosāpeti, āpatti pācittiyassa.",
  "pli-tv-bu-vb-pc90:2.9_0": "Attanā vippakataṁ parehi pariyosāpeti, āpatti pācittiyassa.",
  "pli-tv-bu-vb-pc90:2.10_0": "Parehi vippakataṁ attanā pariyosāpeti, āpatti pācittiyassa.",
  "pli-tv-bu-vb-pc90:2.11_0": "Parehi vippakataṁ parehi pariyosāpeti, āpatti pācittiyassa.",
  "pli-tv-bu-vb-pc90:2.12_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc90:2.13_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-pc90:2.14.1_0": "Anāpatti—",
  "pli-tv-bu-vb-pc90:2.15_0": "pamāṇikaṁ karoti,",
  "pli-tv-bu-vb-pc90:2.16_0": "ūnakaṁ karoti,",
  "pli-tv-bu-vb-pc90:2.17_0": "aññena kataṁ pamāṇātikkantaṁ paṭilabhitvā chinditvā paribhuñjati,",
  "pli-tv-bu-vb-pc90:2.18_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-pc90:2.19_0": "ummattakassa,",
  "pli-tv-bu-vb-pc90:2.20_0": "ādikammikassāti.",
  "pli-tv-bu-vb-pc90:2.21_0": "Kaṇḍuppaṭicchādisikkhāpadaṁ niṭṭhitaṁ aṭṭhamaṁ."
}