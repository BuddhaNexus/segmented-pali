{
  "anya-e0703n51:0_0": "Dvipaññāsatima pariccheda",
  "anya-e0703n51:1_0": "Tirājakonāma",
  "anya-e0703n51:2_0": "1.",
  "anya-e0703n51:3_0": "Tato laṅkābhisekaṁ so, patvā seno kamāgataṁ;",
  "anya-e0703n51:4_0": "Mahindassādipādassa, yuvarājapadaṁ adā.",
  "anya-e0703n51:5_0": "2.",
  "anya-e0703n51:6_0": "Pañño mahākavī byatto, majjhatto mittasattusu;",
  "anya-e0703n51:7_0": "Yutto dayāya mettāya, rājā so sabbadā ahu.",
  "anya-e0703n51:8_0": "3.",
  "anya-e0703n51:9_0": "Kālaṁ devo’natikkamma, sammā dhārābhivassati;",
  "anya-e0703n51:10_0": "Raṭṭhe tasmiṁ vasantā’suṁ, sukhitā nibbhayā sadā.",
  "anya-e0703n51:11_0": "4.",
  "anya-e0703n51:12_0": "Suttantaṁ lohapāsāde, nisinno vaṇṇayī tadā;",
  "anya-e0703n51:13_0": "Nikāyattayavāsīhi, rājā so parivārito.",
  "anya-e0703n51:14_0": "5.",
  "anya-e0703n51:15_0": "Dāṭhadhātukaraṇḍaṁ so, nānāratanabhūsitaṁ;",
  "anya-e0703n51:16_0": "Akā catuvihāresu, dhātupūjā ca’nekadhā.",
  "anya-e0703n51:17_0": "6.",
  "anya-e0703n51:18_0": "Pariveṇaṁ sitthagāmaṁ, kāretvā vutthamattanā;",
  "anya-e0703n51:19_0": "Lokaṁ puttaṁva pāletvā, tivassena divaṅgato.",
  "anya-e0703n51:20_0": "7.",
  "anya-e0703n51:21_0": "Yuvarājā mahindo so, rājāsi tadanantaraṁ;",
  "anya-e0703n51:22_0": "Mahāpuñño mahātejo, mahāseno mahāyaso.",
  "anya-e0703n51:23_0": "8.",
  "anya-e0703n51:24_0": "Ekacchattaṁ akā laṅkaṁ, ghātetvā corupaddavaṁ;",
  "anya-e0703n51:25_0": "Akaṁsu tamupaṭṭhānaṁ, niccamaṇḍalanāyakaṁ.",
  "anya-e0703n51:26_0": "9.",
  "anya-e0703n51:27_0": "Vijjamānepi laṅkāyaṁ, khattiyānaṁ narādhipo;",
  "anya-e0703n51:28_0": "Kāliṅgacakkavattissa, vaṁse jātaṁ kumārikaṁ.",
  "anya-e0703n51:29_0": "10.",
  "anya-e0703n51:30_0": "Āṇāpetvāna taṁ agga-mahesiṁ attano akā;",
  "anya-e0703n51:31_0": "Tassā puttā duve jātā, dhītā ekā manoramā.",
  "anya-e0703n51:32_0": "11.",
  "anya-e0703n51:33_0": "Ādipāde akā putte, dhītaraṁ coparājiniṁ;",
  "anya-e0703n51:34_0": "Iti sīhaḷavaṁsañca, paṭṭhapesi sabhūpati.",
  "anya-e0703n51:35_0": "12.",
  "anya-e0703n51:36_0": "Balakāyaṁ imaṁ desaṁ, maddanatthāya vallabho;",
  "anya-e0703n51:37_0": "Pesesi nāgadīpaṁ so, sutvā taṁ bhūpati idha.",
  "anya-e0703n51:38_0": "13.",
  "anya-e0703n51:39_0": "Balaṁ datvāna senavha-rājasenāpatiṁ tadā;",
  "anya-e0703n51:40_0": "Vallabhassa balene’sa, yujjhituṁ tattha pesayi.",
  "anya-e0703n51:41_0": "14.",
  "anya-e0703n51:42_0": "Gantvā senāpatī tattha, balene’tassa rājino;",
  "anya-e0703n51:43_0": "Yujjhitvā taṁ vināsetvā, gaṇhi so yuddhamaṇḍale.",
  "anya-e0703n51:44_0": "15.",
  "anya-e0703n51:45_0": "Asakkento imaṁ jetuṁ, rājā naṁ vallabhādayo;",
  "anya-e0703n51:46_0": "Rājāno mittasambandhaṁ, laṁkindena akaṁsu te.",
  "anya-e0703n51:47_0": "16.",
  "anya-e0703n51:48_0": "Icchevaṁ rājino tejo, jambudīpamavatthari;",
  "anya-e0703n51:49_0": "Pattharitvāna laṁkāyaṁ, ullaṅghitvāna sāgaraṁ.",
  "anya-e0703n51:50_0": "17.",
  "anya-e0703n51:51_0": "Saddhammaṁ kathāyantānaṁ, katvā sammā na muttamaṁ;",
  "anya-e0703n51:52_0": "Dhammaṁ sutvāna so rājā, pasanno buddhasāsane.",
  "anya-e0703n51:53_0": "18.",
  "anya-e0703n51:54_0": "Rājā so sannipātetvā, paṁsukūlikabhikkhavo;",
  "anya-e0703n51:55_0": "Yācitvā attano gehaṁ, āṇāpetvāna sādhukaṁ.",
  "anya-e0703n51:56_0": "19.",
  "anya-e0703n51:57_0": "Āsanaṁ paññapetvāna, nisīdāpiya bhojanaṁ;",
  "anya-e0703n51:58_0": "Dāpesi vipulaṁ suddhaṁ, sadā ekadine viya.",
  "anya-e0703n51:59_0": "20.",
  "anya-e0703n51:60_0": "Anekabyañjanaṁ rājā-raññakānaṁ tapassinaṁ;",
  "anya-e0703n51:61_0": "Pesesi bhojanaṁ suddhaṁ, mahagghaṁ vipulaṁ sadā.",
  "anya-e0703n51:62_0": "21.",
  "anya-e0703n51:63_0": "Vejjeva pesayitvāna, vilānānaṁ tapassinaṁ;",
  "anya-e0703n51:64_0": "Santikaṁ so dayāvāso, tikicchāpesi niccaso.",
  "anya-e0703n51:65_0": "22.",
  "anya-e0703n51:66_0": "Guḷāni ghanapākāni, lasuṇānaṁ rasāni ca;",
  "anya-e0703n51:67_0": "Tambulamukhavāsañca, pacchabhatte adā sadā.",
  "anya-e0703n51:68_0": "23.",
  "anya-e0703n51:69_0": "Pattesu pūrayitvāna, lasuṇaṁ maricampi ca;",
  "anya-e0703n51:70_0": "Pipphalisaṅgīverāni, guḷāni tiphalāni ca.",
  "anya-e0703n51:71_0": "24.",
  "anya-e0703n51:72_0": "Ghataṁ telaṁ madhuñcāya, pāpurattharaṇāni ca;",
  "anya-e0703n51:73_0": "Paṁsukūlikabhikkhūnaṁ, paccekaṁ sabbadā adā.",
  "anya-e0703n51:74_0": "25.",
  "anya-e0703n51:75_0": "Cīvarādīni sabbāni, parikkhārāni bhūpati;",
  "anya-e0703n51:76_0": "Kārāpetvāna dāpesi, bhikkhūnaṁ paṁsukulinaṁ.",
  "anya-e0703n51:77_0": "26.",
  "anya-e0703n51:78_0": "Rājā mahāvihārasmiṁ, ekekassa hi bhikkhuno;",
  "anya-e0703n51:79_0": "Paccekaṁ navavatthāni, cīvaratthāya dāpayi.",
  "anya-e0703n51:80_0": "27.",
  "anya-e0703n51:81_0": "Nikāyattayavāsīnaṁ, bhikkhūnaṁ lābhavāsinaṁ;",
  "anya-e0703n51:82_0": "Tulābhāramadā dvīsu, vāresu samahīpati.",
  "anya-e0703n51:83_0": "28.",
  "anya-e0703n51:84_0": "Rājā so nāgatebhogaṁ,",
  "anya-e0703n51:85_0": "Rājāno saṅghabhogato;",
  "anya-e0703n51:86_0": "Na gaṇhantūni pāsāṇe,",
  "anya-e0703n51:87_0": "Likhāpetvā nidhāpayi.",
  "anya-e0703n51:88_0": "29.",
  "anya-e0703n51:89_0": "Kathāpetvāna buddhassa, saraṇāni guṇenava;",
  "anya-e0703n51:90_0": "Anāthehi ca tesañca, bhattavatthāni dāpayi.",
  "anya-e0703n51:91_0": "30.",
  "anya-e0703n51:92_0": "Dānasālaṁ karitvāna, hatthisālakabhūmiyaṁ;",
  "anya-e0703n51:93_0": "Yācakānaṁ adā dānaṁ, tesañca sayanāsanaṁ.",
  "anya-e0703n51:94_0": "31.",
  "anya-e0703n51:95_0": "Vejjasālāsu sabbāsu, bhesajjaṁ mañcakañca so;",
  "anya-e0703n51:96_0": "Corānaṁ bandhanāgāre, niccaṁ bhattāni dāpayi.",
  "anya-e0703n51:97_0": "32.",
  "anya-e0703n51:98_0": "Vānarānaṁ varahānaṁ, migānaṁ sunakhāna ca;",
  "anya-e0703n51:99_0": "Bhattaṁ pūvañca dāpesi, dayāvāso yathicchakaṁ.",
  "anya-e0703n51:100_0": "33.",
  "anya-e0703n51:101_0": "Rājā catuvihāresu, katvā so vīhirāsayo;",
  "anya-e0703n51:102_0": "Yathicchitena gaṇhantu, anāthā iti dāpayi.",
  "anya-e0703n51:103_0": "34.",
  "anya-e0703n51:104_0": "Nānāpūjāhi pūjetvā, katvā maṅgalamuttamaṁ;",
  "anya-e0703n51:105_0": "Kathāpesi ca bhikkhūhi, byattehi vinayaṁ tadā.",
  "anya-e0703n51:106_0": "35.",
  "anya-e0703n51:107_0": "Therena dhammamittena-sitthagāmakavāsinā;",
  "anya-e0703n51:108_0": "Pūjayitvāna kāresi, abhidhammassa vaṇṇanaṁ.",
  "anya-e0703n51:109_0": "36.",
  "anya-e0703n51:110_0": "Dāṭhānāgā’bhidhānena, therenā’raññavāsinā;",
  "anya-e0703n51:111_0": "Laṁkālaṁkārabhūtena, abhidhammaṁ kathāpayi.",
  "anya-e0703n51:112_0": "37.",
  "anya-e0703n51:113_0": "Paṭṭakañcukapūjāhi, hemamālikacetiyaṁ;",
  "anya-e0703n51:114_0": "Naccagītehi gandhehi, pupphehi vividhehi ca.",
  "anya-e0703n51:115_0": "38.",
  "anya-e0703n51:116_0": "Dīpamālāhi dhūpehi, pūjayitvāna’nekadhā;",
  "anya-e0703n51:117_0": "Tassa vatthāni bhājetvā, bhikkhūnaṁ dāpayī sayaṁ.",
  "anya-e0703n51:118_0": "39.",
  "anya-e0703n51:119_0": "Sadā so attano rajje, uyyānesu tahiṁtahiṁ;",
  "anya-e0703n51:120_0": "Āṇāpetvāna pupphāni, pūjesi ratanattayaṁ.",
  "anya-e0703n51:121_0": "40.",
  "anya-e0703n51:122_0": "Pāsādaṁ candanaṁ nāma, kātuṁ maricavaṭṭiyaṁ;",
  "anya-e0703n51:123_0": "Akārambhañca bhikkhūnaṁ bhogagāme ca dāpayi.",
  "anya-e0703n51:124_0": "41.",
  "anya-e0703n51:125_0": "Kesadhātuṁ nidhāpetvā, karaṇḍaṁ ratanehi so;",
  "anya-e0703n51:126_0": "Kārayitvāna pūjesi, ṭhapetvā tattha bhūpati.",
  "anya-e0703n51:127_0": "42.",
  "anya-e0703n51:128_0": "Soṇṇarajatapaṭṭehi , thūpārāmamhi cetiyaṁ;",
  "anya-e0703n51:129_0": "Chādāpetvā yathārajjaṁ, pūjaṁ kāresi bhūpati.",
  "anya-e0703n51:130_0": "43.",
  "anya-e0703n51:131_0": "Tasmiṁ dhātughare rājā, soṇṇadvāramakārayi;",
  "anya-e0703n51:132_0": "Pajjalantaṁ sineruṁva, raṁsīhi sūriyassa so.",
  "anya-e0703n51:133_0": "44.",
  "anya-e0703n51:134_0": "Jhāpitaṁ coḷarājassa, balena padalañchane;",
  "anya-e0703n51:135_0": "Catunnaṁ cetiyānaṁ so, ramanīyaṁ gharaṁ akā.",
  "anya-e0703n51:136_0": "45.",
  "anya-e0703n51:137_0": "Jhātaṁ nagaramajjhamhi, dāṭhādhātugharaṁ akā;",
  "anya-e0703n51:138_0": "Dhammasaṅgaṇīgehañca, mahāpāḷiñca bhūpati.",
  "anya-e0703n51:139_0": "46.",
  "anya-e0703n51:140_0": "Tambūlamaṇḍapaṁ katvā, tattha suṅkaṁ mahīpati;",
  "anya-e0703n51:141_0": "Bhikkhūnaṁ theravaṁse so, bhesajjatthāya dāpayi.",
  "anya-e0703n51:142_0": "47.",
  "anya-e0703n51:143_0": "Upassayaṁ karitvāna, mahāmaṅgalanāmakaṁ;",
  "anya-e0703n51:144_0": "Theravaṁsamhi jātānaṁ, bhikkhunīnaṁ adāpayi.",
  "anya-e0703n51:145_0": "48.",
  "anya-e0703n51:146_0": "Mātulodayarājena, āraddhaṁ sādhunā tadā;",
  "anya-e0703n51:147_0": "Niṭṭhāpesi mahīpālo, pāsādaṁ maṇināmakaṁ.",
  "anya-e0703n51:148_0": "49.",
  "anya-e0703n51:149_0": "Pariveṇāni cattāri, tasmiṁ jetavane tadā;",
  "anya-e0703n51:150_0": "Kārāpayiṁsu cattāro, amaccā tassa rājino.",
  "anya-e0703n51:151_0": "50.",
  "anya-e0703n51:152_0": "Rañño kittisamādevī, kittināmā manoramā;",
  "anya-e0703n51:153_0": "Pariveṇaṁ akārāmaṁ, thūpārāmassa pacchato.",
  "anya-e0703n51:154_0": "51.",
  "anya-e0703n51:155_0": "Sā tasmiṁ pariveṇe ca, akā kappāsagāmake;",
  "anya-e0703n51:156_0": "Cīvaracetiye ceva, tisso pokkharaṇī suci.",
  "anya-e0703n51:157_0": "52.",
  "anya-e0703n51:158_0": "Dvādasaratanāyāmaṁ, dhajaṁ soṇṇamayañca sā;",
  "anya-e0703n51:159_0": "Pūjesi puññasambhāraṁ, hemamālika cetiye.",
  "anya-e0703n51:160_0": "53.",
  "anya-e0703n51:161_0": "Gihīnaṁ vajjasālañca, putto tassā pureakā;",
  "anya-e0703n51:162_0": "Guṇavāsakkasenānī, bhikkhūnañca purābahi.",
  "anya-e0703n51:163_0": "54.",
  "anya-e0703n51:164_0": "Rājā catuvihāresu, dibbapāsādasannibhe;",
  "anya-e0703n51:165_0": "Maṇḍape kārayitvāna, dhātupūjā anekadhā.",
  "anya-e0703n51:166_0": "55.",
  "anya-e0703n51:167_0": "Vassamekamatikkamma, kārāpetvā mahīpati;",
  "anya-e0703n51:168_0": "Cārittaṁ pubbarājūnaṁ, paripālesi sādhukaṁ.",
  "anya-e0703n51:169_0": "56.",
  "anya-e0703n51:170_0": "Evamādīni puññāni, uḷārāni anekadhā;",
  "anya-e0703n51:171_0": "Katvā soḷasame vasse, rājā so tidivaṁ gato.",
  "anya-e0703n51:172_0": "57.",
  "anya-e0703n51:173_0": "Jāto paṭicca taṁ rājaṁ, senā dvādasavassiko;",
  "anya-e0703n51:174_0": "Kāliṅgadeviyā putto, pattarajjo tadā ahu.",
  "anya-e0703n51:175_0": "58.",
  "anya-e0703n51:176_0": "Udayassa kaniṭṭhassa, yuvarājapadaṁ adā;",
  "anya-e0703n51:177_0": "Pitu senāpati seno, tassa senāpati ahu.",
  "anya-e0703n51:178_0": "59.",
  "anya-e0703n51:179_0": "Paccantaṁ balamādāya, gate senāpatimhi so;",
  "anya-e0703n51:180_0": "Mātarā saha vattantaṁ, kaṇiṭṭhaṁ tassa bhātaraṁ.",
  "anya-e0703n51:181_0": "60.",
  "anya-e0703n51:182_0": "Mārāpetvā mahāmallaṁ, akā senāpatiṁ tadā;",
  "anya-e0703n51:183_0": "Amaccaṁ udayaṁ nāma, sakaṁ vacanakārakaṁ.",
  "anya-e0703n51:184_0": "61.",
  "anya-e0703n51:185_0": "Taṁ sutvā kupito hutvā, seno senāpati tadā;",
  "anya-e0703n51:186_0": "Balamādāya āgañchi, gaṇhissāmīti sattavo.",
  "anya-e0703n51:187_0": "62.",
  "anya-e0703n51:188_0": "Sutvāna taṁ mahīpālo, katavantaṁ vācamattano;",
  "anya-e0703n51:189_0": "Rakkhāmi taṁ amaccanti, gato nikkhamma rohaṇaṁ.",
  "anya-e0703n51:190_0": "63.",
  "anya-e0703n51:191_0": "Tassa māyā nivattitvā, yuvarājañca rājiniṁ;",
  "anya-e0703n51:192_0": "Ādāya kupitā tena āṇāpesi camūpatiṁ.",
  "anya-e0703n51:193_0": "64.",
  "anya-e0703n51:194_0": "Tāya so saṅgahītova, damiḷe sannipātiya;",
  "anya-e0703n51:195_0": "Datvā janapadaṁ tesaṁ, puṭatthinagare vasī.",
  "anya-e0703n51:196_0": "65.",
  "anya-e0703n51:197_0": "Yujjhituṁ tena so rājā, balaṁ pesesi rohaṇā;",
  "anya-e0703n51:198_0": "Senāpati vināsesi, sabbaṁ taṁ rājino balaṁ.",
  "anya-e0703n51:199_0": "66.",
  "anya-e0703n51:200_0": "Damiḷā te janapadaṁ, pīḷetvā rakkhasā viya;",
  "anya-e0703n51:201_0": "Vilumpitvāna gaṇhanti, narānaṁ santakaṁ tadā.",
  "anya-e0703n51:202_0": "67.",
  "anya-e0703n51:203_0": "Khittā manussā gantvāna, rohaṇaṁ rājasantikaṁ;",
  "anya-e0703n51:204_0": "Nivedesuṁ pavattiṁ taṁ, mantetvā sacīvehi so.",
  "anya-e0703n51:205_0": "68.",
  "anya-e0703n51:206_0": "Rakkhituṁ sāsanaṁ raṭṭhaṁ, tampahāya camūpatiṁ;",
  "anya-e0703n51:207_0": "Sandhiṁ katvāna senena, puḷatthinagaraṁ agā.",
  "anya-e0703n51:208_0": "69.",
  "anya-e0703n51:209_0": "Mahesiṁ attajaṁ katvā, pāletuṁ vaṁsamattano;",
  "anya-e0703n51:210_0": "Puttaṁ uppādayitvāna, kassapaṁ nāma uttamaṁ.",
  "anya-e0703n51:211_0": "70.",
  "anya-e0703n51:212_0": "Vasante tattha laṁkinde, ahitā vallabhā janā;",
  "anya-e0703n51:213_0": "Alabhantā suraṁ pātu-māriyā tassa santike.",
  "anya-e0703n51:214_0": "71.",
  "anya-e0703n51:215_0": "Majjapāne guṇaṁ vatvā, pāyesuṁ taṁ mahīpatiṁ;",
  "anya-e0703n51:216_0": "Pivitvā majjapānaṁ so, mattabyāḷo ahu tadā.",
  "anya-e0703n51:217_0": "72.",
  "anya-e0703n51:218_0": "Āhārānaṁ khayaṁ patvā, cajitvā dullabhaṁ padaṁ;",
  "anya-e0703n51:219_0": "Mato so dasame vasse, taruṇoyeva bhūpati.",
  "anya-e0703n51:220_0": "73.",
  "anya-e0703n51:221_0": "Ito viditvā khalupāpamitta-",
  "anya-e0703n51:222_0": "Vidheyyabhāvaṁ parihāni hetuṁ;",
  "anya-e0703n51:223_0": "Sukhattitoyeva ida vā huraṁ vā;",
  "anya-e0703n51:224_0": "Jahantu te ghoravisaṁ’va bālaṁ.",
  "anya-e0703n51:225_0": "Sujanappasādasaṁvegatthāya kate mahāvaṁseti rājako nāma",
  "anya-e0703n51:226_0": "Dvipaññāsatimo paricchedo."
}