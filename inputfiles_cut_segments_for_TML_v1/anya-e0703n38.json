{
  "anya-e0703n38:0_0": "Ekūnacattālīsatima pariccheda",
  "anya-e0703n38:1_0": "Rājadvayadīpano",
  "anya-e0703n38:2_0": "1.",
  "anya-e0703n38:3_0": "Tato kassapanāmo so, pāpako narapālako;",
  "anya-e0703n38:4_0": "Assa go pañcasūdañca, pesayitvāna bhātikaṁ.",
  "anya-e0703n38:5_0": "2.",
  "anya-e0703n38:6_0": "Mārāpetuṁ asakkonto, bhīto sīhagiriṁ gato;",
  "anya-e0703n38:7_0": "Durārohaṁ manussehi, sodhāpetvā samantato.",
  "anya-e0703n38:8_0": "3.",
  "anya-e0703n38:9_0": "Pākārena parikkhippa, sīhākārena kārayi;",
  "anya-e0703n38:10_0": "Tattha nisseṇi gehāni, tena taṁ nāmako ahū.",
  "anya-e0703n38:11_0": "4.",
  "anya-e0703n38:12_0": "Saṁharitvā dhanaṁ tattha, nidahitvā sugopitaṁ;",
  "anya-e0703n38:13_0": "Attano nihitānaṁ so, rakkhaṁ datvā tahiṁ tahiṁ.",
  "anya-e0703n38:14_0": "5.",
  "anya-e0703n38:15_0": "Katvā rājagharaṁ tattha, dassaneyyaṁ manoramaṁ;",
  "anya-e0703n38:16_0": "Dutiyālakamandaṁva, kuverova tahiṁ vasi.",
  "anya-e0703n38:17_0": "6.",
  "anya-e0703n38:18_0": "Migāro nāma kāresi, senāpati sanāmakaṁ;",
  "anya-e0703n38:19_0": "Pariveṇaṁ tathāgeha-mabhisekajinissa ca.",
  "anya-e0703n38:20_0": "7.",
  "anya-e0703n38:21_0": "Tassābhisekaṁ yācitvā, silāsambuddhato’dhiraṁ;",
  "anya-e0703n38:22_0": "Aladdhāsāmi no rajje, jānissāmīti saṇṭhahi.",
  "anya-e0703n38:23_0": "8.",
  "anya-e0703n38:24_0": "Hutvā vippaṭisārī so, attanā katakammanā;",
  "anya-e0703n38:25_0": "Muccissāmi kataṁ nu’ti, puññaṁ kāsi anappakaṁ.",
  "anya-e0703n38:26_0": "9.",
  "anya-e0703n38:27_0": "Mahā vatthuni kāresi, dvāresu nagarassa so;",
  "anya-e0703n38:28_0": "Ambuyyāne ca kāresi, dīpe yojana yojane.",
  "anya-e0703n38:29_0": "10.",
  "anya-e0703n38:30_0": "Issarasamaṇārāmaṁ, kāretvā pubbavatthuto;",
  "anya-e0703n38:31_0": "Adhikaṁ bhogagāme ca, adhikaṁ tassa dāpayi.",
  "anya-e0703n38:32_0": "11.",
  "anya-e0703n38:33_0": "Bodhi uppalavaṇṇā ca, tassāsuṁ dhītaro duve;",
  "anya-e0703n38:34_0": "Vihārassa’ssa kāresi, nāmaṁ tāsañca attano.",
  "anya-e0703n38:35_0": "12.",
  "anya-e0703n38:36_0": "Dente tasmiṁ na icchiṁsu, samaṇā theravādino;",
  "anya-e0703n38:37_0": "‘‘Pitughātissa kamma’’nti, lokagārayha bhīruno.",
  "anya-e0703n38:38_0": "13.",
  "anya-e0703n38:39_0": "Dātukāmosa tesaṁ’va, sambuddha paṭimāya’dā;",
  "anya-e0703n38:40_0": "Bhikkhave adhivāsesuṁ, bhogo no satthuno iti.",
  "anya-e0703n38:41_0": "14.",
  "anya-e0703n38:42_0": "Kathā niyyanti uyyāne, samīpe pabbatassa so;",
  "anya-e0703n38:43_0": "Kārāpesi vihāraṁ so, tesaṁ nāmo tato ahu.",
  "anya-e0703n38:44_0": "15.",
  "anya-e0703n38:45_0": "Adā dhammarucinaṁ taṁ, sampatta catupaccayaṁ;",
  "anya-e0703n38:46_0": "Vihārañceva uyyānaṁ, disābhāgamhi uttare.",
  "anya-e0703n38:47_0": "16.",
  "anya-e0703n38:48_0": "Bhattaṁ sanīrapakkaṁ so, bhuñjitvā dinnamitthiyā;",
  "anya-e0703n38:49_0": "Sappiyuttaṁ manuññehi, sūpehi abhisaṅkhataṁ.",
  "anya-e0703n38:50_0": "17.",
  "anya-e0703n38:51_0": "Manuññamidamayyānaṁ, dassamevanti tādisaṁ;",
  "anya-e0703n38:52_0": "Bhattaṁ pādāsi bhikkhūnaṁ, sabbesañca sacīvaraṁ.",
  "anya-e0703n38:53_0": "18.",
  "anya-e0703n38:54_0": "Uposathamadhiṭṭhāsi, appamaññañca bhāvayi,",
  "anya-e0703n38:55_0": "Samādiyi dhutaṅge ca, likhāpesi ca potthake.",
  "anya-e0703n38:56_0": "19.",
  "anya-e0703n38:57_0": "Paṭimādāna sālādiṁ, kārāpesi anappakaṁ;",
  "anya-e0703n38:58_0": "Bhito so paralokamhā, moggallānā ca vattati.",
  "anya-e0703n38:59_0": "20.",
  "anya-e0703n38:60_0": "Tato aṭṭhārase vasse, moggallāno mahābhaṭo;",
  "anya-e0703n38:61_0": "Ādesena nigaṇṭhānaṁ, dvādasaggasahāya vā.",
  "anya-e0703n38:62_0": "21.",
  "anya-e0703n38:63_0": "Jambudīpā idhāgamma, dese ambaṭṭhakolake;",
  "anya-e0703n38:64_0": "Kuḷārī nāme bandhittha, vihāre balasañcayaṁ.",
  "anya-e0703n38:65_0": "22.",
  "anya-e0703n38:66_0": "Rājā sutvā gahetvā taṁ, bhañjissāmiti nikkhami;",
  "anya-e0703n38:67_0": "Nemittehi na sakkāti, vadantepi mahābalo.",
  "anya-e0703n38:68_0": "23.",
  "anya-e0703n38:69_0": "Moggallānopi sannaddha balo sūrasahāya vā;",
  "anya-e0703n38:70_0": "Gacchanto surasaṅgāmaṁ, devo viya sujampati.",
  "anya-e0703n38:71_0": "24.",
  "anya-e0703n38:72_0": "Aññamaññaṁ upāgamma, bhinnavelāva sāgarā;",
  "anya-e0703n38:73_0": "Ārabhiṁsu mahāyuddhaṁ, balakāyā ubhopi te.",
  "anya-e0703n38:74_0": "25.",
  "anya-e0703n38:75_0": "Kassapo purato disvā, mahantaṁ kaddamāsayaṁ;",
  "anya-e0703n38:76_0": "Gantumaññena maggena, parivattesi dantinaṁ.",
  "anya-e0703n38:77_0": "26.",
  "anya-e0703n38:78_0": "Disvā taṁ sāmikono’yaṁ, palāyati bhaṇe iti;",
  "anya-e0703n38:79_0": "Balakāyo pabhijjittha, ‘‘diṭṭhaṁ piṭha’’nti ghosayuṁ.",
  "anya-e0703n38:80_0": "27.",
  "anya-e0703n38:81_0": "Moggalāna balārājā, chetvā nikaraṇena so;",
  "anya-e0703n38:82_0": "Sīsaṁ ukkhipiyā’kāsaṁ, churikaṁ kosiyaṁ khipi.",
  "anya-e0703n38:83_0": "28.",
  "anya-e0703n38:84_0": "Katvā’ḷāhana kiccaṁ so, tassa kamme pasīdiya;",
  "anya-e0703n38:85_0": "Sabbaṁso dhanamādāya, āgañchi nagaraṁ varaṁ.",
  "anya-e0703n38:86_0": "29.",
  "anya-e0703n38:87_0": "Bhikkhū sutvā pavattiṁ taṁ, sunivatthā supārutā;",
  "anya-e0703n38:88_0": "Sammajjitvā vihārañca, aṭṭhaṁsu paṭipāṭiyā.",
  "anya-e0703n38:89_0": "30.",
  "anya-e0703n38:90_0": "Mahāmeghavanaṁ patvā, devarājāva nandanaṁ;",
  "anya-e0703n38:91_0": "Mahāsena nivattetvā, hatthipākārato bahi.",
  "anya-e0703n38:92_0": "31.",
  "anya-e0703n38:93_0": "Upasaṅkamma vanditvā, saṅghe tasmiṁ pasīdiya;",
  "anya-e0703n38:94_0": "Chattattena saṅghaṁ pūjesi, saṅgho tasseva taṁ adā.",
  "anya-e0703n38:95_0": "32.",
  "anya-e0703n38:96_0": "Taṁ ṭhānaṁ chattavaḍḍhīti, vohariṁsu tahiṁ kataṁ;",
  "anya-e0703n38:97_0": "Pariveṇampi taṁ nāmaṁ, ahosi puramāgato.",
  "anya-e0703n38:98_0": "33.",
  "anya-e0703n38:99_0": "Vihāre dvepi gantvāna, saṅghaṁ tatthā’bhivandiya;",
  "anya-e0703n38:100_0": "Pāpuṇitvā mahārajjaṁ, lokaṁ dhammena pālayi.",
  "anya-e0703n38:101_0": "34.",
  "anya-e0703n38:102_0": "Kuddho nīhari dāṭhaṁso, ghātakaṁ pituno mama;",
  "anya-e0703n38:103_0": "Anuvattitvā maccāti, tena rakkhasa nāma vā.",
  "anya-e0703n38:104_0": "35.",
  "anya-e0703n38:105_0": "Atirekasahassaṁ so, amaccānaṁ vināsayi;",
  "anya-e0703n38:106_0": "Kaṇṇanāsādi chedesi, pabbājesi tathā bahū.",
  "anya-e0703n38:107_0": "36.",
  "anya-e0703n38:108_0": "Tato sutvāna saddhamma-mupasanno sumānaso;",
  "anya-e0703n38:109_0": "Mahādānaṁ pavattesi, megho viya mahītale.",
  "anya-e0703n38:110_0": "37.",
  "anya-e0703n38:111_0": "Phussapuṇṇamīyaṁ dāna-manuvassaṁ pavattayi;",
  "anya-e0703n38:112_0": "Tato paṭṭhāya taṁ dānaṁ, dīpe ajjāpi vattati.",
  "anya-e0703n38:113_0": "38.",
  "anya-e0703n38:114_0": "Sopi sārathiko lāja-dāyako piturājino;",
  "anya-e0703n38:115_0": "Ānetvā pitusande saṁ, moggallānassa dassayi.",
  "anya-e0703n38:116_0": "39.",
  "anya-e0703n38:117_0": "Taṁ disvā paridevitvā, pituno pema mattanī;",
  "anya-e0703n38:118_0": "Vaṇṇetvā tassa pādāsi, dvāranāyakataṁ vibhū.",
  "anya-e0703n38:119_0": "40.",
  "anya-e0703n38:120_0": "Senāpati migārohi, nivedetvā yathā vidhiṁ;",
  "anya-e0703n38:121_0": "Abhiseka jinassā’kā, abhisekaṁ yathāruciṁ.",
  "anya-e0703n38:122_0": "41.",
  "anya-e0703n38:123_0": "Sīhā’cale daḷhanāmaṁ, dāṭhā koṇḍaññakampi ca;",
  "anya-e0703n38:124_0": "Vihāraṁ dhammarucinaṁ, sāgalinañca dāpayi.",
  "anya-e0703n38:125_0": "42.",
  "anya-e0703n38:126_0": "Pabbatantu vihāraṁso, katvā therassa dāpayi;",
  "anya-e0703n38:127_0": "Mahānāmasanāmassa, dīghasaṇḍa vihārake.",
  "anya-e0703n38:128_0": "43.",
  "anya-e0703n38:129_0": "Rājinināmakañceva, katvā bhikkhunupassayaṁ;",
  "anya-e0703n38:130_0": "Adā sāgalikānaṁ so, bhikkhunīnaṁ mahāmati.",
  "anya-e0703n38:131_0": "44.",
  "anya-e0703n38:132_0": "Lambakaṇṇakagottopi, dāṭhā pabhuti nāmako;",
  "anya-e0703n38:133_0": "Kassapassa upaṭhāne, koci nibbinna mānaso.",
  "anya-e0703n38:134_0": "45.",
  "anya-e0703n38:135_0": "Gantā me reliyaṁ vaggaṁ,",
  "anya-e0703n38:136_0": "Vāsaṁ tattheva kappayi;",
  "anya-e0703n38:137_0": "Ahosi putto tasseko,",
  "anya-e0703n38:138_0": "Silākā loti pissuto.",
  "anya-e0703n38:139_0": "46.",
  "anya-e0703n38:140_0": "Sopi kassapato bhīto, ñātakena saha’ttano;",
  "anya-e0703n38:141_0": "Moggallānena gantvāna, jambudīpatalaṁ ito.",
  "anya-e0703n38:142_0": "47.",
  "anya-e0703n38:143_0": "Bodhipaṇḍavihārampi, pabbajjaṁ samupāgato;",
  "anya-e0703n38:144_0": "Karonto saṅghakiccāni, sādaro so supesalo.",
  "anya-e0703n38:145_0": "48.",
  "anya-e0703n38:146_0": "Ammaṁ saṅghassa pādāsi, saṅgho tasmiṁ pasīdiya;",
  "anya-e0703n38:147_0": "Āha’mba sāmaṇero’ti, tena taṁ nāmako ahu.",
  "anya-e0703n38:148_0": "49.",
  "anya-e0703n38:149_0": "So kesadhātuvaṁsamhi, vuttena vidhinā tato;",
  "anya-e0703n38:150_0": "Kesadhātuṁ labhitvāna, tassa rajje idhā’nayi.",
  "anya-e0703n38:151_0": "50.",
  "anya-e0703n38:152_0": "Tassa katvāna sakkāraṁ, gahetvā kesa dhātuyo;",
  "anya-e0703n38:153_0": "Mahagghe nidahitvāna, karaṇḍe phalikumbhavhe.",
  "anya-e0703n38:154_0": "51.",
  "anya-e0703n38:155_0": "Dīpaṅkarassa nāthassa, paṭimāya ghare vare;",
  "anya-e0703n38:156_0": "Vaḍḍhetvā parihārena, mahāpūjaṁ pavattayi.",
  "anya-e0703n38:157_0": "52.",
  "anya-e0703n38:158_0": "Mātulaṁ bhariyañca’ssa, katvā sovaṇṇayaṁ tahiṁ;",
  "anya-e0703n38:159_0": "Ṭhapesi paṭimāyo ca, assa bimbañca cārukaṁ.",
  "anya-e0703n38:160_0": "53.",
  "anya-e0703n38:161_0": "Kesadhātukaraṇḍañca , chattaṁ ratanamaṇḍapaṁ;",
  "anya-e0703n38:162_0": "Sāvakaggayuṁgaṁ vāḷa-bījaniñca sakārayi.",
  "anya-e0703n38:163_0": "54.",
  "anya-e0703n38:164_0": "Parihārañca tassa’dā, rājā adhikamattano;",
  "anya-e0703n38:165_0": "Silākāḷa masiggāhaṁ, katvā rakkhāya yojayi.",
  "anya-e0703n38:166_0": "55.",
  "anya-e0703n38:167_0": "Asiggāhasilākāḷo, iti tenā’si vissuto;",
  "anya-e0703n38:168_0": "Bhaginiñca’ssa pādāsi, saddhiṁ bhogena bhūmipo.",
  "anya-e0703n38:169_0": "56.",
  "anya-e0703n38:170_0": "Vutto’yamati saṅkhepo, vitthāro pana sabbaso;",
  "anya-e0703n38:171_0": "Kesadhātukavaṁsamhā, gahetabbo vibhāvinā.",
  "anya-e0703n38:172_0": "57.",
  "anya-e0703n38:173_0": "Bandhitvā sāgarā rakkhaṁ, dīpañca kāsinibbhayaṁ;",
  "anya-e0703n38:174_0": "Dhammakammana sodhesi, sadhammaṁ jinasāsanaṁ.",
  "anya-e0703n38:175_0": "58.",
  "anya-e0703n38:176_0": "Senāpatisa nāmaṁ’kā, padhānaghara muttaro;",
  "anya-e0703n38:177_0": "Katvā’ṭṭhārasame vasse, so puññāni khayaṁ gato.",
  "anya-e0703n38:178_0": "59.",
  "anya-e0703n38:179_0": "Kassapato jito atibali puññakkhaye saṅkhate;",
  "anya-e0703n38:180_0": "Jetuṁ no visahittha maccumupagaṁ so yevadāsoviya;",
  "anya-e0703n38:181_0": "Tasmā maccubalaṁ nihacca sukhino hessanti medhāvino;",
  "anya-e0703n38:182_0": "Nibbānaṁ paramaccutaṁ sivapadaṁ pattabbamattaññunā.",
  "anya-e0703n38:183_0": "Sujanappasāda saṁvegatthāya kate mahāvaṁse",
  "anya-e0703n38:184_0": "Rājadvayadīpano nāma",
  "anya-e0703n38:185_0": "Ekūnacattālīsatimo paricchedo."
}