{
  "kv8.1:0.1_0": "Kathāvatthu",
  "kv8.1:0.2_0": "Niyāmapaṇṇāsaka",
  "kv8.1:0.3_0": "Aṭṭhamavagga",
  "kv8.1:0.4_0": "Chagatikathā",
  "kv8.1:1.1_0": "Cha gatiyoti?",
  "kv8.1:1.2_0": "Āmantā.",
  "kv8.1:1.3_0": "Nanu pañca gatiyo vuttā bhagavatā—",
  "kv8.1:1.4_0": "“nirayo, tiracchānayoni, pettivisayo, manussā, devā”ti?",
  "kv8.1:1.5_0": "Āmantā.",
  "kv8.1:1.6_0": "Hañci pañca gatiyo vuttā bhagavatā—",
  "kv8.1:1.7_0": "nirayo, tiracchānayoni, pettivisayo, manussā, devā;",
  "kv8.1:1.8_0": "no ca vata re vattabbe—",
  "kv8.1:1.9_0": "“cha gatiyo”ti.",
  "kv8.1:2.1_0": "Cha gatiyoti?",
  "kv8.1:2.2_0": "Āmantā.",
  "kv8.1:2.3_0": "Nanu kālakañcikā asurā petānaṁ samānavaṇṇā samānabhogā samānāhārā samānāyukā petehi saha āvāhavivāhaṁ gacchantīti?",
  "kv8.1:2.4_0": "Āmantā.",
  "kv8.1:2.5_0": "Hañci kālakañcikā asurā petānaṁ samānavaṇṇā samānabhogā samānāhārā samānāyukā petehi saha āvāhavivāhaṁ gacchanti, no ca vata re vattabbe—",
  "kv8.1:2.6_0": "“cha gatiyo”ti.",
  "kv8.1:3.1_0": "Cha gatiyoti?",
  "kv8.1:3.2_0": "Āmantā.",
  "kv8.1:3.3_0": "Nanu vepacittiparisā devānaṁ samānavaṇṇā samānabhogā samānāhārā samānāyukā devehi saha āvāhavivāhaṁ gacchantīti?",
  "kv8.1:3.4_0": "Āmantā.",
  "kv8.1:3.5_0": "Hañci vepacittiparisā devānaṁ samānavaṇṇā samānabhogā samānāhārā samānāyukā devehi saha āvāhavivāhaṁ gacchanti, no ca vata re vattabbe—",
  "kv8.1:3.6_0": "“cha gatiyo”ti.",
  "kv8.1:4.1_0": "Cha gatiyoti?",
  "kv8.1:4.2_0": "Āmantā.",
  "kv8.1:4.3_0": "Nanu vepacittiparisā pubbadevāti?",
  "kv8.1:4.4_0": "Āmantā.",
  "kv8.1:4.5_0": "Hañci vepacittiparisā pubbadevā, no ca vata re vattabbe—",
  "kv8.1:4.6_0": "“cha gatiyo”ti.",
  "kv8.1:5.1_0": "Na vattabbaṁ—",
  "kv8.1:5.2_0": "“cha gatiyo”ti?",
  "kv8.1:5.3_0": "Āmantā.",
  "kv8.1:5.4_0": "Nanu atthi asurakāyoti?",
  "kv8.1:5.5_0": "Āmantā.",
  "kv8.1:5.6_0": "Hañci atthi asurakāyo, tena vata re vattabbe—",
  "kv8.1:5.7_0": "“cha gatiyo”ti.",
  "kv8.1:5.8_0": "Chagatikathā niṭṭhitā."
}