{
  "atk-s0511a4:0_0": "4. Koṇḍaññabuddhavaṁsavaṇṇanā",
  "atk-s0511a4:1_0": "Dīpaṅkare kira bhagavati parinibbute tassa sāsanaṁ vassasatasahassaṁ pavattittha.",
  "atk-s0511a4:1_1": "Atha buddhānubuddhānaṁ sāvakānaṁ antaradhānena sāsanampissa antaradhāyi.",
  "atk-s0511a4:1_2": "Athassa aparabhāge ekamasaṅkhyeyyamatikkamitvā ekasmiṁ kappe koṇḍañño nāma satthā udapādi.",
  "atk-s0511a4:1_3": "So pana bhagavā soḷasaasaṅkhyeyyaṁ kappānañca satasahassaṁ pāramiyo pūretvā bodhiñāṇaṁ paripācetvā vessantarattabhāvasadise attabhāve ṭhatvā tato cavitvā tusitapure nibbattitvā tattha yāvatāyukaṁ ṭhatvā devatānaṁ paṭiññaṁ datvā tusitapurato cavitvā rammavatīnagare sunandassa nāma rañño kule sujātāya nāma deviyā kucchismiṁ paṭisandhiṁ aggahesi.",
  "atk-s0511a4:1_4": "Tassapi paṭisandhikkhaṇe dīpaṅkarabuddhavaṁse vuttappakārāni dvattiṁsa pāṭihāriyāni nibbattiṁsu.",
  "atk-s0511a4:1_5": "So devatāhi katārakkhasaṁvidhāno dasannaṁ māsānaṁ accayena mātukucchito nikkhamitvā sabbasattuttaro uttarābhimukho sattapadavītihārena gantvā sabbā ca disā viloketvā āsabhiṁ vācaṁ nicchāresi –",
  "atk-s0511a4:1_6": "‘‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’’ti (dī. ni. 2.31; ma. ni. 3.207).",
  "atk-s0511a4:2_0": "Tato kumārassa nāmakaraṇadivase nāmaṁ karontā ‘‘koṇḍañño’’ti nāmamakaṁsu.",
  "atk-s0511a4:2_1": "So hi bhagavā koṇḍaññagotto ahosi.",
  "atk-s0511a4:2_2": "Tassa kira tayo pāsādā ahesuṁ –",
  "atk-s0511a4:2_3": "rāma, surāma, subhanāmakā paramaramaṇīyā.",
  "atk-s0511a4:2_4": "Tesu tīṇi satasahassāni nāṭakitthīnaṁ naccagītavāditakusalānaṁ sabbakālaṁ paccupaṭṭhitāni ahesuṁ.",
  "atk-s0511a4:2_5": "Tassa rucidevī nāma aggamahesī ahosi.",
  "atk-s0511a4:2_6": "Vijitaseno nāmassa putto ahosi.",
  "atk-s0511a4:2_7": "So dasavassasahassāni agāraṁ ajjhāvasi.",
  "atk-s0511a4:3_0": "So pana jiṇṇabyādhimatapabbajite disvā ājaññarathena nikkhamitvā pabbajitvā dasa māse padhānacariyaṁ cari.",
  "atk-s0511a4:3_1": "Koṇḍaññakumāraṁ pana pabbajantaṁ dasa janakoṭiyo anupabbajiṁsu.",
  "atk-s0511a4:3_2": "So tehi parivuto dasa māse padhānacariyaṁ caritvā visākhapuṇṇamāya sunandagāme samasahitaghanapayodharāya yasodharāya nāma seṭṭhidhītāya dinnaṁ paramamadhuraṁ madhupāyāsaṁ paribhuñjitvā phalapallavaṅkurasamalaṅkate sālavane divāvihāraṁ vītināmetvā sāyanhasamaye gaṇaṁ pahāya sunandakājīvakena dinnā aṭṭha tiṇamuṭṭhiyo gahetvā sālakalyāṇirukkhaṁ tikkhattuṁ padakkhiṇaṁ katvā pubbadisābhāgaṁ oloketvā bodhirukkhaṁ piṭṭhito katvā aṭṭhapaṇṇāsahatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya mārabalaṁ vidhamitvā rattiyā paṭhamayāme pubbenivāsānussatiñāṇaṁ visodhetvā majjhimayāme dibbacakkhuṁ visodhetvā pacchimayāme paccayākāraṁ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā cattāri maggañāṇāni cattāri ca phalañāṇāni catasso paṭisambhidā catuyoniparicchedakañāṇaṁ pañcagatiparicchedakañāṇaṁ cha asādhāraṇañāṇāni sakale ca buddhaguṇe paṭivijjhitvā paripuṇṇasaṅkappo bodhimūle nisinnova –",
  "atk-s0511a4:4_0": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0511a4:5_0": "Gahakāraṁ gavesanto, dukkhā jāti punappunaṁ.",
  "atk-s0511a4:6_0": "‘‘Gahakāraka diṭṭhosi, puna gehaṁ na kāhasi;",
  "atk-s0511a4:7_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a4:8_0": "Visaṅkhāragataṁ cittaṁ, taṇhānaṁ khayamajjhagā. (dha. pa. 153-154);",
  "atk-s0511a4:9_0": "‘‘Ayoghanahatasseva, jalato jātavedaso;",
  "atk-s0511a4:10_0": "Anupubbūpasantassa, yathā na ñāyate gati.",
  "atk-s0511a4:11_0": "‘‘Evaṁ sammā vimuttānaṁ, kāmabandhoghatārinaṁ;",
  "atk-s0511a4:12_0": "Paññāpetuṁ gatī natthi, pattānaṁ acalaṁ sukha’’nti. (udā. 80) –",
  "atk-s0511a4:13_0": "Evaṁ udānaṁ udānetvā sattasattāhaṁ bodhimūleyeva phalasamāpattisukhena vītināmetvā aṭṭhame sattāhe brahmuno ajjhesanaṁ paṭicca –",
  "atk-s0511a4:13_1": "‘‘kassa nu kho ahaṁ paṭhamaṁ dhammaṁ deseyya’’nti (ma. ni. 1.284; 2.341; mahāva.",
  "atk-s0511a4:13_2": "10) upadhārento attanā saddhiṁ pabbajitā dasa bhikkhukoṭiyo addasa.",
  "atk-s0511a4:13_3": "‘‘Ime pana kulaputtā samupacitakusalamūlā maṁ pabbajantaṁ anupabbajitā mayā saddhiṁ padhānaṁ caritvā maṁ upaṭṭhahiṁsu, handāhaṁ imesaṁ sabbapaṭhamaṁ dhammaṁ deseyya’’nti evaṁ upadhāretvā –",
  "atk-s0511a4:13_4": "‘‘idāni pana te kattha vasantī’’ti olokento –",
  "atk-s0511a4:13_5": "‘‘ito aṭṭhārasayojanike arundhavatīnagare devavane viharantī’’ti disvā –",
  "atk-s0511a4:13_6": "‘‘tesaṁ dhammaṁ desetuṁ gamissāmī’’ti pattacīvaramādāya seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva bodhimūle antarahito devavane pāturahosi.",
  "atk-s0511a4:14_0": "Tasmiñca samaye tā dasa bhikkhukoṭiyo arundhavatīnagaraṁ upanissāya devavane viharanti.",
  "atk-s0511a4:14_1": "Te pana bhikkhū dasabalaṁ dūratova āgacchantaṁ disvā pasannamānasā paccuggantvā, bhagavato pattacīvaraṁ paṭiggahetvā, buddhāsanaṁ paññāpetvā, satthu gāravaṁ katvā, bhagavantaṁ vanditvā, parivāretvā ekamantaṁ nisīdiṁsu.",
  "atk-s0511a4:14_2": "Tatra koṇḍañño dasabalo munigaṇaparivuto buddhāsane nisinno tidasagaṇaparivuto dasasatanayano viya vimalagaganatalagato saradasamayarajanikaro viya tārāgaṇaparivuto puṇṇacando viya virocittha.",
  "atk-s0511a4:14_3": "Atha satthā tesaṁ sabbabuddhanisevitaṁ anuttaraṁ tiparivaṭṭaṁ dvādasākāraṁ dhammacakkappavattanasuttantaṁ kathetvā dasabhikkhukoṭippamukhā satasahassadevamanussakoṭiyo dhammāmataṁ pāyesi.",
  "atk-s0511a4:14_4": "Tena vuttaṁ –",
  "atk-s0511a4:15_0": "1.",
  "atk-s0511a4:16_0": "‘‘Dīpaṅkarassa aparena, koṇḍañño nāma nāyako;",
  "atk-s0511a4:17_0": "Anantatejo amitayaso, appameyyo durāsado.",
  "atk-s0511a4:18_0": "2.",
  "atk-s0511a4:19_0": "‘‘Dharaṇūpamo khamanena, sīlena sāgarūpamo;",
  "atk-s0511a4:20_0": "Samādhinā merūpamo, ñāṇena gaganūpamo.",
  "atk-s0511a4:21_0": "3.",
  "atk-s0511a4:22_0": "‘‘Indriyabalabojjhaṅga-maggasaccappakāsanaṁ;",
  "atk-s0511a4:23_0": "Pakāsesi sadā buddho hitāya sabbapāṇinaṁ.",
  "atk-s0511a4:24_0": "4.",
  "atk-s0511a4:25_0": "‘‘Dhammacakkaṁ pavattente, koṇḍaññe lokanāyake;",
  "atk-s0511a4:26_0": "Koṭisatasahassānaṁ, paṭhamābhisamayo ahū’’ti.",
  "atk-s0511a4:27_0": "Tattha dīpaṅkarassa aparenāti dīpaṅkarassa satthuno aparabhāgeti attho.",
  "atk-s0511a4:27_1": "Koṇḍañño nāmāti attano gottavasena samadhigatanāmadheyyo.",
  "atk-s0511a4:27_2": "Nāyakoti vināyako.",
  "atk-s0511a4:27_3": "Anantatejoti attano sīlaguṇañāṇapuññatejena anantatejo.",
  "atk-s0511a4:27_4": "Heṭṭhato avīci upari bhavaggaṁ tiriyato anantā lokadhātuyo etthantare ekapuggalopi tassa mukhaṁ oloketvā ṭhātuṁ samattho nāma natthi.",
  "atk-s0511a4:27_5": "Tena vuttaṁ ‘‘anantatejo’’ti.",
  "atk-s0511a4:27_6": "Amitayasoti anantaparivāro.",
  "atk-s0511a4:27_7": "Tassa hi bhagavato vassasatasahassāni yāva parinibbānasamayaṁ etthantare bhikkhuparisāya gaṇanaparicchedo nāma nāhosi.",
  "atk-s0511a4:27_8": "Tasmā ‘‘amitayaso’’ti vuccati.",
  "atk-s0511a4:27_9": "Amitaguṇakittipi ‘‘amitayaso’’ti vuccati.",
  "atk-s0511a4:27_10": "Appameyyoti guṇagaṇaparimāṇavasena nappameyyoti appameyyo. Yathāha –",
  "atk-s0511a4:28_0": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0511a4:29_0": "Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha.",
  "atk-s0511a4:29_1": "nidānakathā);",
  "atk-s0511a4:30_0": "Tasmā appameyyaguṇagaṇattā ‘‘appameyyo’’ti vuccati.",
  "atk-s0511a4:30_1": "Durāsadoti durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado, durabhibhavanīyoti attho.",
  "atk-s0511a4:31_0": "Dharaṇūpamoti dharaṇīsamo.",
  "atk-s0511a4:31_1": "Khamanenāti khantiyā, catunahutādhikadviyojanasatasahassabahalā mahāpathavī viya pakativātena lābhālābhaiṭṭhāniṭṭhādīhi akampanabhāvato ‘‘dharaṇūpamo’’ti vuccati.",
  "atk-s0511a4:31_2": "Sīlena sāgarūpamoti sīlasaṁvarena velānātikkamanabhāvena sāgarasamo.",
  "atk-s0511a4:31_3": "‘‘Mahāsamuddo, bhikkhave, ṭhitadhammo velaṁ nātivattatī’’ti (a. ni. 8.19; cūḷava. 384; mi. pa.",
  "atk-s0511a4:31_4": "6.2.10) hi vuttaṁ.",
  "atk-s0511a4:32_0": "Samādhinā merūpamoti samādhipaṭipakkhabhūtadhammajanitakampābhāvato merunā girivarena samo, sadisoti attho.",
  "atk-s0511a4:32_1": "Merugirivaro viya thiratarasarīroti vā.",
  "atk-s0511a4:32_2": "Ñāṇena gaganūpamoti ettha bhagavato ñāṇassa anantabhāvena anantākāsena upamā katā.",
  "atk-s0511a4:32_3": "Cattāri anantāni vuttāni bhagavatā. Yathāha –",
  "atk-s0511a4:33_0": "‘‘Sattakāyo ca ākāso, cakkavāḷā canantakā;",
  "atk-s0511a4:34_0": "Buddhañāṇaṁ appameyyaṁ, na sakkā ete vijānitu’’nti. (bu. vaṁ. 1.64);",
  "atk-s0511a4:35_0": "Tasmā anantassa ñāṇassa anantena ākāsena upamā katāti.",
  "atk-s0511a4:36_0": "Indriyabalabojjhaṅgamaggasaccappakāsananti etesaṁ indriyabalabojjhaṅgamaggasaccānaṁ gahaṇena satipaṭṭhānasammappadhāniddhipādāpi gahitāva honti.",
  "atk-s0511a4:36_1": "Tasmā indriyādīnaṁ catusaṅkhepānaṁ vasena sattattiṁsabodhipakkhiyadhammānaṁ pakāsanadhammaṁ pakāsesi, desesīti attho.",
  "atk-s0511a4:36_2": "Hitāyāti hitatthaṁ.",
  "atk-s0511a4:36_3": "Dhammacakkaṁpavattenteti desanāñāṇe pavattiyamāne.",
  "atk-s0511a4:37_0": "Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve māpetvā imasmiññeva cakkavāḷe sannipatiṁsu.",
  "atk-s0511a4:37_1": "Tattha kira aññataro devaputto koṇḍaññadasabalaṁ maṅgalapañhaṁ pucchi.",
  "atk-s0511a4:37_2": "Tassa bhagavā maṅgalāni kathesi.",
  "atk-s0511a4:37_3": "Tattha navutikoṭisahassāni arahattaṁ pāpuṇiṁsu.",
  "atk-s0511a4:37_4": "Sotāpannādīnaṁ gaṇanaparicchedo nāma nāhosi.",
  "atk-s0511a4:37_5": "Tena vuttaṁ –",
  "atk-s0511a4:38_0": "5.",
  "atk-s0511a4:39_0": "‘‘Tato parampi desente, naramarūnaṁ samāgame;",
  "atk-s0511a4:40_0": "Navutikoṭisahassānaṁ, dutiyābhisamayo ahū’’ti.",
  "atk-s0511a4:41_0": "Tattha tato parampīti tato aparabhāgepi.",
  "atk-s0511a4:41_1": "Desenteti bhagavati dhammaṁ desente.",
  "atk-s0511a4:41_2": "Naramarūnanti narānañceva amarānañca, yadā pana bhagavā gaganatale titthiyamānamaddanaṁ yamakapāṭihāriyaṁ karonto dhammaṁ desesi tadā asītikoṭisahassāni arahattaṁ pāpuṇiṁsu.",
  "atk-s0511a4:41_3": "Tīsu phalesu patiṭṭhitā gaṇanapathaṁ vītivattā.",
  "atk-s0511a4:41_4": "Tena vuttaṁ –",
  "atk-s0511a4:42_0": "6.",
  "atk-s0511a4:43_0": "‘‘Titthiye abhimaddanto, yadā dhammamadesayi;",
  "atk-s0511a4:44_0": "Asītikoṭisahassānaṁ, tatiyābhisamayo ahū’’ti.",
  "atk-s0511a4:45_0": "Tattha tadā-saddaṁ ānetvā attho daṭṭhabbo.",
  "atk-s0511a4:45_1": "Yadā bhagavā dhammaṁ desesi, tadā asītikoṭisahassānaṁ dhammābhisamayo ahūti.",
  "atk-s0511a4:46_0": "Koṇḍañño kira satthā abhisambodhiṁ patvā paṭhamavassaṁ candavatīnagaraṁ upanissāya candārāme vihāsi.",
  "atk-s0511a4:46_1": "Tattha sucindharassa nāma brāhmaṇamahāsālassa putto bhaddamāṇavo nāma yasodharabrāhmaṇassa putto subhaddamāṇavo ca koṇḍaññassa buddhassa sammukhā dhammadesanaṁ sutvā pasannamānasā dasahi māṇavakasahassehi saddhiṁ tassa santike pabbajitvā arahattaṁ pāpuṇiṁsu.",
  "atk-s0511a4:47_0": "Atha koṇḍañño satthā jeṭṭhamāsapuṇṇamāya subhaddattherappamukhena koṭisatasahassena parivuto pātimokkhamuddisi, so paṭhamo sannipāto ahosi.",
  "atk-s0511a4:47_1": "Tato aparabhāge koṇḍaññasatthuno putte vijitasene nāma arahattaṁ patte taṁpamukhassa koṭisahassassa majjhe bhagavā pātimokkhaṁ uddisi, so dutiyo sannipāto ahosi.",
  "atk-s0511a4:47_2": "Athāparena samayena dasabalo janapadacārikaṁ caranto udenarājānaṁ nāma navutikoṭijanaparivāraṁ pabbājesi saddhiṁ tāya parisāya.",
  "atk-s0511a4:47_3": "Tasmiṁ pana arahattaṁ patte taṁpamukhehi navutiyā arahantakoṭīhi bhagavā parivuto pātimokkhaṁ uddisi, so tatiyo sannipāto ahosi.",
  "atk-s0511a4:47_4": "Tena vuttaṁ –",
  "atk-s0511a4:48_0": "7.",
  "atk-s0511a4:49_0": "‘‘Sannipātā tayo āsuṁ, koṇḍaññassa mahesino;",
  "atk-s0511a4:50_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a4:51_0": "8.",
  "atk-s0511a4:52_0": "‘‘Koṭisatasahassānaṁ, paṭhamo āsi samāgamo;",
  "atk-s0511a4:53_0": "Dutiyo koṭisahassānaṁ, tatiyo navutikoṭina’’nti.",
  "atk-s0511a4:54_0": "Tadā kira amhākaṁ bodhisatto vijitāvī nāma cakkavattī hutvā candavatīnagare paṭivasati.",
  "atk-s0511a4:54_1": "So kira anekanaravaraparivuto salilanidhinivasanaṁ sameruyugandharaṁ aparimitavasudharaṁ vasundharaṁ adaṇḍena asatthena dhammena paripāleti.",
  "atk-s0511a4:54_2": "Atha koṇḍañño buddhopi koṭisatasahassakhīṇāsavaparivuto janapadacārikaṁ caramāno anupubbena candavatīnagaraṁ sampāpuṇi.",
  "atk-s0511a4:55_0": "So vijitāvī kira rājā –",
  "atk-s0511a4:55_1": "‘‘sammāsambuddho kira amhākaṁ nagaraṁ anuppatto’’ti sutvā paccuggantvā bhagavato vasanaṭṭhānaṁ saṁvidahitvā svātanāya saddhiṁ bhikkhusaṅghena nimantetvā punadivase bhattavidhiṁ suṭṭhu paṭiyādetvā koṭisatasahassasaṅkhassa buddhappamukhassa bhikkhusaṅghassa mahādānaṁ adāsi.",
  "atk-s0511a4:55_2": "Bodhisatto bhagavantaṁ bhojetvā anumodanāvasāne –",
  "atk-s0511a4:55_3": "‘‘bhante, temāsaṁ mahājanasaṅgahaṁ karonto idheva vasathā’’ti yācitvā tayo māse nirantaraṁ buddhappamukhassa bhikkhusaṅghassa asadisamahādānaṁ adāsi.",
  "atk-s0511a4:56_0": "Atha satthā bodhisattaṁ –",
  "atk-s0511a4:56_1": "‘‘anāgate gotamo nāma buddho bhavissatī’’ti byākaritvā dhammamassa desesi.",
  "atk-s0511a4:56_2": "So satthu dhammakathaṁ sutvā rajjaṁ niyyātetvā pabbajitvā tīṇi piṭakāni uggahetvā aṭṭha samāpattiyo pañca ca abhiññāyo uppādetvā aparihīnajjhāno brahmaloke nibbatti.",
  "atk-s0511a4:56_3": "Tena vuttaṁ –",
  "atk-s0511a4:57_0": "9.",
  "atk-s0511a4:58_0": "‘‘Ahaṁ tena samayena, vijitāvī nāma khattiyo;",
  "atk-s0511a4:59_0": "Samuddaṁ antamantena, issariyaṁ vattayāmahaṁ.",
  "atk-s0511a4:60_0": "10.",
  "atk-s0511a4:61_0": "‘‘Koṭisatasahassānaṁ, vimalānaṁ mahesinaṁ;",
  "atk-s0511a4:62_0": "Saha lokagganāthena, paramannena tappayiṁ.",
  "atk-s0511a4:63_0": "11.",
  "atk-s0511a4:64_0": "‘‘Sopi maṁ buddho byākāsi, koṇḍañño lokanāyako;",
  "atk-s0511a4:65_0": "Aparimeyyito kappe, buddho loke bhavissati.",
  "atk-s0511a4:66_0": "12.",
  "atk-s0511a4:67_0": "‘‘Padhānaṁ padahitvāna, katvā dukkarakārikaṁ;",
  "atk-s0511a4:68_0": "Assatthamūle sambuddho, bujjhissati mahāyaso.",
  "atk-s0511a4:69_0": "13.",
  "atk-s0511a4:70_0": "‘‘Imassa janikā mātā, māyā nāma bhavissati;",
  "atk-s0511a4:71_0": "Pitā suddhodano nāma, ayaṁ hessati gotamo.",
  "atk-s0511a4:72_0": "14.",
  "atk-s0511a4:73_0": "‘‘Kolito upatisso ca, aggā hessanti sāvakā;",
  "atk-s0511a4:74_0": "Ānando nāmupaṭṭhāko, upaṭṭhissati taṁ jinaṁ.",
  "atk-s0511a4:75_0": "15.",
  "atk-s0511a4:76_0": "‘‘Khemā uppalavaṇṇā ca, aggā hessanti sāvikā;",
  "atk-s0511a4:77_0": "Bodhi tassa bhagavato, assatthoti pavuccati.",
  "atk-s0511a4:78_0": "16.",
  "atk-s0511a4:79_0": "‘‘Citto ca hatthāḷavako, aggā hessantupaṭṭhakā;",
  "atk-s0511a4:80_0": "Nandamātā ca uttarā, aggā hessantupaṭṭhikā;",
  "atk-s0511a4:81_0": "Āyu vassasataṁ tassa, gotamassa yasassino.",
  "atk-s0511a4:82_0": "17.",
  "atk-s0511a4:83_0": "‘‘Idaṁ sutvāna vacanaṁ, asamassa mahesino;",
  "atk-s0511a4:84_0": "Āmoditā naramarū, buddhabījaṁ kira ayaṁ.",
  "atk-s0511a4:85_0": "18.",
  "atk-s0511a4:86_0": "‘‘Ukkuṭṭhisaddā vattanti, apphoṭenti hasanti ca;",
  "atk-s0511a4:87_0": "Katañjalī namassanti, dasasahassidevatā.",
  "atk-s0511a4:88_0": "19.",
  "atk-s0511a4:89_0": "‘‘Yadimassa lokanāthassa, virajjhissāma sāsanaṁ;",
  "atk-s0511a4:90_0": "Anāgatamhi addhāne, hessāma sammukhā imaṁ.",
  "atk-s0511a4:91_0": "20.",
  "atk-s0511a4:92_0": "‘‘Yathā manussā nadiṁ tarantā, paṭititthaṁ virajjhiya;",
  "atk-s0511a4:93_0": "Heṭṭhātitthe gahetvāna, uttaranti mahānadiṁ.",
  "atk-s0511a4:94_0": "21.",
  "atk-s0511a4:95_0": "‘‘Evameva mayaṁ sabbe, yadi muñcāmimaṁ jinaṁ;",
  "atk-s0511a4:96_0": "Anāgatamhi addhāne, hessāma sammukhā imaṁ.",
  "atk-s0511a4:97_0": "22.",
  "atk-s0511a4:98_0": "‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a4:99_0": "Tameva atthaṁ sādhento, mahārajjaṁ jine adaṁ;",
  "atk-s0511a4:100_0": "Mahārajjaṁ daditvāna, pabbajiṁ tassa santike.",
  "atk-s0511a4:101_0": "23.",
  "atk-s0511a4:102_0": "‘‘Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a4:103_0": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a4:104_0": "24.",
  "atk-s0511a4:105_0": "‘‘Tatthappamatto viharanto, nisajjaṭṭhānacaṅkame;",
  "atk-s0511a4:106_0": "Abhiññāpāramiṁ gantvā, brahmalokamagañchaha’’nti.",
  "atk-s0511a4:107_0": "Tattha ahaṁ tena samayenāti ahaṁ tasmiṁ samaye.",
  "atk-s0511a4:107_1": "Vijitāvī nāmāti evaṁnāmako cakkavattirājā ahosiṁ.",
  "atk-s0511a4:107_2": "Samuddaṁ antamantenāti ettha cakkavāḷapabbataṁ sīmaṁ mariyādaṁ katvā ṭhitaṁ samuddaṁ antaṁ katvā issariyaṁ vattayāmīti attho.",
  "atk-s0511a4:107_3": "Ettāvatā na pākaṭaṁ hoti.",
  "atk-s0511a4:108_0": "Rājā kira cakkavattī cakkaratanānubhāvena vāmapassena sineruṁ katvā samuddassa uparibhāgena aṭṭhayojanasahassappamāṇaṁ pubbavidehaṁ gacchati.",
  "atk-s0511a4:108_1": "Tattha rājā cakkavattī –",
  "atk-s0511a4:108_2": "‘‘pāṇo na hantabbo, adinnaṁ nādātabbaṁ, kāmesumicchā na caritabbā, musā na bhāsitabbā, majjaṁ na pātabbaṁ, yathābhuttañca bhuñjathā’’ti (dī. ni. 2.244; 3.85; ma. ni.",
  "atk-s0511a4:108_3": "3.257) ovādaṁ deti.",
  "atk-s0511a4:108_4": "Evaṁ ovāde dinne taṁ cakkaratanaṁ vehāsaṁ abbhuggantvā puratthimaṁ samuddaṁ ajjhogāhati.",
  "atk-s0511a4:108_5": "Yathā yathā ca taṁ ajjhogāhati, tathā tathā saṁkhittaūmivipphāraṁ hutvā ogacchamānaṁ mahāsamuddasalilaṁ yojanamattaṁ oggantvā antosamuddaṁ ubhosu passesu veḷuriyamaṇibhitti viya paramadassanīyaṁ hutvā tiṭṭhati, evaṁ puratthimasāgarapariyantaṁ gantvā taṁ cakkaratanaṁ paṭinivattati.",
  "atk-s0511a4:108_6": "Paṭinivattamāne ca tasmiṁ sā parisā aggato hoti, majjhe rājā cakkavattī ante cakkaratanaṁ hoti.",
  "atk-s0511a4:108_7": "Tampi jalaṁ jalantena viyogaṁ asahamānamiva nemimaṇḍalapariyantaṁ abhihanantameva tīramupagacchati.",
  "atk-s0511a4:109_0": "Evaṁ rājā cakkavattī puratthimasamuddapariyantaṁ pubbavidehaṁ abhivijinitvā dakkhiṇasamuddapariyantaṁ jambudīpaṁ vijetukāmo cakkaratanadesitena maggena dakkhiṇasamuddābhimukho gacchati.",
  "atk-s0511a4:109_1": "Taṁ dasasahassayojanappamāṇaṁ jambudīpaṁ abhivijinitvā dakkhiṇasamuddato paccuttaritvā sattayojanasahassappamāṇaṁ aparagoyānaṁ vijetuṁ heṭṭhā vuttanayeneva gantvā tampi sāgarapariyantaṁ abhivijinitvā pacchimasamuddatopi uttaritvā aṭṭhayojanasahassappamāṇaṁ uttarakuruṁ vijetuṁ tatheva gantvā taṁ samuddapariyantaṁ katvā tatheva abhivijiya uttarasamuddatopi paccuttarati.",
  "atk-s0511a4:109_2": "Ettāvatā raññā cakkavattinā sāgarapariyantāya pathaviyā issariyaṁ adhigataṁ hoti.",
  "atk-s0511a4:109_3": "Tena vuttaṁ samuddaṁ antamantena, issariyaṁ vattayāmaha’’nti.",
  "atk-s0511a4:110_0": "Koṭisatasahassānanti koṭisatasahassāni.",
  "atk-s0511a4:110_1": "Ayameva vā pāṭho.",
  "atk-s0511a4:110_2": "Vimalānanti khīṇāsavānaṁ.",
  "atk-s0511a4:110_3": "Saha lokagganāthenāti saddhiṁ dasabalena koṭisatasahassānanti attho.",
  "atk-s0511a4:110_4": "Paramannenāti paṇītena annena.",
  "atk-s0511a4:110_5": "Tappayinti tappesiṁ.",
  "atk-s0511a4:110_6": "Aparimeyyito kappeti ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṁ bhaddakappeti attho.",
  "atk-s0511a4:111_0": "Padhānanti vīriyaṁ.",
  "atk-s0511a4:111_1": "Tameva atthaṁ sādhentoti tameva buddhakārakamatthaṁ dānapāramiṁ pūrento sādhento nipphādentoti attho.",
  "atk-s0511a4:111_2": "Mahārajjanti cakkavattirajjaṁ.",
  "atk-s0511a4:111_3": "Jineti bhagavati, sampadānatthe vā bhummaṁ daṭṭhabbaṁ.",
  "atk-s0511a4:111_4": "Adanti adāsiṁ.",
  "atk-s0511a4:111_5": "Evamatthaṁ sādhentoti iminā sambandho daṭṭhabbo.",
  "atk-s0511a4:111_6": "‘‘Mahārajjaṁ jine dadi’’nti paṭhanti keci.",
  "atk-s0511a4:111_7": "Daditvānāti cajitvā.",
  "atk-s0511a4:111_8": "Suttantanti suttantapiṭakaṁ.",
  "atk-s0511a4:111_9": "Vinayanti vinayapiṭakaṁ.",
  "atk-s0511a4:111_10": "Navaṅganti suttageyyādinavaṅgaṁ.",
  "atk-s0511a4:111_11": "Sobhayiṁ jinasāsananti āgamādhigamehi lokiyehi samalaṅkariṁ.",
  "atk-s0511a4:111_12": "Tatthāti tassa bhagavato sāsane.",
  "atk-s0511a4:111_13": "Appamattoti satisampanno.",
  "atk-s0511a4:111_14": "Brahmalokamagañchahanti brahmalokaṁ agañchiṁ ahaṁ.",
  "atk-s0511a4:112_0": "Imassa pana koṇḍaññabuddhassa rammavatī nāma nagaraṁ ahosi, sunando nāma rājā pitā, sujātā nāma devī mātā, bhaddo ca subhaddo ca dve aggasāvakā, anuruddho nāmupaṭṭhāko, tissā ca upatissā ca dve aggasāvikā, sālakalyāṇirukkho bodhi, aṭṭhāsītihatthubbedhaṁ sarīraṁ , vassasatasahassāni āyuppamāṇaṁ ahosi, tassa rucidevī nāma aggamahesī ahosi, vijitaseno nāmassa putto, cando nāmupaṭṭhāko rājā.",
  "atk-s0511a4:112_1": "Candārāme kira vasīti.",
  "atk-s0511a4:112_2": "Tena vuttaṁ –",
  "atk-s0511a4:113_0": "25.",
  "atk-s0511a4:114_0": "‘‘Nagaraṁ rammavatī nāma, sunando nāma khattiyo;",
  "atk-s0511a4:115_0": "Sujātā nāma janikā, koṇḍaññassa mahesino.",
  "atk-s0511a4:116_0": "30.",
  "atk-s0511a4:117_0": "‘‘Bhaddo ceva subhaddo ca, ahesuṁ aggasāvakā;",
  "atk-s0511a4:118_0": "Anuruddho nāmupaṭṭhāko, koṇḍaññassa mahesino.",
  "atk-s0511a4:119_0": "31.",
  "atk-s0511a4:120_0": "‘‘Tissā ca upatissā ca, ahesuṁ aggasāvikā;",
  "atk-s0511a4:121_0": "Sālakalyāṇiko bodhi, koṇḍaññassa mahesino.",
  "atk-s0511a4:122_0": "33.",
  "atk-s0511a4:123_0": "‘‘So aṭṭhāsīti hatthāni, accuggato mahāmuni;",
  "atk-s0511a4:124_0": "Sobhate uḷurājāva, sūriyo majjhanhike yathā.",
  "atk-s0511a4:125_0": "34.",
  "atk-s0511a4:126_0": "‘‘Vassasatasahassāni, āyu vijjati tāvade;",
  "atk-s0511a4:127_0": "Tāvatā tiṭṭhamāno so, tāresi janataṁ bahuṁ.",
  "atk-s0511a4:128_0": "35.",
  "atk-s0511a4:129_0": "‘‘Khīṇāsavehi vimalehi, vicittā āsi medanī;",
  "atk-s0511a4:130_0": "Yathā hi gaganamuḷūbhi, evaṁ so upasobhatha.",
  "atk-s0511a4:131_0": "36.",
  "atk-s0511a4:132_0": "‘‘Tepi nāgā appameyyā, asaṅkhobhā durāsadā;",
  "atk-s0511a4:133_0": "Vijjupātaṁva dassetvā, nibbutā te mahāyasā.",
  "atk-s0511a4:134_0": "37.",
  "atk-s0511a4:135_0": "‘‘Sā ca atuliyā jinassa iddhi, ñāṇaparibhāvito ca samādhi;",
  "atk-s0511a4:136_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a4:137_0": "Tattha sālakalyāṇikoti sālakalyāṇirukkho, so buddhakāle ceva cakkavattikāle ca nibbattati, nāññadā.",
  "atk-s0511a4:137_1": "So ekāheneva uṭṭhāti kira.",
  "atk-s0511a4:137_2": "Khīṇāsavehi vimalehi, vicittā āsi medanīti ayaṁ medanī khīṇāsavehi ekakāsāvapajjotā vicittā paramadassanīyā ahosi.",
  "atk-s0511a4:137_3": "Yathāhīti opammatthe nipāto.",
  "atk-s0511a4:137_4": "Uḷūbhīti nakkhattehi, tārāgaṇehi gaganatalaṁ viya khīṇāsavehi vicittā ayaṁ medanī sobhitthāti attho.",
  "atk-s0511a4:138_0": "Asaṅkhobhāti aṭṭhahi lokadhammehi akkhobhā avikārā.",
  "atk-s0511a4:138_1": "Vijjupātaṁva dassetvāti vijjupātaṁ viya dassayitvā, ‘‘vijjuppātaṁvā’’tipi pāṭho.",
  "atk-s0511a4:138_2": "Koṇḍaññabuddhassa kira kāle parinibbāyamānā bhikkhū sattatālappamāṇamākāsamabbhuggantvā asitajaladharavivaragatā vijjulatā viya samantato vijjotamānā tejodhātuṁ samāpajjitvā nirupādānā dahanā viya parinibbāyiṁsu.",
  "atk-s0511a4:138_3": "Tena vuttaṁ ‘‘vijjupātaṁva dassetvā’’ti.",
  "atk-s0511a4:138_4": "Atuliyāti atulyā asadisā.",
  "atk-s0511a4:138_5": "Ñāṇaparibhāvitoti ñāṇena vaḍḍhito.",
  "atk-s0511a4:138_6": "Sesagāthā heṭṭhā vuttanayattā uttānā evāti.",
  "atk-s0511a4:139_0": "‘‘Koṇḍañño nāma sambuddho, candārāme manorame;",
  "atk-s0511a4:140_0": "Nibbāyi cetiyo tassa, sattayojaniko kato.",
  "atk-s0511a4:141_0": "‘‘Na heva dhātuyo tassa, satthuno, vikiriṁsu tā;",
  "atk-s0511a4:142_0": "Ṭhitā ekaghanā hutvā, suvaṇṇapaṭimā viya’’.",
  "atk-s0511a4:143_0": "Sakalajambudīpavāsino manussā samāgantvā sattayojanikaṁ sattaratanamayaṁ haritālamanosilāya mattikākiccaṁ telasappīhi udakakiccaṁ katvā niṭṭhāpesunti.",
  "atk-s0511a4:144_0": "Koṇḍaññabuddhavaṁsavaṇṇanā niṭṭhitā.",
  "atk-s0511a4:145_0": "Niṭṭhito dutiyo buddhavaṁso."
}