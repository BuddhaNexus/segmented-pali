{
  "atk-s0511a15:0_0": "15. Piyadassībuddhavaṁsavaṇṇanā",
  "atk-s0511a15:1_0": "Sujātassa pana aparabhāge ito aṭṭhakappasatādhikasahassakappamatthake ekasmiṁ kappe piyadassī, atthadassī, dhammadassīti tayo buddhā nibbattiṁsu.",
  "atk-s0511a15:1_1": "Tattha piyadassī nāma bhagavā pāramiyo pūretvā tusitapure nibbattitvā tato cavitvā sudhaññavatīnagare sudattassa nāma rañño aggamahesiyā candasadisavadanāya candādeviyā nāma kucchismiṁ paṭisandhiṁ gahetvā dasannaṁ māsānaṁ accayena varuṇuyyāne mātukucchito nikkhami.",
  "atk-s0511a15:1_2": "Tassa pana nāmaggahaṇadivase lokassa piyānaṁ pāṭihāriyavisesānaṁ dassitattā ‘‘piyadassī’’tveva nāmamakaṁsu.",
  "atk-s0511a15:1_3": "So navavassasahassāni agāraṁ ajjhāvasi.",
  "atk-s0511a15:1_4": "Tassa kira sunimmalavimalagiribrahānāmakā tayo pāsādā ahesuṁ.",
  "atk-s0511a15:1_5": "Vimalāmahādevippamukhāni tettiṁsa itthisahassāni paccupaṭṭhitāni ahesuṁ.",
  "atk-s0511a15:2_0": "So cattāri nimittāni disvā vimalādeviyā kañcanaveḷe nāma putte uppanne ājaññarathena mahābhinikkhamanaṁ nikkhamitvā pabbaji.",
  "atk-s0511a15:2_1": "Ekā ca naṁ purisakoṭi anupabbaji.",
  "atk-s0511a15:2_2": "So tehi parivuto mahāpuriso cha māse padhānacariyaṁ caritvā visākhapuṇṇamāya varuṇabrāhmaṇagāme vasabhabrāhmaṇassa dhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā sujātājīvakena dinnā aṭṭha tiṇamuṭṭhiyo gahetvā kakudhabodhiṁ upasaṅkamitvā tepaññāsahatthavitthataṁ tiṇasantharaṁ santharitvā pallaṅkaṁ ābhujitvā sabbaññutaññāṇaṁ paṭivijjhitvā ‘‘anekajātisaṁsāra’’nti udānaṁ udānetvā tattheva sattasattāhaṁ vītināmetvā attanā saha pabbajitānaṁ ariyadhammapaṭivedhasamatthataṁ ñatvā ākāsena tattha gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṁ pavattesi.",
  "atk-s0511a15:2_3": "Tadā koṭisatasahassānaṁ dhammābhisamayo ahosi.",
  "atk-s0511a15:2_4": "Ayaṁ paṭhamo abhisamayo.",
  "atk-s0511a15:3_0": "Puna usabhavatiyā nāma nagarassa avidūre sudassanapabbate sudassano nāma devarājā paṭivasati.",
  "atk-s0511a15:3_1": "So micchādiṭṭhiko ahosi.",
  "atk-s0511a15:3_2": "Sakalajambudīpe pana manussā tassa anusaṁvaccharaṁ satasahassagghanikaṁ baliṁ upasaṁharanti.",
  "atk-s0511a15:3_3": "So sudassano devarājā nararājena saddhiṁ ekāsane nisīditvā baliṁ sampaṭicchati.",
  "atk-s0511a15:3_4": "Atha piyadassī bhagavā ‘‘tassa sudassanassa devarājassa taṁ diṭṭhigataṁ vinodessāmī’’ti tasmiṁ devarāje yakkhasamāgamaṁ gate tassa bhavanaṁ pavisitvā sirisayanaṁ āruhitvā chabbaṇṇaraṁsiyo muñcanto yugandharapabbate saradasamaye sūriyo viya nisīdi.",
  "atk-s0511a15:3_5": "Tassa parivāraparicārikā devatāyo mālāgandhavilepanādīhi dasabalaṁ pūjetvā parivāretvā aṭṭhaṁsu.",
  "atk-s0511a15:4_0": "Sudassanopi devarājā yakkhasamāgamato āgacchanto attano bhavanato chabbaṇṇarasmiyo niccharante disvā cintesi –",
  "atk-s0511a15:4_1": "‘‘aññesu pana divasesu mama bhavanassa edisī anekaraṁsijālasamujjalavibhūti na diṭṭhapubbā.",
  "atk-s0511a15:4_2": "Ko nu kho idha paviṭṭho devo vā manusso vā’’ti olokento udayagirisikharamatthake saradasamayadivasakaramiva chabbaṇṇaraṁsijālena abhijjalantaṁ nisinnaṁ bhagavantaṁ disvā cintesi –",
  "atk-s0511a15:4_3": "‘‘ayaṁ muṇḍakasamaṇo mama parivārena parijanena parivuto varasayane nisinno’’ti kodhābhibhūtamānaso –",
  "atk-s0511a15:4_4": "‘‘handāhaṁ imassa attano balaṁ dassessāmī’’ti cintetvā sakalaṁ taṁ pabbataṁ ekajālamakāsi.",
  "atk-s0511a15:4_5": "‘‘Iminā aggijālena chārikābhūto muṇḍakasamaṇo’’ti olokento anekaraṁsijālavisaravipphuritavarasarīraṁ pasannavadanavaṇṇasobhaṁ vippasannacchavirāgaṁ dasabalamabhijjalantaṁ disvā cintesi –",
  "atk-s0511a15:4_6": "‘‘ayaṁ samaṇo aggidāhaṁ sahati, handāhaṁ imaṁ samaṇaṁ udakoghena osādetvā māressāmī’’ti atigambhīraṁ udakoghaṁ vimānābhimukhaṁ pavattesi.",
  "atk-s0511a15:5_0": "Tato udakoghena puṇṇe tasmiṁ vimāne nisinnassa tassa bhagavato cīvare aṁsumattaṁ vā sarīre lomamattaṁ vā na temittha.",
  "atk-s0511a15:5_1": "Tato sudassano devarājā –",
  "atk-s0511a15:5_2": "‘‘iminā samaṇo nirassāso mato bhavissatī’’ti mantvā udakaṁ saṅkhipitvā olokento bhagavantaṁ asitajaladharavivaragataṁ saradasamayarajanikaramiva vividharaṁsijālavisarena virocamānaṁ sakaparisaparivutaṁ nisinnaṁ disvā attano makkhaṁ asahamāno –",
  "atk-s0511a15:5_3": "‘‘handa māressāmi na’’nti kodhena navavidhaāvudhavassaṁ vassesi.",
  "atk-s0511a15:5_4": "Athassa bhagavato ānubhāvena sabbāvudhāni nānāvidhaparamaruciradassanā surabhikusumamālā hutvā dasabalassa pādamūle nipatiṁsu.",
  "atk-s0511a15:6_0": "Tato taṁ acchariyaṁ disvā sudassano devarājā paramakupitamānaso bhagavantaṁ ubhohi hatthehi pādesu gahetvā attano bhavanato nīharitukāmo ukkhipitvā mahāsamuddaṁ atikkamitvā cakkavāḷapabbataṁ gantvā –",
  "atk-s0511a15:6_1": "‘‘kiṁ nu kho samaṇo jīvati vā mato vā’’ti olokento tasmiṁyeva āsane nisinnaṁ disvā –",
  "atk-s0511a15:6_2": "‘‘aho mahānubhāvo ayaṁ samaṇo, nāhaṁ imaṁ samaṇaṁ ito nikkaḍḍhituṁ sakkomi.",
  "atk-s0511a15:6_3": "Yadi hi maṁ koci jānissati, anappako me ayaso bhavissati.",
  "atk-s0511a15:6_4": "Yāvimaṁ koci na passati, tāva naṁ vissajjetvā gamissāmī’’ti cintesi.",
  "atk-s0511a15:7_0": "Atha dasabalo tassa cittācāraṁ ñatvā tathā adhiṭṭhāsi, yathā naṁ sabbe devamanussā passanti.",
  "atk-s0511a15:7_1": "Tasmiñca divase sakalajambudīpe ekasatarājāno tasseva upahāradānatthāya sannipatiṁsu.",
  "atk-s0511a15:7_2": "Te bhagavato pāde gahetvā nisinnaṁ sudassanaṁ devarājānaṁ nararājāno disvā –",
  "atk-s0511a15:7_3": "‘‘amhākaṁ devarājā munirājassa piyadassissa satthuno pādaparicariyaṁ karoti, aho buddhā nāma acchariyā, aho buddhaguṇā visiṭṭhā’’ti bhagavati, pasannacittā sabbe bhagavantaṁ namassamānā sirasmiṁ añjaliṁ katvā aṭṭhaṁsu.",
  "atk-s0511a15:7_4": "Tattha piyadassī bhagavā taṁ sudassanaṁ devarājānaṁ pamukhaṁ katvā dhammaṁ desesi.",
  "atk-s0511a15:7_5": "Tadā devamanussānaṁ navutikoṭisahassāni arahattaṁ pāpuṇiṁsu.",
  "atk-s0511a15:7_6": "So dutiyo abhisamayo ahosi.",
  "atk-s0511a15:8_0": "Yadā pana navayojanappamāṇe kumudanagare buddhapaccatthiko devadatto viya soṇatthero nāma mahāpadumakumārena saddhiṁ mantetvā tassa pitaraṁ ghātetvā puna piyadassībuddhassa vadhāya nānappakāraṁ payogaṁ katvāpi ghātetuṁ asakkonto so doṇamukhanāgarājārohaṁ pakkosāpetvā taṁ palobhetvā tamatthaṁ ārocesi –",
  "atk-s0511a15:8_1": "‘‘yadā panāyaṁ samaṇo piyadassī imaṁ nagaraṁ piṇḍāya pavisati, tadā doṇamukhaṁ nāma gajavaraṁ vissajjetvā piyadassīsamaṇaṁ mārehī’’ti.",
  "atk-s0511a15:9_0": "Atha so āroho hitāhitavicāraṇarahito rājavallabho –",
  "atk-s0511a15:9_1": "‘‘ayaṁ samaṇo ṭhānantarāpi maṁ cāveyyā’’ti mantvā ‘‘sādhū’’ti sampaṭicchitvā dutiyadivase dasabalassa nagarappavesanasamayaṁ sallakkhetvā sujātamatthakapiṇḍakumbhanalāṭaṁ dhanusadisadīghasuṇḍataṭaṁ suvipulamudukaṇṇaṁ madhupiṅgalanayanaṁ sundarakkhandhāsanaṁ anuvaṭṭaghanajaghanaṁ nicitagūḷhajāṇuantaraṁ īsāsadisaruciradantaṁ suvāladhiṁ apacitamecakaṁ sabbalakkhaṇasampannaṁ asitajaladharasadisacārudassanaṁ sīhavikkantalalitagāminaṁ jaṅgamamiva dharādharaṁ sattappatiṭṭhaṁ sattadhā pabhinnaṁ sabbaso vissavantaṁ viggahavantamiva antakaṁ upasaṅkamitvā piṇḍakabaḷañjanadhūpalepādivisesehi bhiyyopi mattappamattaṁ katvā arivāraṇavāraṇaṁ erāvaṇavāraṇamiva arijanavāraṇaṁ munivāraṇaṁ māraṇatthāya pesesi.",
  "atk-s0511a15:9_2": "Atha so dviradavaro muttamattova gajamahiṁsaturaṅganaranāriyo hantvā hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāradvāratoraṇādīni bhañjitvā kāka-kulala-gijjhādīhi anupariyāyamāno hatamahiṁsanaraturaṅgadiradādīnaṁ aṅgāni ālumpitvā manussabhakkho yakkho viya bhakkhayanto dūratova dasabalaṁ sissagaṇaparivutaṁ āgacchantaṁ disvā anilagaruḷasadisavego vegena bhagavantamabhigañchi.",
  "atk-s0511a15:10_0": "Atha puravāsino pana janā bhayasantāpaparipūritamānasā pāsādapākāracayatarūpagatā tathāgatābhimukhamabhidhāvantaṁ disvā hāhākārasaddamakaṁsu.",
  "atk-s0511a15:10_1": "Keci pana upāsakā taṁ nānappakārehi nayehi nivārayitumārabhiṁsu.",
  "atk-s0511a15:10_2": "Atha so buddhanāgo hatthināgamāyantamoloketvā karuṇāvipphārasītalahadayo mettāya taṁ phari.",
  "atk-s0511a15:10_3": "Tato so hatthināgo mettāpharaṇena mudukatahadayasantāno attano dosāparādhaṁ ñatvā lajjāya bhagavato purato ṭhātuṁ asakkonto pathaviyaṁ pavisanto viya sirasā bhagavato pādesu nipati.",
  "atk-s0511a15:10_4": "Evaṁ nipanno pana so timiranikarasadisasarīro sañchāppabhānurañjitavarakanakagirisikharasamīpamupagato asitasaliladharanikaro viya virocittha.",
  "atk-s0511a15:11_0": "Athevaṁ munirājapādamūle karirājānaṁ sirasā nipatantaṁ disvā nāgarajanā paramapītipūritahadayā sādhukārasīhanādaṁ ukkuṭṭhisaddaṁ pavattayiṁsu.",
  "atk-s0511a15:11_1": "Surabhikusumamālācandanagandhacuṇṇālaṅkārādīhi taṁ anekappakāraṁ pūjesuṁ.",
  "atk-s0511a15:11_2": "Samantato celukkhepā pavattiṁsu.",
  "atk-s0511a15:11_3": "Gaganatale suradundubhiyo abhinadiṁsu.",
  "atk-s0511a15:11_4": "Atha bhagavā tamasitagirisikharamiva pādamūle nipannaṁ diradavaraṁ oloketvā aṅkusadhajajālasaṅkhacakkālaṅkatena karatalena gajavaramatthakaṁ parāmasitvā tassa cittācārānukūlāya dhammadesanāya taṁ anusāsi –",
  "atk-s0511a15:12_0": "‘‘Gajavara vadato suṇohi vācaṁ, mama hitamatthayutañca taṁ bhajāhi;",
  "atk-s0511a15:13_0": "Tava vadhanirataṁ paduṭṭhabhāvaṁ, apanaya santamupehi cārudanti.",
  "atk-s0511a15:14_0": "‘‘Lobhena dosena ca mohato vā, yo pāṇino hiṁsati vāraṇinda;",
  "atk-s0511a15:15_0": "So pāṇaghātī sucirampi kālaṁ, dukkhaṁ sughoraṁ narakenubhoti.",
  "atk-s0511a15:16_0": "‘‘Mākāsi mātaṅga punevarūpaṁ, kammaṁ pamādena madena vāpi;",
  "atk-s0511a15:17_0": "Avīciyaṁ dukkhamasayha kappaṁ, pappoti pāṇaṁ atipātayanto.",
  "atk-s0511a15:18_0": "‘‘Dukkhaṁ sughoraṁ narakenubhotvā, manussalokaṁ yadi yāti bhiyyo;",
  "atk-s0511a15:19_0": "Appāyuko hoti virūparūpo, vihiṁsako dukkhavisesabhāgī.",
  "atk-s0511a15:20_0": "‘‘Yathā ca pāṇā paramaṁ piyā te, mahājane kuñjara mandanāga;",
  "atk-s0511a15:21_0": "Tathā parassāpi piyāti ñatvā, pāṇātipāto parivajjanīyo.",
  "atk-s0511a15:22_0": "‘‘Dose ca hiṁsānirate viditvā, pāṇātipātā virate guṇe ca;",
  "atk-s0511a15:23_0": "Pāṇātipātaṁ parivajjaya tvaṁ, sagge sukhaṁ icchasi ce parattha.",
  "atk-s0511a15:24_0": "‘‘Pāṇātipātā virato sudanto, piyo manāpo bhavatīdha loke;",
  "atk-s0511a15:25_0": "Kāyassa bhedā ca paraṁ panassa, saggādhivāsaṁ kathayanti buddhā.",
  "atk-s0511a15:26_0": "‘‘Dukkhāgamaṁ nicchati koci loke, sabbopi jāto sukhamesateva;",
  "atk-s0511a15:27_0": "Tasmā mahānāga vihāya hiṁsaṁ, bhāvehi mettaṁ karuṇañca kāle’’ti.",
  "atk-s0511a15:28_0": "Athevaṁ dasabalenānusāsiyamāno dantivaro saññaṁ paṭilabhitvā paramavinīto vinayācārasampanno sisso viya ahosi.",
  "atk-s0511a15:28_1": "Evaṁ so piyadassī bhagavā amhākaṁ satthā viya dhanapālaṁ doṇamukhaṁ karivaraṁ damitvā tattha mahājanasamāgame dhammaṁ desesi.",
  "atk-s0511a15:28_2": "Tadā asītikoṭisahassānaṁ dhammābhisamayo ahosi.",
  "atk-s0511a15:28_3": "Ayaṁ tatiyo abhisamayo ahosi.",
  "atk-s0511a15:28_4": "Tena vuttaṁ –",
  "atk-s0511a15:29_0": "1.",
  "atk-s0511a15:30_0": "‘‘Sujātassa aparena, sayambhū lokanāyako;",
  "atk-s0511a15:31_0": "Durāsado asamasamo, piyadassī mahāyaso.",
  "atk-s0511a15:32_0": "2.",
  "atk-s0511a15:33_0": "‘‘Sopi buddho amitayaso, ādiccova virocati;",
  "atk-s0511a15:34_0": "Sabbaṁ tamaṁ nihantvāna, dhammacakkaṁ pavattayi.",
  "atk-s0511a15:35_0": "3.",
  "atk-s0511a15:36_0": "‘‘Tassāpi atulatejassa, ahesuṁ abhisamayā tayo;",
  "atk-s0511a15:37_0": "Koṭisatasahassānaṁ, paṭhamābhisamayo ahu.",
  "atk-s0511a15:38_0": "4.",
  "atk-s0511a15:39_0": "‘‘Sudassano devarājā, micchādiṭṭhimarocayi;",
  "atk-s0511a15:40_0": "Tassa diṭṭhiṁ vinodento, satthā dhammamadesayi.",
  "atk-s0511a15:41_0": "5.",
  "atk-s0511a15:42_0": "‘‘Janasannipāto atulo, mahāsannipatī tadā;",
  "atk-s0511a15:43_0": "Navutikoṭisahassānaṁ, dutiyābhisamayo ahu.",
  "atk-s0511a15:44_0": "6.",
  "atk-s0511a15:45_0": "‘‘Yadā doṇamukhaṁ hatthiṁ, vinesi narasārathi;",
  "atk-s0511a15:46_0": "Asītikoṭisahassānaṁ, tatiyābhisamayo ahū’’ti.",
  "atk-s0511a15:47_0": "Sumaṅgalanagare pālito nāma rājaputto ca purohitaputto sabbadassikumāro cāti dve sahāyakā ahesuṁ.",
  "atk-s0511a15:47_1": "Te piyadassimhi sammāsambuddhe cārikaṁ carante ‘‘attano nagaraṁ sampatto’’ti sutvā koṭisatasahassaparivārā paccuggamanaṁ katvā tassa dhammaṁ sutvā sattāhaṁ mahādānaṁ datvā sattame divase bhagavato bhattānumodanāvasāne koṭisatasahassehi saddhiṁ pabbajitvā arahattaṁ pāpuṇiṁsu.",
  "atk-s0511a15:47_2": "Tesaṁ pana majjhe bhagavā pātimokkhaṁ uddisi, so paṭhamo sannipāto ahosi.",
  "atk-s0511a15:47_3": "Athāparena samayena sudassanadevarājassa samāgame navutikoṭiyo arahattaṁ pāpuṇiṁsu.",
  "atk-s0511a15:47_4": "Tehi parivuto satthā pātimokkhaṁ uddisi, ayaṁ dutiyo sannipāto ahosi.",
  "atk-s0511a15:47_5": "Puna doṇamukhavinayane asītikoṭiyo pabbajitvā arahattaṁ pāpuṇiṁsu.",
  "atk-s0511a15:47_6": "Tesaṁ majjhe bhagavā pātimokkhaṁ uddisi, ayaṁ tatiyo sannipāto ahosi.",
  "atk-s0511a15:47_7": "Tena vuttaṁ –",
  "atk-s0511a15:48_0": "7.",
  "atk-s0511a15:49_0": "‘‘Sannipātā tayo āsuṁ, tassāpi piyadassino;",
  "atk-s0511a15:50_0": "Koṭisatasahassānaṁ, paṭhamo āsi samāgamo.",
  "atk-s0511a15:51_0": "8.",
  "atk-s0511a15:52_0": "‘‘Tato paraṁ navutikoṭī, samiṁsu ekato munī;",
  "atk-s0511a15:53_0": "Tatiye sannipātamhi, asītikoṭiyo ahū’’ti.",
  "atk-s0511a15:54_0": "Tadā amhākaṁ bodhisatto kassapo nāma brāhmaṇamāṇavo itihāsapañcamānaṁ tiṇṇaṁ vedānaṁ pāragū hutvā satthu dhammadesanaṁ sutvā koṭisatasahassapariccāgena paramārāmaṁ saṅghārāmaṁ kāretvā saraṇesu ca pañcasīlesu ca patiṭṭhāsi.",
  "atk-s0511a15:54_1": "Atha naṁ satthā –",
  "atk-s0511a15:54_2": "‘‘ito aṭṭhārasakappasataccayena gotamo nāma buddho loke bhavissatī’’ti byākāsi.",
  "atk-s0511a15:54_3": "Tena vuttaṁ –",
  "atk-s0511a15:55_0": "9.",
  "atk-s0511a15:56_0": "‘‘Ahaṁ tena samayena, kassapo nāma brāhmaṇo;",
  "atk-s0511a15:57_0": "Ajjhāyako mantadharo, tiṇṇaṁ vedāna pāragū.",
  "atk-s0511a15:58_0": "10.",
  "atk-s0511a15:59_0": "‘‘Tassa dhammaṁ suṇitvāna, pasādaṁ janayiṁ ahaṁ;",
  "atk-s0511a15:60_0": "Koṭisatasahassehi, saṅghārāmaṁ amāpayiṁ.",
  "atk-s0511a15:61_0": "11.",
  "atk-s0511a15:62_0": "‘‘Tassa datvāna ārāmaṁ, haṭṭho saṁviggamānaso;",
  "atk-s0511a15:63_0": "Saraṇe pañcasīle ca, daḷahaṁ katvā samādiyiṁ.",
  "atk-s0511a15:64_0": "12.",
  "atk-s0511a15:65_0": "‘‘Sopi maṁ buddho byākāsi, saṅghamajjhe nisīdiya;",
  "atk-s0511a15:66_0": "Aṭṭhārase kappasate, ayaṁ buddho bhavissati.",
  "atk-s0511a15:67_0": "13.",
  "atk-s0511a15:68_0": "‘‘Padhānaṁ padahitvāna…pe… hessāma sammukhā imaṁ.",
  "atk-s0511a15:69_0": "14.",
  "atk-s0511a15:70_0": "‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a15:71_0": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a15:72_0": "Tattha saraṇe pañcasīle cāti tīṇi saraṇāni pañca sīlāni cāti attho.",
  "atk-s0511a15:72_1": "Aṭṭhārase kappasateti ito aṭṭhasatādhikassa kappasahassassa accayenāti attho.",
  "atk-s0511a15:73_0": "Tassa pana bhagavato sudhaññaṁ nāma nagaraṁ ahosi.",
  "atk-s0511a15:73_1": "Pitā sudatto nāma rājā, mātā sucandā nāma devī, pālito ca sabbadassī ca dve aggasāvakā, sobhito nāmupaṭṭhāko, sujātā ca dhammadinnā ca dve aggasāvikā, kakudharukkho bodhi, sarīraṁ asītihatthubbedhaṁ ahosi, navutivassasahassāni āyu, vimalā nāmassa aggamahesī ahosi, kañcanāveḷo nāma putto, so ājaññarathena nikkhamīti.",
  "atk-s0511a15:73_2": "Tena vuttaṁ –",
  "atk-s0511a15:74_0": "15.",
  "atk-s0511a15:75_0": "‘‘Sudhaññaṁ nāma nagaraṁ, sudatto nāma khattiyo;",
  "atk-s0511a15:76_0": "Candā nāmāsi janikā, piyadassissa satthuno.",
  "atk-s0511a15:77_0": "20.",
  "atk-s0511a15:78_0": "‘‘Pālito sabbadassī ca, ahesuṁ aggasāvakā;",
  "atk-s0511a15:79_0": "Sobhito nāmupaṭṭhāko, piyadassissa satthuno.",
  "atk-s0511a15:80_0": "21.",
  "atk-s0511a15:81_0": "‘‘Sujātā dhammadinnā ca, ahesuṁ aggasāvikā;",
  "atk-s0511a15:82_0": "Bodhi tassa bhagavato, kakudhoti pavuccati.",
  "atk-s0511a15:83_0": "23.",
  "atk-s0511a15:84_0": "‘‘Sopi buddho amitayaso, dvattiṁsavaralakkhaṇo;",
  "atk-s0511a15:85_0": "Asītihatthamubbedho, sālarājāva dissati.",
  "atk-s0511a15:86_0": "24.",
  "atk-s0511a15:87_0": "‘‘Aggicandasūriyānaṁ, natthi tādisikā pabhā;",
  "atk-s0511a15:88_0": "Yathā ahu pabhā tassa, asamassa mahesino.",
  "atk-s0511a15:89_0": "25.",
  "atk-s0511a15:90_0": "‘‘Tassāpi devadevassa, āyu tāvatakaṁ ahu;",
  "atk-s0511a15:91_0": "Navutivassasahassāni, loke aṭṭhāsi cakkhumā.",
  "atk-s0511a15:92_0": "26.",
  "atk-s0511a15:93_0": "‘‘Sopi buddho asamasamo, yugānipi tāni atuliyāni;",
  "atk-s0511a15:94_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a15:95_0": "Tattha sālarājā vāti sabbaphāliphullo paramaramaṇīyadassano samavaṭṭakkhandho sālarājā viya dissati.",
  "atk-s0511a15:95_1": "Yugānipi tānīti aggasāvakayugādīni yugaḷāni.",
  "atk-s0511a15:95_2": "Sesagāthāsu sabbattha uttānamevāti.",
  "atk-s0511a15:96_0": "Piyadassībuddhavaṁsavaṇṇanā niṭṭhitā.",
  "atk-s0511a15:97_0": "Niṭṭhito terasamo buddhavaṁso."
}