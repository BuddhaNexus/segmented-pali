{
  "anya-e0703n41:0_0": "Dvicattālīsatima pariccheda",
  "anya-e0703n41:1_0": "Cha rājako",
  "anya-e0703n41:2_0": "1.",
  "anya-e0703n41:3_0": "Saṅghatisso tato āsi, asiggāho mahīpati;",
  "anya-e0703n41:4_0": "Sāsanassa ca raṭṭhassa, vuddhikāmo naye rato.",
  "anya-e0703n41:5_0": "2.",
  "anya-e0703n41:6_0": "Ṭhānantaraṁ yathārahaṁ, datvā saṅgaṇhiso janaṁ;",
  "anya-e0703n41:7_0": "Tadā khuddakarājassa, moggallāno camūpati.",
  "anya-e0703n41:8_0": "3.",
  "anya-e0703n41:9_0": "Vasanto rohaṇe sutvā, saṅghatissassa rājataṁ;",
  "anya-e0703n41:10_0": "Khandhavāraṁ sayuddhatthaṁ, mahāgalle nivesayi.",
  "anya-e0703n41:11_0": "4.",
  "anya-e0703n41:12_0": "Saṅghatisso ca sutvā taṁ, balakāyamapesayi;",
  "anya-e0703n41:13_0": "Yujjhituṁ tena tajjesi, moggallāno mahabbalo.",
  "anya-e0703n41:14_0": "5.",
  "anya-e0703n41:15_0": "Tato hatthassamādāya, gantvā rattivihārakaṁ;",
  "anya-e0703n41:16_0": "Balaṁ so sannipātento, vāsaṁ tattheva kappayi.",
  "anya-e0703n41:17_0": "6.",
  "anya-e0703n41:18_0": "Rājā sutvā punā’gantvā, kadallādīnivātake;",
  "anya-e0703n41:19_0": "Yujjhitvā taṁ palāpetvā, pesetvā balamattano.",
  "anya-e0703n41:20_0": "7.",
  "anya-e0703n41:21_0": "Sayaṁ puramupāgañchi, sopi naṭṭhaṁ savāhiniṁ;",
  "anya-e0703n41:22_0": "Puna pākatikaṁ katvā, kareheramupāgami.",
  "anya-e0703n41:23_0": "8.",
  "anya-e0703n41:24_0": "Rañño senāpati puttaṁ, pesetvā corasantikaṁ;",
  "anya-e0703n41:25_0": "Yena kenaci lesena, sayaṁ dukkhiva dummano.",
  "anya-e0703n41:26_0": "9.",
  "anya-e0703n41:27_0": "Āturo viya bāḷhaṁ so, hosi mañcaparāyano;",
  "anya-e0703n41:28_0": "Rājā sutvā pavattitaṁ, upasaṅkamma taṅkhaṇe.",
  "anya-e0703n41:29_0": "10.",
  "anya-e0703n41:30_0": "Mā tvaṁ soci kumārassa, sammānetvānusāsiya;",
  "anya-e0703n41:31_0": "Handa tvaṁ nagaraṁ rakkha, nate sakkā mayā saha.",
  "anya-e0703n41:32_0": "11.",
  "anya-e0703n41:33_0": "Yuddhamaṇḍalamāgantuṁ, gilānattāti yojayi;",
  "anya-e0703n41:34_0": "Ubbāsite jane sabbe, vicchinne rājabhojane.",
  "anya-e0703n41:35_0": "12.",
  "anya-e0703n41:36_0": "Mahāpāḷimhi sampakkaṁ, rañño bhojanamāharuṁ;",
  "anya-e0703n41:37_0": "Rājā dvisvā’ti nibinno, yāva mando na hessati.",
  "anya-e0703n41:38_0": "13.",
  "anya-e0703n41:39_0": "Ekko pīti vicintetvā, yuddhāya samāsā’gamā;",
  "anya-e0703n41:40_0": "Saddhiṁ puttena āruyha, hatthiṁsannaddhavāhano.",
  "anya-e0703n41:41_0": "14.",
  "anya-e0703n41:42_0": "Thokeneva balenāgā, pācinatissapabbataṁ;",
  "anya-e0703n41:43_0": "Evaṁ ubhayato cūḷa-saṅgāme paccupaṭṭhite.",
  "anya-e0703n41:44_0": "15.",
  "anya-e0703n41:45_0": "Senāpatisamittaddu, yuddhamārabhi pacchato;",
  "anya-e0703n41:46_0": "Putto disvā narindassa, ghātessāmi imaṁ iti.",
  "anya-e0703n41:47_0": "16.",
  "anya-e0703n41:48_0": "Āha rājā nivāresi, mā te rucci balaṁ idaṁ;",
  "anya-e0703n41:49_0": "Neva sakkā’dhivāsetuṁ, atimandaṁ hanissati.",
  "anya-e0703n41:50_0": "17.",
  "anya-e0703n41:51_0": "Duvinnaṁ balakāyānaṁ, rājāmajjhagato ahu;",
  "anya-e0703n41:52_0": "Tato senā dvidhā’hosi, corasenāpatīpati.",
  "anya-e0703n41:53_0": "18.",
  "anya-e0703n41:54_0": "Rañño nāgo madhukavha rukkhacchāyaṁ samāvisi;",
  "anya-e0703n41:55_0": "Tadā chattaṁ patitassa, sākhamāhacca bhūmiyaṁ.",
  "anya-e0703n41:56_0": "19.",
  "anya-e0703n41:57_0": "Corassa senā taṁ ditvā, haritvā sāmino adā;",
  "anya-e0703n41:58_0": "So taṁ ussāpayichattaṁ, ṭhatvāpabbatamuddhani.",
  "anya-e0703n41:59_0": "20.",
  "anya-e0703n41:60_0": "Tadā rājabalaṁ rājā, nunamesoti cintiya;",
  "anya-e0703n41:61_0": "Gantvā taṁ parivāresi, rājā āsi tadekako.",
  "anya-e0703n41:62_0": "21.",
  "anya-e0703n41:63_0": "Hatthikkhandhā tadoruyha-puttaṁ’maccañca sohadaṁ;",
  "anya-e0703n41:64_0": "Upāvisi samīpamhi, merumajjarakānanaṁ.",
  "anya-e0703n41:65_0": "22.",
  "anya-e0703n41:66_0": "Moggallāno tato laddha-jayo vāhanamādiya;",
  "anya-e0703n41:67_0": "Senāpatiṁca mittadduṁ, tassa puttañca pāpinaṁ.",
  "anya-e0703n41:68_0": "23.",
  "anya-e0703n41:69_0": "Upāgamma puraṁ rājā, āsī laṅkā talādhipo;",
  "anya-e0703n41:70_0": "Tato cintesi jīvante, sattumhi na sukhaṁ iti.",
  "anya-e0703n41:71_0": "24.",
  "anya-e0703n41:72_0": "So sutvā pubbarājassa, putto etthāti kujjhiya;",
  "anya-e0703n41:73_0": "Āṇāpesi ca tassā’su, hatthapādāni chindituṁ.",
  "anya-e0703n41:74_0": "25.",
  "anya-e0703n41:75_0": "Upakkami tadā raññā, āṇatto puriso khaṇe;",
  "anya-e0703n41:76_0": "Chindituṁ hatthapādaṁ so, kumāro rodi dummano.",
  "anya-e0703n41:77_0": "26.",
  "anya-e0703n41:78_0": "Pūvakhādakahatthaṁ me, chindeyyaṁ ce tadā ahaṁ;",
  "anya-e0703n41:79_0": "Khādisaṁ tena pūveti, haṁ sutvā rājakammiko.",
  "anya-e0703n41:80_0": "27.",
  "anya-e0703n41:81_0": "Roditvā paridevitvā, rājāṇāya dukhaddito;",
  "anya-e0703n41:82_0": "Vāmaṁ hatthañca pādañca, tassa chindi narādhamo.",
  "anya-e0703n41:83_0": "28.",
  "anya-e0703n41:84_0": "Jeṭṭhatisso palāyitvā, rañño putto’paro agā;",
  "anya-e0703n41:85_0": "Aññato malayaṁ desaṁ, merukandaranāmakaṁ.",
  "anya-e0703n41:86_0": "29.",
  "anya-e0703n41:87_0": "Rājā’tha sasutā’macco, gantvā veḷuvanaṁ raho;",
  "anya-e0703n41:88_0": "Codito tattha bhikkhūhi, kāsāvāni samādiyi.",
  "anya-e0703n41:89_0": "30.",
  "anya-e0703n41:90_0": "Bhikkhuvesaṁ gahetvāna, rohaṇaṁ gantumānaso;",
  "anya-e0703n41:91_0": "Maṇihīraṁ samāgañchi, tatraṭhā rājasevakā.",
  "anya-e0703n41:92_0": "31.",
  "anya-e0703n41:93_0": "Sañjānitvā tayopete, tesaṁ pādevarujjhiya;",
  "anya-e0703n41:94_0": "Sāsanaṁ tassa pesesuṁ, rājā sutvā visesato.",
  "anya-e0703n41:95_0": "32.",
  "anya-e0703n41:96_0": "Tuṭṭho āṇāpayi gantvā, sīghamādāya tejane;",
  "anya-e0703n41:97_0": "Tato sīhagiriṁnetvā, tissaṅkaṁ nirupaddavaṁ.",
  "anya-e0703n41:98_0": "33.",
  "anya-e0703n41:99_0": "Sīsaṁ gaṇhatha tattheva, rañño ca tanayassa ca;",
  "anya-e0703n41:100_0": "Amaccaṁ pana jīvanta-māneyyātha mama’ntikaṁ.",
  "anya-e0703n41:101_0": "34.",
  "anya-e0703n41:102_0": "Manussā evamāṇattā, te gahetvā tayojane;",
  "anya-e0703n41:103_0": "Netvā sīhagiriṁkātuṁ, yathāvuttamupakkamuṁ.",
  "anya-e0703n41:104_0": "35.",
  "anya-e0703n41:105_0": "Tato rājasuto āha, purise kammakārake;",
  "anya-e0703n41:106_0": "Sīsaṁ me paṭhamaṁ chetvā, detha mayhaṁ sukhaṁ iti.",
  "anya-e0703n41:107_0": "36.",
  "anya-e0703n41:108_0": "Rājaposā tathā’kāsuṁ, pacchāchindiṁsu rājino;",
  "anya-e0703n41:109_0": "Sīsaṁ passatha bālānaṁ, kammaṁ kammavidūjanā.",
  "anya-e0703n41:110_0": "37.",
  "anya-e0703n41:111_0": "Evaṁ aniccā bhogāhi, adhuvā asayaṁvasī;",
  "anya-e0703n41:112_0": "Tattha laggā kathaṁ niccaṁ, sukhaṁ bho na gavesatha.",
  "anya-e0703n41:113_0": "38.",
  "anya-e0703n41:114_0": "Rañño sāsanamāhaṁsu, amaccassa hitesino;",
  "anya-e0703n41:115_0": "Taṁ sutvāna hasitvāna, idaṁ vacanamabravi.",
  "anya-e0703n41:116_0": "39.",
  "anya-e0703n41:117_0": "Chinnasīso mayā diṭṭho, mayi jīvati sāmiko;",
  "anya-e0703n41:118_0": "Ṭhapetvā hampi sevāmi, aho aññañhi sāmikaṁ.",
  "anya-e0703n41:119_0": "40.",
  "anya-e0703n41:120_0": "Idha taṁ mārayitvāna, chāyaṁ tassa harissatha;",
  "anya-e0703n41:121_0": "Aho aññāṇakā tumhe, maññe ummattakā iti.",
  "anya-e0703n41:122_0": "41.",
  "anya-e0703n41:123_0": "Iti vatvāna so pāde, gahetvā sāmino sayi;",
  "anya-e0703n41:124_0": "Tassa te haraṇopāyaṁ, apassantā yathā tathā.",
  "anya-e0703n41:125_0": "42.",
  "anya-e0703n41:126_0": "Tassāpi sīsaṁ chetvāna, maccā ādāya tīṇi’pi;",
  "anya-e0703n41:127_0": "Rañño dassetumāhacca, rājā tusittha nibbhayo.",
  "anya-e0703n41:128_0": "43.",
  "anya-e0703n41:129_0": "Duṭṭhasenā patissā’dā, tato malayarājataṁ;",
  "anya-e0703n41:130_0": "Asiggāhakaṭhānamhi, tassa puttaṁ ṭhapesi ca.",
  "anya-e0703n41:131_0": "44.",
  "anya-e0703n41:132_0": "Thūpattayampi chādesi, vatthehi ahatehi so;",
  "anya-e0703n41:133_0": "Tathā laṅkātale sabbe, thūpekāsi mahussavaṁ.",
  "anya-e0703n41:134_0": "45.",
  "anya-e0703n41:135_0": "Kesadhātuñca nāthassa, dāṭhādhātuṁ tatheva ca;",
  "anya-e0703n41:136_0": "Mahābodhiṁ sasakkaccaṁ, mahāpūjāya sakkari.",
  "anya-e0703n41:137_0": "46.",
  "anya-e0703n41:138_0": "Sabbaṁ vesākhapūjādiṁ, cārittaṁnugataṁ akā;",
  "anya-e0703n41:139_0": "Dhammakammena sodhesi, sabbaṁ sugatasāsanaṁ.",
  "anya-e0703n41:140_0": "47.",
  "anya-e0703n41:141_0": "Piṭakānañca sajjhāyaṁ, mahāpūjāya kārayi;",
  "anya-e0703n41:142_0": "Lābhaṁ datvā tirekena, pūjayittha bahussute.",
  "anya-e0703n41:143_0": "48.",
  "anya-e0703n41:144_0": "Bhikkhūnaṁ dīpavāsīnaṁ, sabbesaṁ cīvaraṁ agā;",
  "anya-e0703n41:145_0": "Āvāsesu ca sabbesu, kathinaṁ attharāpayi.",
  "anya-e0703n41:146_0": "49.",
  "anya-e0703n41:147_0": "Paṭimāyo ca kāresi, jiṇṇañca paṭisaṅkhari;",
  "anya-e0703n41:148_0": "Loṇakkhettañca pādāsi, saṅghassa tisatādhikaṁ.",
  "anya-e0703n41:149_0": "50.",
  "anya-e0703n41:150_0": "Kārapiṭṭhimhi kāresi, moggallāna vihārakaṁ;",
  "anya-e0703n41:151_0": "Vihārā piṭṭhigāmañca, sagāmaṁ vaṭagāmakaṁ.",
  "anya-e0703n41:152_0": "51.",
  "anya-e0703n41:153_0": "Tathā cetiyagehañca’-kāsi rakkhavihārake;",
  "anya-e0703n41:154_0": "Vihāraṁ naṁ bahunnaṁ so, bhogagāme bahū adā.",
  "anya-e0703n41:155_0": "52.",
  "anya-e0703n41:156_0": "Evaṁ puññānī so’kāsi, appameyyāni bhūmipo;",
  "anya-e0703n41:157_0": "Sampattīnamanicattaṁ, saranto pubbarājino.",
  "anya-e0703n41:158_0": "53.",
  "anya-e0703n41:159_0": "Tadā kenaci dosena, kuddhomalayarājino;",
  "anya-e0703n41:160_0": "Saritvā pubbarājassa, kataṁ tena virūpakaṁ.",
  "anya-e0703n41:161_0": "54.",
  "anya-e0703n41:162_0": "Upāyena gahetvāna, hatthapādañca chedayi;",
  "anya-e0703n41:163_0": "Taṁ sutvā so asiggāho, saputto rohaṇaṁgato.",
  "anya-e0703n41:164_0": "55.",
  "anya-e0703n41:165_0": "Vasanto tattha so katvā, hatthe janapadaṁ lahuṁ;",
  "anya-e0703n41:166_0": "Jeṭṭhasissamupagañchi, nilīnaṁ malaye ṭhitaṁ.",
  "anya-e0703n41:167_0": "56.",
  "anya-e0703n41:168_0": "Saddhiṁ tenasaghātento, raṭṭhaṁ janapadaṁ khaṇe;",
  "anya-e0703n41:169_0": "Doḷapabbatamāgamma, khandhāvāraṁ nivesayi.",
  "anya-e0703n41:170_0": "57.",
  "anya-e0703n41:171_0": "Rājā sutvāna taṁ sabbaṁ, sannaddhabalavāhano;",
  "anya-e0703n41:172_0": "Khandhāvāraṁ nivesesi, gantvā tasseva santikaṁ.",
  "anya-e0703n41:173_0": "58.",
  "anya-e0703n41:174_0": "Tadā pajjararogena, manussārājino bahū;",
  "anya-e0703n41:175_0": "Upaddutā matā āsuṁ, taṁ sutvā so asiggaho.",
  "anya-e0703n41:176_0": "59.",
  "anya-e0703n41:177_0": "Yuddhamārabhivegena, rañño senātidubbalā;",
  "anya-e0703n41:178_0": "Pabhijjitvā palāyittha, rājāpacchā palāyi so.",
  "anya-e0703n41:179_0": "60.",
  "anya-e0703n41:180_0": "Disvā ekākinaṁ yantaṁ, sīhapabbatasantike;",
  "anya-e0703n41:181_0": "Asiggāho mahārājaṁ, mārayittha saparisaṁ.",
  "anya-e0703n41:182_0": "61.",
  "anya-e0703n41:183_0": "Ohīnaṁ pacchato jeṭṭha-tissampi pana mārituṁ;",
  "anya-e0703n41:184_0": "Sāsanaṁ tassa pesesi, ehi rājā bhavāhīti.",
  "anya-e0703n41:185_0": "62.",
  "anya-e0703n41:186_0": "So taññatvā palāyitvā, nivatto malayaṁ agā;",
  "anya-e0703n41:187_0": "Kathañhi laddhaṁ kicchena, rajjaṁso deti me iti.",
  "anya-e0703n41:188_0": "63.",
  "anya-e0703n41:189_0": "Evaṁ kho dallanāmaṁ so, moggallānaṁ narissaraṁ;",
  "anya-e0703n41:190_0": "Māretvā chahi vassehi, sampattabalavāhano.",
  "anya-e0703n41:191_0": "64.",
  "anya-e0703n41:192_0": "Athā’gantvā asiggāho, anurādhapuraṁ varaṁ;",
  "anya-e0703n41:193_0": "Rājā hutvā pavattesi, āṇācakkaṁ mahītale.",
  "anya-e0703n41:194_0": "65.",
  "anya-e0703n41:195_0": "Sa silāmeghavaṇṇavho, saṅghaṁ bodhiñca vandiya;",
  "anya-e0703n41:196_0": "Thūpattayañca sakkāsi, mahāpāḷiñca vaḍḍhayi.",
  "anya-e0703n41:197_0": "66.",
  "anya-e0703n41:198_0": "Pāyāsaṁ’dāsi saṅghassa, sappiphāṇitasaṅkhataṁ;",
  "anya-e0703n41:199_0": "Chātake atikicchamhi, parissāvanameva ca.",
  "anya-e0703n41:200_0": "67.",
  "anya-e0703n41:201_0": "Sabbadānena saṅgaṇhī, kapaṇaddhivaṇibbake;",
  "anya-e0703n41:202_0": "Pūvamūladhanaṁcā’dā, kumārānaṁ mahādayo.",
  "anya-e0703n41:203_0": "68.",
  "anya-e0703n41:204_0": "Vihāre abhaye buddhaṁ, pūjayittha sīlāmayaṁ;",
  "anya-e0703n41:205_0": "Jiṇṇañca gehaṁ tassā’kā, nānāratanacittikaṁ.",
  "anya-e0703n41:206_0": "69.",
  "anya-e0703n41:207_0": "Kolavāpiñca datvāna, ārakkhatthaṁ jinassa so;",
  "anya-e0703n41:208_0": "Pūjaṁ sabbopahārehi, sabbakālaṁ pavattayi.",
  "anya-e0703n41:209_0": "70.",
  "anya-e0703n41:210_0": "Evaṁ tasmiṁ mahīpāle, vasante puññabhājane;",
  "anya-e0703n41:211_0": "Nāyako sirināgavho, jeṭṭhatissassa mātulo.",
  "anya-e0703n41:212_0": "71.",
  "anya-e0703n41:213_0": "Gantvāna paratīraṁ so, ādāya damiḷe bahū;",
  "anya-e0703n41:214_0": "Āgantvā uttaraṁ desaṁ, gaṇhituṁ tamupakkami.",
  "anya-e0703n41:215_0": "72.",
  "anya-e0703n41:216_0": "Rājāpi sutvā taṁ gantvā, yujjhitvā rājamittake;",
  "anya-e0703n41:217_0": "Gāme hantvāna taṁ tena, damiḷe saddhimāgate.",
  "anya-e0703n41:218_0": "73.",
  "anya-e0703n41:219_0": "Hatasese gahetvāna, katvā paribhavaṁ bahuṁ;",
  "anya-e0703n41:220_0": "Adāsi dāse katvāna, vihāresu tahiṁ tahiṁ.",
  "anya-e0703n41:221_0": "74.",
  "anya-e0703n41:222_0": "Evaṁsampattavijaye, puramāgammabhūmipe;",
  "anya-e0703n41:223_0": "Sabbaṁ raṭṭhaṁ visodhetvā, vasante akuto bhaye.",
  "anya-e0703n41:224_0": "75.",
  "anya-e0703n41:225_0": "Bhikkhubodhī sanāmo’tha, vihāre abhayuttare;",
  "anya-e0703n41:226_0": "Dussīle bahule disvā, pabbajjāya navopi so.",
  "anya-e0703n41:227_0": "76.",
  "anya-e0703n41:228_0": "Rājānamupasaṅkamma, dhammakammamayācatha;",
  "anya-e0703n41:229_0": "Rājā te neva kāresi, dhammakammaṁ vihārake.",
  "anya-e0703n41:230_0": "77.",
  "anya-e0703n41:231_0": "Dussīlā nihaṭā tena, sabbe mantiya ekato;",
  "anya-e0703n41:232_0": "Raho taṁ mārayitvāna, taṁ kammaṁ paṭibāhayyuṁ.",
  "anya-e0703n41:233_0": "78.",
  "anya-e0703n41:234_0": "Rājā sutvā tadā kuddho, sabbegaṇhiya ekato;",
  "anya-e0703n41:235_0": "Akā pokkharaṇī pāle, chinnahatthe sabandhane.",
  "anya-e0703n41:236_0": "79.",
  "anya-e0703n41:237_0": "Aññe tattha sataṁ bhikkhū, jambudīpe khipāpayi;",
  "anya-e0703n41:238_0": "Saranto tassa ussāhaṁ, parisodhesi sāsanaṁ.",
  "anya-e0703n41:239_0": "80.",
  "anya-e0703n41:240_0": "Bhikkhū theriyavāde so, kātuṁ tehi uposathaṁ;",
  "anya-e0703n41:241_0": "Ārādhetvā paṭikkhitto, pakuppitvā anādaro.",
  "anya-e0703n41:242_0": "81.",
  "anya-e0703n41:243_0": "Akkositvā ca bhāsitvā, vācāhi pharusāhi so;",
  "anya-e0703n41:244_0": "Bhikkhū te akkhamāpetvā, dakkhiṇaṁ desamajjhagā.",
  "anya-e0703n41:245_0": "82.",
  "anya-e0703n41:246_0": "Tassa so mahatā phuṭṭho, rogena marisajjukaṁ;",
  "anya-e0703n41:247_0": "Evaṁ navahi vassehi, pariccaji mahītalaṁ.",
  "anya-e0703n41:248_0": "83.",
  "anya-e0703n41:249_0": "Tassa putto tato agga-bodhi nāmo kumārako;",
  "anya-e0703n41:250_0": "Āsi rājāsirisaṅgha-bodhināmena visuto.",
  "anya-e0703n41:251_0": "84.",
  "anya-e0703n41:252_0": "Kaṇiṭṭhaṁ bhātaraṁ māṇaṁ, oparajje’bhisañciya;",
  "anya-e0703n41:253_0": "Tassā’dā dakkhiṇaṁ desaṁ, sayoggabalavāhanaṁ.",
  "anya-e0703n41:254_0": "85.",
  "anya-e0703n41:255_0": "Rājā so pubbarājūnaṁ, pavattaṁ na vināsiya;",
  "anya-e0703n41:256_0": "Raṭṭhaṁ dhammena pālesi, saṅghañca bahumānayi.",
  "anya-e0703n41:257_0": "86.",
  "anya-e0703n41:258_0": "Jeṭṭhatisso’tha taṁ sabbaṁ, suṇitvā malaye ṭhito;",
  "anya-e0703n41:259_0": "Ariṭṭhaṁ girimāgamma, saṅgahesi mahājanaṁ.",
  "anya-e0703n41:260_0": "87.",
  "anya-e0703n41:261_0": "Katvā hatthagate pubba-dakkhiṇe susamānase;",
  "anya-e0703n41:262_0": "Kamena puramāgantu-mārabhittha mahābalo.",
  "anya-e0703n41:263_0": "88.",
  "anya-e0703n41:264_0": "Dāṭhāsiva mamaccañca, gahetuṁ pacchimaṁ disaṁ;",
  "anya-e0703n41:265_0": "Pesayitvā sayaṁ gāme, vasittha siripiṭṭhike.",
  "anya-e0703n41:266_0": "89.",
  "anya-e0703n41:267_0": "Rājā nisamma taṁsabbaṁ, uparājaṁ visajjayi;",
  "anya-e0703n41:268_0": "Sabalaṁ pacchimaṁ desaṁ, so gantvā taṁ palāpayi.",
  "anya-e0703n41:269_0": "90.",
  "anya-e0703n41:270_0": "Potakaṁva kulāvamhi, sakkā hantunti dārakaṁ;",
  "anya-e0703n41:271_0": "Māyettaṁ āgataṁ rājā, kumārā’macca maggahī.",
  "anya-e0703n41:272_0": "91.",
  "anya-e0703n41:273_0": "Jeṭṭhatissaṁpi etaṁva, gaṇhissāmīti cintiya;",
  "anya-e0703n41:274_0": "Thokeneva balenāgā, nirāsaṅkotivikkamo.",
  "anya-e0703n41:275_0": "92.",
  "anya-e0703n41:276_0": "Jeṭṭhasissopi taṁ sutvā, sannaddhabalavāhano;",
  "anya-e0703n41:277_0": "Sāgaro bhinnavelova, rājasenaṁ samotthari.",
  "anya-e0703n41:278_0": "93.",
  "anya-e0703n41:279_0": "Rājasenā pabhijjittha, rājā āruyha kuñjaraṁ;",
  "anya-e0703n41:280_0": "Eko aññātavesena, palāyitvā khaṇena so.",
  "anya-e0703n41:281_0": "94.",
  "anya-e0703n41:282_0": "Chaṭṭhe māsamhi rajjamhā, nāvamāruyha sajjukaṁ;",
  "anya-e0703n41:283_0": "Jambudīpamagāhitvā, dhanaṁ desañca ñātake.",
  "anya-e0703n41:284_0": "95.",
  "anya-e0703n41:285_0": "Jeṭṭhatisso tato hutvā, pure rājāyathā pure;",
  "anya-e0703n41:286_0": "Sabbaṁ kiccaṁ pavattesi, paripālesi sāsanaṁ.",
  "anya-e0703n41:287_0": "96.",
  "anya-e0703n41:288_0": "Mahādāragiriṁ so’dā, vihāre abhayuttare;",
  "anya-e0703n41:289_0": "Mahāvihārassā’dāsi, mahāmettavhabodhikaṁ.",
  "anya-e0703n41:290_0": "97.",
  "anya-e0703n41:291_0": "Goṇḍigāmañca pādāsi, rājā jetavanassa so;",
  "anya-e0703n41:292_0": "Mātulaṅgaṇakañceva, gāmañco dumbaraṅgaṇaṁ.",
  "anya-e0703n41:293_0": "98.",
  "anya-e0703n41:294_0": "Mahānāgassa pādāsi, padhānagharakassa so;",
  "anya-e0703n41:295_0": "Kassapassa girissāpi, āhāraṁ ambilāpikaṁ.",
  "anya-e0703n41:296_0": "99.",
  "anya-e0703n41:297_0": "Gāmaṁ kakkhalavitthiñca, adāveḷuvanassa so;",
  "anya-e0703n41:298_0": "Gaṅgāmāti vihārassa, kehetaṁ gāmakaṁ adā.",
  "anya-e0703n41:299_0": "100.",
  "anya-e0703n41:300_0": "Antarāgaṅgasavhassa, cullamātikagāmakaṁ;",
  "anya-e0703n41:301_0": "Mayettikassapāvāse, sahanna nagaraṁ adā.",
  "anya-e0703n41:302_0": "101.",
  "anya-e0703n41:303_0": "Kāḷavāpi vihārassa, udavhaṁ gāmamādisi;",
  "anya-e0703n41:304_0": "Ete caññeca so bhoga-gāmehi paripūrayi.",
  "anya-e0703n41:305_0": "102.",
  "anya-e0703n41:306_0": "Jiṇṇaṁ satasahassehi, tīhi so paṭisaṅkhari;",
  "anya-e0703n41:307_0": "Bhikkhūnaṁ dīpavāsīnaṁ, ticīvaramadāsi ca.",
  "anya-e0703n41:308_0": "103.",
  "anya-e0703n41:309_0": "Jambudīpagatassā’suṁ , rañño sodariyā narā;",
  "anya-e0703n41:310_0": "Tattha tattha nilīnā te, desaṁ hantumupakkamuṁ.",
  "anya-e0703n41:311_0": "104.",
  "anya-e0703n41:312_0": "Sutvā taṁ jeṭṭhatisso’tha, kāḷavāpiṁupacca so;",
  "anya-e0703n41:313_0": "Yujjhanto tehi tattheva, vāsaṁ’kāsi savāhano.",
  "anya-e0703n41:314_0": "105.",
  "anya-e0703n41:315_0": "Paratīraṁ gato rājā, gahetvā damiḷaṁ balaṁ;",
  "anya-e0703n41:316_0": "Kāḷavāpimupāgamma, kātuṁ yuddhamupakkami.",
  "anya-e0703n41:317_0": "106.",
  "anya-e0703n41:318_0": "Jeṭṭhatissopi sannaddha balakāyo dhanāyudho;",
  "anya-e0703n41:319_0": "Jambudīpaṁ gamāpetvā, amaccaṁ dāṭhasivakaṁ.",
  "anya-e0703n41:320_0": "107.",
  "anya-e0703n41:321_0": "Vammitaṁ gajamāruyha, yujjhanto attano balaṁ;",
  "anya-e0703n41:322_0": "Ohīyamānaṁ disvāna, āruḷhaṁ attanā saha.",
  "anya-e0703n41:323_0": "108.",
  "anya-e0703n41:324_0": "Mahāmaccavaco vedaṁ, sandesaṁ me mahesiyā;",
  "anya-e0703n41:325_0": "Ārocehi yathākāmaṁ, pacchā tava karissati.",
  "anya-e0703n41:326_0": "109.",
  "anya-e0703n41:327_0": "Pabbajitvā mahādevī, sajjhāyitvā ca āgamaṁ;",
  "anya-e0703n41:328_0": "Abhidhammaṁ kathetvāna, pattiṁ dehīti rājino.",
  "anya-e0703n41:329_0": "110.",
  "anya-e0703n41:330_0": "Iccetaṁ sāsanaṁ datvā, damiḷe āgatāgate;",
  "anya-e0703n41:331_0": "Yāva yuddhaṁ nihantvāna, āyumhi khayamāgate.",
  "anya-e0703n41:332_0": "111.",
  "anya-e0703n41:333_0": "Veḷuppadamiḷaṁ nāma, disvā yujjhitumāgataṁ;",
  "anya-e0703n41:334_0": "Tambulatthaviyaṁ hatthe, rakkhanto churikaṁ tadā.",
  "anya-e0703n41:335_0": "112.",
  "anya-e0703n41:336_0": "Tato nikkaraṇiṁ sammā, gahetvā sīsamattano;",
  "anya-e0703n41:337_0": "Chetvā hatthimhi appetvā, churikaṁ kosiyaṁ khipi.",
  "anya-e0703n41:338_0": "113.",
  "anya-e0703n41:339_0": "Ugghosayi mahāsenā, mahāmaccopi so tadā;",
  "anya-e0703n41:340_0": "Gantvā’bhiyogaṁ vatvāna, sīsacchedamhi rājino.",
  "anya-e0703n41:341_0": "114.",
  "anya-e0703n41:342_0": "Sandesaṁ deviyā vatvā, tāya pabbajjasāsane;",
  "anya-e0703n41:343_0": "Samāpito bhidhammamhi, saddhimaṭṭhakathāya hi.",
  "anya-e0703n41:344_0": "115.",
  "anya-e0703n41:345_0": "Dhammāsanā samoruyha, nisīdiya mahītale;",
  "anya-e0703n41:346_0": "Ehi rañño mahākāraṁ, dassehī’ti niyojito.",
  "anya-e0703n41:347_0": "116.",
  "anya-e0703n41:348_0": "Nisajja purato tassā, chinditvā sīsamattano;",
  "anya-e0703n41:349_0": "Khipitvā churikaṁ āha, evaṁ devo mato iti.",
  "anya-e0703n41:350_0": "117.",
  "anya-e0703n41:351_0": "Sā taṁ disvā-tisokena, phāletvā hadayaṁ matā;",
  "anya-e0703n41:352_0": "Evaṁ pañcahi māsehi, rājā so tidivaṁ gato.",
  "anya-e0703n41:353_0": "118.",
  "anya-e0703n41:354_0": "Evaṁ vijitasaṅgāmo, sattavo abhimaddiya;",
  "anya-e0703n41:355_0": "Rajjaṁ pākatikaṁ katvā, viharanto pure vare.",
  "anya-e0703n41:356_0": "119.",
  "anya-e0703n41:357_0": "Uparājassa nāmena, kāritassa pana’ttanā;",
  "anya-e0703n41:358_0": "Mahallarājā savhassa, padhānagharakassa so.",
  "anya-e0703n41:359_0": "120.",
  "anya-e0703n41:360_0": "Addhā gāmadvayaṁ rājā, haṅkāraṁ sāmugāmakaṁ;",
  "anya-e0703n41:361_0": "Kehellarājabhāgañca, sabbepi paricārake.",
  "anya-e0703n41:362_0": "121.",
  "anya-e0703n41:363_0": "Tathā jetavanassa’dā, mahāmaṇikagāmakaṁ;",
  "anya-e0703n41:364_0": "Mayettikassapāvāsaṁ, sālagāmena pūjayi.",
  "anya-e0703n41:365_0": "122.",
  "anya-e0703n41:366_0": "Ambillapadaraṁ cā’dā, cetiyassa girissa so;",
  "anya-e0703n41:367_0": "Pulatthinagare kāsi, mahāpānādi dīpakaṁ.",
  "anya-e0703n41:368_0": "123.",
  "anya-e0703n41:369_0": "Amaccā tassa māresuṁ, māṇavhaṁ yuvarājakaṁ;",
  "anya-e0703n41:370_0": "Antopure’parajjhitvā, datvāpi samamettikaṁ.",
  "anya-e0703n41:371_0": "124.",
  "anya-e0703n41:372_0": "Tato kassapanāmaṁ so, kaṇiṭṭhaṁ sakabhātaraṁ;",
  "anya-e0703n41:373_0": "Pālento santatiṁ rājā, oparajje’bhisecayi.",
  "anya-e0703n41:374_0": "125.",
  "anya-e0703n41:375_0": "Māṇassa maraṇaṁ sutvā, gahetvā damiḷe lahuṁ;",
  "anya-e0703n41:376_0": "Dāṭhāsivo samāgañchi, gāmaṁ tintiṇī nāmakaṁ.",
  "anya-e0703n41:377_0": "126.",
  "anya-e0703n41:378_0": "Tassāgamanamaññāma, nikkhamitvā savāhano;",
  "anya-e0703n41:379_0": "Yujjhanto dvārase vasse, jambudīpaṁ palātavā.",
  "anya-e0703n41:380_0": "127.",
  "anya-e0703n41:381_0": "Pahāya sabbaṁ gacchanto, saññāṇatthāya attano;",
  "anya-e0703n41:382_0": "Ekāvaliṁ gahetvāva, ekākī so hi nikkhami.",
  "anya-e0703n41:383_0": "128.",
  "anya-e0703n41:384_0": "Ekāvaliṁ vināceva, rājā hutvā yathāvidhiṁ;",
  "anya-e0703n41:385_0": "Ahu dāṭhopatissoti, visuto dharaṇī tale.",
  "anya-e0703n41:386_0": "129.",
  "anya-e0703n41:387_0": "Itaro laddhaokāso, rajjamaggahi yujjhiya;",
  "anya-e0703n41:388_0": "Aññamaññaṁ palāpesuṁ, evaṁ te antarantarā.",
  "anya-e0703n41:389_0": "130.",
  "anya-e0703n41:390_0": "Evaṁ ubhinnaṁ rājūnaṁ, saṅgāmenā’bhipīḷito;",
  "anya-e0703n41:391_0": "Loko upadduto-sabbo vihīnadhanadhaññavā.",
  "anya-e0703n41:392_0": "131.",
  "anya-e0703n41:393_0": "Dāṭhopatisso nāsesi, sabbaṁ pubbakarājūnaṁ;",
  "anya-e0703n41:394_0": "Gaṇhī tīsu nikāyesu, sāraṁ dhātugharesu ca.",
  "anya-e0703n41:395_0": "132.",
  "anya-e0703n41:396_0": "Suvaṇṇapaṭimāyo so, suvaṇṇaṁ gaṇhi bhindiya;",
  "anya-e0703n41:397_0": "Soṇṇamālādikaṁ sabbaṁ, pūjābhaṇḍaṁ nirākari.",
  "anya-e0703n41:398_0": "133.",
  "anya-e0703n41:399_0": "Thūpārāme tathāgaṇhi, sovaṇṇaṁ thupikaṁ ghare;",
  "anya-e0703n41:400_0": "Mahaggharatanākiṇṇaṁ, chattaṁ bhindittha cetiye.",
  "anya-e0703n41:401_0": "134.",
  "anya-e0703n41:402_0": "Mahāpāḷimhi nāvāyo, damiḷānaṁ sadāpayi;",
  "anya-e0703n41:403_0": "Rājagehā nijhāpesuṁ, saddhiṁ dhātugharena te.",
  "anya-e0703n41:404_0": "135.",
  "anya-e0703n41:405_0": "Pacchā vippaṭisārī so, desetuṁ, pāpamattano;",
  "anya-e0703n41:406_0": "Kāresi saha bhogena, sākavatthuvihārakaṁ.",
  "anya-e0703n41:407_0": "136.",
  "anya-e0703n41:408_0": "Bhāgineyyopi ratana-dāṭho iti jane suto;",
  "anya-e0703n41:409_0": "Mahādīpādo hutvāna, sabhogo tamupaṭṭhahi.",
  "anya-e0703n41:410_0": "137.",
  "anya-e0703n41:411_0": "Aggabodhimhi sampatte, rajjaṁ yuddhabalena ca;",
  "anya-e0703n41:412_0": "Kassapo yuvarājā so, senaṁ rakkhitumattano.",
  "anya-e0703n41:413_0": "138.",
  "anya-e0703n41:414_0": "Duppañño sahasā bhetvā, thūpārāmamhi cetiyaṁ;",
  "anya-e0703n41:415_0": "Devānaṁpiyatissena, khuddarājena ceva hi.",
  "anya-e0703n41:416_0": "139.",
  "anya-e0703n41:417_0": "Pubbakehica rājūhi, pūjitaṁdhanasārakaṁ;",
  "anya-e0703n41:418_0": "Aggahesi dunnitīhi, pāpakehi purakkhato.",
  "anya-e0703n41:419_0": "140.",
  "anya-e0703n41:420_0": "Dakkhiṇassa vihārassa, cetiyaṁ paribhindiya;",
  "anya-e0703n41:421_0": "Aggahesi dhanaṁ sāraṁ, evamaññepi bhindayi.",
  "anya-e0703n41:422_0": "141.",
  "anya-e0703n41:423_0": "Evaṁ karontaṁ taṁ rājā, dunnitikapurakkhataṁ;",
  "anya-e0703n41:424_0": "Nāsakkhi kira vāretuṁ, aho pāpā nivāriyā.",
  "anya-e0703n41:425_0": "142.",
  "anya-e0703n41:426_0": "Taṁ vāretu masakkonto, thūpārāmamhi cetiyaṁ;",
  "anya-e0703n41:427_0": "Bhinnaṁ tena sakāresi, sahassena samaṅgalaṁ.",
  "anya-e0703n41:428_0": "143.",
  "anya-e0703n41:429_0": "Tadā dāṭhopatissena, aggabodhi narissaro;",
  "anya-e0703n41:430_0": "Jito rohaṇamevā’gā, sajjetuṁ balavāhanaṁ.",
  "anya-e0703n41:431_0": "144.",
  "anya-e0703n41:432_0": "Tatra ṭhito soḷasame, vasse byādhihato mato;",
  "anya-e0703n41:433_0": "Tadā tassa kaṇiṭṭho so, yuvarājāpi kassapo.",
  "anya-e0703n41:434_0": "145.",
  "anya-e0703n41:435_0": "Dāṭhopatissa rājānaṁ, jambudīpaṁ palāpiya;",
  "anya-e0703n41:436_0": "Ekarajjamakādesaṁ, makuṭantu na dhārayi.",
  "anya-e0703n41:437_0": "146.",
  "anya-e0703n41:438_0": "Sādhūnaṁ saṅgamene’sa, hutvā vippaṭisārako;",
  "anya-e0703n41:439_0": "Nāsaṁ pāpassa kammassa, karissāmīti cintiya.",
  "anya-e0703n41:440_0": "147.",
  "anya-e0703n41:441_0": "Pupphārāme phalārāme, vāpiyo’pi ca kārayi;",
  "anya-e0703n41:442_0": "Mahācetittayañcāpi, mahāpūjāhi sakkari.",
  "anya-e0703n41:443_0": "148.",
  "anya-e0703n41:444_0": "Thūpārāmañca pūjetvā, ekaṁgāmañca tassadā;",
  "anya-e0703n41:445_0": "Sabbāgamiyabhikkhūhi, dhammaṁdesāpayittha ca.",
  "anya-e0703n41:446_0": "149.",
  "anya-e0703n41:447_0": "Katvā maricavaṭṭimhi, pāsādaṁ sutthiraṁ tahiṁ;",
  "anya-e0703n41:448_0": "Vāsayittha mahātheraṁ, nāgasāla nivāsitaṁ.",
  "anya-e0703n41:449_0": "150.",
  "anya-e0703n41:450_0": "Tatraṭṭhaṁ tamupaṭṭhāya, paccayeti catūhi’pi;",
  "anya-e0703n41:451_0": "Abhidhammaṁ kathāpesi, saddhimaṭṭhakathāya so.",
  "anya-e0703n41:452_0": "151.",
  "anya-e0703n41:453_0": "Nāgasālakamāvāsaṁ, katvā tasseva’dāsi so;",
  "anya-e0703n41:454_0": "Mahāniṭṭhilagāmañca, paccayatthāya tassa’dā.",
  "anya-e0703n41:455_0": "152.",
  "anya-e0703n41:456_0": "Atha dāthopatisso so, jambudīpā idhāgato;",
  "anya-e0703n41:457_0": "Mahantaṁ balamādāya, karonto tena āhavaṁ.",
  "anya-e0703n41:458_0": "153.",
  "anya-e0703n41:459_0": "Kassapena susannaddha-vāhanena tato mari;",
  "anya-e0703n41:460_0": "Dvādasāsuṁ kiretassa, rājabhūtassa hāyanā.",
  "anya-e0703n41:461_0": "154.",
  "anya-e0703n41:462_0": "Tassa dāṭhopatissassa, bhāgineyyo sanāmako;",
  "anya-e0703n41:463_0": "Jambudīpaṁ palāyittha, bhīto tamhā mahāraṇe.",
  "anya-e0703n41:464_0": "155.",
  "anya-e0703n41:465_0": "Evaṁ aniccā vata sabbabhogā,",
  "anya-e0703n41:466_0": "Sudullabhā ceva khaṇeva sobhā;",
  "anya-e0703n41:467_0": "Tasmāhi etesu ratiṁ vihāya,",
  "anya-e0703n41:468_0": "Bhaveyya dhammābhimukho hitesī.",
  "anya-e0703n41:469_0": "Sujanappasādasaṁvegatthāya kate mahāvaṁse",
  "anya-e0703n41:470_0": "Cha rājako nāma",
  "anya-e0703n41:471_0": "Dvicattālīsatimo paricchedo."
}