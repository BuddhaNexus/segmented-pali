{
  "tika-vin11t37:0_0": "Mahāvibhaṅgasaṅgahakathāvaṇṇanā",
  "tika-vin11t37:1_0": "4.",
  "tika-vin11t37:1_1": "Evaṁ sotujanaṁ savane niyojetvā yathāpaṭiññātaṁ uttaravinicchayaṁ dassetumāha ‘‘methuna’’ntiādi.",
  "tika-vin11t37:1_2": "‘‘Kati āpattiyo’’ti ayaṁ diṭṭhasaṁsandanā, adiṭṭhajotanā, vimaticchedanā, anumati, kathetukamyatāpucchāti pañcannaṁ pucchānaṁ kathetukamyatāpucchā.",
  "tika-vin11t37:1_3": "Tisso āpattiyo phuseti tassā saṅkhepato vissajjanaṁ.",
  "tika-vin11t37:2_0": "5.",
  "tika-vin11t37:2_1": "Evaṁ gaṇanāvasena dassitānaṁ ‘‘bhave’’tiādi sarūpato dassanaṁ.",
  "tika-vin11t37:2_2": "Khetteti tiṇṇaṁ maggānaṁ aññatarasmiṁ allokāse tilabījamattepi padese.",
  "tika-vin11t37:2_3": "Methunaṁ paṭisevantassa pārājikaṁ bhaveti sambandho.",
  "tika-vin11t37:2_4": "‘‘Thullaccaya’’nti vuttanti yojanā.",
  "tika-vin11t37:2_5": "‘‘Yebhuyyakkhāyite’’ti idaṁ nidassanamattaṁ, upaḍḍhakkhāyitepi thullaccayassa heṭṭhā vuttattā.",
  "tika-vin11t37:2_6": "Vaṭṭakate mukhe aphusantaṁ aṅgajātaṁ pavesentassa dukkaṭaṁ vuttanti yojanā.",
  "tika-vin11t37:3_0": "6.‘‘Adinnaṁādiyanto’’tiādayopi vuttanayāyeva.",
  "tika-vin11t37:4_0": "7.Pañcamāsagghane vāpīti porāṇakassa nīlakahāpaṇassa catutthabhāgasaṅkhāte pañcamāse, tadagghanake vā.",
  "tika-vin11t37:4_1": "Adhike vāti atirekapañcamāsake vā tadagghanake vā.",
  "tika-vin11t37:4_2": "Adinne pañcavīsatiyā avahārānaṁ aññatarena avahaṭe parājayo hotīti attho.",
  "tika-vin11t37:4_3": "Māse vā ūnamāse vā tadagghanake vā dukkaṭaṁ.",
  "tika-vin11t37:4_4": "Tato majjheti pañcamāsakato majjhe.",
  "tika-vin11t37:4_5": "Pañca māsā samāhaṭā, pañcannaṁ māsānaṁ samāhāroti vā pañcamāsaṁ, pañcamāsaṁ agghatīti pañcamāsagghanaṁ, pañcamāsañca pañcamāsagghanañca pañcamāsagghanaṁ, ekadesasarūpekasesoyaṁ, tasmiṁ.",
  "tika-vin11t37:4_6": "Māse vāti etthāpi māso ca māsagghanakañca māsamāsagghanakoti vattabbe ‘‘māse’’ti ekadesasarūpekaseso, uttarapadalopo ca daṭṭhabbo.",
  "tika-vin11t37:5_0": "‘‘Pañcamāsagghane’’ti sāmaññena vuttepi porāṇakassa nīlakahāpaṇasseva catutthabhāgavasena pañcamāsaniyamo kātabbo.",
  "tika-vin11t37:5_1": "Tathā hi bhagavatā dutiyapārājikaṁ paññāpentena bhikkhūsu pabbajitaṁ purāṇavohārikamahāmattaṁ bhikkhuṁ ‘‘kittakena vatthunā rājā māgadho seniyo bimbisāro coraṁ gahetvā hanati vā bandhati vā pabbājeti vā’’ti pucchitvā tena ‘‘pādena vā pādārahena vā’’ti vutte teneva pamāṇena adinnaṁ ādiyantassa paññattaṁ.",
  "tika-vin11t37:5_2": "Aṭṭhakathāyañca –",
  "tika-vin11t37:6_0": "‘‘Pañcamāsako pādoti pāḷiṁ ulliṅgitvā ‘tadā rājagahe vīsatimāsako kahāpaṇo hoti, tasmā pañcamāsako pādo’.",
  "tika-vin11t37:6_1": "Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo.",
  "tika-vin11t37:6_2": "So ca kho porāṇakassa nīlakahāpaṇassa vasena, na itaresaṁ dudradāmakādīnaṁ.",
  "tika-vin11t37:6_3": "Tena hi pādena atītā buddhāpi pārājikaṁ paññapesuṁ, anāgatāpi paññapessanti.",
  "tika-vin11t37:6_4": "Sabbabuddhānañhi pārājikavatthumhi vā pārājike vā nānattaṁ natthi, imāneva cattāri pārājikavatthūni, imāneva cattāri pārājikāni, ito ūnaṁ vā atirekaṁ vā natthi.",
  "tika-vin11t37:6_5": "Tasmā bhagavāpi dhaniyaṁ vigarahitvā pādeneva dutiyapārājikaṁ paññapento ‘yo pana bhikkhu adinnaṁ theyyasaṅkhāta’ntiādimāhā’’ti (pārā. aṭṭha.",
  "tika-vin11t37:6_6": "1.88) vuttaṁ.",
  "tika-vin11t37:7_0": "Sāratthadīpaniyañca –",
  "tika-vin11t37:8_0": "‘‘Catuttho bhāgo pādoti veditabboti imināva sabbajanapadesu kahāpaṇasseva vīsatimo bhāgomāsakoti idañca vuttameva hotīti daṭṭhabbaṁ.",
  "tika-vin11t37:8_1": "Porāṇasatthānurūpaṁ lakkhaṇasampannā uppāditā nīlakahāpaṇāti veditabbā.",
  "tika-vin11t37:8_2": "Dudradāmena uppādito dudradāmako.",
  "tika-vin11t37:8_3": "So kira nīlakahāpaṇassa tibhāgaṁ agghatī’ti vatvā ‘yasmiṁ padese nīlakahāpaṇā na santi, tatthāpi nīlakahāpaṇavaseneva paricchedo kātabbo. Kathaṁ?",
  "tika-vin11t37:8_4": "Nīlakahāpaṇānaṁ vaḷañjanaṭṭhāne ca avaḷañjanaṭṭhāne ca samānaagghavasena pavattamānaṁ bhaṇḍaṁ nīlakahāpaṇena samānagghaṁ gahetvā tassa catutthabhāgagghanakaṁ nīlakahāpaṇassa pādagghanakanti paricchinditvā vinicchayo kātabbo’’ti (sārattha. ṭī.",
  "tika-vin11t37:8_5": "2.88) ayamatthova vutto.",
  "tika-vin11t37:9_0": "Ettha kahāpaṇaṁ nāma karontā suvaṇṇenapi karonti rajatenapi tambenapi suvaṇṇarajatatambamissakenapi .",
  "tika-vin11t37:9_1": "Tesu kataraṁ kahāpaṇaṁ nīlakahāpaṇanti?",
  "tika-vin11t37:9_2": "Keci tāva ‘‘suvaṇṇakahāpaṇa’’nti.",
  "tika-vin11t37:9_3": "Keci ‘‘missakakahāpaṇa’’nti.",
  "tika-vin11t37:9_4": "Tattha ‘‘suvaṇṇakahāpaṇa’’nti vadantānaṁ ayamadhippāyo –",
  "tika-vin11t37:9_5": "pārājikavatthunā pādena sabbattha ekalakkhaṇena bhavitabbaṁ, kāladesaparibhogādivasena agghanānattaṁ pādasseva bhavitabbaṁ.",
  "tika-vin11t37:9_6": "Bhagavatā hi dhammikarājūhi hananabandhanapabbājanānurūpeneva adinnādāne pārājikaṁ paññattaṁ, na itarathā.",
  "tika-vin11t37:9_7": "Tasmā esā sabbadā sabbattha abyabhicārīti suvaṇṇamayassa kahāpaṇassa catutthena pādena bhavitabbanti.",
  "tika-vin11t37:10_0": "‘‘Missakakahāpaṇa’’nti vadantānaṁ pana ayamadhippāyo –",
  "tika-vin11t37:11_0": "Aṭṭhakathāyaṁ –",
  "tika-vin11t37:12_0": "‘‘Tadā rājagahe vīsatimāsako kahāpaṇo hoti, tasmā pañcamāsako pādo.",
  "tika-vin11t37:12_1": "Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo.",
  "tika-vin11t37:12_2": "So ca kho porāṇakassa nīlakahāpaṇassa vasena, na itaresaṁ dudradāmakādīna’’nti (pārā. aṭṭha. 1.88) –",
  "tika-vin11t37:13_0": "Vuttattā, sāratthadīpaniyañca –",
  "tika-vin11t37:14_0": "‘‘Porāṇasatthānurūpaṁ lakkhaṇasampannā uppāditā nīlakahāpaṇāti veditabbā’’ti (sārattha. ṭī. 2.88) –",
  "tika-vin11t37:15_0": "Vuttattā ca ‘‘vinayavinicchayaṁ patvā garuke ṭhātabba’’nti vacanato ca missakakahāpaṇoyeva nīlakahāpaṇo.",
  "tika-vin11t37:15_1": "Tattheva hi porāṇasatthavihitaṁ lakkhaṇaṁ dissati. Kathaṁ?",
  "tika-vin11t37:15_2": "Pañca māsā suvaṇṇassa, tathā rajatassa, dasa māsā tambassāti ete vīsati māse missetvā bandhanatthāya vīhimattaṁ lohaṁ pakkhipitvā akkharāni ca hatthiādīnamaññatarañca rūpaṁ dassetvā kato niddosattā nīlakahāpaṇo nāma hotīti.",
  "tika-vin11t37:16_0": "Sikkhābhājanavinicchaye ca kesuci potthakesu ‘‘pādo nāma pañca māsā suvaṇṇassā’’ti purimapakkhavādīnaṁ matena pāṭho likhito.",
  "tika-vin11t37:16_1": "Kesuci potthakesu dutiyapakkhavādīnaṁ matena ‘‘pañca māsā hiraññassā’’ti pāṭho likhito.",
  "tika-vin11t37:16_2": "Sīhaḷabhāsāya porāṇakehi likhitāya sāmaṇerasikkhāya pana –",
  "tika-vin11t37:17_0": "‘‘Porāṇakassa nīlakahāpaṇassāti vuttaaṭṭhakathāvacanassa, porāṇake ratanasuttābhidhānakasutte vuttakahāpaṇalakkhaṇassa ca anurūpato ‘suvaṇṇarajatatambāni missetvā uṭṭhāpetvā katakahāpaṇaṁ kahāpaṇaṁ nāmā’ti ca ‘sāmaṇerānamupasampannānañca adinnādānapārājikavatthumhi ko viseso’ti pucchaṁ katvā ‘sāmaṇerānaṁ dasikasuttenāpi pārājiko hoti, upasampannānaṁ pana suvaṇṇassa vīsativīhimattenā’’ti –",
  "tika-vin11t37:18_0": "Ca viseso dassito.",
  "tika-vin11t37:19_0": "Taṁ pana suvaṇṇamāsakavasena aḍḍhatiyamāsakaṁ hoti, pañcamāsakena ca bhagavatā pārājikaṁ paññattaṁ.",
  "tika-vin11t37:19_1": "Tasmā tassa yathāvuttalakkhaṇassa kahāpaṇassa sabbadesesu alabbhamānattā sabbadesasādhāraṇena tassa missakakahāpaṇassa pañcamāsapādagghanakena suvaṇṇeneva pārājikavatthumhi niyamite sabbadesavāsīnaṁ upakārāya hotīti evaṁ suvaṇṇeneva pārājikavatthuparicchedo kato.",
  "tika-vin11t37:19_2": "Ayameva niyamo sīhaḷācariyavādehi sāroti gahito.",
  "tika-vin11t37:19_3": "Tasmā sikkhāgarukehi sabbattha pesalehi vinayadharehi ayameva vinicchayo sārato paccetabbo.",
  "tika-vin11t37:19_4": "Honti cettha –",
  "tika-vin11t37:20_0": "‘‘Hemarajatatambehi, satthe niddiṭṭhalakkhaṇaṁ;",
  "tika-vin11t37:21_0": "Ahāpetvā kato vīsa-māso nīlakahāpaṇo.",
  "tika-vin11t37:22_0": "Hemapādaṁ sajjhupādaṁ, tambapādadvayañhi so;",
  "tika-vin11t37:23_0": "Missetvā rūpamappetvā, kātuṁ satthesu dassito.",
  "tika-vin11t37:24_0": "‘Elā’ti vuccate doso, niddosattā tathīrito;",
  "tika-vin11t37:25_0": "Tassa pādo suvaṇṇassa, vīsavīhagghano mato.",
  "tika-vin11t37:26_0": "Yasmiṁ pana padese so, na vattati kahāpaṇo;",
  "tika-vin11t37:27_0": "Vīsasovaṇṇavīhagghaṁ, tappādagghanti vediyaṁ.",
  "tika-vin11t37:28_0": "Vīsasovaṇṇavīhagghaṁ, thenentā bhikkhavo tato;",
  "tika-vin11t37:29_0": "Cavanti sāmaññaguṇā, iccāhu vinayaññuno’’ti.",
  "tika-vin11t37:30_0": "9.Opātanti āvāṭaṁ. Dukkhe jāteti yojanā.",
  "tika-vin11t37:31_0": "10.Uttariṁ dhammanti ettha ‘‘uttarimanussadhamma’’nti vattabbe niruttinayena majjhapadalopaṁ, niggahītāgamañca katvā ‘‘uttariṁ dhamma’’nti vuttaṁ.",
  "tika-vin11t37:31_1": "Uttarimanussānaṁ jhāyīnañceva ariyānañca dhammaṁ uttarimanussadhammaṁ.",
  "tika-vin11t37:31_2": "Attupanāyikanti attani taṁ upaneti ‘‘mayi atthī’’ti samudācaranto, attānaṁ vā tattha upaneti ‘‘ahaṁ ettha sandissāmī’’ti samudācarantoti attupanāyiko, taṁ attupanāyikaṁ, evaṁ katvā vadantoti sambandho.",
  "tika-vin11t37:32_0": "11.Pariyāyeti ‘‘yo te vihāre vasati, so bhikkhu arahā’’tiādinā (pari.",
  "tika-vin11t37:32_1": "287) pariyāyabhaṇane.",
  "tika-vin11t37:32_2": "Ñāteti yaṁ uddissa bhaṇati, tasmiṁ viññumhi manussajātike acirena ñāte.",
  "tika-vin11t37:32_3": "No ceti no ce jānāti.",
  "tika-vin11t37:33_0": "Iti uttare līnatthapakāsaniyā",
  "tika-vin11t37:34_0": "Pārājikakathāvaṇṇanā niṭṭhitā.",
  "tika-vin11t37:35_0": "13.",
  "tika-vin11t37:35_1": "Ceteti, upakkamati, muccati, evaṁ aṅgattaye puṇṇe garukaṁ vuttaṁ.",
  "tika-vin11t37:35_2": "Dvaṅge ceteti, upakkamati yadi na muccati, evaṁ aṅgadvaye thullaccayanti yojanā.",
  "tika-vin11t37:35_3": "Payogeti payojetvā upakkamituṁ aṅgajātāmasanaṁ, parassa āṇāpananti evarūpe sāhatthikāṇattikapayoge.",
  "tika-vin11t37:36_0": "14.",
  "tika-vin11t37:36_1": "Vuttanayeneva uparūpari pañhāpucchanaṁ ñātuṁ sakkāti taṁ avattukāmo āha ‘‘ito paṭṭhāyā’’tiādi.",
  "tika-vin11t37:36_2": "Mayampi yadettha pubbe avuttamanuttānatthañca, tadeva vaṇṇayissāma.",
  "tika-vin11t37:37_0": "15.Kāyenāti attano kāyena. Kāyanti itthiyā kāyaṁ. Esa nayo ‘‘kāyabaddha’’nti etthāpi.",
  "tika-vin11t37:38_0": "16. Attano kāyena paṭibaddhena itthiyā kāyapaṭibaddhe phuṭṭhe tu dukkaṭanti yojanā.",
  "tika-vin11t37:39_0": "17.Tisso āpattiyo siyunti yojanā. Dvinnaṁ maggānanti vaccamaggapassāvamaggānaṁ.",
  "tika-vin11t37:40_0": "18.Vaṇṇādibhaññeti vaṇṇādinā bhaṇane. Kāyapaṭibaddhe vaṇṇādinā bhaññe dukkaṭanti yojanā.",
  "tika-vin11t37:41_0": "19.Attakāmacariyāyāti attakāmapāricariyāya.",
  "tika-vin11t37:42_0": "20.",
  "tika-vin11t37:42_1": "Paṇḍakassa santikepi attakāmapāricariyāya vaṇṇaṁ vadato tassa bhikkhunoti yojanā.",
  "tika-vin11t37:42_2": "Tiracchānagatassāpi santiketi etthāpi eseva nayo.",
  "tika-vin11t37:43_0": "21.",
  "tika-vin11t37:43_1": "Itthipurisānamantare sañcarittaṁ sañcaraṇabhāvaṁ samāpanne bhikkhumhi paṭiggaṇhanavīmaṁsāpaccāharaṇakattike sampanne tassa budho garukaṁ niddiseti yojanā.",
  "tika-vin11t37:44_0": "22.Dvaṅgasamāyogeti tīsvetesu dvinnaṁ aṅgānaṁ yathākathañci samāyoge.",
  "tika-vin11t37:44_1": "Aṅge sati panekasminti tiṇṇamekasmiṁ pana aṅge sati.",
  "tika-vin11t37:45_0": "24.Payogeti ‘‘adesitavatthukaṁ pamāṇātikkantaṁ kuṭiṁ, adesitavatthukaṁ mahallakavihārañca kāressāmī’’ti upakaraṇatthaṁ araññagamanato paṭṭhāya sabbapayoge.",
  "tika-vin11t37:45_1": "Ekapiṇḍe anāgateti sabbapariyantimaṁ piṇḍaṁ sandhāya vuttaṁ.",
  "tika-vin11t37:46_0": "25. Idha yo bhikkhu amūlakena pārājikena dhammena anuddhaṁsetīti yojanā.",
  "tika-vin11t37:47_0": "26.Okāsaṁna ca kāretvāti ‘‘karotu me, āyasmā, okāsaṁ, ahaṁ te vattukāmo’’ti evaṁ tena bhikkhunā okāsaṁ akārāpetvā.",
  "tika-vin11t37:48_0": "28.Aññabhāgiyeti aññabhāgiyapadena upalakkhitasikkhāpade.",
  "tika-vin11t37:48_1": "Evaṁ aññatrapi īdisesu ṭhānesu attho veditabbo.",
  "tika-vin11t37:49_0": "29. ‘‘Samanubhāsanāya evā’’ti padacchedo. Na paṭinissajanti appaṭinissajanto.",
  "tika-vin11t37:50_0": "30.",
  "tika-vin11t37:50_1": "Ñattiyā dukkaṭaṁ āpanno siyā, dvīhi kammavācāhi thullataṁ āpanno siyā, kammavācāya osāne garukaṁ āpanno siyāti yojanā.",
  "tika-vin11t37:50_2": "‘‘Thullata’’nti idaṁ thullaccayāpattiupalakkhaṇavacanaṁ.",
  "tika-vin11t37:51_0": "31.",
  "tika-vin11t37:51_1": "Catūsu yāvatatiyakesu paṭhame āpattiparicchedaṁ dassetvā itaresaṁ tiṇṇaṁ tenapi ekaparicchedattā tattha vuttanayameva tesu atidisanto āha ‘‘bhedānuvattake’’tiādi.",
  "tika-vin11t37:52_0": "Iti uttare līnatthapakāsaniyā",
  "tika-vin11t37:53_0": "Saṅghādisesakathāvaṇṇanā niṭṭhitā.",
  "tika-vin11t37:54_0": "32.Atirekacīvaranti anadhiṭṭhitaṁ, avikappitaṁ vikappanupagapamāṇaṁ cīvaraṁ laddhā dasāhaṁ atikkamanto ekameva nissaggiyaṁ pācittiyaṁ āpajjati.",
  "tika-vin11t37:54_1": "Ticīvarena ekarattimpi vinā vasanto ekameva nissaggiyaṁ pācittiyaṁ āpajjati.",
  "tika-vin11t37:54_2": "Idañca jātivasena ekattaṁ sandhāya vuttaṁ vatthugaṇanāya āpattīnaṁ paricchinditabbattā.",
  "tika-vin11t37:55_0": "33.Gahetvākālacīvaranti akālacīvaraṁ paṭiggahetvā.",
  "tika-vin11t37:55_1": "Māsanti satiyā paccāsāya nikkhipituṁ anuññātaṁ māsaṁ.",
  "tika-vin11t37:55_2": "Atikkamantoti satiyāpi paccāsāya vītikkamanto antomāse anadhiṭṭhahitvā, avikappetvā vā tiṁsadivasāni atikkamanto, cīvaruppādadivasaṁ aruṇaṁ ādiṁ katvā ekatiṁsamaṁ aruṇaṁ uṭṭhāpentoti attho.",
  "tika-vin11t37:55_3": "Ekaṁ nissaggiyaṁ āpattiṁ āpajjatīti udīritanti yojanā.",
  "tika-vin11t37:56_0": "34.Aññātikāya bhikkhuniyā.",
  "tika-vin11t37:56_1": "Yaṁkiñci purāṇacīvaranti ekavārampi paribhuttaṁ saṅghāṭiādīnamaññataraṁ cīvaraṁ.",
  "tika-vin11t37:57_0": "35.Payogasminti ‘‘dhovā’’tiādike bhikkhuno āṇattikapayoge, evaṁ āṇattāya ca bhikkhuniyā uddhanādike sabbasmiṁ payoge ca.",
  "tika-vin11t37:57_1": "‘‘Nissaggiyāva pācitti hotīti nissaggiyā pācitti ca hotīti yojanā.",
  "tika-vin11t37:58_0": "36.Paṭigaṇhatoti ettha ‘‘aññatra pārivattakā’’ti yojanā.",
  "tika-vin11t37:59_0": "38.Payogasminti viññāpanapayoge. Viññāpiteti viññāpitacīvare paṭiladdhe.",
  "tika-vin11t37:60_0": "39.Bhikkhūti acchinnacīvaro vā naṭṭhacīvaro vā bhikkhu. Taduttarinti santaruttaraparamato uttariṁ.",
  "tika-vin11t37:61_0": "41.Payogeti vikappanāpajjanapayoge.",
  "tika-vin11t37:62_0": "42.Duveti dukkaṭapācittiyavasena duve āpattiyo phuseti yojetabbaṁ.",
  "tika-vin11t37:63_0": "44.Payogeti anuññātapayogato atirekābhinipphādanapayoge. Lābheti cīvarassa paṭilābhe.",
  "tika-vin11t37:64_0": "Kathinavaggavaṇṇanā paṭhamā.",
  "tika-vin11t37:65_0": "45.",
  "tika-vin11t37:65_1": "Kosiyavaggassa ādīsu pañcasu sikkhāpadesu dve dve āpattiyoti yojanā.",
  "tika-vin11t37:65_2": "Payogeti karaṇakārāpanapayoge.",
  "tika-vin11t37:65_3": "Lābheti katvā vā kāretvā vā pariniṭṭhāpane.",
  "tika-vin11t37:66_0": "46. ‘‘Gahetvā eḷakalomānī’’ti padacchedo. Atikkamanti atikkamanto.",
  "tika-vin11t37:67_0": "47.Aññāyāti aññātikāya bhikkhuniyā.",
  "tika-vin11t37:67_1": "‘‘Dhovāpeti eḷalomaka’’nti padacchedo.",
  "tika-vin11t37:67_2": "Eḷalomakanti eḷakalomāni.",
  "tika-vin11t37:67_3": "Niruttinayena ka-kārassa vipariyāyo.",
  "tika-vin11t37:67_4": "Payogeti dhovāpanapayoge.",
  "tika-vin11t37:68_0": "48.Payogeti paṭiggaṇhanapayoge.",
  "tika-vin11t37:69_0": "49.Nānākāranti nānappakāraṁ.",
  "tika-vin11t37:69_1": "Samāpajjanti samāpajjanto bhikkhu.",
  "tika-vin11t37:69_2": "Samāpanneti saṁvohāre samāpanne sati.",
  "tika-vin11t37:69_3": "Payogeti samāpajjanapayoge.",
  "tika-vin11t37:70_0": "50.Payogeti kayavikkayāpajjanapayoge. Tasmiṁ kateti tasmiṁ bhaṇḍe attano santakabhāvaṁ nīte.",
  "tika-vin11t37:71_0": "Kosiyavaggavaṇṇanā dutiyā.",
  "tika-vin11t37:72_0": "51.Atirekakanti anadhiṭṭhitaṁ, avikappitaṁ vā pattaṁ.",
  "tika-vin11t37:72_1": "Dasāhaṁ atikkamentassa tassa bhikkhuno ekāva nissaggiyāpatti hotīti yojanā.",
  "tika-vin11t37:73_0": "52-3.",
  "tika-vin11t37:73_1": "Natthi etassa pañca bandhanānīti apañcabandhano, tasmiṁ, ūnapañcabandhane patteti attho.",
  "tika-vin11t37:73_2": "Payogeti viññāpanapayoge.",
  "tika-vin11t37:73_3": "Tassa pattassa lābhe paṭilābhe.",
  "tika-vin11t37:74_0": "54.Bhesajjanti sappiādikaṁ.",
  "tika-vin11t37:75_0": "55.Payogeti pariyesanapayoge.",
  "tika-vin11t37:76_0": "56.Payogeti acchindanaacchindāpanapayoge. Haṭeti acchinditvā gahite.",
  "tika-vin11t37:77_0": "57.Dve panāpattiyo phuseti vāyāpanapayoge dukkaṭaṁ, vikappanupagapacchimacīvarapamāṇena vīte nissaggiyanti dve āpattiyo āpajjatīti attho.",
  "tika-vin11t37:78_0": "58-9.",
  "tika-vin11t37:78_1": "Yo pana bhikkhu appavārito aññātakasseva tantavāye samecca upasaṅkamitvā cīvare vikappaṁ āpajjanto hoti.",
  "tika-vin11t37:78_2": "Soti so bhikkhu.",
  "tika-vin11t37:78_3": "Dve āpattiyo āpajjati, na saṁsayoti yojanā.",
  "tika-vin11t37:78_4": "Payogeti vikappāpajjanapayoge.",
  "tika-vin11t37:79_0": "60. Accekasaññitaṁ cīvaraṁ paṭiggahetvāti yojanā. Kālanti cīvarakālaṁ.",
  "tika-vin11t37:80_0": "61.Tiṇṇamaññataraṁ vatthanti tiṇṇaṁ cīvarānaṁ aññataraṁ cīvaraṁ.",
  "tika-vin11t37:80_1": "Ghareti antaraghare.",
  "tika-vin11t37:80_2": "Nidahitvāti nikkhipitvā.",
  "tika-vin11t37:80_3": "Tena cīvarena vinā chārattato adhikaṁ divasaṁ yassa āraññakassa vihārassa gocaragāme taṁ cīvaraṁ nikkhittaṁ, tamhā vihārā aññatra vasanto nissaggiyaṁ phuseti yojanā.",
  "tika-vin11t37:81_0": "62. Saṅghikaṁ lābhaṁ pariṇataṁ jānaṁ jānanto.",
  "tika-vin11t37:82_0": "63.Payogeti pariṇāmanapayoge.",
  "tika-vin11t37:82_1": "Sabbatthāti pārājikādīsu sabbasikkhāpadesu.",
  "tika-vin11t37:82_2": "Appanāvāraparihānīti parivāre paṭhamaṁ vuttakatthapaññattivārassa parihāpanaṁ, idha avacananti attho, tassa vārassa parivāre sabbapaṭhamattā paṭhamaṁ vattabbabhāvepi tattha vattabbaṁ pacchā gaṇhitukāmena mayā taṁ ṭhapetvā paṭhamaṁ āpattidassanatthaṁ tadanantaro katāpattivāro paṭhamaṁ vuttoti adhippāyo.",
  "tika-vin11t37:83_0": "Pattavaggavaṇṇanā tatiyā.",
  "tika-vin11t37:84_0": "Iti uttare līnatthapakāsaniyā",
  "tika-vin11t37:85_0": "Tiṁsanissaggiyakathāvaṇṇanā niṭṭhitā.",
  "tika-vin11t37:86_0": "64.Manussuttaridhammeti uttarimanussadhamme.",
  "tika-vin11t37:86_1": "Abhūtasmiṁ uttarimanussadhamme samullapite parājayo pārājikāpatti.",
  "tika-vin11t37:87_0": "65.Amūlantimavatthunā amūlakena pārājikena dhammena bhikkhuṁ codanāya garu saṅghādiseso hotīti yojanā.",
  "tika-vin11t37:87_1": "Pariyāyavacaneti ‘‘yo te vihāre vasatī’’tiādinā (pari.",
  "tika-vin11t37:87_2": "287) pariyāyena kathane.",
  "tika-vin11t37:87_3": "Ñāteti yassa katheti, tasmiṁ vacanānantarameva ñāte.",
  "tika-vin11t37:88_0": "66.Noce pana vijānātīti atha taṁ pariyāyena vuttaṁ vacanānantarameva sace na jānāti.",
  "tika-vin11t37:88_1": "Samudāhaṭanti kathitaṁ.",
  "tika-vin11t37:89_0": "67.",
  "tika-vin11t37:89_1": "Omasato bhikkhussa duve āpattiyo vuttā.",
  "tika-vin11t37:89_2": "Upasampannaṁ omasato pācitti siyā.",
  "tika-vin11t37:89_3": "Itaraṁ anupasampannaṁ omasato dukkaṭaṁ siyāti yojanā.",
  "tika-vin11t37:90_0": "68. Pesuññaharaṇepi dve āpattiyo honti.",
  "tika-vin11t37:91_0": "69.Payogeti padaso dhammaṁ vācentassa vacanakiriyārambhato paṭṭhāya yāva padādīnaṁ parisamāpanaṁ, etthantare akkharuccāraṇapayoge dukkaṭaṁ.",
  "tika-vin11t37:91_1": "Padānaṁ parisamattiyaṁ pācittiyaṁ.",
  "tika-vin11t37:92_0": "70.",
  "tika-vin11t37:92_1": "‘‘Tirattā anupasampannasahaseyyāyā’’ti padacchedo.",
  "tika-vin11t37:92_2": "Anupasampannena sahaseyyā anupasampannasahaseyyā, tāya.",
  "tika-vin11t37:92_3": "Tirattā uttariṁ anupasampannasahaseyyāyāti yojanā.",
  "tika-vin11t37:92_4": "Payogeti sayanatthāya seyyāpaññāpanakāyāvajjanādipubbapayoge.",
  "tika-vin11t37:92_5": "Panneti kāyapasāraṇalakkhaṇena sayanena nipanne.",
  "tika-vin11t37:93_0": "71.",
  "tika-vin11t37:93_1": "Yo pana bhikkhu ekarattiyaṁ mātugāmena sahaseyyaṁ kappeti.",
  "tika-vin11t37:93_2": "Dukkaṭādayoti ‘‘payoge dukkaṭaṁ, nipanne pācittiya’’nti yathāvuttadveāpattiyo āpajjatīti yojanā.",
  "tika-vin11t37:94_0": "72.Payogeti yathāvuttalakkhaṇapayoge.",
  "tika-vin11t37:95_0": "73.Anupasampanneti samīpatthe cetaṁ bhummaṁ.",
  "tika-vin11t37:95_1": "Anupasampannassa santike bhūtaṁ uttarimanussadhammaṁ yo sace ārocetīti yojanā.",
  "tika-vin11t37:95_2": "Dukkaṭādayoti yassa āroceti, so nappaṭivijānāti, dukkaṭaṁ, paṭivijānāti, pācittiyanti evaṁ dve āpattiyo tassa honti.",
  "tika-vin11t37:96_0": "74.Aññato aññassa upasampannassa duṭṭhullassa āpattiṁ anupasampanne anupasampannassa santike vadaṁ vadantoti yojanā.",
  "tika-vin11t37:96_1": "Payogeti ārambhato paṭṭhāya pubbapayoge dukkaṭaṁ āgacchati dukkaṭaṁ āpajjati.",
  "tika-vin11t37:96_2": "Ārocite pācitti siyāti yojanā.",
  "tika-vin11t37:97_0": "75.Payogeti ‘‘akappiyapathaviṁ khaṇissāmī’’ti kudāla pariyesanādisabbapayogeti.",
  "tika-vin11t37:98_0": "Musāvādavaggavaṇṇanā paṭhamā.",
  "tika-vin11t37:99_0": "76.Pātentoti vikopento. Tassāti bhūtagāmassa. Pāteti vikopane.",
  "tika-vin11t37:100_0": "77.",
  "tika-vin11t37:100_1": "Aññavādakavihesakānaṁ ekayoganiddiṭṭhattā tattha vuttanayeneva vihesake ca ñātuṁ sakkāti tattha visuṁ āpattibhedo na vutto.",
  "tika-vin11t37:101_0": "78.Paranti aññaṁ saṅghena sammatasenāsanapaññāpakādikaṁ upasampannaṁ.",
  "tika-vin11t37:101_1": "Ujjhāpentoti tassa ayasaṁ uppādetukāmatāya bhikkhūhi avajānāpetuṁ ‘‘chandāya itthannāmo idaṁ nāma karotī’’tiādīni vatvā avaññāya olokāpento, lāmakato vā cintāpento.",
  "tika-vin11t37:101_2": "Payogeti ujjhāpanatthāya tassa avaṇṇabhaṇanādike pubbapayoge.",
  "tika-vin11t37:102_0": "83.",
  "tika-vin11t37:102_1": "Saṅghike vihāre pubbūpagataṁ bhikkhuṁ jānaṁ jānanto anupakhajja seyyaṁ kappeti, tassevaṁ seyyaṁ kappayatoti yojanā.",
  "tika-vin11t37:102_2": "Payogedukkaṭādayoti ettha aluttasamāso.",
  "tika-vin11t37:102_3": "Ādi-saddena seyyākappane pācittiyaṁ saṅgaṇhāti.",
  "tika-vin11t37:103_0": "84.Payogeti ‘‘nikkaḍḍhatha ima’’ntiādike āṇattike vā ‘‘yāhi yāhī’’tiādike vācasike vā hatthena tassa aṅgaparāmasanādivasena kate kāyike vā nikkaḍḍhanapayoge.",
  "tika-vin11t37:103_1": "Sesanti pācittiyaṁ.",
  "tika-vin11t37:104_0": "85.",
  "tika-vin11t37:104_1": "‘‘Vehāsakuṭiyā uparī’’ti padacchedo.",
  "tika-vin11t37:104_2": "Āhaccapādaketi ettha ‘‘mañce vā pīṭhe vā’’ti seso.",
  "tika-vin11t37:104_3": "Sīdanti nisīdanto.",
  "tika-vin11t37:104_4": "Dukkaṭādayoti payoge dukkaṭaṁ, nipajjāya pācittiyanti imā āpattiyo phuseti attho.",
  "tika-vin11t37:105_0": "86.",
  "tika-vin11t37:105_1": "Assa pajjassa paṭhamapādaṁ dasakkharapādakaṁ chandovicitiyaṁ vuttagāthā, ‘‘gāthāchando atītadvaya’’nti iminā chandovicitilakkhaṇena gāthāchandattā adhiṭṭhitvā dvattipariyāyeti ettha akkharadvayaṁ adhikaṁ vuttanti daṭṭhabbaṁ.",
  "tika-vin11t37:105_2": "Payogeti adhiṭṭhānapayoge.",
  "tika-vin11t37:105_3": "Adhiṭṭhiteti dvattipariyāyānaṁ upari adhiṭṭhāne kate.",
  "tika-vin11t37:106_0": "87.Payogeti siñcanasiñcāpanapayoge. Sitteti siñcanakiriyapariyosāne.",
  "tika-vin11t37:107_0": "Bhūtagāmavaggavaṇṇanā dutiyā.",
  "tika-vin11t37:108_0": "88. Dukkaṭaṁ phuseti yojanā. Ovadite pācitti siyāti yojanā.",
  "tika-vin11t37:109_0": "89. Vibhāgoyeva vibhāgatā.",
  "tika-vin11t37:110_0": "90.Aññātikāya bhikkhuniyā aññatra pārivattakā cīvaraṁ dento bhikkhu duve āpattiyo phuseti yojanā.",
  "tika-vin11t37:110_1": "Payogeti dānapayoge.",
  "tika-vin11t37:111_0": "93.",
  "tika-vin11t37:111_1": "‘‘Nāvaṁ eka’’nti padacchedo.",
  "tika-vin11t37:111_2": "Payogeti abhiruhaṇapayoge.",
  "tika-vin11t37:111_3": "Dukkaṭādayoti ādi-saddena abhiruḷhe pācittiyaṁ saṅgaṇhāti.",
  "tika-vin11t37:112_0": "94. ‘‘Duvidhaṁ āpatti’’nti padacchedo.",
  "tika-vin11t37:113_0": "96.",
  "tika-vin11t37:113_1": "Bhikkhuniyā saddhiṁ raho nisajjaṁ kappento bhikkhu payogedukkaṭādayo dvepi āpattiyo phuseti yojanā.",
  "tika-vin11t37:114_0": "Ovādavaggavaṇṇanā tatiyā.",
  "tika-vin11t37:115_0": "97.Taduttarinti tato bhuñjituṁ anuññātaekadivasato uttariṁ dutiyadivasato paṭṭhāya.",
  "tika-vin11t37:115_1": "Anantarassa vaggassāti ovādavaggassa.",
  "tika-vin11t37:115_2": "Navamenāti bhikkhuniyā paripācitapiṇḍapātasikkhāpadena.",
  "tika-vin11t37:116_0": "99.Dvattipatteti dvattipattapūre.",
  "tika-vin11t37:116_1": "Taduttarinti dvattipattapūrato uttariṁ.",
  "tika-vin11t37:116_2": "Payogeti paṭiggahaṇapayoge.",
  "tika-vin11t37:117_0": "101.Abhihaṭṭhunti abhiharitvā.",
  "tika-vin11t37:118_0": "102.Tassāti abhiharantassa. Piṭaketi vinayapiṭake.",
  "tika-vin11t37:119_0": "103.Dasamepīti ettha ‘‘dasame apī’’ti padacchedo.",
  "tika-vin11t37:120_0": "Bhojanavaggavaṇṇanā catutthā.",
  "tika-vin11t37:121_0": "104.Acelakādinoti ādi-saddena ‘‘paribbājakassa vā paribbājikāya vā’’ti (pāci.",
  "tika-vin11t37:121_1": "270) vutte saṅgaṇhāti.",
  "tika-vin11t37:121_2": "Bhojanādikanti ādi-saddena khādanīyaṁ saṅgaṇhāti.",
  "tika-vin11t37:121_3": "Payogeti sahatthā dānapayoge.",
  "tika-vin11t37:122_0": "105.Dāpetvā vā adāpetvā vā kiñci āmisaṁ.",
  "tika-vin11t37:122_1": "Payogeti uyyojanapayoge.",
  "tika-vin11t37:122_2": "Tasminti tasmiṁ bhikkhumhi.",
  "tika-vin11t37:122_3": "Uyyojite pācitti siyāti yojanā.",
  "tika-vin11t37:123_0": "109.Ummārātikkameti indakhīlātikkame.",
  "tika-vin11t37:124_0": "110.Taduttarinti tato paricchinnarattipariyantato vā paricchinnabhesajjapariyantato vā uttariṁ.",
  "tika-vin11t37:125_0": "111. Uyyuttaṁ dassanatthāya gacchanto dve āpattiyo phuseti yojanā.",
  "tika-vin11t37:126_0": "Acelakavaggavaṇṇanā pañcamā.",
  "tika-vin11t37:127_0": "114.Mereyyanti merayaṁ.",
  "tika-vin11t37:127_1": "Niruttinayena a-kārassa e-kāro, ya-kārassa ca dvittaṁ.",
  "tika-vin11t37:127_2": "Meraya-saddapariyāyo vā mereyya-saddo.",
  "tika-vin11t37:127_3": "Munīti bhikkhu.",
  "tika-vin11t37:128_0": "115. ‘‘Bhikkhu aṅgulipatodenā’’ti padacchedo. Payogeti hāsāpanapayoge. Tassāti hāsāpentassa.",
  "tika-vin11t37:129_0": "116.",
  "tika-vin11t37:129_1": "Gopphakā heṭṭhā udake dukkaṭaṁ.",
  "tika-vin11t37:129_2": "Gopphakato upari uparigopphakaṁ, udakaṁ, tasmiṁ, gopphakato adhikappamāṇe udaketi attho.",
  "tika-vin11t37:130_0": "117.Anādariyanti puggalānādariyaṁ, dhammānādariyaṁ vā.",
  "tika-vin11t37:130_1": "Payogeti anādariyavasena pavatte kāyapayoge vā vacīpayoge vā.",
  "tika-vin11t37:130_2": "Kate anādariye.",
  "tika-vin11t37:131_0": "118.Payogeti bhiṁsāpanapayoge.",
  "tika-vin11t37:132_0": "119.Jotinti aggiṁ.",
  "tika-vin11t37:132_1": "Samādahitvānāti jāletvā.",
  "tika-vin11t37:132_2": "‘‘Visibbento’’ti iminā phalūpacārena kāraṇaṁ vuttaṁ.",
  "tika-vin11t37:132_3": "Visibbanakiriyā hi samādahanakiriyāya phalanti visibbanakiriyāvohārena samādahanakiriyāva.",
  "tika-vin11t37:132_4": "Tasmā visibbentoti ettha samādahantoti attho.",
  "tika-vin11t37:132_5": "Payogeti samādahanasamādahāpanapayoge.",
  "tika-vin11t37:132_6": "Visīviteti vuttanayena samādahiteti attho.",
  "tika-vin11t37:133_0": "120.Payogeti cuṇṇamattikābhisaṅkharaṇādisabbapayoge. Itaranti pācittiyaṁ.",
  "tika-vin11t37:134_0": "121.Tiṇṇaṁ dubbaṇṇakaraṇānanti kaṁsanīlapattanīlakaddamasaṅkhātānaṁ tiṇṇaṁ dubbaṇṇakaraṇānaṁ.",
  "tika-vin11t37:134_1": "Ekaṁ aññataraṁ anādiya adatvā.",
  "tika-vin11t37:134_2": "Cīvaranti navacīvaraṁ.",
  "tika-vin11t37:135_0": "122.",
  "tika-vin11t37:135_1": "Natthi etassa uddhāranti anuddhāro, taṁ anuddhāranti vattabbe gāthābandhavasena rassattaṁ, akatapaccuddhāranti attho.",
  "tika-vin11t37:136_0": "123.Apanidhentoti apanetvā nidhento nikkhipento.",
  "tika-vin11t37:136_1": "Pattādikanti ādi-saddena cīvaranisīdanasūcigharakāyabandhanānaṁ gahaṇaṁ.",
  "tika-vin11t37:136_2": "Payogeti apanidhānapayoge.",
  "tika-vin11t37:136_3": "Tasmiṁ pattādike pañcavidhe parikkhāre.",
  "tika-vin11t37:136_4": "Apanihite sesā pācittiyāpatti siyāti yojanā.",
  "tika-vin11t37:137_0": "Surāpānavaggavaṇṇanā chaṭṭhā.",
  "tika-vin11t37:138_0": "124.Tapodhanoti pātimokkhasaṁvarasīlasaṅkhātaṁ tapodhanamassāti tapodhano, bhikkhu.",
  "tika-vin11t37:139_0": "125.Tasmiṁ opāte.",
  "tika-vin11t37:140_0": "126.Manussaviggaho manussasarīro. Tiracchānagato nāgo vā supaṇṇo vā. Tassa opātakhaṇakassa.",
  "tika-vin11t37:141_0": "127.Paṭubuddhināti sabbesu ñeyyadhammesu nipunañāṇena bhagavatā.",
  "tika-vin11t37:142_0": "128.Payogeti paribhogatthāya gahaṇādike payoge. Tassāti bhikkhussa.",
  "tika-vin11t37:143_0": "129.Ukkoṭentoti uccālento yathāṭhāne ṭhātuṁ adento.",
  "tika-vin11t37:143_1": "Payogeti ukkoṭanapayoge.",
  "tika-vin11t37:143_2": "Ukkoṭite pācittiyaṁ siyāti yojanā.",
  "tika-vin11t37:144_0": "130.Duṭṭhullaṁ vajjakanti saṅghādisesādike. Ekaṁ pācittiyaṁ āpattiṁ āpajjati iti dīpitanti yojanā.",
  "tika-vin11t37:145_0": "131.Payogeti gaṇapariyesanādipayoge.",
  "tika-vin11t37:145_1": "Dukkaṭaṁ patto siyā dukkaṭāpattiṁ āpanno bhaveyyāti attho.",
  "tika-vin11t37:145_2": "Sesāti pācittiyāpatti upasampādite siyā.",
  "tika-vin11t37:145_3": "Gāthābandhavasena upasaggalopo.",
  "tika-vin11t37:146_0": "132-3.",
  "tika-vin11t37:146_1": "Jānaṁ theyyasatthena saha saṁvidhāya maggaṁ paṭipajjato ca tatheva mātugāmena saha saṁvidhāya maggaṁ paṭipajjato cāti yojanā.",
  "tika-vin11t37:146_2": "Payogeti saṁvidhāya gantuṁ paṭipucchādikaraṇapayoge.",
  "tika-vin11t37:146_3": "Paṭipanneti maggapaṭipanne.",
  "tika-vin11t37:146_4": "Anantaranti addhayojanagāmantarātikkamanānantaraṁ.",
  "tika-vin11t37:147_0": "134. Ñattiyā osāne dukkaṭaṁ phuseti yojanā.",
  "tika-vin11t37:148_0": "135.Akatānudhammenāti anudhammo vuccati āpattiyā adassane vā appaṭikamme vā pāpikāya diṭṭhiyā appaṭinissagge vā dhammena vinayena satthusāsanena ukkhittakassa anulomavattaṁ disvā katvā osāraṇā, so osāraṇasaṅkhāto anudhammo yassa na kato, ayaṁ akatānudhammo nāma, tādisena bhikkhunā saddhinti attho.",
  "tika-vin11t37:148_1": "Sambhuñjantoti āmisasambhogaṁ karonto bhikkhu.",
  "tika-vin11t37:148_2": "Payogeti bhuñjituṁ āmisapaṭiggahaṇādipayoge.",
  "tika-vin11t37:148_3": "Bhutteti sambhutte, ubhayasambhoge, tadaññatare vā kateti attho.",
  "tika-vin11t37:149_0": "136.Upalāpentoti pattacīvarauddesaparipucchanādivasena saṅgaṇhanto. Payogeti upalāpanapayoge.",
  "tika-vin11t37:150_0": "Sappāṇakavaggavaṇṇanā sattamā.",
  "tika-vin11t37:151_0": "137.Sahadhammikanti karaṇatthe upayogavacanaṁ, pañcahi sahadhammikehi sikkhitabbattā, tesaṁ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānassāti attho.",
  "tika-vin11t37:151_1": "Bhaṇatoti ‘‘bhikkhussā’’ti iminā samānādhikaraṇaṁ.",
  "tika-vin11t37:152_0": "138.Vivaṇṇentoti ‘‘kiṁ panimehi khuddānukhuddakehi sikkhāpadehi uddiṭṭhehī’’tiādinā garahanto.",
  "tika-vin11t37:152_1": "Payogeti ‘‘kiṁ imehī’’tiādinā garahaṇavasena pavatte vacīpayoge.",
  "tika-vin11t37:152_2": "Vivaṇṇite garahite.",
  "tika-vin11t37:153_0": "139.Mohentoti ‘‘idāneva kho ahaṁ, āvuso, jānāmī’’tiādinā attano ajānanattena āpannabhāvaṁ dīpetvā bhikkhuṁ mohento, vañcentoti attho.",
  "tika-vin11t37:153_1": "Moheti mohāropanakamme.",
  "tika-vin11t37:153_2": "Aropite kate.",
  "tika-vin11t37:154_0": "140. Bhikkhussa kupito pahāraṁ dento phuseti yojanā. Payogeti daṇḍādānādipayoge.",
  "tika-vin11t37:155_0": "141.Payogeti uggiraṇapayoge. Uggiriteti uccārite.",
  "tika-vin11t37:156_0": "142.Amūlenevāti diṭṭhādimūlavirahiteneva. Yogeti okāsakārāpanādipayoge. Uddhaṁsiteti codite.",
  "tika-vin11t37:157_0": "143.Kukkuccaṁ janayantoti ‘‘ūnavīsativasso tvaṁ maññe upasampanno’’tiādinā kukkuccaṁ upadahanto.",
  "tika-vin11t37:157_1": "Yogeti kukkuccuppādanapayoge.",
  "tika-vin11t37:157_2": "Uppāditeti kukkucce uppādite.",
  "tika-vin11t37:158_0": "144. ‘‘Tiṭṭhanto upassuti’’nti padacchedo. Sutiyā samīpaṁ upassuti, savanūpacāreti attho.",
  "tika-vin11t37:159_0": "145.Dhammikānaṁ tu kammānanti dhammena vinayena satthusāsanena katānaṁ apalokanādīnaṁ catunnaṁ kammānaṁ.",
  "tika-vin11t37:159_1": "Tato punāti chandadānato pacchā.",
  "tika-vin11t37:159_2": "Khīyanadhammanti attano adhippetabhāvavibhāvanamantanaṁ.",
  "tika-vin11t37:159_3": "Dve phuse dukkaṭādayoti khīyanadhammāpajjanapayoge dukkaṭaṁ, khīyanadhamme āpanne pācittiyanti evaṁ dukkaṭādayo dve āpattiyo āpajjeyyāti attho.",
  "tika-vin11t37:160_0": "146.Saṅghe saṅghamajjhe.",
  "tika-vin11t37:160_1": "Vinicchayeti vatthuto otiṇṇavinicchaye.",
  "tika-vin11t37:160_2": "Niṭṭhaṁ agateti vatthumhi avinicchite, ñattiṁ ṭhapetvā kammavācāya vā apariyositāya.",
  "tika-vin11t37:161_0": "148.Samaggena saṅghenāti samānasaṁvāsakena samānasīmāyaṁ ṭhitena saṅghena.",
  "tika-vin11t37:162_0": "Sahadhammikavaggavaṇṇanā aṭṭhamā.",
  "tika-vin11t37:163_0": "150.Aviditohutvāti rañño aviditāgamano hutvā.",
  "tika-vin11t37:164_0": "152.Ratananti muttādidasavidhaṁ ratanaṁ. Payogeti ratanaggahaṇapayoge.",
  "tika-vin11t37:165_0": "153.Vikāleti majjhantikātikkamato paṭṭhāya aruṇe.",
  "tika-vin11t37:166_0": "155.Aṭṭhidantavisāṇābhinibbattanti aṭṭhidantavisāṇamayaṁ. Payogeti kārāpanapayoge.",
  "tika-vin11t37:167_0": "156. Tasmiṁ mañcādimhi kārāpite sesā pācittiyāpatti siyāti yojanā.",
  "tika-vin11t37:168_0": "Ratanavaggavaṇṇanā navamā.",
  "tika-vin11t37:169_0": "Iti uttare līnatthapakāsaniyā",
  "tika-vin11t37:170_0": "Pācittiyakathāvaṇṇanā niṭṭhitā.",
  "tika-vin11t37:171_0": "159. Catūsu pāṭidesanīyesupi avisesena ādiccabandhunā buddhena dvidhā āpatti niddiṭṭhāti yojanā.",
  "tika-vin11t37:172_0": "160.Sabbatthāti sabbesu catūsu.",
  "tika-vin11t37:173_0": "Pāṭidesanīyakathāvaṇṇanā.",
  "tika-vin11t37:174_0": "161. Sekhiyakathā uttānatthāyeva.",
  "tika-vin11t37:175_0": "Sekhiyakathāvaṇṇanā.",
  "tika-vin11t37:176_0": "162.",
  "tika-vin11t37:176_1": "Parivāre paṭhamaṁ dassitasoḷasavārappabhede mahāvibhaṅge ‘‘paṭhamaṁ pārājikaṁ kattha paññatta’’ntiādippabhedo (pari.",
  "tika-vin11t37:176_2": "1) katthapaññattivāro , ‘‘methunaṁ dhammaṁ paṭisevanto kati āpattiyo āpajjatī’’tiādippabhedo (pari.",
  "tika-vin11t37:176_3": "157) katāpattivāro, ‘‘methunaṁ dhammaṁ paṭisevantassa āpattiyo catunnaṁ vipattīnaṁ kati vipattiyo bhajantī’’tiādippabhedo (pari.",
  "tika-vin11t37:176_4": "182) vipattivāro, ‘‘methunaṁ dhammaṁ paṭisevantassa āpattiyo sattannaṁ āpattikkhandhānaṁ katihi āpattikkhandhehi saṅgahitā’’tiādippabhedo (pari.",
  "tika-vin11t37:176_5": "182) saṅgahavāro, ‘‘methunaṁ dhammaṁ paṭisevantassa āpattiyo channaṁ āpattisamuṭṭhānānaṁ katihi samuṭṭhānehi samuṭṭhahantī’’tiādippabhedo (pari.",
  "tika-vin11t37:176_6": "184) samuṭṭhānavāro, ‘‘methunaṁ dhammaṁ paṭisevantassa āpattiyo catunnaṁ adhikaraṇānaṁ katamaṁ adhikaraṇa’’ntiādippabhedo (pari.",
  "tika-vin11t37:176_7": "185) adhikaraṇavāro, ‘‘methunaṁ dhammaṁ paṭisevantassa āpattiyo sattannaṁ samathānaṁ katihi samathehi sammantī’’tiādippabhedo (pari.",
  "tika-vin11t37:176_8": "186) samathavāro, tadanantaro imehi sattahi vārehi misso aṭṭhamo samuccayavāroti imesu aṭṭhasu vāresu ādibhūte katthapaññattināmadheyye appanāvāre saṅgahetabbānaṁ nidānādisattarasalakkhaṇānaṁ ubhayavibhaṅgasādhāraṇato upari vakkhamānattā taṁ vāraṁ ṭhapetvā tadanantaraṁ asādhāraṇaṁ katāpattivāraṁ sekhiyāvasānaṁ pāḷikkamānurūpaṁ dassetvā tadanantarā vipattivārādayo cha vārā ubhayavibhaṅgasādhāraṇato vakkhamānāti katvā tepi ṭhapetvā ime paccayasaddena ayojetvā dassitā aṭṭheva vārā, puna ‘‘methunaṁ dhammaṁ paṭisevanapaccayā pārājikaṁ kattha paññatta’’ntiādinā (pari.",
  "tika-vin11t37:176_9": "188) paccaya-saddaṁ yojetvā dassitā apare aṭṭha vārā yojitāti tatthāpi dutiyaṁ katāpattipaccayavāraṁ iminā katāpattivārena ekaparicchedaṁ katvā dassetumāha ‘‘paññattā’’tiādi.",
  "tika-vin11t37:176_10": "Paṭisevanapaccayāti paṭisevanahetunā.",
  "tika-vin11t37:177_0": "163.Allokāsappavesaneti jīvamānasarīre tiṇṇaṁ maggānaṁ aññatarasmiṁ magge allokāsappavesane.",
  "tika-vin11t37:177_1": "Mate akkhāyite vā pi-saddena yebhuyyaakkhāyite pavesane pavesananimittaṁ methunaṁ dhammaṁ paṭisevanto bhikkhu pārājikaṁ phuseti sambandho.",
  "tika-vin11t37:178_0": "164.",
  "tika-vin11t37:178_1": "Tathā yebhuyyakkhāyite, upaḍḍhakkhāyite ca methunaṁ dhammaṁ paṭisevanto bhikkhu thullaccayaṁ phuseti yojanā.",
  "tika-vin11t37:178_2": "Vaṭṭakate mukhe dukkaṭaṁ vuttanti sambandho.",
  "tika-vin11t37:178_3": "Jatumaṭṭhaketi bhikkhuniyā jatumaṭṭhake dinne pācitti vuttāti sambandho.",
  "tika-vin11t37:179_0": "166.Avassutassāti kāyasaṁsaggarāgena tintassa.",
  "tika-vin11t37:179_1": "Posassāti gahaṇakiriyāsambandhe sāmivacanaṁ.",
  "tika-vin11t37:179_2": "Bhikkhuniyāti attasambandhe sāmivacanaṁ.",
  "tika-vin11t37:179_3": "‘‘Attano’’ti seso.",
  "tika-vin11t37:179_4": "Avassutena posena attano adhakkhakādigahaṇaṁ sādiyantiyā tathā avassutāya bhikkhuniyā pārājikanti yojanā.",
  "tika-vin11t37:180_0": "167.Kāyenāti attano kāyena.",
  "tika-vin11t37:180_1": "Kāyanti mātugāmassa kāyaṁ.",
  "tika-vin11t37:180_2": "Phusatoti kāyasaṁsaggarāgena phusato.",
  "tika-vin11t37:180_3": "Kāyena kāyabaddhanti etthāpi eseva nayo.",
  "tika-vin11t37:181_0": "168.Kāyena paṭibaddhenāti attano kāyapaṭibaddhena.",
  "tika-vin11t37:181_1": "Paṭibaddhanti itthiyā kāyapaṭibaddhaṁ phusantassa dukkaṭaṁ.",
  "tika-vin11t37:181_2": "Tassa bhikkhussa.",
  "tika-vin11t37:182_0": "‘‘Mahāvibhaṅgasaṅgaho niṭṭhito’’ti kasmā vuttaṁ, nanu soḷasavārasaṅgahe mahāvibhaṅge katāpattivāroyevettha vutto, na itare vārāti?",
  "tika-vin11t37:182_1": "Saccaṁ, avayave pana samudāyopacārena vuttaṁ.",
  "tika-vin11t37:182_2": "Sādhāraṇāsādhāraṇānaṁ mahāvibhaṅge gatānaṁ sabbāpattipabhedānaṁ dassanopacārabhūto katāpattivāro dassitoti taṁdassanena appadhānā itarepi vārā upacārato dassitā hontīti ca tathā vuttanti veditabbaṁ.",
  "tika-vin11t37:183_0": "Iti uttare līnatthapakāsaniyā",
  "tika-vin11t37:184_0": "Mahāvibhaṅgasaṅgahavaṇṇanā niṭṭhitā."
}