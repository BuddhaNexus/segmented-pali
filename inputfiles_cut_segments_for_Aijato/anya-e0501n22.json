{
  "anya-e0501n22:0_0": "Paccayasabhāgo",
  "anya-e0501n22:1_0": "Paccayasabhāgo vuccate.",
  "anya-e0501n22:1_1": "Pañcadasa sahajātajātikā honti, cattāro mahāsahajātā cattāro majjhimasahajātā satta khuddakasahajātā.",
  "anya-e0501n22:1_2": "Tattha cattāro mahāsahajātā nāma sahajāto sahajātanissayo sahajātatthi sahajāta avigato.",
  "anya-e0501n22:1_3": "Cattāro majjhimasahajātā nāma aññamañño vipāko sampayutto sahajātavippayutto.",
  "anya-e0501n22:1_4": "Satta khuddakasaha jātā nāma hetu sahajātādhipati sahajātakammaṁ saha jātāhāro sahajātindriyaṁ jhānaṁ maggo.",
  "anya-e0501n22:2_0": "Tayo rūpāhārā, rūpāhāro rūpāhāratthi rūpāhārā vigato.",
  "anya-e0501n22:3_0": "Tīṇi rūpajīvitindriyāni, rūpajīvitindriyaṁ rūpajīvitindriyatthi rūpajīvitindriyāvigataṁ.",
  "anya-e0501n22:4_0": "Sattarasa purejātajātikā honti, cha vatthupurejātā cha ārammaṇapurejātā pañca vatthārammaṇapurejātā.",
  "anya-e0501n22:4_1": "Tattha cha vatthupurejātā nāma vatthupurejāto vatthupurejātanissayo vatthupurejātindriyaṁ vatthupurejātavippayuttaṁ vatthupurejātatthi vatthu purejātaavigato.",
  "anya-e0501n22:4_2": "Cha ārammaṇapurejātā nāma ārammaṇa purejāto kiñciārammaṇaṁ koci ārammaṇādhipati koci ārammaṇūpanissaso ārammaṇapurejātatthi ārammaṇapurejāta avigato.",
  "anya-e0501n22:4_3": "Kiñci ārammaṇantiādīsu kiñcikocivacanehi paccuppannaṁ nipphannarūpaṁ gayhati.",
  "anya-e0501n22:4_4": "Pañca vatthārammaṇapurejātā nāma vatthārammaṇa purejāto vatthārammaṇapurejātanissayo vatthārammaṇapure jāta vippayutto vatthārammaṇapurejātatthi vatthārammaṇapurejāta avigato.",
  "anya-e0501n22:5_0": "Cattāro pacchājātajātikā honti, pacchājāto pacchājātavippayutto pacchājātatthi pacchājātaavigato.",
  "anya-e0501n22:6_0": "Satta anantarā honti, anantaro samanantaro anantarūpa nissayo āsevanaṁ anantarakammaṁ natthi vigato.",
  "anya-e0501n22:6_1": "Ettha ca anantara kammaṁ nāma ariyamaggacetanā, sā attano anantare ariyaphalaṁ janeti.",
  "anya-e0501n22:7_0": "Pañca visuṁ paccayā honti, avasesaṁ ārammaṇaṁ avaseso ārammaṇādhipati avaseso ārammaṇūpa nissayo sabbo pakatūpanissayo avasesaṁ nānākkhaṇika kammaṁ.",
  "anya-e0501n22:7_1": "Iti vitthārato paṭṭhānapaccayā catupaññāsappabhedā hontīti.",
  "anya-e0501n22:8_0": "Tattha sabbe sahajātajātikā ca sabbe purejāta jātikā sabbe pacchājātajātikā rūpāhāro rūpajīvitindriyanti ime paccuppannapaccayā nāma.",
  "anya-e0501n22:8_1": "Sabbe anantarajātikā sabbaṁ nānākkhaṇika kammanti ime atītapaccayā nāma.",
  "anya-e0501n22:8_2": "Ārammaṇaṁ pakatūpanissayoti ime tekālikā ca nibbānapaññattīnaṁ vasena kālavimuttā ca honti.",
  "anya-e0501n22:9_0": "Nibbānañca paññatti cāti ime dve dhammā appaccayā nāma asaṅkhatā nāma. Kasmā. Ajātikattā.",
  "anya-e0501n22:9_1": "Yesañhi jāti nāma atthi, uppādo nāma atthi.",
  "anya-e0501n22:9_2": "Te sappaccayānāma saṅkhatā nāma paṭiccasamuppannā nāma.",
  "anya-e0501n22:9_3": "Ime dve dhammā ajātikattā anuppādattā ajātipaccayattāca appaccayā nāma asaṅkhatā nāmāti.",
  "anya-e0501n22:10_0": "Sappaccayesu ca dhammesu saṅkhatesu ekopi dhammo nicco dhuvo sassato aviparītadhammo nāma natthi.",
  "anya-e0501n22:10_1": "Atha kho sabbe te khayaṭṭhena aniccā eva honti. Kasmā.",
  "anya-e0501n22:10_2": "Sayañca paccayāyattavutti kattā paccayānañca aniccadhammattā.",
  "anya-e0501n22:10_3": "Nanu nibbānañca paññatti ca paccayā honti. Te ca niccā dhuvāti. Saccaṁ.",
  "anya-e0501n22:10_4": "Kevalena pana nibbānapaccayena vā paññattipaccayena vā uppanno nāma natthi, bahūhi paccayehi eva uppanno, te pana paccayā aniccā eva adhuvāti.",
  "anya-e0501n22:11_0": "Ye ca dhammā aniccā honti, te niccakālaṁ satte tividhehi dukkhadaṇḍehi paṭippīḷenti bādhenti, tasmā te dhammā bhayaṭṭhena dukkhā eva honti.",
  "anya-e0501n22:11_1": "Tattha tividhā dukkhadaṇḍā nāma dukkhadukkhatā saṅkhāra dukkhatā vipariṇāmadukkhatā.",
  "anya-e0501n22:12_0": "Ye keci aniccā eva honti, ekasmiṁ iriyāpathepi punappunaṁ bhijjanti, te kathaṁ yāvajīvaṁ niccasaññitānaṁ sattapuggalānaṁ attā nāma bhaveyyuṁ, sārā nāma bhaveyyuṁ.",
  "anya-e0501n22:12_1": "Ye ca dukkhā eva honti, te kathaṁ dukkhappaṭikulānaṁ sukhakāmānaṁ sattānaṁ attā nāma bhaveyyuṁ, sārā nāma bhaveyyuṁ.",
  "anya-e0501n22:12_2": "Tasmā te dhammā asārakaṭṭhena anattā eva honti.",
  "anya-e0501n22:13_0": "Api ca yasmā imāya catuvīsatiyā paccayadesanāya imamatthaṁ dasseti.",
  "anya-e0501n22:13_1": "Sabbepi saṅkhatadhammā nāma paccayāyattavuttikā eva honti, sattānaṁ vasāyattavuttikā na honti.",
  "anya-e0501n22:13_2": "Paccayāyatta vuttikesu ca tesu na ekopi dhammo appakena paccayena uppajjati.",
  "anya-e0501n22:13_3": "Atha kho bahūhi eva paccayehi uppajjatīti, tasmā ayaṁ desanā dhammānaṁ anattalakkhaṇadīpane matthakapattā hotīti.",
  "anya-e0501n22:14_0": "Paccayasabhāgasaṅgaho niṭṭhito.",
  "anya-e0501n22:15_0": "Paccayaghaṭanānayo",
  "anya-e0501n22:16_0": "Pañcaviññāṇesu paccayaghaṭanānayo",
  "anya-e0501n22:17_0": "Paccayaghaṭanānayo vuccate.",
  "anya-e0501n22:17_1": "Ekekasmiṁ paccayuppanne bahunnaṁ paccayānaṁ samodhānaṁ paccayaghaṭanā nāma.",
  "anya-e0501n22:17_2": "Yena pana dhammā sappaccayā saṅkhatā paṭiccasamuppannāti vuccanti, sabbe te dhammā uppāde ca ṭhitiyañca imehi catuvīsatiyā paccayehi sahitattā sappaccayā nāma, sappaccayattā saṅkhatā nāma, saṅkhatattā paṭiccasamuppannā nāma. Katame pana te dhammāti.",
  "anya-e0501n22:17_3": "Ekavīsasatacittāni ca dvipaññāsacetasikāni ca aṭṭhavīsati rūpāni ca.",
  "anya-e0501n22:18_0": "Tattha ekavīsasatacittāni dhātuvasena sattavidhāni bhavanti, cakkhu viññāṇadhātu sotaviññāṇadhātu ghānaviññāṇadhātu jitha viññāṇadhātu kāyaviññāṇadhātu manodhātu manoviññāṇa dhātūti.",
  "anya-e0501n22:18_1": "Tattha cakkhuviññāṇadvayaṁ cakkhuviññāṇadhātu nāma.",
  "anya-e0501n22:18_2": "Sotaviññāṇadvayaṁ sotaviññāṇadhātu nāma.",
  "anya-e0501n22:18_3": "Ghānaviññāṇadvayaṁ ghānaviññāṇadhātu nāma.",
  "anya-e0501n22:18_4": "Jithaviññāṇadvayaṁ jithaviññāṇadhātu nāma.",
  "anya-e0501n22:18_5": "Kāyaviññāṇadvayaṁ kāyaviññāṇadhātu nāma.",
  "anya-e0501n22:18_6": "Pañcadvārāvajjana cittañca sampaṭicchanacittadvayañca manodhātu nāma.",
  "anya-e0501n22:18_7": "Sesāni aṭṭhasataṁ cittāni manoviññāṇadhātu nāma.",
  "anya-e0501n22:19_0": "Dvipaññāsacetasikāni ca rāsivasena catubbidhāni bhavanti, satta sabbacittikāni ca cha pakiṇṇakāni ca cuddasa pāpānica pañcavīsati kalyāṇāni ca.",
  "anya-e0501n22:20_0": "Catuvīsatipaccayesu ca pannarasapaccayā sabbacittuppāda sādhāraṇā honti, ārammaṇañca anantarañca samanantarañca saha jāto ca aññamaññañca nissayo ca upanissayo ca kammañca āhāro ca indriyañca sampayutto ca atthi ca natthi ca vigato ca avigato ca.",
  "anya-e0501n22:20_1": "Na hi kiñci cittaṁ vā cetasikaṁ vā ārammaṇena vinā uppannaṁ nāma atthi. Tathā anantarādīhi ca.",
  "anya-e0501n22:20_2": "Aṭṭhapaccayā kesañci cittuppādānaṁ paccayā sādhāraṇā honti, hetu ca adhipati ca pure jāto ca āsevanañca vipāko ca jhānañca maggo ca vippayutto ca.",
  "anya-e0501n22:20_3": "Tattha hetu sahetukacittuppādānaṁ eva sādhāraṇā, adhipati ca sādhipatijavanānaṁ eva, purejāto ca kesañci cittuppādānaṁ eva, āsevanañca kusalākusalakiriyajavanānaṁ eva, vipāko ca vipākacittuppādānaṁ eva, jhānañca manodhātu manoviññāṇadhātu cittuppādānaṁ eva, maggo ca sahetukacittuppādānaṁ eva, vippayutto ca arūpaloke cittuppādānaṁ natthi, eko pacchājāto rūpadhammānaṁ eva visuṁbhūto hoti.",
  "anya-e0501n22:21_0": "Tatrāyaṁ dīpanā.",
  "anya-e0501n22:21_1": "Satta sabbacittikāni cetasikāni nāma, phasso vedanā saññā cetanā ekaggatā jīvitaṁ manasikāro.",
  "anya-e0501n22:21_2": "Tattha cittaṁ adhipatijātikañca āhārapaccayo ca indriyapaccayo ca. Phasso āhārapaccayo.",
  "anya-e0501n22:21_3": "Vedanā indriyapaccayo ca jhāna paccayo ca.",
  "anya-e0501n22:21_4": "Cetanā kammapaccayo ca āhārapaccayo ca.",
  "anya-e0501n22:21_5": "Ekaggatā indriyapaccayo ca jhāna paccayo ca maggapaccayo ca. Jīvitaṁ indriyapaccayo.",
  "anya-e0501n22:21_6": "Sesā dve dhammā visesapaccayā na honti.",
  "anya-e0501n22:22_0": "Cakkhuviññāṇe satta sabbacittikāni cetasikāni labbhanti, viññāṇena saddhiṁ aṭṭha nāmadhammā honti.",
  "anya-e0501n22:22_1": "Sabbe te dhammā sattahi paccayehi aññamaññassa paccayā honti catūhi mahāsahajātehi ca vippayuttavajjitehi tīhi majjhimasahajātehi ca.",
  "anya-e0501n22:22_2": "Tesveva aṭṭhasu dhammesu viññāṇaṁ sesānaṁ sattannaṁ dhammānaṁ āhārapaccayena ca indriyapaccayena ca paccayo hoti.",
  "anya-e0501n22:22_3": "Phasso āhārapaccayena, vedanā indriyapaccayamattena, cetanā kammapaccayena ca āhāra paccayena ca, ekaggatā indriyapaccayamattena , jīvitaṁ sesānaṁ sattannaṁ dhammānaṁ indriyapaccayena paccayo hoti.",
  "anya-e0501n22:22_4": "Cakkhuvatthurūpaṁ pana tesaṁ aṭṭhannaṁ dhammānaṁ chahi vatthupurejātehi tasmiṁ cakkhuvatthumhi āpātamāgatāni paccuppannāni rūpārammaṇāni tesaṁ catūhi ārammaṇa purejātehi, anantaraniruddhaṁ pañcadvārāvajjanacittañca pañcahi anantarehi, pubbe kataṁ kusalakammaṁ vā akusalakammaṁ vā kusalavipākānaṁ vā akusalavipākānaṁ vā tesaṁ nānākkhaṇikakammapaccayena, kamma sahāyabhūtāni purimabhave avijjātaṇhūpādānāni ca imasmiṁ bhave āvāsapuggalautubhojanādayo ca tesaṁ aṭṭhannaṁ dhammānaṁ pakatūpanissayapaccayena paccayā honti.",
  "anya-e0501n22:22_5": "Imasmiṁ citte hetu ca adhipati ca pacchājāto ca āsevanañca jhānañca maggocāti chapaccayā na labbhanti, aṭṭhārasapaccayā labbhanti.",
  "anya-e0501n22:22_6": "Yathā ca imasmiṁ citte, tathā sotaviññāṇādīsupi cha paccayā na labbhanti, aṭṭhārasapaccayā labbhantīti.",
  "anya-e0501n22:23_0": "Pañcaviññāṇesu paccayaghaṭanānayo niṭṭhito.",
  "anya-e0501n22:24_0": "Ahetuka cittuppādesu paccayaghaṭanānayo",
  "anya-e0501n22:25_0": "Cha pakiṇṇakāni cetasikāni nāma, vitakko vicāro adhimokkho vīriyaṁ pīti chando.",
  "anya-e0501n22:25_1": "Tattha vitakko jhānapaccayo ca maggapaccayo ca. Vicāro jhānapaccayo.",
  "anya-e0501n22:25_2": "Vīriyaṁ adhipatijātikañca indriyapaccayo ca maggapaccayo ca. Pīti jhānapaccayo. Chando adhipatijātiko.",
  "anya-e0501n22:25_3": "Adhimokkho pana visesapaccayo na hoti.",
  "anya-e0501n22:26_0": "Pañcadvārāvajjanacittañca sampaṭicchanacittadvayañca upekkhāsantīraṇa dvayañcāti pañcasu cittesu dasa cetasikāni labbhanti, satta sabba cittikāni ca pakiṇṇakesu vitakko ca vicāro ca adhimokkho ca.",
  "anya-e0501n22:26_1": "Viññāṇena saddhiṁ paccekaṁ ekādasa nāmadhammā honti.",
  "anya-e0501n22:26_2": "Imesu cittesu jhānakiccaṁ labbhati.",
  "anya-e0501n22:26_3": "Vedanā ca ekaggatā ca vitakko ca vicāro ca jhānapaccayaṁ sādhenti.",
  "anya-e0501n22:26_4": "Pañcadvārāvajjanacittaṁ pana kiriyacittaṁ hoti, vipākapaccayo natthi.",
  "anya-e0501n22:26_5": "Nānākkhaṇikakammañca upanissayaṭṭhāne tiṭṭhati.",
  "anya-e0501n22:26_6": "Vipākapaccayena saddhiṁ cha paccayā na labbhanti.",
  "anya-e0501n22:26_7": "Jhānapaccayena saddhiṁ aṭṭhārasapaccayā labbhanti.",
  "anya-e0501n22:26_8": "Sesesu catūsu vipākacittesu pañca paccayā na labbhanti.",
  "anya-e0501n22:26_9": "Vipākapaccayena ca jhānapaccayena ca saddhiṁ ekūnavīsati paccayā labbhanti.",
  "anya-e0501n22:27_0": "Somanassasantīraṇe pītiyā saddhiṁ ekādasacetasikā yujjanti, manodvārāvajjanacitte ca vīriyena saddhiṁ ekādasāti viññāṇena saddhiṁ dvādasa nāmadhammā honti.",
  "anya-e0501n22:27_1": "Hasituppādacitte pana pītiyā ca vīriyena ca saddhiṁ dvādasa cetasikāni yujjanti.",
  "anya-e0501n22:27_2": "Viññāṇena saddhiṁ terasa nāmadhammā honti.",
  "anya-e0501n22:27_3": "Tattha somanassasantīraṇe jhānaṅgesu pītimattaṁ adhikaṁ hoti, pubbe upekkhāsantīraṇadvaye viya pañcapaccayā na labbhanti. Ekūnavīsatipaccayā labbhanti.",
  "anya-e0501n22:27_4": "Manodvārā vajjanacitte ca vīriyamattaṁ adhikaṁ hoti, tañca indriyakicca jhāna kiccānisādheti.",
  "anya-e0501n22:27_5": "Adhipatikiccañca maggakiccañca na sādheti.",
  "anya-e0501n22:27_6": "Kiriya cittattāvipākapaccayo ca natthi.",
  "anya-e0501n22:27_7": "Pubbe pañcadvārāvajjanacitte viya vipāka paccayena saddhiṁ cha paccayā na labbhanti.",
  "anya-e0501n22:27_8": "Jhānapaccayena saddhiṁ aṭṭharasa paccayā labbhanti.",
  "anya-e0501n22:27_9": "Hasituppādacittepi kiriyacittattā vipākapaccayo natthi, javanacittattā pana āsevanaṁ atthi, vipākapaccayena saddhiṁ pañca paccayā na labbhanti.",
  "anya-e0501n22:27_10": "Āsevanapaccayena saddhiṁ ekūnavīsati paccayā labbhanti.",
  "anya-e0501n22:28_0": "Ahetukacittuppādesu paccayaghaṭanānayo niṭṭhito.",
  "anya-e0501n22:29_0": "Akusalacittuppādesu paccayaghaṭanānayo",
  "anya-e0501n22:30_0": "Dvādasa akusalacittāni, dve mohamūlikāni aṭṭha lobha mūlikāni dve dosamūlikāni.",
  "anya-e0501n22:30_1": "Cuddasa pāpacetasikāni nāma moho ahirikaṁ anottappaṁ uddhaccanti idaṁ mohacatukkaṁ nāma.",
  "anya-e0501n22:30_2": "Lobho diṭṭhi mānoti idaṁ lobhatikkaṁ nāma.",
  "anya-e0501n22:30_3": "Doso issā macchariyaṁ kukkuccanti idaṁ dosacatukkaṁ nāma.",
  "anya-e0501n22:30_4": "Thinaṁ middhaṁ vicikicchāti idaṁ visuṁ tikkaṁ nāma.",
  "anya-e0501n22:31_0": "Tattha lobho doso mohoti tayo mūladhammā hetupaccayā, diṭṭhi maggapaccayo, sesā dasadhammā visesapaccayā na honti.",
  "anya-e0501n22:32_0": "Tattha dve mohamūlikāni nāma vicikicchāsampayuttacittaṁ uddhacca sampayuttacittaṁ.",
  "anya-e0501n22:32_1": "Tattha vicikicchāsampayuttacitte pannarasa cetasikāni uppajjanti satta sabbacittikāni ca vitakko vicāro vīriyanti tīṇi pakiṇṇakāni ca pāpacetasikesu mohacatukkañca vicikicchā cāti, cittena saddhiṁ soḷasa nāmadhammā honti.",
  "anya-e0501n22:32_2": "Imasmiṁ citte hetu paccayopi maggapaccayopi labbhanti.",
  "anya-e0501n22:32_3": "Tattha moho hetupaccayo, vitakko ca vīriyañca maggapaccayo, ekaggatā pana vicikicchāya duṭṭhattā imasmiṁ citte indriyakiccañca maggakiccañca na sādheti, jhānakiccamattaṁ sādheti.",
  "anya-e0501n22:32_4": "Adhipati ca pacchājāto vipāko cāti tayo paccayāna labbhanti, sesā ekavīsatipaccayā labbhanti.",
  "anya-e0501n22:32_5": "Uddhaccasampayuttacittepi vicikicchaṁ pahāya adhimokkhena saddhiṁ pannaraseva cetasikāni, soḷaseva nāmadhammā honti .",
  "anya-e0501n22:32_6": "Imasmiṁ citte ekaggatā indriya kiccañca jhānakiccañca maggakiccañca sādheti, tayo paccayā na labbhanti, ekavīsati paccayā labbhanti.",
  "anya-e0501n22:33_0": "Aṭṭhasu lobhamūlikacittesu pana satta sabbacittikāni ca cha pakiṇṇakāni ca pāpesu mohacatukkañca lobhatikkañca thinamiddhañcāti dvāvīsati cetasikāni uppajjanti.",
  "anya-e0501n22:33_1": "Tesu lobho ca mohocāti dve mūlāni hetupaccayo.",
  "anya-e0501n22:33_2": "Chando ca cittañca vīriyañcāti tayo adhipatijātikā kadāci adhipatikiccaṁ sādhenti, ārammaṇādhipatipi ettha labbhati. Cetanā kammapaccayo. Tayo āhārā āhārapaccayo.",
  "anya-e0501n22:33_3": "Cittañca vedanā ca ekaggatā ca jīvitañca vīriyañcāti pañca indriyadhammā indriyapaccayo.",
  "anya-e0501n22:33_4": "Vitakko ca vicāro ca pīti ca vedanā ca ekaggatācāti pañca jhānaṅgāni jhānapaccayo.",
  "anya-e0501n22:33_5": "Vitakko ca ekaggatā ca diṭṭhi ca vīriyañcāti cattāri maggaṅgāni maggapaccayo.",
  "anya-e0501n22:33_6": "Pacchājāto ca vipāko cāti dve paccayā na labbhanti.",
  "anya-e0501n22:33_7": "Sesā dvāvīsati paccayā labbhanti.",
  "anya-e0501n22:34_0": "Dvīsu dosamūlikacittesu pītiñca lobhatikkañca pahāya dosacatukkena saddhiṁ dvāvīsati eva cetasikāni, doso ca moho ca dve mūlāni, tayo adhipati jātikā, tayo āhārā, pañca indriyāni, cattāri jhānaṅgāni, tīṇi maggaṅgāni.",
  "anya-e0501n22:34_1": "Etthāpi dve paccayā na labbhanti, dvāvīsati paccayā labbhanti.",
  "anya-e0501n22:35_0": "Akusalacittuppādesu paccayaghaṭanānayo niṭṭhito.",
  "anya-e0501n22:36_0": "Cittuppādesu paccayaghaṭanānayo",
  "anya-e0501n22:37_0": "Ekanavuti sobhaṇacittāni nāma, catuvīsati kāma sobhaṇacittāni pannarasa rūpacittāni dvādasa arūpacittāni cattālīsa lokuttaracittāni.",
  "anya-e0501n22:37_1": "Tattha catuvīsati kāmasobhaṇa cittāni nāma aṭṭha kāmakusalacittāni aṭṭha kāmasobhaṇavipāka cittāni aṭṭha kāmasobhaṇakiriyacittāni.",
  "anya-e0501n22:38_0": "Pañca vīsati kalyāṇacetasikāni nāma, alobho adoso amohoceti tīṇi kalyāṇamūlikāni ca saddhā ca sati ca hirī ca ottappañca tatramajjhattatā ca kāyapassaddhi ca citta passaddhi ca kāyalahutā ca cittalahutā ca kāyamudutā ca citta mudutā ca kāyakammaññatā ca citta kammaññatā ca kāyapāguññatā ca cittapāguññatā ca kāyujukatā ca cittujukatā ca sammāvācā sammākammanto sammāājīvoti tisso viratiyo ca karuṇā muditāti dve appamaññāyo ca.",
  "anya-e0501n22:39_0": "Tattha tīṇi kalyāṇamūlāni hetupaccayo, amoho pana adhipatipaccaye vīmaṁsādhipatināma, indriyapaccaye paññindriyaṁ nāma, maggapaccaye sammādiṭṭhi nāma.",
  "anya-e0501n22:39_1": "Saddhā indriyapaccaye saddhindriyaṁ nāma.",
  "anya-e0501n22:39_2": "Sati indriyapaccaye satindriyaṁ nāma, maggapaccaye sammāsati nāma.",
  "anya-e0501n22:39_3": "Tisso viratiyo maggapaccayo, sesā sattarasa dhammā visesapaccayā na honti.",
  "anya-e0501n22:40_0": "Aṭṭhasu kāmakusalacittesu aṭṭhatiṁsa cetasikāni saṅgayhanti, satta sabbacittikāni cha pakiṇṇakāni pañcavīsati kalyāṇāni.",
  "anya-e0501n22:40_1": "Tesu ca pīti catūsu somanassikesu eva, amoho catūsu ñāṇasampayuttesu eva, tisso viratiyo sikkhāpadasīlapūraṇa kāle eva, dve appamaññāyo sattesu kāruññamodanākāresu evāti.",
  "anya-e0501n22:40_2": "Imesupi aṭṭhasu cittesu dve vā tīṇi vā kalyāṇamūlāni hetupaccayo, chando ca cittañca vīriyañca vīmaṁsācāti catūsu adhipatijātikesu ekamekova kadāci adhipatipaccayo. Cetanā kammapaccayo. Tayo āhārā āhārapaccayo.",
  "anya-e0501n22:40_3": "Cittañca vedanā ca ekaggatā ca jīvitañca saddhā ca sati ca vīriyañca paññācāti aṭṭha indriyāni indriyapaccayo.",
  "anya-e0501n22:40_4": "Vitakko ca vicāro ca pīti ca vedanā ca ekaggatācāti pañcajhānaṅgāni jhānapaccayo.",
  "anya-e0501n22:40_5": "Paññā ca vitakko ca tisso viratiyo ca sati ca vīriyañca ekaggatācāti aṭṭha maggaṅgāni maggapaccayo.",
  "anya-e0501n22:40_6": "Imesupi aṭṭhasu cittesu pacchājāto ca vipākocāti dve paccayā na labbhanti, sesā dvāvīsatipaccayā labbhanti.",
  "anya-e0501n22:41_0": "Aṭṭhasu kāmasobhaṇakiriyacittesu tisso viratiyo na labbhanti, kusalesu viya dve paccayā na labbhanti, dvāvīsati paccayā labbhanti.",
  "anya-e0501n22:42_0": "Aṭṭhasu kāmasobhaṇavipākesu tisso viratiyo ca dve appamaññāyo ca na labbhanti.",
  "anya-e0501n22:42_1": "Adhipatipaccayo ca pacchājāto ca āsevanañcāti tayo paccayā na labbhanti, ekavīsati paccayā labbhanti.",
  "anya-e0501n22:43_0": "Upari rūpārūpalokuttaracittesupi dvāvīsatipaccayato atirekaṁ natthi.",
  "anya-e0501n22:43_1": "Tasmā catūsu ñāṇasampayuttakāmakusala cittesu viya imesu paccayaghaṭanā veditabbā.",
  "anya-e0501n22:44_0": "Evaṁ sante kasmā tāni cittāni kāmacittato mahanta tarāni ca paṇītatarāni ca hontīti. Āsevanamahantattā.",
  "anya-e0501n22:44_1": "Tāni hi cittāni bhāvanākammavisesehi siddhāni honti, tasmā tesu āsevanapaccayo mahanto hoti.",
  "anya-e0501n22:44_2": "Āsevana mahantattā ca indriyapaccayopi jhānapaccayopi maggapaccayopi aññepi vā tesaṁ paccayā mahantā honti.",
  "anya-e0501n22:44_3": "Paccayānaṁ uparūpari mahantattā tāni cittāni uparūpari ca kāmacittato mahantatarāni ca paṇītatarāni ca hontīti.",
  "anya-e0501n22:45_0": "Cittuppādesu paccayaghaṭanānayo niṭṭhito.",
  "anya-e0501n22:46_0": "Rūpakalāpesu paccayaghaṭanānayo",
  "anya-e0501n22:47_0": "Rūpakalāpesu paccayaghaṭanānayo vuccate.",
  "anya-e0501n22:47_1": "Aṭṭhavīsati rūpāni nāma, cattāri mahābhūtāni pathavī āpo tejo vāyo.",
  "anya-e0501n22:47_2": "Pañca pasādarūpāni cakkhu sotaṁ ghānaṁ jitha kāyo.",
  "anya-e0501n22:47_3": "Pañca gocararūpāni rūpaṁ saddo gandho raso phoṭṭhabbaṁ.",
  "anya-e0501n22:47_4": "Tattha phoṭṭhabbaṁ tividhaṁ pathavīphoṭṭhabbaṁ tejophoṭṭhabbaṁ vāyophoṭṭhabbaṁ.",
  "anya-e0501n22:47_5": "Dve bhāvarūpāni itthibhāvarūpaṁ pumbhāvarūpaṁ.",
  "anya-e0501n22:47_6": "Ekaṁ jīvitarūpaṁ, ekaṁ hadayarūpaṁ. Ekaṁ āhārarūpaṁ. Ekaṁ ākāsadhāturūpaṁ.",
  "anya-e0501n22:47_7": "Dve viññattirūpāni kāyaviññattirūpaṁ vacīviññatti rūpaṁ.",
  "anya-e0501n22:47_8": "Tīṇi vikārarūpāni lahutā mudutā kammaññatā.",
  "anya-e0501n22:47_9": "Cattāri lakkhaṇarūpāni upacayo santati jaratā aniccatā.",
  "anya-e0501n22:48_0": "Tattha cha rūpadhammā rūpadhammānaṁ paccayā honti cattāri mahābhūtāni ca jīvitarūpañca āhārarūpañca.",
  "anya-e0501n22:48_1": "Tattha cattāri mahā bhūtāni aññamaññassa pañcahi paccayehi paccayā honti sahajātena ca aññamaññena ca nissayena ca atthiyā ca avigatenaca.",
  "anya-e0501n22:48_2": "Sahajātānaṁ upādārūpānaṁ aññamaññavajjitehi catūhi paccayehi paccayā honti.",
  "anya-e0501n22:48_3": "Jīvitarūpaṁ sahajātānaṁ kammajarūpānaṁ indriyapaccayena paccayo.",
  "anya-e0501n22:48_4": "Āhārarūpaṁ sahajātānañca asahajātānañca sabbesaṁ ajjhattarūpadhammānaṁ āhārapaccayena paccayo.",
  "anya-e0501n22:49_0": "Tattheva terasa rūpadhammā nāmadhammānaṁ visesapaccayā honti, pañcapasādarūpāni ca satta gocararūpāni ca hadayavatthurūpañca.",
  "anya-e0501n22:49_1": "Tattha pañca pasādarūpāni pañcannaṁ viññāṇadhātūnaṁ mātaro viya puttakānaṁ vatthupurejātena ca vatthupurejātindriyena ca vatthu purejātavippayuttena ca paccayā honti.",
  "anya-e0501n22:49_2": "Satta gocararūpāni pañcannaṁ viññāṇadhātūnaṁ tissannaṁ manodhātūnañca pitaro viya puttakānaṁ ārammaṇapurejātena paccayā honti.",
  "anya-e0501n22:49_3": "Hadayavatthurūpaṁ dvinnaṁ manodhātu manoviññāṇadhātūnaṁ rukkho viya rukkhadevatānaṁ yathārahaṁ paṭisandhikkhaṇe sahajātanissayena pavattikāle vatthupurejātena ca vatthupurejātavippayuttena ca paccayo hoti.",
  "anya-e0501n22:50_0": "Tevīsati rūpakalāpā.",
  "anya-e0501n22:50_1": "Tattha ekāya rajjuyā bandhitānaṁ kesānaṁ kesakalāpo viya tiṇānaṁ tiṇakalāpo viya ekena jātirūpena bandhitānaṁ rūpadhammānaṁ kalāpo paripiṇḍirūpa kalāpo nāma.",
  "anya-e0501n22:51_0": "Tattha cattāri mahābhūtāni vaṇṇo gandho raso ojāti ime aṭṭha dhammā eko sabbamūlakalāpo nāma, sabbamūlaṭṭhakanti ca vuccati.",
  "anya-e0501n22:52_0": "Nava kammajarūpakalāpā, – jīvitanavakaṁ vatthudasakaṁ kāya dasakaṁ itthibhāvadasakaṁ pumbhāvadasakaṁ cakkhudasakaṁ sotadasakaṁ ghānadasakaṁ jithadasakaṁ.",
  "anya-e0501n22:52_1": "Tattha sabbamūlaṭṭhakamevajīvitarūpena saha jīvitanavakaṁ nāma.",
  "anya-e0501n22:52_2": "Etadeva kammajakalāpesu mūlanavakaṁ hoti.",
  "anya-e0501n22:52_3": "Mūlanavakameva yathākkamaṁ hadayavatthurūpādīhi aṭṭharūpehi saha vatthudasakādīni aṭṭhadasakāni bhavati.",
  "anya-e0501n22:52_4": "Tattha jīvitanavakañca kāyadasakañca bhāvadasakānicāti cattāro kalāpā sakala kāye pavattanti.",
  "anya-e0501n22:52_5": "Tattha jīvitanavakanti pācakaggi ca kāyaggi ca vuccati.",
  "anya-e0501n22:52_6": "Pācakaggi nāma pācakatejo koṭṭhāso, so āmāsaye pavattitvā asitapītakhāyitasāyitāni paripāceti.",
  "anya-e0501n22:52_7": "Kāyaggi nāma sakalakāyabyāpako usmātejo koṭṭhāso, so sakala kāye pavattitvā pittasemhalohitāni apūtīni vippasannāni karoti.",
  "anya-e0501n22:52_8": "Tesaṁ dvinnaṁ visamavuttiyā sati sattā bahvābādhā honti, samavuttiyā sati appābādhā.",
  "anya-e0501n22:52_9": "Tadubhayaṁ jīvitanavakaṁ sattānaṁ āyuṁ sampādeti. Vaṇṇaṁ sampādeti.",
  "anya-e0501n22:52_10": "Kāyadasakaṁ sakalakāye sukhasamphassa dukkhasamphassāni sampādeti.",
  "anya-e0501n22:52_11": "Bhāva dasakāni itthīnaṁ sabbe itthākāre sampādeti.",
  "anya-e0501n22:52_12": "Purisānaṁ sabbe purisākāre sampādehi.",
  "anya-e0501n22:52_13": "Sesāni vatthudasakādīni pañcadasakāni padesadasakāni nāma.",
  "anya-e0501n22:52_14": "Tattha vatthudasakaṁ hadayakosabbhantare pavattitvā sattānaṁ nānāpakārāni sucintitaducintitāni sampādeti.",
  "anya-e0501n22:52_15": "Cakkhudasakādīni cattāri dasakāni cakkhuguḷa kaṇṇabila nāsabila jithatalesu pavattitvā dassana savana ghāyana sāyanāni sampādeti.",
  "anya-e0501n22:53_0": "Aṭṭha cittajarūpakalāpā, sabbamūlaṭṭhakaṁ saddanavakaṁ kāya viññattinavakaṁ saddavacīviññattidasakanti cattāro mūlakalāpā ca teyeva lahutā mudutā kammaññatāsaṅkhātehi tīhi vikāra rūpehi saha cattāro savikārakalāpā ca.",
  "anya-e0501n22:54_0": "Tattha sarīradhātūnaṁ visamappavattikāle gilānassa mūla kalāpāni eva pavattanti.",
  "anya-e0501n22:54_1": "Tadā hi tassa sarīrarūpāni garūni vā thaddhāni vā akammaññāni vā honti, yathāruci iriyapathaṁpi pavattetuṁ aṅga paccaṅgānipi cāletuṁ vacanaṁpi kathetuṁ dukkho hoti.",
  "anya-e0501n22:54_2": "Sarīradhātūnaṁ samappavattikāle pana agilānassa garuthaddhādīnaṁ sarīradosānaṁ abhāvato savikārā pavattanti.",
  "anya-e0501n22:54_3": "Tesu ca cittaṅgavasena kāyaṅga calane dve kāyaviññattikalāpā pavattanti.",
  "anya-e0501n22:54_4": "Cittavaseneva mukhato vacanasaddappavattikāle dve vacīviññattikalāpā, cittavaseneva akkharavaṇṇarahitānaṁ hasanarodanādīnaṁ avacanasaddānaṁ mukhato pavattikāle dve saddakalāpā, sesakālesu dve ādi kalāpā pavattanti.",
  "anya-e0501n22:55_0": "Cattāro utujarūpakalāpā, sabbamūlaṭṭhakaṁ saddanavakanti dve mūlakalāpā ca dve savikārakalāpā ca.",
  "anya-e0501n22:55_1": "Tattha ayaṁ kāyo yāvajīvaṁ iriyāpathasotaṁ anugacchanto yāpeti, tasmā iriyāpathanānattaṁ paṭicca imasmiṁ kāye khaṇe khaṇe dhātūnaṁ samappavattivisamappavattiyo paññāyanti.",
  "anya-e0501n22:55_2": "Tathā utunānattaṁ paṭicca āhāranānattaṁ paṭicca vātātapasapphassanānattaṁ paṭicca kāyaṅga parihāranānattaṁ paṭicca attūpakkamaparūpakkamanānattaṁ paṭicca.",
  "anya-e0501n22:55_3": "Tattha visamappavattikāle dve mūlakalāpā eva pavattanti, samappavattikāle dve savikārā.",
  "anya-e0501n22:55_4": "Tesu ca dve saddakalāpā cittajasaddato paramparasaddesu ca aññesu loke nānappakārasaddesu ca pavattanti.",
  "anya-e0501n22:56_0": "Dve āhārajarūpakalāpā, – sabbamūlaṭṭhakaṁ savikāranti.",
  "anya-e0501n22:56_1": "Ime dve kalāpā sappāyena vā asappāyena vā āhārena jātānaṁ samarūpavisamarūpānaṁ vasena veditabbā.",
  "anya-e0501n22:57_0": "Ākāsadhātu ca lakkhaṇarūpānicāti pañcarūpāni kalāpa muttāni honti.",
  "anya-e0501n22:57_1": "Tesu ākāsadhātu kalāpānaṁ antarā pariccheda mattattā kalāpamuttā hoti.",
  "anya-e0501n22:57_2": "Lakkhaṇarūpāni saṅkhatabhūtānaṁ rūpa kalāpānaṁ saṅkhatabhāvajānanatthāya lakkhaṇamattattā kalāpa muttāni.",
  "anya-e0501n22:58_0": "Ime tevīsati kalāpā ajjhattasantāne labbhanti.",
  "anya-e0501n22:58_1": "Bahiddhā santāne pana dve utujamūlakalāpā eva labbhanti.",
  "anya-e0501n22:58_2": "Tattha dve rūpa santānāni ajjhattasantānañca bahiddhāsantānañca.",
  "anya-e0501n22:58_3": "Tattha ajjhattasantānaṁ nāma sattasantānaṁ vuccati.",
  "anya-e0501n22:58_4": "Bahiddhāsantānaṁ nāma pathavīpabbatanadīsamudda rukkhatiṇādīni vuccati.",
  "anya-e0501n22:58_5": "Tattha ajjhattasantāne aṭṭhavīsati rūpāni tevīsati rūpakalāpāni labbhanti.",
  "anya-e0501n22:59_0": "Tattha paṭisandhināmadhammā paṭisandhikkhaṇe kammajarūpakalāpānaṁ chadhā paccayā honti catūhi mahāsahajātehi ca vipākena ca vippayuttena ca.",
  "anya-e0501n22:59_1": "Hadayavatthurūpassa pana aññamaññena saha sattadhā paccayā honti.",
  "anya-e0501n22:59_2": "Tesveva nāmadhammesu hetudhammā hetubhāvena, cetanā kammabhāvena, āhāradhammā āhārabhāvena, indriya dhammā indriyabhāvena, jhānadhammā jhāna bhāvena, maggadhammā magga bhāvenāti yathārahaṁ chadhā paccayā honti.",
  "anya-e0501n22:59_3": "Atītāni pana kusalākusalakammāni ekadhāva paccayā honti kammapaccayena, paṭhamabhavaṅgādikā pacchājātā pavattanāmadhammā purejātānaṁ kammajarūpa kalāpānaṁ ekadhā paccayā honti pacchājātena.",
  "anya-e0501n22:59_4": "Ettha ca pacchājāta vacanena cattāro pacchājātajātikā paccayā gahitā honti.",
  "anya-e0501n22:59_5": "Atītāni ca kammāni ekadhāva paccayā honti.",
  "anya-e0501n22:59_6": "Evaṁ nāmadhammā kammajarūpakalāpānaṁ yathārahaṁ cuddasahi paccayehi paccayā honti.",
  "anya-e0501n22:59_7": "Idha dasapaccayā na labbhanti ārammaṇañca adhipati ca anantarañca samanantarañca upanissayo ca purejāto ca āsevanañca sampayutto ca natthi ca vigato ca.",
  "anya-e0501n22:60_0": "Pavattikāle rūpajanakā nāmadhammā attanā sahajātānaṁ cittajarūpakalāpānaṁ pañcadhā paccayā honti catūhi mahāsaha jātehi ca vippayuttena ca.",
  "anya-e0501n22:60_1": "Tesveva nāmadhammesu hetudhammā hetubhāvena, adhipatidhammā adhipatibhāvena, cetanā kammabhāvena, vipākadhammā vipākabhāvena, āhāradhammā āhāra bhāvena, indriyadhammā indriyabhāvena, jhānadhammā jhānabhāvena, maggadhammā maggabhāvenāti yathārahaṁ aṭṭhadhā paccayā honti.",
  "anya-e0501n22:60_2": "Pacchājātā sabbe nāmadhammā purejātānaṁ cittajarūpakalāpānaṁ ekadhā paccayā honti pacchājātena.",
  "anya-e0501n22:60_3": "Evaṁ nāmadhammā cittajarūpa kalāpānaṁ yathārahaṁ cuddasahi paccayehi paccayā honti.",
  "anya-e0501n22:60_4": "Idhapi dasa paccayā na labbhanti ārammaṇañca anantarañca samanantarañca aññamaññañca upanissayo ca purejāto ca āsevanañca sampayutto ca natthi ca vigato ca.",
  "anya-e0501n22:61_0": "Paṭisandhicittassa ṭhitikālato paṭṭhāya pavattikāle sabbepi nāmadhammā sabbesaṁ utujarūpakalāpānañca āhārajarūpa kalāpānañca ekadhā paccayā honti pacchājātavasena.",
  "anya-e0501n22:61_1": "Etthapi pacchājātavacanena cattāro pacchājātajātikā gahitā honti, sesā vīsati paccayā na labbhanti.",
  "anya-e0501n22:62_0": "Sabbesu pana tevīsatiyā rūpakalāpesucattāromahā bhūtā aññamaññassa pañcadhā paccayā honti catūhi mahāsaha jātehi ca aññamaññena ca, sahajātānaṁ upādārūpānaṁ catudhā paccayā honti catūhi mahāsahajātehi .",
  "anya-e0501n22:62_1": "Āhārarūpaṁ sahajātānañca asahajātānañca sabbesaṁ ajjhattarūpakalāpānaṁ āhāra paccayena paccayo hoti.",
  "anya-e0501n22:62_2": "Navasu kammajarūpakalāpesu jīvitarūpaṁ sahajātānameva rūpānaṁ indriyapaccayena paccayo hoti.",
  "anya-e0501n22:62_3": "Evaṁ ajjhattarūpadhammā ajjhattarūpadhammānaṁ sattadhā paccayā honti.",
  "anya-e0501n22:62_4": "Bahiddhā rūpadhammā pana bahiddhābhūtānaṁ dvinnaṁ utujarūpakalāpānaṁ pañcadhā paccayā hontīti.",
  "anya-e0501n22:63_0": "Rūpakalāpesu paccayaghaṭanānayo niṭṭhito.",
  "anya-e0501n22:64_0": "Ettha ca paṭṭhānasaddassa attho vattabbo. Padhānaṁ ṭhānanti paṭṭhānaṁ.",
  "anya-e0501n22:64_1": "Tattha padhānanti pamukhaṁ, ṭhānanti paccayo, pamukhapaccayo mukhyapaccayo ekantapaccayoti vuttaṁ hoti.",
  "anya-e0501n22:64_2": "So ca ekanta paccayo ekantapaccayuppannaṁ paṭicca vattabbo.",
  "anya-e0501n22:65_0": "Duvidhañhi paccayuppannaṁ mukhyapaccayuppannaṁ nissandapaccayuppannanti.",
  "anya-e0501n22:65_1": "Tattha mukhyapaccayuppannaṁ nāma mūlapaccayuppannaṁ, nissandapaccayuppannaṁ nāma parampara paccayuppannaṁ.",
  "anya-e0501n22:65_2": "Tattha mūlapaccayuppannameva ekantapaccayuppannaṁ nāma.",
  "anya-e0501n22:65_3": "Tañhi attano paccaye sati ekantena uppajjatiyeva, no nuppajjati.",
  "anya-e0501n22:65_4": "Paramparapaccayuppannaṁ pana anekantapaccayuppannaṁnāma, tañhi tasmiṁ paccaye satipi uppajjati vā, na vā uppajjati.",
  "anya-e0501n22:65_5": "Tattha ekantapaccayuppannaṁ paṭicca so paccayo ekantapaccayo nāma.",
  "anya-e0501n22:65_6": "So eva imasmiṁ mahāpakaraṇe vutto.",
  "anya-e0501n22:65_7": "Tato eva ayaṁ catuvīsatipaccayagaṇo ca imaṁ mahā pakaraṇañca paṭṭhānanti vuccati.",
  "anya-e0501n22:66_0": "Tattha ekassa purisassa dhanadhaññatthāya lobho uppajjati.",
  "anya-e0501n22:66_1": "So lobhavasena uṭṭhāya araññaṁ gantvā ekasmiṁ padese khettāni karoti, vatthūni karoti, uyyānāni karoti.",
  "anya-e0501n22:66_2": "Tesu sampajjamānesu so puriso bahūni dhanadhaññāni labhitvā attanā ca paribhuñjati, puttadāre ca poseti, puññāni ca karoti, puññaphalāni ca āyatiṁ paccanubhavissati.",
  "anya-e0501n22:66_3": "Tattha lobhasaha jātāni nāmarūpāni mukhyapaccayuppannāni nāma.",
  "anya-e0501n22:66_4": "Tato paraṁ yāva āyatiṁ bhavesu puññaphalāni paccanubhoti, tāva uppannāni paramparaphalāni tassa lobhassa nissandapaccayuppannāni nāma.",
  "anya-e0501n22:66_5": "Tesu dvīsu paccayuppannesu mukhyapaccayuppannameva paṭṭhāne vuttaṁ.",
  "anya-e0501n22:66_6": "Nissandapaccayuppannaṁ pana suttantanayena kathetabbaṁ.",
  "anya-e0501n22:66_7": "Tattha suttantanayo nāma imasmiṁ sati idaṁ hoti, imassa uppādā idaṁ uppajjatīti evarūpo paccayanayo.",
  "anya-e0501n22:66_8": "Api ca lobho doso mohoti tayo dhammā sakalassa sattalokassapi saṅkhāralokassapi okāsa lokassapi vipattiyā mūlaṭṭhena hetū nāma.",
  "anya-e0501n22:66_9": "Alobho adoso amohoti tayo dhammā sampattiyā mūlaṭṭhena hetūnāmāti kathetabbaṁ.",
  "anya-e0501n22:66_10": "Esa nayo sabbesu paṭṭhānapaccayesu yathārahaṁ veditabbo.",
  "anya-e0501n22:66_11": "Evañca sati loke sabbā lokappavattiyo imesaṁ catuvīsatiyā paccayānaṁ mukhya paccayuppannena saddhiṁ nissandapaccayuppannā eva hontīti veditabboti.",
  "anya-e0501n22:67_0": "Ettāvatā paccayānaṁ atthadīpanā paccayānaṁ sabhāgasaṅgaho paccayānaṁ ghaṭanānayoti tīhi kaṇḍehi paricchinnā paṭṭhānuddesa dīpanī niṭṭhitā hoti.",
  "anya-e0501n22:68_0": "Mrammaraṭṭhe mौṁjvānagare leḍītīaraññavihāravāsinā mahā therena katāyaṁ paccayuddesadīpanī."
}