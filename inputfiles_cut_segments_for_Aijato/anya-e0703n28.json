{
  "anya-e0703n28:0_0": "Ekūnatiṁsatima pariccheda",
  "anya-e0703n28:1_0": "Thūpārambho",
  "anya-e0703n28:2_0": "1.",
  "anya-e0703n28:3_0": " Evaṁ samatte sambhāre, vesākhapuṇṇamāsīyaṁ;",
  "anya-e0703n28:4_0": "Patte visākhanakkhatte, mahāthūpatthamārabhi.",
  "anya-e0703n28:5_0": "2.",
  "anya-e0703n28:6_0": " Hāretvāna tahiṁ thūpaṁ, thūpaṭhānamakhāṇayi;",
  "anya-e0703n28:7_0": "Satthahattho mahīpālo, thirī kātuṁ manekadhā.",
  "anya-e0703n28:8_0": "3.",
  "anya-e0703n28:9_0": " Yodhehi āharāpetvā, guḷapāsāṇake tahiṁ;",
  "anya-e0703n28:10_0": "Kūṭehi āhanāpetvā, pāsāṇe cuṇṇite atha.",
  "anya-e0703n28:11_0": "4.",
  "anya-e0703n28:12_0": " Cammavanaddha pādehi, mahāhatthīhi maddayi;",
  "anya-e0703n28:13_0": "Bhūmiyā thirībhāvatthaṁ, atthānatthavicakkhaṇo.",
  "anya-e0703n28:14_0": "5.",
  "anya-e0703n28:15_0": " Ākāsa gaṅgāpatita-ṭṭhāne satatatintake;",
  "anya-e0703n28:16_0": "Mattikā sukhumā tattha, samantā tiṁ sayojane.",
  "anya-e0703n28:17_0": "6.",
  "anya-e0703n28:18_0": " Navanīta mattikā’tesā, sukhumattā papuccati;",
  "anya-e0703n28:19_0": "Khīṇāsavā sāmaṇerā, mattikā āharuṁ tato.",
  "anya-e0703n28:20_0": "7.",
  "anya-e0703n28:21_0": " Mattikā attharāpesi, tattha pāsāṇakoṭṭime;",
  "anya-e0703n28:22_0": "Iṭṭhakā attharāpesi, mattiko pariissaro.",
  "anya-e0703n28:23_0": "8.",
  "anya-e0703n28:24_0": " Tasso parikharasudhaṁ, kuruvindaṁ tatopari;",
  "anya-e0703n28:25_0": "Tasso pariayojālaṁ, marumbantu tatoparaṁ.",
  "anya-e0703n28:26_0": "9.",
  "anya-e0703n28:27_0": " Āhaṭaṁ sāmaṇerehi, himavantā sugandhakaṁ;",
  "anya-e0703n28:28_0": "Santharāpesi bhūmindo, phaḷikantu tatopari.",
  "anya-e0703n28:29_0": "10.",
  "anya-e0703n28:30_0": " Sīlāyo santharāpesiccha phaḷikasantharo pari;",
  "anya-e0703n28:31_0": "Sabbattha mattikākicce, navanītavhayā ahu.",
  "anya-e0703n28:32_0": "11.",
  "anya-e0703n28:33_0": " Niyyāsena kapiṭṭhassa, sannitena rasodake;",
  "anya-e0703n28:34_0": "Aṭṭhaṅgulaṁ bahalaetā, lohapaṭṭaṁ sīlopari.",
  "anya-e0703n28:35_0": "12.",
  "anya-e0703n28:36_0": " Manosilāyatilate-lasannitāya tato pari;",
  "anya-e0703n28:37_0": "Sattaṅgulaṁ sajjupaṭṭaṁ, santharesi rathesabho.",
  "anya-e0703n28:38_0": "13.",
  "anya-e0703n28:39_0": " Mahāthūpa patiṭṭhāna-ṭhāne evaṁ mahīpati;",
  "anya-e0703n28:40_0": "Kāretvā parikammāni, vippasannena cetasā.",
  "anya-e0703n28:41_0": "14.",
  "anya-e0703n28:42_0": " Āsaḷhī sukkapakkhassa, divasamhi catuddase;",
  "anya-e0703n28:43_0": "Kāretvā bhikkhusaṅghassa, sannipātamidaṁ vadi.",
  "anya-e0703n28:44_0": "15.",
  "anya-e0703n28:45_0": " Mahācetiya matthāya, bhadantāmaṅgaliṭṭhakaṁ;",
  "anya-e0703n28:46_0": "Patiṭṭhāpessaṁ sve ettha, sabbo saṅgho sametuno.",
  "anya-e0703n28:47_0": "16.",
  "anya-e0703n28:48_0": " Buddha pūjā payogena, mahājanahītatthiko;",
  "anya-e0703n28:49_0": "‘‘Mahājano’ posathiko, gandhamālādigaṇhiya.",
  "anya-e0703n28:50_0": "17.",
  "anya-e0703n28:51_0": " Mahāthūpa patiṭṭhāna-ṭhānaṁ yātu suve’’iti;",
  "anya-e0703n28:52_0": "Cetiya ṭhāna bhūsāya, amacce ca niyojayi.",
  "anya-e0703n28:53_0": "18.",
  "anya-e0703n28:54_0": " Āṇāpitā narindena, munino piyagāravā;",
  "anya-e0703n28:55_0": "Anekehi pakārehi, te taṁ ṭhānamalaṅkaruṁ.",
  "anya-e0703n28:56_0": "19.",
  "anya-e0703n28:57_0": " Nagaraṁ sakalañceva, maggañceva idhāgataṁ;",
  "anya-e0703n28:58_0": "Anekehi pakārehi, alaṅkārayi bhūpati.",
  "anya-e0703n28:59_0": "20.",
  "anya-e0703n28:60_0": " Pabhāte ca catudvāre, nagarassa ṭhapāpayi;",
  "anya-e0703n28:61_0": "Nahāpite nahāpake ca, appake ca bahūtathā.",
  "anya-e0703n28:62_0": "21.",
  "anya-e0703n28:63_0": " Vatthāni gandhamālā ca, annāni madhurāni ca;",
  "anya-e0703n28:64_0": "Mahājanatthaṁ bhūmindo, mahājanahite rato.",
  "anya-e0703n28:65_0": "22.",
  "anya-e0703n28:66_0": " Paṭiyattāni etāni, sādiyitvā yathāruci;",
  "anya-e0703n28:67_0": "Porājānapadāceva thūpaṭhānamupāgamuṁ.",
  "anya-e0703n28:68_0": "23.",
  "anya-e0703n28:69_0": " Sumaṇḍitehi nekehi, ṭhānantara vidhānato;",
  "anya-e0703n28:70_0": "Ārakkhito amaccehi, yathāṭhānaṁ mahīpati.",
  "anya-e0703n28:71_0": "24.",
  "anya-e0703n28:72_0": " Sumaṇḍitāhi nekāhi, devakaññūpamāhi ca;",
  "anya-e0703n28:73_0": "Nāṭakīhi paribbuḷho, sumaṇḍita passādhito.",
  "anya-e0703n28:74_0": "25.",
  "anya-e0703n28:75_0": " Cattālīsa sahassehi, narehi parivārito;",
  "anya-e0703n28:76_0": "Nānā tūriya saṅghuṭṭho, devarāja vilāsavā.",
  "anya-e0703n28:77_0": "26.",
  "anya-e0703n28:78_0": " Mahāthūpa patiṭṭhānaṁ, ṭhānāṭhāna vicakkhaṇo;",
  "anya-e0703n28:79_0": "Aparaṇhe upāgañchi, nandayanto mahājanaṁ.",
  "anya-e0703n28:80_0": "27.",
  "anya-e0703n28:81_0": " Aṭṭhuttarasahassaṁ so, sāṭakāniṭṭhapāpiya;",
  "anya-e0703n28:82_0": "Puṭabaddhāni majjhamhi, catupasse tato pana.",
  "anya-e0703n28:83_0": "28.",
  "anya-e0703n28:84_0": " Vatthāni rāsīṁkāresi, aenakāni mahīpati;",
  "anya-e0703n28:85_0": "Madhusappi guḷādīhi ca, maṅgalatthaṁ ṭhapāpayi.",
  "anya-e0703n28:86_0": "29.",
  "anya-e0703n28:87_0": " Nānādesehipā’gañchuṁ, bahavo bhikkhavo idha;",
  "anya-e0703n28:88_0": "Idha dīpaṭṭhasaṅghassa, kā kathāva idhāgame.",
  "anya-e0703n28:89_0": "30.",
  "anya-e0703n28:90_0": " Thero’ sīti sahassāni, bhikkhū ādāya āgamā;",
  "anya-e0703n28:91_0": "Rājagahassa sāmantā, indagutto mahāgaṇī.",
  "anya-e0703n28:92_0": "31.",
  "anya-e0703n28:93_0": " Sahassāni’sipatanā, bhikkhūnaṁ dvādasā’diya;",
  "anya-e0703n28:94_0": "Dhammaseno mahāthero, cetiyaṭhānamāgamā.",
  "anya-e0703n28:95_0": "32.",
  "anya-e0703n28:96_0": " Saṭṭhibhikkhusahassāni, ādāya idhamāgamā;",
  "anya-e0703n28:97_0": "Pīyadassī mahāthero, jetārāma vihārato.",
  "anya-e0703n28:98_0": "33.",
  "anya-e0703n28:99_0": " Vesālī mahāvanato, theroru buddharakkhito;",
  "anya-e0703n28:100_0": "Aṭṭhārasa sahassāni, bhikkhū ādāya āgamā.",
  "anya-e0703n28:101_0": "34.",
  "anya-e0703n28:102_0": " Kosambī ghositārāmā, theroru dhammarakkhito;",
  "anya-e0703n28:103_0": "Tiṁsabhikkhusahassāni, ādāya idha āgamā.",
  "anya-e0703n28:104_0": "35.",
  "anya-e0703n28:105_0": " Ādāyujjenīyaṁ thero, dakkhiṇa girito yati;",
  "anya-e0703n28:106_0": "Cattārīsa sahassāni, agoru saṅgharakkhito.",
  "anya-e0703n28:107_0": "36.",
  "anya-e0703n28:108_0": " Bhikkhūnaṁ satasahassaṁ, saṭṭhasahassāni cā’diya;",
  "anya-e0703n28:109_0": "Pupphapure’sokarāmā, thero mittiṇṇa nāmako.",
  "anya-e0703n28:110_0": "37.",
  "anya-e0703n28:111_0": " Duve satasahassāni, sahassāni asīti ca;",
  "anya-e0703n28:112_0": "Bhikkhū gahetvānu’ttiṇṇo, thero kasmiramaṇḍalā.",
  "anya-e0703n28:113_0": "38.",
  "anya-e0703n28:114_0": " Cattārīsata sahassāni, sahassāni ca saṭṭhi ca;",
  "anya-e0703n28:115_0": "Bhikkhū pallavabhogamhā, mahādevo mahāmatī.",
  "anya-e0703n28:116_0": "39.",
  "anya-e0703n28:117_0": " Yonanagarā’lasandāso, yona mahādhammarakkhito;",
  "anya-e0703n28:118_0": "Thero tiṁsa sahassāni, bhikkhū ādāya āgamā.",
  "anya-e0703n28:119_0": "40.",
  "anya-e0703n28:120_0": " Vañjhāṭavivattaniyā, senāsanā tu uttaro;",
  "anya-e0703n28:121_0": "Thero saṭṭhisahassāni, bhikkhū ādāya āgamā.",
  "anya-e0703n28:122_0": "41.",
  "anya-e0703n28:123_0": " Cittagutto mahāthero, bodhimaṇḍavihārato;",
  "anya-e0703n28:124_0": "Tiṁsa bhikkhusahassāni, ādiyitvā idhāgamā.",
  "anya-e0703n28:125_0": "42.",
  "anya-e0703n28:126_0": " Candagutto mahāthero, vanavāsapadesato;",
  "anya-e0703n28:127_0": "Āgāsīti sahassāni, ādiyitvā yatī idha.",
  "anya-e0703n28:128_0": "43.",
  "anya-e0703n28:129_0": " Sūriyaguttomahāthero, kelāsamhā vihārato;",
  "anya-e0703n28:130_0": "Channavuti sahassāni, bhikkhūādāya āgamā.",
  "anya-e0703n28:131_0": "44.",
  "anya-e0703n28:132_0": " Bhikkhūnaṁ dīpavāsinaṁ, āgatānañca sabbaso;",
  "anya-e0703n28:133_0": "Gaṇanāya paricchedo, porāṇehi na bhāsito.",
  "anya-e0703n28:134_0": "45.",
  "anya-e0703n28:135_0": " Samāgatānaṁ sabbesaṁ, bhikkhunaṁ taṁ samāgame;",
  "anya-e0703n28:136_0": "Vuttā khīṇāsavāyeva, te channavutikoṭiyo.",
  "anya-e0703n28:137_0": "46.",
  "anya-e0703n28:138_0": " Te mahācetiyaṭhānaṁ, parivāretvā yathārahaṁ;",
  "anya-e0703n28:139_0": "Majjhe ṭhapetvā okāsaṁ, rañño aṭṭhaṁsu bhikkhavo.",
  "anya-e0703n28:140_0": "47.",
  "anya-e0703n28:141_0": " Pavisitvā tahiṁ rājā, bhikkhusaṅghaṁ tathā ṭhitaṁ;",
  "anya-e0703n28:142_0": "Disvā pasannacittena, vanditvā haṭṭhamānaso.",
  "anya-e0703n28:143_0": "48.",
  "anya-e0703n28:144_0": " Gandhamālāhi pūjetvā, katvāna tipadakkhiṇaṁ;",
  "anya-e0703n28:145_0": "Majjhe puṇṇaghaṭaṭhānaṁ, pavisitvā samaṅgalaṁ.",
  "anya-e0703n28:146_0": "49.",
  "anya-e0703n28:147_0": " Suvaṇṇakhīle paṭimukkaṁ, paribbhamanadaṇḍakaṁ;",
  "anya-e0703n28:148_0": "Rājatena kataṁ suddhaṁ, suddhapīti balodayo.",
  "anya-e0703n28:149_0": "50.",
  "anya-e0703n28:150_0": " Gāhayitvā amaccena, maṇḍitena sujātinā;",
  "anya-e0703n28:151_0": "Abhimaṅgalabhūtena, bhūtabhūtiparāyaṇo.",
  "anya-e0703n28:152_0": "51.",
  "anya-e0703n28:153_0": " Mahantaṁ cetiyāvaṭṭaṁ, kāretuṁ katanicchayo;",
  "anya-e0703n28:154_0": "Bhamāpayitu māraddho, parikammita bhūmiyaṁ.",
  "anya-e0703n28:155_0": "52.",
  "anya-e0703n28:156_0": " Siddhattho nāma nāmena, mahāthero mahiddhiko;",
  "anya-e0703n28:157_0": "Tathākarontaṁ rājānaṁ, dīghadassī nivārayi.",
  "anya-e0703n28:158_0": "53.",
  "anya-e0703n28:159_0": " ‘‘Evaṁ mahantaṁ thūpañca, ayaṁ rājā’rabhissati;",
  "anya-e0703n28:160_0": "Thūpe aniṭṭhiteyeva, maraṇaṁ assa hessati.",
  "anya-e0703n28:161_0": "54.",
  "anya-e0703n28:162_0": " Bhavissati mahanto ca, thūpoduppaṭisaṅkharo;",
  "anya-e0703n28:163_0": "Iti so nāgataṁ passaṁ, mahantattaṁ nivārayi.",
  "anya-e0703n28:164_0": "55.",
  "anya-e0703n28:165_0": " Saṅghassa ca anuññāya, thero sambhāvanāyaca;",
  "anya-e0703n28:166_0": "Mahantaṁ kattukāmo’pi, gaṇhitvā therabhāsitaṁ.",
  "anya-e0703n28:167_0": "56.",
  "anya-e0703n28:168_0": " Therassa upadesena, tassa rājā akārayi;",
  "anya-e0703n28:169_0": "Majjhimaṁ cetiyāvaṭṭaṁ, patiṭṭhāpetumiṭṭhikā.",
  "anya-e0703n28:170_0": "57.",
  "anya-e0703n28:171_0": " Sovaṇṇarajate ceva, ghaṭe majjheṭṭhapāpayi;",
  "anya-e0703n28:172_0": "Aṭṭhaṭṭha aṭṭhitussāho, parivāriya te pana.",
  "anya-e0703n28:173_0": "58.",
  "anya-e0703n28:174_0": " Aṭṭhuttarasahassañca, ṭhapāpesi nave ghaṭe;",
  "anya-e0703n28:175_0": "Aṭṭhuttare aṭṭhuttare, vatthānaṁ tu sate pana.",
  "anya-e0703n28:176_0": "59.",
  "anya-e0703n28:177_0": " Iṭṭhikāpavarā aṭṭha, ṭhapāpesi visuṁ visuṁ;",
  "anya-e0703n28:178_0": "Sammatena amaccena, bhūsitena anekadhā.",
  "anya-e0703n28:179_0": "60.",
  "anya-e0703n28:180_0": " Tato ekaṁ gāhayitvā, nānāmaṅgalasaṅkhate;",
  "anya-e0703n28:181_0": "Puritthimadisābhāge, paṭhamaṁ maṅgalitthikaṁ.",
  "anya-e0703n28:182_0": "61.",
  "anya-e0703n28:183_0": " Patiṭṭhāpesi sakkaccaṁ, manuññe gandhakaddame;",
  "anya-e0703n28:184_0": "Jātisumana pupphesu, pūjitesu tahiṁ pana.",
  "anya-e0703n28:185_0": "62.",
  "anya-e0703n28:186_0": " Ahosi puthavīkampo, sesā sattāpi sattahi;",
  "anya-e0703n28:187_0": "Pattiṭṭhāpesa’ maccehi, maṅgalāni ca kārayi.",
  "anya-e0703n28:188_0": "63.",
  "anya-e0703n28:189_0": " Evaṁ asāḷhamāsassa, sukkapakkhe’bhisammate;",
  "anya-e0703n28:190_0": "Uposathe pannarase, patiṭṭhāpesi iṭṭhikā.",
  "anya-e0703n28:191_0": "64.",
  "anya-e0703n28:192_0": " Catuddisaṁ ṭhite tattha, mahāthere anāsave;",
  "anya-e0703n28:193_0": "Vanditvā pūjayitvā ca, suppatito kamena so.",
  "anya-e0703n28:194_0": "65.",
  "anya-e0703n28:195_0": " Pubbuttaraṁ disaṁ gantvā, piyadassiṁ anāsavaṁ;",
  "anya-e0703n28:196_0": "Vanditvāna mahātheraṁ, aṭṭhāsi tassa santike.",
  "anya-e0703n28:197_0": "66.",
  "anya-e0703n28:198_0": " Maṅgalaṁ tattha vaḍḍhento, tassa dhammamabhāsiso;",
  "anya-e0703n28:199_0": "Therassa desanā tassa, janassā’hosi sātthikā.",
  "anya-e0703n28:200_0": "67.",
  "anya-e0703n28:201_0": " Cattālīsasahassānaṁ, dhammābhisamayo ahu;",
  "anya-e0703n28:202_0": "Cattālīsasahassānaṁ, sotāpattiphalaṁ ahu.",
  "anya-e0703n28:203_0": "68.",
  "anya-e0703n28:204_0": " Sahassaṁ sakadāgāmi, anāgāmi ca tattakā;",
  "anya-e0703n28:205_0": "Sahassaṁyeva arahanto, tattha’hesuṁ gihījanā.",
  "anya-e0703n28:206_0": "69.",
  "anya-e0703n28:207_0": " Aṭṭhārasasahassāni, bhikkhūbhikkhuniyo pana;",
  "anya-e0703n28:208_0": "Cuddaseva sahassāni, arahatte patiṭṭhayuṁ.",
  "anya-e0703n28:209_0": "70.",
  "anya-e0703n28:210_0": " Evampapasannamatimā ratanattayamhi,",
  "anya-e0703n28:211_0": "Cāgāmimuttamanasājanatāhi tena;",
  "anya-e0703n28:212_0": "Lokatthasiddhi paramā bhavatīti ñatvā,",
  "anya-e0703n28:213_0": "Saddhādinekaguṇayoga ratiṁ kareyyāti.",
  "anya-e0703n28:214_0": "Sujanappasādasaṁ vegatthāya kate mahāvaṁse",
  "anya-e0703n28:215_0": "Thūpārambho nāma",
  "anya-e0703n28:216_0": "Ekūnatiṁsatimo paricchedo."
}