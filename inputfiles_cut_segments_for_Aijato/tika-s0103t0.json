{
  "tika-s0103t0:0_0": "Namo tassa bhagavato arahato sammāsambuddhassa",
  "tika-s0103t0:1_0": "Dīghanikāye",
  "tika-s0103t0:2_0": "Pāthikavaggaṭīkā",
  "tika-s0103t0:3_0": "1. Pāthikasuttavaṇṇanā",
  "tika-s0103t0:4_0": "Sunakkhattavatthuvaṇṇanā",
  "tika-s0103t0:5_0": "1.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa abhinavassa padassa vaṇṇanā atthavibhāvanā.",
  "tika-s0103t0:5_1": "‘‘Hitvā punappunāgatamattha’’nti (dī. ni. aṭṭha.",
  "tika-s0103t0:5_2": "1.ganthārambhakathā) hi vuttaṁ.",
  "tika-s0103t0:5_3": "Mallesūti ettha yaṁ vattabbaṁ, taṁ heṭṭhā vuttanayameva.",
  "tika-s0103t0:5_4": "Chāyūdakasampanne vanasaṇḍe viharatīti anupiyasāmantā katassa vihārassa abhāvato.",
  "tika-s0103t0:5_5": "Yadi na tāva paviṭṭho, kasmā ‘‘pāvisī’’ti vuttanti āha ‘‘pavisissāmī’’tiādi, tena avassaṁ bhāvini bhūte viya upacārā hontīti dasseti.",
  "tika-s0103t0:5_6": "Idāni tamatthaṁ upamāya vibhāvento ‘‘yathā ki’’ntiādimāha.",
  "tika-s0103t0:5_7": "Etanti etaṁ ‘‘atippago kho’’tiādikaṁ cintanaṁ ahosi.",
  "tika-s0103t0:5_8": "Ativiyapago khoti ativiya pātova.",
  "tika-s0103t0:5_9": "Channakopīnatāya, paribbājakapabbajjupagamena ca channaparibbājakaṁ, na naggaparibbājakaṁ.",
  "tika-s0103t0:6_0": "2.",
  "tika-s0103t0:6_1": "Yasmā bhagavato uccākulappasutataṁ, mahābhinikkhamananikkhantataṁ, anaññasādhāraṇadukkaracaraṇaṁ, vivekavāsaṁ, lokasambhāvitataṁ, ovādānusāsanīhi lokassa bahupakārataṁ, parappavādamaddanaṁ, mahiddhikataṁ , mahānubhāvatanti evamādikaṁ taṁtaṁattapaccakkhaguṇavisesaṁ nissāya yebhuyyena aññatitthiyāpi bhagavantaṁ disvā ādaragāravabahumānaṁ dassentiyeva, tasmā vuttaṁ ‘‘bhagavantaṁ disvā mānathaddhataṁ akatvā’’tiādi.",
  "tika-s0103t0:6_2": "Lokasamudācāravasenāti lokopacāravasena.",
  "tika-s0103t0:6_3": "Cirassanti cirakālena.",
  "tika-s0103t0:6_4": "Ādīni vadanti upacāravasena.",
  "tika-s0103t0:6_5": "Tassāti bhaggavagottassa paribbājakassa.",
  "tika-s0103t0:6_6": "Gihisahāyoti gihikālato paṭṭhāya sahāyo.",
  "tika-s0103t0:6_7": "Paccakkhātoti yenākārena paccakkhānā, taṁ dassetuṁ ‘‘paccakkhāmī’’tiādi vuttaṁ.",
  "tika-s0103t0:7_0": "3.Uddissāti satthukārabhāvena uddissāti ayamettha adhippāyoti taṁ dassento ‘‘bhagavā me’’tiādimāha.",
  "tika-s0103t0:7_1": "Yadā sunakkhattassa ‘‘bhagavantaṁ paccakkhāmī’’ti cittaṁ uppannaṁ, vācā bhinnā, tadā evassa bhagavatā saddhiṁ koci sambandho natthi asakyaputtiyabhāvato sāsanato paribāhirattā.",
  "tika-s0103t0:7_2": "Ayaṁ tāvettha sāsanayutti, sā panāyaṁ ṭhapetvā sāsanayuttikovide aññesaṁ na sammadeva visayoti bhagavā sabbasādhāraṇavasenassa attanā sambandhābhāvaṁ dassetuṁ ‘‘api nū’’ti ādiṁ vatvā sunakkhattaṁ ‘‘ko santo kaṁ paccācikkhasī’’ti āha.",
  "tika-s0103t0:7_3": "Yasmā mukhāgatoyaṁ sambandho, na pūjāgatādiko, yo ca yācakayācitabbatāvasena hoti, tadubhayañcettha natthīti dassento bhagavā sunakkhattaṁ ‘‘ko santo kaṁ paccācikkhasī’’ti avoca, tasmā tamatthaṁ dassetuṁ ‘‘yācako vā’’tiādi vuttaṁ.",
  "tika-s0103t0:7_4": "Yācitako vā yācakaṁ paccācikkheyyāti sambandho.",
  "tika-s0103t0:7_5": "Tvaṁ pana neva yācako ‘‘ahaṁ bhante bhagavantaṁ uddissa viharissāmī’’ti evaṁ mama santikaṁ anupagatattā.",
  "tika-s0103t0:7_6": "Na yācitako ‘‘ehi tvaṁ sunakkhatta mamaṁ uddissa viharāhī’’ti evaṁ mayā apatthitattā.",
  "tika-s0103t0:8_0": "Ko samānoti yācakayācitakesu ko nāma honto.",
  "tika-s0103t0:8_1": "Kanti yācakayācitakesu eva kaṁ nāma hontaṁ maṁ paccācikkhasi.",
  "tika-s0103t0:8_2": "Tucchapurisāti jhānamaggādiuttarimanussadhammesu kassacipi abhāvā rittapurisā.",
  "tika-s0103t0:8_3": "Nanu cāyaṁ sunakkhatto lokiyajjhānāni, ekaccābhiññañca uppādesīti?",
  "tika-s0103t0:8_4": "Kiñcāpi uppādesi, tato pana bhagavati āghātuppādanena saheva parihīno ahosi.",
  "tika-s0103t0:8_5": "Aparādho nāma suppaṭipattiyā virajjhanahetubhūto kilesuppādoti āha ‘‘yattako te aparādho,tattako doso’’ti.",
  "tika-s0103t0:8_6": "Yāvañcāti avadhiparicchedabhāvadassanaṁ ‘‘yāvañca tena bhagavatā’’tiādīsu (dī. ni.",
  "tika-s0103t0:8_7": "1.3) viya.",
  "tika-s0103t0:8_8": "Teti tayā.",
  "tika-s0103t0:8_9": "Idanti nipātamattaṁ.",
  "tika-s0103t0:8_10": "Aparaddhanti aparajjhitaṁ.",
  "tika-s0103t0:8_11": "Idaṁ vuttaṁ hoti –",
  "tika-s0103t0:8_12": "‘‘paccācikkhāmidānāhaṁ bhante bhagavanta’’ntiādīni vadantena tucchapurisa tayā yāvañcidaṁ aparaddhaṁ, na tassa aparādhassa pamāṇaṁ atthīti.",
  "tika-s0103t0:9_0": "4.Manussadhammāti bhāvanānuyogena vinā manussehi anuṭṭhātabbadhammā.",
  "tika-s0103t0:9_1": "So hi manussānaṁ cittādhiṭṭhānamattena ijjhanato tesaṁ sambhāvitadhammo viya ṭhito tathā vutto, manussaggahaṇañcettha tesu bahulaṁ pavattanato.",
  "tika-s0103t0:9_2": "Iddhibhūtaṁ pāṭihāriyaṁ, na ādesanānusāsanīpāṭihāriyanti adhippāyo.",
  "tika-s0103t0:9_3": "Kateti pavattite.",
  "tika-s0103t0:9_4": "Niyyātīti niggacchati, vaṭṭadukkhato niggamanavasena pavattatīti attho.",
  "tika-s0103t0:9_5": "Dhamme hi niggacchante taṁsamaṅgipuggalo ‘‘niggacchatī’’ti vuccati, aṭṭhakathāyaṁ pana ni-saddo upasaggamattaṁ, yāti icceva atthoti dassetuṁ gacchatīti attho vutto.",
  "tika-s0103t0:9_6": "Tatrāti padhānabhāvena vuttassa atthassa bhummavasena paṭiniddesoti tasmiṁ dhamme sammā dukkhakkhayāya niyyanteti ayamettha atthoti dassento āha ‘‘tasmiṁ…pe…",
  "tika-s0103t0:9_7": "saṁvattamāne’’ti.",
  "tika-s0103t0:10_0": "5.",
  "tika-s0103t0:10_1": "Agganti ñāyatīti aggaññaṁ.",
  "tika-s0103t0:10_2": "Lokapaññattinti lokassa paññāpanaṁ.",
  "tika-s0103t0:10_3": "Lokassa agganti lokuppattisamaye ‘‘idaṁ nāma lokassa agga’’nti evaṁ jānitabbaṁ bujjhitabbaṁ.",
  "tika-s0103t0:10_4": "Aggamariyādanti ādimariyādaṁ.",
  "tika-s0103t0:11_0": "6.Ettakaṁ vippalapitvāti ‘‘na dānāhaṁ bhante bhagavantaṁ uddissa viharissāmī’’ti, ‘‘na hi pana me bhante bhagavā uttarimanussadhammā iddhipāṭihāriyaṁ karotī’’ti, ‘‘na hi pana me bhante bhagavā aggaññaṁ paññapetī’’ti ca ettakaṁ vippalapitvā.",
  "tika-s0103t0:11_1": "Idaṁ kira so bhagavā satthukiccaṁ iddhipāṭihāriyaṁ, aggaññapaññāpanañca kātuṁ na sakkotīti pakāsento kathesi.",
  "tika-s0103t0:11_2": "Tenāha ‘‘sunakkhatto kirā’’tiādi.",
  "tika-s0103t0:11_3": "Uttaravacanavasena patiṭṭhābhāvato appatiṭṭho.",
  "tika-s0103t0:11_4": "Tato eva niravo nissaddo.",
  "tika-s0103t0:12_0": "Ādīnavadassanatthanti diṭṭhadhammikassa ādīnavassa dassanatthaṁ.",
  "tika-s0103t0:12_1": "Tenāha ‘‘sayameva garahaṁ pāpuṇissasī’’ti.",
  "tika-s0103t0:12_2": "Samparāyikā pana ādīnavā anekavidhā, te dassento sunakkhatto na saddaheyyāti diṭṭhadhammikasseva gahaṇaṁ .",
  "tika-s0103t0:12_3": "Anekakāraṇenāti ‘‘itipi so bhagavā araha’’ntiādinā (dī. ni.",
  "tika-s0103t0:12_4": "1.157, 255) anekavidhena vaṇṇakāraṇena.",
  "tika-s0103t0:12_5": "Evaṁ me avaṇṇo na bhavissatīti ajjhāsayena attano bālatāya vaṇṇārahānaṁ avaṇṇaṁ kathetvā.",
  "tika-s0103t0:12_6": "Evaṁ bhagavā makkhibhāve ādīnavaṁ dassetvā puna tassa kathane kāraṇaṁ vibhāvetuṁ ‘‘iti kho te’’tiādimāhāti taṁ dassetuṁ ‘‘tato’’tiādi vuttaṁ.",
  "tika-s0103t0:12_7": "Evañhi sunakkhattassa appakopi vacanokāso na bhavissatīti.",
  "tika-s0103t0:12_8": "Apakkamīti attanā yathāṭhitā vuṭṭhāya apasakki.",
  "tika-s0103t0:12_9": "Apakkanto sāsanato bhaṭṭho.",
  "tika-s0103t0:12_10": "Tenāha ‘‘cuto’’ti.",
  "tika-s0103t0:12_11": "Evamevāti apakkamanto ca na yathā tathā apakkami, yathā pana kāyassa bhedā apāye nibbatteyya, evameva apakkami.",
  "tika-s0103t0:13_0": "Korakhattiyavatthuvaṇṇanā",
  "tika-s0103t0:14_0": "7.Dvīhi padehīti dvīhi vākyehi āraddhaṁ byatirekavasena tadubhayatthaniddesavasena uparidesanāya pavattattā.",
  "tika-s0103t0:14_1": "Anusandhidassanavasenāti yathānusandhisaṅkhātaanusandhidassanavasena.",
  "tika-s0103t0:15_0": "Ekaṁ samayanti ca bhummatthe upayogavacananti āha ‘‘ekasmiṁ samaye’’ti ca.",
  "tika-s0103t0:15_1": "Thūlū nāma janapadoti janapadīnaṁ rājakumārānaṁ vasena tathāladdhanāmo.",
  "tika-s0103t0:15_2": "Kukkuravataṁ samādānavasena etasmiṁ atthīti kukkuravatikoti āha ‘‘samādinnakukkuravato’’ti.",
  "tika-s0103t0:15_3": "Aññampīti ‘‘catukkoṇḍikasseva vicaraṇaṁ, tathā katvāva khādanaṁ, bhuñjanaṁ, vāmapādaṁ uddharitvā muttassa vissajjana’’nti evamādikaṁ aññampi sunakhehi kātabbakiriyaṁ.",
  "tika-s0103t0:15_4": "Catūhi sarīrāvayavehi kuṇḍanaṁ gamanaṁ catukkoṇḍo, so etasmiṁ atthīti catukkoṇḍiko.",
  "tika-s0103t0:15_5": "So pana yasmā catūhi sarīrāvayavehi saṅghaṭṭitagamano hoti, tasmā vuttaṁ ‘‘catusaṅghaṭṭito’’ti.",
  "tika-s0103t0:15_6": "Tenevāha ‘‘dve jaṇṇūnī’’tiādi.",
  "tika-s0103t0:15_7": "Bhakkhasanti vā bhakkhitabbaṁ, asitabbañca.",
  "tika-s0103t0:15_8": "Tenevāha ‘‘yaṁ kiñci khādanīyaṁ bhojanīya’’nti.",
  "tika-s0103t0:15_9": "Kāmaṁ khādanañca nāma mukhena kātabbaṁ, hatthena pana tattha upanāmanaṁ nivāretuṁ avadhāraṇaṁ katanti āha ‘‘hatthena aparāmasitvā’’ti, aggahetvāti attho.",
  "tika-s0103t0:15_10": "Sundararūpoti sundarabhāvo.",
  "tika-s0103t0:15_11": "Vatāti patthanatthe nipāto ‘‘aho vatāhaṁ lābhī assa’’ntiādīsu viya.",
  "tika-s0103t0:15_12": "‘‘Samaṇena nāma evarūpena bhavitabbaṁ aho vatāhaṁ ediso bhaveyya’’nti evaṁ tassa patthanā ahosi.",
  "tika-s0103t0:15_13": "Tenāha ‘‘evaṁ kirā’’tiādi.",
  "tika-s0103t0:16_0": "Garahattheapi-kāro ‘‘api siñce palaṇḍaka’’ntiādīsu viya.",
  "tika-s0103t0:16_1": "Arahante ca buddhe, buddhasāvake ‘‘arahanto khīṇāsavā na hontī’’ti evaṁ tassa diṭṭhi uppannā.",
  "tika-s0103t0:16_2": "Yathāha mahāsīhanādasutte ‘‘natthi samaṇassa gotamassa uttarimanussadhammā alamariyañāṇadassanavisesā’’ti (ma. ni. 1.146).",
  "tika-s0103t0:16_3": "Sattamaṁdivasanti bhummatthe upayogavacanaṁ.",
  "tika-s0103t0:16_4": "Alasakenāti ajīraṇena āmarogena.",
  "tika-s0103t0:17_0": "Aṭṭhitacamattatāya purāṇapaṇṇasadiso.Bīraṇatthambakanti bīraṇagacchā.",
  "tika-s0103t0:18_0": "Mattā etassa atthīti mattaṁ, bhojanamattavantanti attho.",
  "tika-s0103t0:18_1": "Tenāha ‘‘pamāṇayutta’’nti.",
  "tika-s0103t0:18_2": "Mantā mantāti mantāya mantāya.",
  "tika-s0103t0:19_0": "8.Ekadvīhikāya gaṇanāya.",
  "tika-s0103t0:19_1": "Nirāhārova ahosi bhagavato vacanaṁ aññathā kātukāmo, tathābhūtopi sattame divase upaṭṭhākena upanītaṁ bhakkhasaṁ disvā ‘‘dhī’’ti upaṭṭhāpetuṁ asakkonto bhojanataṇhāya ākaḍḍhiyamānahadayo taṁ kucchipūraṁ bhuñjitvā bhagavatā vuttaniyāmeneva kālamakāsi.",
  "tika-s0103t0:19_2": "Tena vuttaṁ ‘‘athassā’’tiādi.",
  "tika-s0103t0:19_3": "Sacepi…pe…",
  "tika-s0103t0:19_4": "cinteyyāti yadi eso acelo ‘‘dhī’’ti paccupaṭṭhapetvā ‘‘ajjapi ahaṁ na bhuñjeyya’’nti cinteyya, tathācintane satipi devatāviggahena taṁ divasaṁ…pe… kareyya. Kasmā?",
  "tika-s0103t0:19_5": "Advejjhavacanā hi tathāgatā, na tesaṁ vacanaṁ vitathaṁ hoti.",
  "tika-s0103t0:20_0": "Gatagataṭṭhānaṁ aṅgaṇameva hotīti tehi taṁ kaḍḍhitvā gacchantehi gatagatappadeso uttarakasāmantā vivaṭaṅgaṇameva hutvā upaṭṭhāti.",
  "tika-s0103t0:20_1": "Teti titthiyā.",
  "tika-s0103t0:20_2": "Susānaṁyeva gantvāti ‘‘bīraṇatthambakaṁ atikkamissāmā’’ti gacchantāpi anekavāraṁ taṁ anusaṁyāyitvā punapi taṁyeva susānaṁ upagantvā.",
  "tika-s0103t0:21_0": "9.Idanti idaṁ matasarīraṁ.",
  "tika-s0103t0:21_1": "‘‘Tameva vā sarīraṁ kathāpesīti taṁ sarīraṁ adhiṭṭhahitvā ṭhitapetena kathāpesī’’ti keci.",
  "tika-s0103t0:21_2": "Korakhattiyaṁ vā asurayonito ānetvā kathāpetu aññaṁ vā petaṁ, ko ettha viseso.",
  "tika-s0103t0:21_3": "‘‘Acinteyyo hi buddhavisayo’’ti pana vacanato tadeva sarīraṁ sunakkhattena pahatamattaṁ buddhānubhāvena uṭṭhāya tamatthaṁ ñāpesīti daṭṭhabbaṁ.",
  "tika-s0103t0:21_4": "Purimoyeva pana attho aṭṭhakathāsu vinicchito.",
  "tika-s0103t0:21_5": "Tathā hi vakkhati ‘‘nibbattaṭṭhānato’’tiādi (dī. ni. aṭṭha. 3.10).",
  "tika-s0103t0:22_0": "10.Vipākanti phalaṁ, atthanibbattīti attho.",
  "tika-s0103t0:23_0": "Samānetabbānīti sammā ānetabbāni, sarūpato ānetvā dassetabbānīti attho.",
  "tika-s0103t0:23_1": "Pāṭihāriyānaṁ paṭhamāditā bhagavatā vuttānupubbiyā veditabbā.",
  "tika-s0103t0:23_2": "Keci panettha ‘‘paracittavibhāvanaṁ, āyuparicchedavibhāvanaṁ, byādhivibhāvanaṁ, gativibhāvanaṁ, sarīranikkhepavibhāvanaṁ, sunakkhattena saddhiṁ kathāvibhāvanañcāti cha pāṭihāriyānī’’ti vadanti, taṁ yadi sunakkhattassa cittavibhāvanaṁ sandhāya vuttaṁ, evaṁ sati ‘‘sattā’’ti vattabbaṁ tassa bhāviavaṇṇavibhāvanāya saddhiṁ.",
  "tika-s0103t0:23_3": "Atha acelassa maraṇacittavibhāvanaṁ, taṁ ‘‘sattamaṁ divasaṁ kālaṁ karissatī’’ti iminā saṅgahitanti visuṁ na vattabbaṁ, tasmā aṭṭhakathāyaṁ vuttanayeneva gahetabbaṁ.",
  "tika-s0103t0:24_0": "Acelakaḷāramaṭṭakavatthuvaṇṇanā",
  "tika-s0103t0:25_0": "11.Nikkhantadantamaṭṭakoti nikkhantadanto maṭṭako.",
  "tika-s0103t0:25_1": "So kira acelakabhāvato pubbe maṭṭakito hutvā vicari vivaradanto ca, tena naṁ ‘‘koramaṭṭako’’ti sañjānanti.",
  "tika-s0103t0:25_2": "Yaṁ kiñci tassa dento ‘‘sādhurūpo ayaṁ samaṇo’’ti sambhāvento aggaṁ seṭṭhaṁyeva denti.",
  "tika-s0103t0:25_3": "Tena vuttaṁ ‘‘lābhaggaṁ patto, aggalābhaṁ patto’’ti.",
  "tika-s0103t0:25_4": "Bahū acelakā taṁ parivāretvā vicaranti, gahaṭṭhā ca taṁ bahū aḍḍhā vibhavasampannā kālena kālaṁ upasaṅkamitvā payirupāsanti.",
  "tika-s0103t0:25_5": "Tena vuttaṁ ‘‘yasaggaṁ aggaparivāraṁ patto’’ti.",
  "tika-s0103t0:25_6": "Vatāniyeva pajjitabbato padāni.",
  "tika-s0103t0:25_7": "Aññamaññaṁ asaṅkarato vatakoṭṭhāsā vā.Samattānīti samaṁ attani gahitāni.",
  "tika-s0103t0:25_8": "Puratthimenāti ena-saddasambandhena ‘‘vesāli’’nti upayogavacanaṁ, avidūratthe ca ena-saddo pañcamyantoti āha ‘‘vesālito avidūre’’ti.",
  "tika-s0103t0:26_0": "12.",
  "tika-s0103t0:26_1": "Sāsane paricayavasena tilakkhaṇāhataṁ pañhaṁ pucchi.Na sampāyāsīti nāvabujjhi na sampādesi.",
  "tika-s0103t0:26_2": "Tenāha ‘‘sammā ñāṇagatiyā’’tiādi.",
  "tika-s0103t0:26_3": "Sampāyanaṁ vā sampādanaṁ.",
  "tika-s0103t0:26_4": "Pañhaṁ puṭṭhassa ca sampādanaṁ nāma sammadeva kathananti tadabhāvaṁ dassento ‘‘atha vā’’tiādimāha.",
  "tika-s0103t0:26_5": "Kopavasena tassa akkhīni kampanabhāvaṁ āpajjiṁsūti āha ‘‘kampanakkhīnipi parivattetvā’’ti.",
  "tika-s0103t0:26_6": "Kopanti kodhaṁ, so pana cittassa pakuppanavasena pavattatīti āha ‘‘kuppanākāra’’nti .",
  "tika-s0103t0:26_7": "Dosanti āghātaṁ, so pana ārammaṇe dussanavasena pavattīti āha ‘‘dussanākāra’’nti.",
  "tika-s0103t0:26_8": "Atuṭṭhākāranti tuṭṭhiyā pītiyā paṭipakkhabhūtappavattiākāraṁ.",
  "tika-s0103t0:26_9": "Kāyavacīvikārehi pākaṭamakāsi.",
  "tika-s0103t0:26_10": "Mā vata noti ettha māti paṭikkhepo, noti mayhanti atthoti āha ‘‘aho vata me na bhaveyyā’’ti.",
  "tika-s0103t0:26_11": "Maṁ vata noti ettha pana noti saṁsayeti āha ‘‘ahosi vata nu mamā’’ti.",
  "tika-s0103t0:27_0": "14.Paripubbo dahita-saddo vatthanivāsanaṁ vadatīti āha ‘‘paridahito nivatthavattho’’ti.",
  "tika-s0103t0:27_1": "Yasanimittakatāya lābhassa yasaparihāniyāva lābhaparihāni vuttā hotīti pāḷiyaṁ ‘‘yasā nihīno’’ti vuttaṁ.",
  "tika-s0103t0:28_0": "Acelapāthikaputtavatthuvaṇṇanā",
  "tika-s0103t0:29_0": "15.",
  "tika-s0103t0:29_1": "‘‘Ahaṁ sabbaṁ jānāmī’’ti evaṁ sabbaññutaññāṇaṁ vadati paṭijānātīti ñāṇavādo, tena mayā ñāṇavādena saddhiṁ.Atikkamma gacchatoti upaḍḍhabhāgena paricchinnaṁ padesaṁ atikkamitvā iddhipāṭihāriyaṁ kātuṁ gacchato.",
  "tika-s0103t0:29_2": "Kiṁ panāyaṁ acelo pāthikaputto attano pamāṇaṁ na jānātīti?",
  "tika-s0103t0:29_3": "No na jānāti.",
  "tika-s0103t0:29_4": "Yadi evaṁ, kasmā sukkhagajjitaṁ gajjīti?",
  "tika-s0103t0:29_5": "‘‘Evāhaṁ loke pāsaṁso bhavissāmī’’ti kohaññe katvā sukkhagajjitaṁ gajji.",
  "tika-s0103t0:29_6": "Tena vuttaṁ ‘‘nagaravāsino’’tiādi.",
  "tika-s0103t0:29_7": "Paṭṭhapetvāti yugaggāhaṁ ārabhitvā.",
  "tika-s0103t0:30_0": "16.Hīnajjhāsayattā…pe… udapādi.",
  "tika-s0103t0:30_1": "Vuttañhetaṁ ‘‘hīnādhimuttikā sattā hīnādhimuttike eva satte sevanti bhajanti payirupāsantī’’ti (saṁ. ni. 2.98).",
  "tika-s0103t0:31_0": "Yasmā tathāvuttā vācā tathārūpacittahetukā, tañca cittaṁ tathārūpadiṭṭhicittahetukaṁ, tasmā ‘‘taṁ vācaṁ appahāyā’’ti vatvā yathā tassā appahānaṁ hoti, taṁ dassento ‘‘taṁ cittaṁ appahāyā’’ti āha, tassa ca yathā appahānaṁ hoti, taṁ dassetuṁ ‘‘taṁ diṭṭhiṁ appaṭinissajjitvā’’ti avoca.",
  "tika-s0103t0:31_1": "Yasmā vā tathārūpā vācā mahāsāvajjā, cittaṁ tato mahāsāvajjataraṁ taṁsamuṭṭhāpakabhāvato, diṭṭhi pana tato mahāsāvajjatamā tadubhayassa mūlabhāvato, tasmā tesaṁ mahāsāvajjatāya imaṁ vibhāgaṁ dassetvā ayaṁ anukkamo ṭhapitoti veditabbo.",
  "tika-s0103t0:31_2": "Tesaṁ pana yathā pahānaṁ hoti, taṁ dassetuṁ ‘‘aha’’ntiādi vuttaṁ.",
  "tika-s0103t0:31_3": "‘‘Nāhaṁ buddho’’ti vadantoti sāṭheyyena vinā ujukameva ‘‘ahaṁ buddho na homī’’ti vadanto.",
  "tika-s0103t0:31_4": "Cittadiṭṭhippahānepi eseva nayo.",
  "tika-s0103t0:31_5": "Vipateyyāti ettha vi-saddo paṭhame vikappe upasaggamattaṁ, dutiye pana visaraṇatthoti āha ‘‘sattadhā vā pana phaleyyā’’ti.",
  "tika-s0103t0:32_0": "17.Ekaṁsenāti ekantena, ekantikaṁ pana vacanapariyāyavinimuttaṁ hotīti āha ‘‘nippariyāyenā’’ti.",
  "tika-s0103t0:32_1": "Odhāritāti avadhāritā niyametvā bhāsitā.",
  "tika-s0103t0:32_2": "Vigatarūpenāti apagatasabhāvena .",
  "tika-s0103t0:32_3": "Tenāha ‘‘vigacchitasabhāvenā’’ti, iddhānubhāvena apanītasakabhāvena.",
  "tika-s0103t0:32_4": "Tena vuttaṁ ‘‘attano’’tiādi.",
  "tika-s0103t0:33_0": "18.",
  "tika-s0103t0:33_1": "Dvayaṁ gacchatīti dvayagāminī.",
  "tika-s0103t0:33_2": "Kīdisaṁ dvayanti āha ‘‘sarūpenā’’tiādi.",
  "tika-s0103t0:33_3": "Ayañhi so gaṇḍassupariphoṭṭhabbādosaṁ.",
  "tika-s0103t0:34_0": "19.",
  "tika-s0103t0:34_1": "Ajitassa licchavisenāpatissa mahāniraye nibbattitvā tato āgantvā acelassa pāthikaputtassa santike parodanaṁ.",
  "tika-s0103t0:34_2": "Abhāvāti pubbe vuttappakārassa pāṭihāriyakaraṇassa abhāvā.",
  "tika-s0103t0:34_3": "Bhagavā pana sannipatitaparisāyaṁ pasādajananatthaṁ tadanurūpaṁ pāṭihāriyamakāsiyeva.",
  "tika-s0103t0:34_4": "Yathāha ‘‘tejodhātuṁ samāpajjitvā’’tiādi.",
  "tika-s0103t0:35_0": "Iddhipāṭihāriyakathāvaṇṇanā",
  "tika-s0103t0:36_0": "20.",
  "tika-s0103t0:36_1": "Nicayanaṁ dhanadhaññānaṁ sañcayanaṁ nicayo, tattha niyuttāti necayikā, gahapati eva necayikā gahapatinecayikā.",
  "tika-s0103t0:36_2": "Ettakāni jaṅghasahassānīti parimāṇābhāvato sahassehipi aparimāṇagaṇanā.",
  "tika-s0103t0:36_3": "Tenevāti imassa vasena sannipatitāya evaṁ mahatiyā parisāya bandhanamokkhaṁ kātuṁ labbhati, eteneva kāraṇena.",
  "tika-s0103t0:37_0": "21.Cittutrāsabhayanti cittassa utrāsanākārena pavattabhayaṁ, na ñāṇabhayaṁ, nāpi ‘‘bhāyati etasmā’’ti evaṁ vuttaṁ ārammaṇabhayaṁ.",
  "tika-s0103t0:37_1": "Chambhitattanti teneva cittutrāsabhayena sakalasarīrassa chambhitabhāvo.",
  "tika-s0103t0:37_2": "Lomahaṁsoti teneva bhayena, tena ca chambhitattena sakalasarīre lomānaṁ haṭṭhabhāvo, so pana tesaṁ bhittiyaṁ nāgadantānaṁ viya uddhaṁmukhatāti āha ‘‘lomānaṁ uddhaggabhāvo’’ti.",
  "tika-s0103t0:37_3": "Antantena āvijjhitvāti attano nisīdanatthaṁ nigūḷhaṭṭhānaṁ upaparikkhanto paribbājakārāmaṁ pariyantena anusaṁyāyitvā, kassacideva sunakkhattassa vā sunakkhattasadisassa vā sabbaññupaṭiññaṁ appahāya satthu sammukhībhāve sattadhā tassa muddhāphalanaṁ dhammatā.",
  "tika-s0103t0:37_4": "Tena vuttaṁ ‘‘mā nassatu bālo’’tiādi.",
  "tika-s0103t0:38_0": "22.Saṁsappatīti tattheva pāsāṇaphalake bāladārako viya uṭṭhātuṁ asakkonto avasīdanavasena ito cito ca saṁsappati.",
  "tika-s0103t0:38_1": "Tenāha ‘‘osīdatī’’ti.",
  "tika-s0103t0:38_2": "Tattheva sañcaratīti tasmiṁyeva pāsāṇe ānisadupaṭṭhino sañcalanaṁ nisajjavaseneva sañcarati, na uṭṭhāya padasā.",
  "tika-s0103t0:39_0": "23.Vinaṭṭharūpoti sambhāvanāya vināsena, lābhassa vināsena ca vinaṭṭhasabhāvo.",
  "tika-s0103t0:40_0": "Paṭhamabhāṇavāravaṇṇanā niṭṭhitā.",
  "tika-s0103t0:41_0": "25.Goyuttehīti balavantabalībaddayojitehi.",
  "tika-s0103t0:42_0": "26.Tassāti jāliyassa.",
  "tika-s0103t0:42_1": "Ayañhi maṇḍisena paribbājakena saddhiṁ bhagavantaṁ upasaṅkamitvā dhammaṁ suṇi, tato puretaraṁ bhagavato guṇānaṁ ajānanakāle ayaṁ pavatti.",
  "tika-s0103t0:42_2": "Tenevāha ‘‘tiṭṭhatu tāva pāṭihāriyaṁ…pe…",
  "tika-s0103t0:42_3": "parājayo bhavissatī’’ti.",
  "tika-s0103t0:43_0": "27.Tiṇasīhoti tiṇasadisaharitavaṇṇo sīho.",
  "tika-s0103t0:43_1": "Kāḷasīhoti kāḷavaṇṇo sīho.",
  "tika-s0103t0:43_2": "Paṇḍusīhoti paṇḍuvaṇṇo sīho.",
  "tika-s0103t0:43_3": "Kesarasīhoti kesaravanto setavaṇṇo, lohitavaṇṇo vā sīho.",
  "tika-s0103t0:43_4": "Migaraññoti ettha miga-saddo kiñcāpi pasadakuruṅgādīsu kesucideva catuppadesu niruḷho, idha pana sabbasādhāraṇavasenāti dassento ‘‘migaraññoti sabbacatuppadānaṁ rañño’’ti vuttaṁ.",
  "tika-s0103t0:43_5": "Āgantvā seti etthāti āsayo, nivāsanaṭṭhānaṁ.",
  "tika-s0103t0:43_6": "Sīhanādanti parissayānaṁ sahanato, paṭipakkhassa ca hananato ‘‘sīho’’ti laddhanāmassa migādhipassa ghosaṁ, so pana tena yasmā kutocipi abhītabhāvena pavattīyati, tasmā vuttaṁ ‘‘abhītanāda’’nti.",
  "tika-s0103t0:43_7": "Tattha tattha tāsu tāsu disāsu gantvā caritabbatāya bhakkhitabbatāya gocaro ghāsoti āha ‘‘gocarāyāti āhāratthāyā’’ti.",
  "tika-s0103t0:43_8": "Varaṁvaranti migasaṅghe migasamūhe mudumaṁsatāya varaṁ varaṁ mahiṁsavanavarāhādiṁ vadhitvāti yojanā.",
  "tika-s0103t0:43_9": "Tenāha ‘‘thūlaṁ thūla’’nti.",
  "tika-s0103t0:43_10": "Varavarabhāvena hi tassa varabhāvo icchito.",
  "tika-s0103t0:43_11": "Sūrabhāvaṁ sannissitaṁ sūrabhāvasannissitaṁ, tena.",
  "tika-s0103t0:43_12": "Sūrabhāvenāpi hi ‘‘kiṁ ime pāṇake dubbale hantvā’’ti appathāmesu pāṇesu kāruññaṁ upatiṭṭhati.",
  "tika-s0103t0:44_0": "28.Vighāsoti parassa bhakkhitasesatāya virūpo ghāso vighāso, ucchiṭṭhaṁ.",
  "tika-s0103t0:44_1": "Tenāha ‘‘bhakkhitātirittamaṁsa’’nti, tasmiṁ vighāse, vighāsanimittanti attho.",
  "tika-s0103t0:44_2": "Asmimānadosenāti asmimānadosahetu, ahaṁkāranimittanti attho.",
  "tika-s0103t0:44_3": "So panassa asmimāno yathā uppajji, taṁ dassetuṁ ‘‘tatrāya’’ntiādi vuttaṁ.",
  "tika-s0103t0:45_0": "‘‘Segālakaṁyevā’’tipi pāṭho, yathāvuttova attho.",
  "tika-s0103t0:45_1": "Bheraṇḍakaṁyevāti bheraṇḍasakuṇaravasadisaṁyeva, bheraṇḍo nāma eko pakkhī dvimukho, tassa kira saddo ativiya virūpo amanāpo.",
  "tika-s0103t0:45_2": "Tenāha ‘‘appiyaamanāpasaddamevā’’ti.",
  "tika-s0103t0:45_3": "Sammāpaṭipattiyā visesato suṭṭhu gatāti sugatā, sammāsambuddhā.",
  "tika-s0103t0:45_4": "Te apadāyanti sodhenti sattasantānaṁ etehīti sugatāpadānāni, tisso sikkhā.",
  "tika-s0103t0:45_5": "Yasmā tāhi te ‘‘sugatā’’ti lakkhīyanti, tā ca tesaṁ ovādabhūtā, tasmā ‘‘sugatalakkhaṇesū’’tiādi vuttaṁ.",
  "tika-s0103t0:45_6": "Yadi tā sugatassa lakkhaṇabhūtā, sāsanabhūtā ca, kathaṁ panesa pāthikaputto tattha tāsu sikkhāsu jīvati, ko tassa tāhi sambandhoti āha ‘‘etassa hī’’tiādi.",
  "tika-s0103t0:45_7": "Sambuddhānaṁ demāti dentīti buddhasaññāya dentīti adhippāyo.",
  "tika-s0103t0:45_8": "Tena esa…pe…",
  "tika-s0103t0:45_9": "jīvati nāma na sugatanvayaajjhupagamanato.",
  "tika-s0103t0:45_10": "‘‘Tathāgate’’tiādi ekatte puthuvacananti āha ‘‘tathāgata’’ntiādi.",
  "tika-s0103t0:45_11": "Bahuvacanaṁ eva garusmiṁ ekasmimpi bahuvacanappayogato ekavacanaṁ viya vuttaṁ vacanavipallāsena.",
  "tika-s0103t0:46_0": "29.Samekkhitvāti samaṁ katvā micchādassanena apekkhitvā, taṁ pana apekkhanaṁ tathā maññanamevāti āha ‘‘maññitvā’’ti.",
  "tika-s0103t0:46_1": "Pubbe vuttaṁ samekkhanampi maññanaṁ evāti vuttaṁ ‘‘amaññīti puna amaññitthā’’ti, tena aparāparaṁ tassa maññanappavattiṁ dasseti.",
  "tika-s0103t0:46_2": "Bheraṇḍakaravaṁ kosati vikkosatīti kotthu.",
  "tika-s0103t0:47_0": "30.",
  "tika-s0103t0:47_1": "Te te pāṇe byāpādento ghasatīti byagghoti iminā nibbacanena ‘‘byaggho’’ti migarājassapi siyā nāmanti āha ‘‘byagghoti maññatīti sīhohamasmīti maññatī’’ti.",
  "tika-s0103t0:47_2": "Yadipi yathāvuttanibbacanavasena sīhopi ‘‘byaggho’’ti vattabbataṁ arahati, byaggha-saddo pana migarāje eva niruḷhoti dassento ‘‘sīhena vā’’tiādimāha.",
  "tika-s0103t0:48_0": "31. Sīhena vicaritavane saṁvaḍḍhattā vuttaṁ ‘‘mahāvane suññavane vivaḍḍho’’ti.",
  "tika-s0103t0:49_0": "34.Kilesabandhanāti taṇhābandhanato. Taṇhābandhanañhi thiraṁ daḷhabandhanaṁ dummocanīyaṁ. Yathāha –",
  "tika-s0103t0:50_0": "‘‘Sārattarattā maṇikuṇḍalesu,",
  "tika-s0103t0:51_0": "Puttesu dāresu ca yā apekkhā;",
  "tika-s0103t0:52_0": "Etaṁ daḷhaṁ bandhanamāhu dhīrā,",
  "tika-s0103t0:53_0": "Ohārinaṁ sithilaṁ duppamuñca’’nti. (dha. pa. 346; jā. 1.2.102);",
  "tika-s0103t0:54_0": "Kilesabandhanāti vā dasavidhasaṁyojanato.",
  "tika-s0103t0:54_1": "Mahāviduggaṁ nāma cattāro oghā mahantaṁ jalaviduggaṁ viya anupacitakusalasambhārehi duggamaṭṭhena.",
  "tika-s0103t0:55_0": "Aggaññapaññattikathāvaṇṇanā",
  "tika-s0103t0:56_0": "36.Imassa padassa.",
  "tika-s0103t0:56_1": "Idaṁ nāma lokassa agganti jānitabbaṁ, taṁ aggaññaṁ, so pana lokassa uppattikkamo pavatti paveṇī cāti āha ‘‘lokuppatticariyavaṁsa’’nti.",
  "tika-s0103t0:56_2": "Sammāsambodhito uttaritaraṁ nāma kiñci natthi pajānitabbesu, taṁ pana koṭiṁ katvā dassento ‘‘yāva sabbaññutaññāṇā pajānāmī’’ti āha.",
  "tika-s0103t0:56_3": "‘‘Mama pajānanā’’ti assādento taṇhāvasena, ‘‘ahaṁ pajānāmī’’ti abhinivisanto diṭṭhivasena, ‘‘suṭṭhu pajānāmi sammā pajānāmī’’ti paggaṇhanto mānavasena na parāmasāmīti yojanā.",
  "tika-s0103t0:56_4": "‘‘Paccattaññevā’’ti padaṁ ‘‘nibbuti viditā’’ti padadvayenāpi yojetabbaṁ ‘‘paccattaṁyeva uppāditā nibbuti ca paccattaṁyeva viditā’’ti, sayambhuñāṇena nibbattitā nibbuti sayameva viditāti attho.",
  "tika-s0103t0:56_5": "Aṭṭhakathāyaṁ pana ‘‘paccatta’’nti padaṁ vividhavibhattikaṁ hutvā āvuttinayena āvattatīti dassetuṁ ‘‘attanāyeva attanī’’ti vuttaṁ.",
  "tika-s0103t0:56_6": "Aviditanibbānāti appaṭiladdhanibbānā micchāpaṭipannattā.",
  "tika-s0103t0:56_7": "Pajānanampi hi tadadhigamavaseneva veditabbaṁ.",
  "tika-s0103t0:56_8": "Eti iṭṭhabhāvena pavattatīti ayo, sukhaṁ.",
  "tika-s0103t0:56_9": "Tappaṭikkhepena anayo, dukkhaṁ.",
  "tika-s0103t0:56_10": "Tadeva hitasukhassa byasanato byasanaṁ.",
  "tika-s0103t0:57_0": "37.Taṁ dassentoti bhagavāpi ‘‘aññatitthiyo tattha sārasaññī’’ti taṁ dassento.",
  "tika-s0103t0:57_1": "Ādhipaccabhāvenāti ādhipaccasabhāvena.",
  "tika-s0103t0:57_2": "Yassa ācariyavādassa vasena puriso ‘‘ācariyo’’ti vuccati, so ācariyavādo ācariyabhāvoti āha ‘‘ācariyabhāvaṁ ācariyavāda’’nti.",
  "tika-s0103t0:57_3": "Etthāti ācariyavāde.",
  "tika-s0103t0:57_4": "Iti katvāti iminā kāraṇena.",
  "tika-s0103t0:57_5": "Soti ācariyavādo.",
  "tika-s0103t0:57_6": "‘‘Aggaññaṁ’’ tveva vutto aggaññavisayattā.",
  "tika-s0103t0:57_7": "Kena vihitanti kena pakārena vihitaṁ.",
  "tika-s0103t0:57_8": "Tenāha ‘‘kena vihitaṁ kinti vihita’’nti.",
  "tika-s0103t0:57_9": "Brahmajāleti brahmajālasaṁvaṇṇanāyaṁ (dī. ni. aṭṭha. 1.28).",
  "tika-s0103t0:57_10": "Tattha hi vitthārato vuttavidhiṁ idha atidisati, pāḷi pana tattha ceva idha ca ekasadisā vāti.",
  "tika-s0103t0:58_0": "41.",
  "tika-s0103t0:58_1": "Khiḍḍā padosikā mūlabhūtā ettha santīti khiḍḍāpadosikaṁ, ācariyakaṁ.",
  "tika-s0103t0:58_2": "Tenevāha ‘‘khiḍḍāpadosikamūlaka’’nti.",
  "tika-s0103t0:58_3": "Manopadosikanti etthāpi eseva nayo.",
  "tika-s0103t0:59_0": "47.",
  "tika-s0103t0:59_1": "Yena vacanena abbhācikkhanti, tassa avijjamānatā nāma atthavasenevāti āha ‘‘asaṁvijjamānaṭṭhenā’’ti.",
  "tika-s0103t0:59_2": "Tucchā, musāti ca karaṇatthe paccattavacananti āha ‘‘tucchena, musāvādenā’’ti.",
  "tika-s0103t0:59_3": "Vacanassa antosāraṁ nāma aviparīto atthoti tadabhāvenāha ‘‘antosāravirahitenā’’ti.",
  "tika-s0103t0:59_4": "Abhiācikkhantīti abhibhavitvā ghaṭṭentā kathenti, akkosantīti attho.",
  "tika-s0103t0:59_5": "Viparītasaññoti ayāthāvasañño.",
  "tika-s0103t0:59_6": "Subhaṁ vimokkhanti ‘‘subha’’nti vuttavimokkhaṁ.",
  "tika-s0103t0:59_7": "Vaṇṇakasiṇanti sunīlakasupītakādivaṇṇakasiṇaṁ.",
  "tika-s0103t0:59_8": "Sabbanti yaṁ subhaṁ, asubhañca vaṇṇakasiṇaṁ, tañca sabbaṁ.",
  "tika-s0103t0:59_9": "Na asubhanti asubhampi ‘‘asubha’’nti tasmiṁ samaye na sañjānāti, atha kho ‘‘subhaṁ’’ tveva sañjānātīti attho.",
  "tika-s0103t0:59_10": "Viparītā ayāthāvagāhitāya, ayāthāvavāditāya ca.",
  "tika-s0103t0:60_0": "48.",
  "tika-s0103t0:60_1": "Yasmā so paribbājako avissaṭṭhamicchāgāhitāya sammā appaṭipajjitukāmo sammāpaṭipannaṁ viya maṁ samaṇo gotamo, bhikkhavo ca sañjānantūti adhippāyena ‘‘tathā dhammaṁ desetu’’ntiādimāha, tasmā vuttaṁ ‘‘mayā etassa…pe…",
  "tika-s0103t0:60_2": "vaṭṭatī’’ti.",
  "tika-s0103t0:60_3": "Mammanti mammappadesaṁ pīḷājananaṭṭhānaṁ.",
  "tika-s0103t0:60_4": "Suṭṭhūti sakkaccaṁ.",
  "tika-s0103t0:60_5": "Yathā na vinassati, evaṁ anurakkha.",
  "tika-s0103t0:61_0": "Vāsanāyāti kilesakkhayāvahāya paṭipattiyā vāsanāya. Sesaṁ suviññeyyamevāti.",
  "tika-s0103t0:62_0": "Pāthikasuttavaṇṇanāya līnatthappakāsanā."
}