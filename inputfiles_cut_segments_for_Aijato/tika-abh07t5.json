{
  "tika-abh07t5:0_0": "6. Rūpaparicchedo",
  "tika-abh07t5:1_0": "1. Ettāvatā vibhattā hi, sappabhedappavattikā.",
  "tika-abh07t5:2_0": "Cittacetasikā dhammā, rūpaṁ dāni pavuccati.",
  "tika-abh07t5:3_0": "2. Samuddesā vibhāgā ca, samuṭṭhānā kalāpato.",
  "tika-abh07t5:4_0": "Pavattikkamato ceti, pañcadhā tattha saṅgaho.",
  "tika-abh07t5:5_0": "Rūpasamuddeso",
  "tika-abh07t5:6_0": "3.",
  "tika-abh07t5:6_1": "Cattāri mahābhūtāni, catunnañca mahābhūtānaṁ upādāyarūpanti duvidhampetaṁ rūpaṁ ekādasavidhena saṅgahaṁ gacchati.",
  "tika-abh07t5:7_0": "4. Kathaṁ?",
  "tika-abh07t5:7_1": "Pathavīdhātu āpodhātu tejodhātu vāyodhātu bhūtarūpaṁ nāma.",
  "tika-abh07t5:8_0": "5.",
  "tika-abh07t5:8_1": "Cakkhu sotaṁ ghānaṁ jivhā kāyo pasādarūpaṁ nāma.",
  "tika-abh07t5:9_0": "6.",
  "tika-abh07t5:9_1": "Rūpaṁ saddo gandho raso āpodhātuvivajjitaṁ bhūtattayasaṅkhātaṁ phoṭṭhabbaṁ gocararūpaṁ nāma.",
  "tika-abh07t5:10_0": "7. Itthattaṁ purisattaṁ bhāvarūpaṁ nāma.",
  "tika-abh07t5:11_0": "8. Hadayavatthu hadayarūpaṁ nāma.",
  "tika-abh07t5:12_0": "9. Jīvitindriyaṁ jīvitarūpaṁ nāma.",
  "tika-abh07t5:13_0": "10. Kabaḷīkāro āhāro āhārarūpaṁ nāma.",
  "tika-abh07t5:14_0": "11.",
  "tika-abh07t5:14_1": "Iti ca aṭṭhārasavidhampetaṁ rūpaṁ sabhāvarūpaṁ salakkhaṇarūpaṁ nipphannarūpaṁ rūparūpaṁ sammasanarūpanti ca saṅgahaṁ gacchati.",
  "tika-abh07t5:15_0": "12. Ākāsadhātu paricchedarūpaṁ nāma.",
  "tika-abh07t5:16_0": "13. Kāyaviññatti vacīviññatti viññattirūpaṁ nāma.",
  "tika-abh07t5:17_0": "14.",
  "tika-abh07t5:17_1": "Rūpassa lahutā mudutā kammaññatā viññattidvayaṁ vikārarūpaṁ nāma.",
  "tika-abh07t5:18_0": "15.",
  "tika-abh07t5:18_1": "Rūpassa upacayo santati jaratā aniccatā lakkhaṇarūpaṁ nāma.",
  "tika-abh07t5:19_0": "16.",
  "tika-abh07t5:19_1": "Jātirūpameva panettha upacayasantatināmena pavuccatīti ekādasavidhampetaṁ rūpaṁ aṭṭhavīsatividhaṁ hoti sarūpavasena.",
  "tika-abh07t5:20_0": "17. Kathaṁ –",
  "tika-abh07t5:21_0": "Bhūtappasādavisayā, bhāvo hadayamiccapi;",
  "tika-abh07t5:22_0": "Jīvitāhārarūpehi, aṭṭhārasavidhaṁ tathā.",
  "tika-abh07t5:23_0": "Paricchedo ca viññatti, vikāro lakkhaṇanti ca;",
  "tika-abh07t5:24_0": "Anipphannā dasa ceti, aṭṭhavīsavidhaṁ bhave.",
  "tika-abh07t5:25_0": "Ayamettha rūpasamuddeso.",
  "tika-abh07t5:26_0": "Rūpavibhāgo",
  "tika-abh07t5:27_0": "18.",
  "tika-abh07t5:27_1": "Sabbañca panetaṁ rūpaṁ ahetukaṁ sappaccayaṁ sāsavaṁ saṅkhataṁ lokiyaṁ kāmāvacaraṁ anārammaṇaṁ appahātabbamevāti ekavidhampi ajjhattikabāhirādivasena bahudhā bhedaṁ gacchati.",
  "tika-abh07t5:28_0": "19. Kathaṁ?",
  "tika-abh07t5:28_1": "Pasādasaṅkhātaṁ pañcavidhampi ajjhattikarūpaṁ nāma, itaraṁ bāhirarūpaṁ.",
  "tika-abh07t5:29_0": "20.",
  "tika-abh07t5:29_1": "Pasādahadayasaṅkhātaṁ chabbidhampi vatthurūpaṁ nāma, itaraṁ avatthurūpaṁ.",
  "tika-abh07t5:30_0": "21.",
  "tika-abh07t5:30_1": "Pasādaviññattisaṅkhātaṁ sattavidhampi dvārarūpaṁ nāma, itaraṁ advārarūpaṁ.",
  "tika-abh07t5:31_0": "22.",
  "tika-abh07t5:31_1": "Pasādabhāvajīvitasaṅkhātaṁ aṭṭhavidhampi indriyarūpaṁ nāma, itaraṁ anindriyarūpaṁ.",
  "tika-abh07t5:32_0": "23.",
  "tika-abh07t5:32_1": "Pasādavisayasaṅkhātaṁ dvādasavidhampi oḷārikarūpaṁ santikerūpaṁ, sappaṭigharūpañca, itaraṁ sukhumarūpaṁ dūrerūpaṁ appaṭigharūpañca.",
  "tika-abh07t5:33_0": "24.",
  "tika-abh07t5:33_1": "Kammajaṁ upādinnarūpaṁ, itaraṁ anupādinnarūpaṁ.",
  "tika-abh07t5:34_0": "25.",
  "tika-abh07t5:34_1": "Rūpāyatanaṁ sanidassanarūpaṁ, itaraṁ anidassanarūpaṁ.",
  "tika-abh07t5:35_0": "26.",
  "tika-abh07t5:35_1": "Cakkhādidvayaṁ asampattavasena, ghānādittayaṁ sampattavasenāti pañcavidhampi gocaraggāhikarūpaṁ, itaraṁ agocaraggāhikarūpaṁ.",
  "tika-abh07t5:36_0": "27.",
  "tika-abh07t5:36_1": "Vaṇṇo gandho raso ojā bhūtacatukkañceti aṭṭhavidhampi avinibbhogarūpaṁ, itaraṁ vinibbhogarūpaṁ.",
  "tika-abh07t5:37_0": "28. Iccevamaṭṭhavīsati-vidhampi ca vicakkhaṇā.",
  "tika-abh07t5:38_0": "Ajjhattikādibhedena, vibhajanti yathārahaṁ.",
  "tika-abh07t5:39_0": "Ayamettha rūpavibhāgo.",
  "tika-abh07t5:40_0": "Rūpasamuṭṭhānanayo",
  "tika-abh07t5:41_0": "29.",
  "tika-abh07t5:41_1": "Kammaṁ cittaṁ utu āhāro ceti cattāri rūpasamuṭṭhānāni nāma.",
  "tika-abh07t5:42_0": "30.",
  "tika-abh07t5:42_1": "Tattha kāmāvacaraṁ rūpāvacarañceti pañcavīsatividhampi kusalākusalakammamabhisaṅkhataṁ ajjhattikasantāne kammasamuṭṭhānarūpaṁ paṭisandhimupādāya khaṇe khaṇe samuṭṭhāpeti.",
  "tika-abh07t5:43_0": "31.",
  "tika-abh07t5:43_1": "Arūpavipākadvipañcaviññāṇavajjitaṁ pañcasattatividhampi cittaṁ cittasamuṭṭhānarūpaṁ paṭhamabhavaṅgamupādāya jāyantameva samuṭṭhāpeti.",
  "tika-abh07t5:44_0": "32. Tattha appanājavanaṁ iriyāpathampi sannāmeti.",
  "tika-abh07t5:45_0": "33.",
  "tika-abh07t5:45_1": "Voṭṭhabbanakāmāvacarajavanābhiññā pana viññattimpi samuṭṭhāpenti.",
  "tika-abh07t5:46_0": "34.",
  "tika-abh07t5:46_1": "Somanassajavanāni panettha terasa hasanampi janenti.",
  "tika-abh07t5:47_0": "35.",
  "tika-abh07t5:47_1": "Sītuṇhotusamaññātā tejodhātu ṭhitippattāva utusamuṭṭhānarūpaṁ ajjhattañca bahiddhā ca yathārahaṁ samuṭṭhāpeti.",
  "tika-abh07t5:48_0": "36.",
  "tika-abh07t5:48_1": "Ojāsaṅkhāto āhāro āhārasamuṭṭhānarūpaṁ ajjhoharaṇakāle ṭhānappattova samuṭṭhāpeti.",
  "tika-abh07t5:49_0": "37. Tattha hadayaindriyarūpāni kammajāneva.",
  "tika-abh07t5:50_0": "38. Viññattidvayaṁ cittajameva.",
  "tika-abh07t5:51_0": "39. Saddo cittotujo.",
  "tika-abh07t5:52_0": "40. Lahutādittayaṁ utucittāhārehi sambhoti.",
  "tika-abh07t5:53_0": "41.",
  "tika-abh07t5:53_1": "Avinibbhogarūpāni ceva ākāsadhātu ca. Catūhi sambhūtāni.",
  "tika-abh07t5:54_0": "42. Lakkhaṇarūpāni na kutoci jāyanti.",
  "tika-abh07t5:55_0": "43. Aṭṭhārasa pannarasa, terasa dvādasāti ca.",
  "tika-abh07t5:56_0": "Kammacittotukāhāra-jāni honti yathākkamaṁ.",
  "tika-abh07t5:57_0": "44. Jāyamānādirūpānaṁ, sabhāvattā hi kevalaṁ.",
  "tika-abh07t5:58_0": "Lakkhaṇāni na jāyanti, kehicīti pakāsitaṁ.",
  "tika-abh07t5:59_0": "Ayamettha rūpasamuṭṭhānanayo.",
  "tika-abh07t5:60_0": "Kalāpayojanā",
  "tika-abh07t5:61_0": "45.",
  "tika-abh07t5:61_1": "Ekuppādā ekanirodhā ekanissayā sahavuttino ekavīsati rūpakalāpā nāma.",
  "tika-abh07t5:62_0": "46.",
  "tika-abh07t5:62_1": "Tattha jīvitaṁ avinibbhogarūpañca cakkhunā saha cakkhudasakanti pavuccati.",
  "tika-abh07t5:62_2": "Tathā sotādīhi saddhiṁ sotadasakaṁ ghānadasakaṁ jivhādasakaṁ kāyadasakaṁ itthibhāvadasakaṁ pumbhāvadasakaṁ vatthudasakañceti yathākkamaṁ yojetabbaṁ.",
  "tika-abh07t5:62_3": "Avinibbhogarūpameva jīvitena saha jīvitanavakanti pavuccati.",
  "tika-abh07t5:62_4": "Ime nava kammasamuṭṭhānakalāpā.",
  "tika-abh07t5:63_0": "47.",
  "tika-abh07t5:63_1": "Avinibbhogarūpaṁ pana suddhaṭṭhakaṁ, tadeva kāyaviññattiyā saha kāyaviññattinavakaṁ, vacīviññattisaddehi saha vacīviññattidasakaṁ, lahutādīhi saddhiṁ lahutādekādasakaṁ, kāyaviññattilahutādidvādasakaṁ, vacīviññattisaddalahutāditerasakañceti cha cittasamuṭṭhānakalāpā.",
  "tika-abh07t5:64_0": "48.",
  "tika-abh07t5:64_1": "Suddhaṭṭhakaṁ saddanavakaṁ lahutādekādasakaṁ saddalahutādidvādasakañceti cattāro utusamuṭṭhānakalāpā.",
  "tika-abh07t5:65_0": "49.",
  "tika-abh07t5:65_1": "Suddhaṭṭhakaṁ lahutādekādasakañceti dveāhārasamuṭṭhānakalāpā.",
  "tika-abh07t5:66_0": "50.",
  "tika-abh07t5:66_1": "Tattha suddhaṭṭhakaṁ saddanavakañceti dve utusamuṭṭhānakalāpā bahiddhāpi labbhanti, avasesā pana sabbepi ajjhattikamevāti.",
  "tika-abh07t5:67_0": "51. Kammacittotukāhāra-samuṭṭhānā yathākkamaṁ.",
  "tika-abh07t5:68_0": "Nava cha caturo dveti, kalāpā ekavīsati.",
  "tika-abh07t5:69_0": "Kalāpānaṁ pariccheda-lakkhaṇattā vicakkhaṇā;",
  "tika-abh07t5:70_0": "Na kalāpaṅgamiccāhu, ākāsaṁ lakkhaṇāni ca.",
  "tika-abh07t5:71_0": "Ayamettha kalāpayojanā.",
  "tika-abh07t5:72_0": "Rūpapavattikkamo",
  "tika-abh07t5:73_0": "52.",
  "tika-abh07t5:73_1": "Sabbānipi panetāni rūpāni kāmaloke yathārahaṁ anūnāni pavattiyaṁ upalabbhanti.",
  "tika-abh07t5:74_0": "53.",
  "tika-abh07t5:74_1": "Paṭisandhiyaṁ pana saṁsedajānañceva opapātikānañca cakkhusotaghānajivhākāyabhāvavatthudasakasaṅkhātāni satta dasakāni pātubhavanti ukkaṭṭhavasena, omakavasena pana cakkhusotaghānabhāvadasakāni kadācipi na labbhanti, tasmā tesaṁ vasena kalāpahāni veditabbā.",
  "tika-abh07t5:75_0": "54.",
  "tika-abh07t5:75_1": "Gabbhaseyyakasattānaṁ pana kāyabhāvavatthudasakasaṅkhātāni tīṇi dasakāni pātubhavanti, tatthāpi bhāvadasakaṁ kadāci na labbhati, tato paraṁ pavattikāle kamena cakkhudasakādīni ca pātubhavanti.",
  "tika-abh07t5:76_0": "55.",
  "tika-abh07t5:76_1": "Iccevaṁ paṭisandhimupādāya kammasamuṭṭhānā, dutiyacittamupādāya cittasamuṭṭhānā, ṭhitikālamupādāya utusamuṭṭhānā, ojāpharaṇamupādāya āhārasamuṭṭhānā ceti catusamuṭṭhānarūpakalāpasantati kāmaloke dīpajālā viya, nadīsoto viya ca yāvatāyukamabbocchinnā pavattati.",
  "tika-abh07t5:77_0": "56.",
  "tika-abh07t5:77_1": "Maraṇakāle pana cuticittoparisattarasamacittassa ṭhitikālamupādāya kammajarūpāni na uppajjanti, puretaramuppannāni ca kammajarūpāni cuticittasamakālameva pavattitvā nirujjhanti, tato paraṁ cittajāhārajarūpañca vocchijjati, tato paraṁ utusamuṭṭhānarūpaparamparā yāva matakaḷevarasaṅkhātā pavattanti.",
  "tika-abh07t5:78_0": "57. Iccevaṁ matasattānaṁ, punadeva bhavantare.",
  "tika-abh07t5:79_0": "Paṭisandhimupādāya, tathā rūpaṁ pavattati.",
  "tika-abh07t5:80_0": "58.",
  "tika-abh07t5:80_1": "Rūpaloke pana ghānajivhākāyabhāvadasakāni ca āhārajakalāpāni ca na labbhanti, tasmā tesaṁ paṭisandhikāle cakkhusotavatthuvasena tīṇi dasakāni jīvitanavakañceti cattāro kammasamuṭṭhānakalāpā, pavattiyaṁ cittotusamuṭṭhānā ca labbhanti.",
  "tika-abh07t5:81_0": "59.",
  "tika-abh07t5:81_1": "Asaññasattānaṁ pana cakkhusotavatthusaddāpi na labbhanti, tathā sabbānipi cittajarūpāni, tasmā tesaṁ paṭisandhikāle jīvitanavakameva, pavattiyañca saddavajjitaṁ utusamuṭṭhānarūpaṁ atiricchati.",
  "tika-abh07t5:82_0": "60.",
  "tika-abh07t5:82_1": "Iccevaṁ kāmarūpāsaññīsaṅkhātesu tīsu ṭhānesu paṭisandhipavattivasena duvidhā rūpappavatti veditabbā.",
  "tika-abh07t5:83_0": "61. Aṭṭhavīsati kāmesu, honti tevīsa rūpisu.",
  "tika-abh07t5:84_0": "Sattaraseva saññīnaṁ, arūpe natthi kiñcipi.",
  "tika-abh07t5:85_0": "Saddo vikāro jaratā, maraṇañcopapattiyaṁ;",
  "tika-abh07t5:86_0": "Na labbhanti pavatte tu, na kiñcipi na labbhati.",
  "tika-abh07t5:87_0": "Ayamettha rūpapavattikkamo.",
  "tika-abh07t5:88_0": "Nibbānabhedo",
  "tika-abh07t5:89_0": "62.Nibbānaṁ pana lokuttarasaṅkhātaṁ catumaggañāṇena sacchikātabbaṁ maggaphalānamārammaṇabhūtaṁ vānasaṅkhātāya taṇhāya nikkhantattā nibbānanti pavuccati.",
  "tika-abh07t5:90_0": "63.",
  "tika-abh07t5:90_1": "Tadetaṁ sabhāvato ekavidhampi saupādisesanibbānadhātu anupādisesanibbānadhātu ceti duvidhaṁ hoti kāraṇapariyāyena.",
  "tika-abh07t5:91_0": "64.",
  "tika-abh07t5:91_1": "Tathā suññataṁ animittaṁ appaṇihitañceti tividhaṁ hoti ākārabhedena.",
  "tika-abh07t5:92_0": "65. Padamaccutamaccantaṁ, asaṅkhatamanuttaraṁ.",
  "tika-abh07t5:93_0": "Nibbānamiti bhāsanti, vānamuttā mahesayo.",
  "tika-abh07t5:94_0": "Iti cittaṁ cetasikaṁ, rūpaṁ nibbānamiccapi;",
  "tika-abh07t5:95_0": "Paramatthaṁ pakāsenti, catudhāva tathāgatā.",
  "tika-abh07t5:96_0": "Iti abhidhammatthasaṅgahe rūpasaṅgahavibhāgo nāma",
  "tika-abh07t5:97_0": "Chaṭṭho paricchedo."
}