{
  "anya-e0703n45:0_0": "Chacattālīsatima pariccheda",
  "anya-e0703n45:1_0": "1.",
  "anya-e0703n45:2_0": "...Vāsaṁ-katvā sulabhapaccayaṁ;",
  "anya-e0703n45:3_0": "Dāsi dhammarucinaṁ so, rājinī dīpakampi ca.",
  "anya-e0703n45:4_0": "2.",
  "anya-e0703n45:5_0": "Kāretvāna paricchedaṁ, mahānettādi pādikaṁ;",
  "anya-e0703n45:6_0": "Tesameva adā koḷu-vāte so devatissakaṁ.",
  "anya-e0703n45:7_0": "3.",
  "anya-e0703n45:8_0": "Vahatthale ca so katvā, kadambagonanāmakaṁ;",
  "anya-e0703n45:9_0": "Devapāḷimhi katvāna, gīrivhanagaraṁ tathā.",
  "anya-e0703n45:10_0": "4.",
  "anya-e0703n45:11_0": "Katvā antarasobbhamhi, devanāmaṁ vihārakaṁ;",
  "anya-e0703n45:12_0": "Rājamātikamārāmaṁ, katvā’dā paṁsukūlinaṁ.",
  "anya-e0703n45:13_0": "5.",
  "anya-e0703n45:14_0": "Gokaṇṇakavihāre’kā, padhānagharameva ca;",
  "anya-e0703n45:15_0": "Jiṇṇagehañca kāresi, vaḍḍhamānakabodhiyā.",
  "anya-e0703n45:16_0": "6.",
  "anya-e0703n45:17_0": "Saṅghamittavhaye ceva, aññattha ca mahāyaso;",
  "anya-e0703n45:18_0": "Tattha tattha vihāresu, navakammamakārayi.",
  "anya-e0703n45:19_0": "7.",
  "anya-e0703n45:20_0": "Chabbīsati sahassāni, suvaṇṇānaṁ samappiya;",
  "anya-e0703n45:21_0": "Jiṇṇāni paṭisaṅkhāsi, rājā cetiyapabbate.",
  "anya-e0703n45:22_0": "8.",
  "anya-e0703n45:23_0": "Tālavatthuvihārañca, kāretvā paṇṇabhattakaṁ;",
  "anya-e0703n45:24_0": "Vihārassa mahāsena-narindavhassa dāpayi.",
  "anya-e0703n45:25_0": "9.",
  "anya-e0703n45:26_0": "Goṇḍigāmikavāpiñca, chinnaṁ bandhi yathā purā;",
  "anya-e0703n45:27_0": "Dānabhaṇḍañca so sabbaṁ, sabbesaṁ dāsi pāṇinaṁ.",
  "anya-e0703n45:28_0": "10.",
  "anya-e0703n45:29_0": "Uposathaṁ upavasati, saddhiṁ dīpajanehi so;",
  "anya-e0703n45:30_0": "Dhammañca tesaṁ deseti, dātuṁ lokuttaraṁ sukhaṁ.",
  "anya-e0703n45:31_0": "11.",
  "anya-e0703n45:32_0": "Kammaṁ sovaggiyaṁ tassa, rajje sabbo samācari;",
  "anya-e0703n45:33_0": "Yaṁ karoti mahīpālo, taṁ tassa kurute jano.",
  "anya-e0703n45:34_0": "12.",
  "anya-e0703n45:35_0": "Tasmā rājā mahāpañño, dhammameva samācare;",
  "anya-e0703n45:36_0": "So nivutthanivutthamhi, ṭhāne hoti mahāyaso.",
  "anya-e0703n45:37_0": "13.",
  "anya-e0703n45:38_0": "Sampattaparivāro ca, ante gacchati nibbutiṁ;",
  "anya-e0703n45:39_0": "Attatthañca paratthañca, tasmā passeyya buddhimā.",
  "anya-e0703n45:40_0": "14.",
  "anya-e0703n45:41_0": "Attanā yadi ekena, vinitena mahājanā;",
  "anya-e0703n45:42_0": "Vinayaṁ yanti sabbepi, kotaṁ nāseyya paṇḍito.",
  "anya-e0703n45:43_0": "15.",
  "anya-e0703n45:44_0": "Payogo yo hi sattānaṁ, lohadvaya hitāvaho;",
  "anya-e0703n45:45_0": "So tena akato natthi, rattandivamatandinā.",
  "anya-e0703n45:46_0": "16.",
  "anya-e0703n45:47_0": "Attano so nivatthāni, vatthāni sukhumāni ca;",
  "anya-e0703n45:48_0": "Paṁsūkūlikabhikkhūnaṁ, cīvaratthāya dāpayi.",
  "anya-e0703n45:49_0": "17.",
  "anya-e0703n45:50_0": "Aṭṭhānaviniyogopi, saṅgaho vā virūpako;",
  "anya-e0703n45:51_0": "Sāvajjo paribhogo vā, tassa nāhosi sabbaso.",
  "anya-e0703n45:52_0": "18.",
  "anya-e0703n45:53_0": "Ye ye sattā yadā hārā, tesaṁ taṁ taṁ sadāpayi;",
  "anya-e0703n45:54_0": "Ye yena sukhī honti, te te tena sukhāpayī.",
  "anya-e0703n45:55_0": "19.",
  "anya-e0703n45:56_0": "Evaṁ puññāni katvāna, chabbassāni narādhipo;",
  "anya-e0703n45:57_0": "Agamā devarājassa, santikaṁ santiyāvaho.",
  "anya-e0703n45:58_0": "20.",
  "anya-e0703n45:59_0": "Atha tassa nujo rājā, kassapo hoti khattiyo;",
  "anya-e0703n45:60_0": "Samattho rajjabhārassa, vahituṁ pubbavuttino.",
  "anya-e0703n45:61_0": "21.",
  "anya-e0703n45:62_0": "Pitā viya niyaṁ puttaṁ, so saṅgaṇhi mahājanaṁ;",
  "anya-e0703n45:63_0": "Dānena peyyavajjena, atthassa cariyāya ca.",
  "anya-e0703n45:64_0": "22.",
  "anya-e0703n45:65_0": "Ṭhānantarañca dāpesi, tassa tassa yathārahaṁ;",
  "anya-e0703n45:66_0": "Sayaṁ bhuñjittha bhogepi, sabbadukkhavivajjito.",
  "anya-e0703n45:67_0": "23.",
  "anya-e0703n45:68_0": "Gīhinañceva bhikkhūnaṁ, brahmaṇānañca khattiyo;",
  "anya-e0703n45:69_0": "Vattāpayi sakāvāre, māghātañceva kārayi.",
  "anya-e0703n45:70_0": "24.",
  "anya-e0703n45:71_0": "Macchatitthe duve ceva, āvāsaṁ heḷigāmakaṁ;",
  "anya-e0703n45:72_0": "Vaṇijjagāmamārāmaṁ, kassapādīgiriṁ tathā.",
  "anya-e0703n45:73_0": "25.",
  "anya-e0703n45:74_0": "Tathā ambatanavhañca, padhānaghara muttamaṁ; Bhogagāmañca...",
  "anya-e0703n45:75_0": "[Etthakassapassa rajjapaṭibaddhāya kathāya ūnatā dissati.]",
  "anya-e0703n45:76_0": "26.",
  "anya-e0703n45:77_0": "Tesaṁ sabbakaniṭṭhopi, mahindo nāma khattiyo;",
  "anya-e0703n45:78_0": "Sampattarajjo nāhosi, rājā rajja dhurandharo.",
  "anya-e0703n45:79_0": "27.",
  "anya-e0703n45:80_0": "Tassapi kira nilavho, sahāyo cīrasatthuto;",
  "anya-e0703n45:81_0": "Mato pubbeva tasmā, so saranto taṁ na icchitaṁ.",
  "anya-e0703n45:82_0": "28.",
  "anya-e0703n45:83_0": "Ahorajjampi dīpamhi, na maññittha sukhāvahaṁ;",
  "anya-e0703n45:84_0": "Abhāvena sahāyassa, sahāyā’tīva dullabhā.",
  "anya-e0703n45:85_0": "29.",
  "anya-e0703n45:86_0": "Teneva vuttaṁ muninā, dhammā yekeci lokiyā;",
  "anya-e0703n45:87_0": "Tathā lokuttarā ceva, dhammā nibbānagāmino.",
  "anya-e0703n45:88_0": "30.",
  "anya-e0703n45:89_0": "Kalyāṇamittaṁ āgamma, sabbe te honti pāṇinaṁ;",
  "anya-e0703n45:90_0": "Tasmā kalyāṇamittesu, kattabbo’ti sadā daro.",
  "anya-e0703n45:91_0": "31.",
  "anya-e0703n45:92_0": "Ādipādova so tasmā, hutvā rajjaṁ vicārayi;",
  "anya-e0703n45:93_0": "Pāletuṁyeva dīpamhi, jivanto viya pāṇino.",
  "anya-e0703n45:94_0": "32.",
  "anya-e0703n45:95_0": "Kassapassa sabhātussa, puttaṁ so aggabodhikaṁ;",
  "anya-e0703n45:96_0": "Ṭhapetvā oparajjamhi, datvā bhogamanappakaṁ.",
  "anya-e0703n45:97_0": "33.",
  "anya-e0703n45:98_0": "Desaṁ datvāna pācinaṁ, vasituṁ tattha pesiya;",
  "anya-e0703n45:99_0": "Desaṁ dakkhiṇamādāsi, rāja puttassa attano.",
  "anya-e0703n45:100_0": "34.",
  "anya-e0703n45:101_0": "Mahāpāḷimhi dānañca, dāpesi dasavāhaṇaṁ;",
  "anya-e0703n45:102_0": "Sabbe bhoge same’kāsi, yācanānaṁ saha’ttanā.",
  "anya-e0703n45:103_0": "35.",
  "anya-e0703n45:104_0": "Adatvā yācakānaṁ so, nu kiñci paribhuñjati;",
  "anya-e0703n45:105_0": "Bhuttaṁ vā satiyā deti, dvi guṇaṁ attabhuttato.",
  "anya-e0703n45:106_0": "36.",
  "anya-e0703n45:107_0": "Sakanāmaṁ sakāresi, bhikkhunī na mupassayaṁ;",
  "anya-e0703n45:108_0": "Pādānagaragallañca, ārāma mariyādakaṁ.",
  "anya-e0703n45:109_0": "37.",
  "anya-e0703n45:110_0": "Mahindataṭamārāmaṁ, sampatta catupaccayaṁ;",
  "anya-e0703n45:111_0": "Aññampi bahudhā kāsi, puññaṁ puññaguṇerato.",
  "anya-e0703n45:112_0": "38.",
  "anya-e0703n45:113_0": "Tiṇī vassāni kāretvā, rajjameva mahāmati;",
  "anya-e0703n45:114_0": "Gavesanto sahāyaṁ’va, devalokamupāgami.",
  "anya-e0703n45:115_0": "39.",
  "anya-e0703n45:116_0": "Vasanto dakkhiṇe dese, aggabodhi kumārako;",
  "anya-e0703n45:117_0": "Kenāpi karaṇīyena, nagaraṁ āgato ahu.",
  "anya-e0703n45:118_0": "40.",
  "anya-e0703n45:119_0": "Tasmiṁ tattha vasantamhi, ādipādo mahindako;",
  "anya-e0703n45:120_0": "Mato āsi tato tassa, rajjaṁ hatthagataṁ ahu.",
  "anya-e0703n45:121_0": "41.",
  "anya-e0703n45:122_0": "So taṁ hatthagataṁ katvā, saṇṭhapetvāna sāsanaṁ;",
  "anya-e0703n45:123_0": "Pācina desapatino, aggabodhissa pesayi.",
  "anya-e0703n45:124_0": "42.",
  "anya-e0703n45:125_0": "Sa āgantvā ahu rājā, silāmeghoti saññito;",
  "anya-e0703n45:126_0": "Oparajje kumārañca, abhisiñcittha bhūpati.",
  "anya-e0703n45:127_0": "43.",
  "anya-e0703n45:128_0": "So rājā naṁ niyojetvā, cintā bhāraṁ vimuñciya;",
  "anya-e0703n45:129_0": "Bhoge bhuñjatha tumheti, sayaṁ rajjaṁ vicārayi.",
  "anya-e0703n45:130_0": "44.",
  "anya-e0703n45:131_0": "Yathāyogaṁ janassesa-kāsi niggahasaṁgahe;",
  "anya-e0703n45:132_0": "Dese ubbinayaṁ sabbaṁ, maggaṁ pāpesi cakkhumā.",
  "anya-e0703n45:133_0": "45.",
  "anya-e0703n45:134_0": "Evaṁ tesu vasantesu, otāraṁ pāpakammino;",
  "anya-e0703n45:135_0": "Na labhantā vicintesuṁ, bhinditabbā ime iti.",
  "anya-e0703n45:136_0": "46.",
  "anya-e0703n45:137_0": "Rājānamupasaṅkamma, avocuṁ pisunaṁ raho;",
  "anya-e0703n45:138_0": "Tuvaṁ rājāsi nāmena, rājā añño sabhāvaho.",
  "anya-e0703n45:139_0": "47.",
  "anya-e0703n45:140_0": "Uparājā ayaṁ rajjaṁ, gaṇhissati mahājanaṁ;",
  "anya-e0703n45:141_0": "Saṅgayha na cireneva, hoti rājā na saṁsayo.",
  "anya-e0703n45:142_0": "48.",
  "anya-e0703n45:143_0": "Taṁ sutvāna mahīpālo, paribhijji kumārake;",
  "anya-e0703n45:144_0": "Kumāropi vidhitvā taṁ, coro hutvāna rājindo.",
  "anya-e0703n45:145_0": "49.",
  "anya-e0703n45:146_0": "Palāyitvā sakaṁ desaṁ, saṅgaṇhitvā tahiṁ jane;",
  "anya-e0703n45:147_0": "Mahantaṁ balamādāya, kātuṁ saṅgāma mārabhi.",
  "anya-e0703n45:148_0": "50.",
  "anya-e0703n45:149_0": "Kadalyādinivātamhi, saṅgāmo bhiṁsano ahu;",
  "anya-e0703n45:150_0": "Gato tattha parājitvā, kumāro malayaṁ vaso.",
  "anya-e0703n45:151_0": "51.",
  "anya-e0703n45:152_0": "Tato rājā kataññū so, upakāraṁ sabhātuno;",
  "anya-e0703n45:153_0": "Cintetvā rajjadānādiṁ, paridevittha pākaṭaṁ.",
  "anya-e0703n45:154_0": "52.",
  "anya-e0703n45:155_0": "Kumāropi ca taṁ sutvā, ahosi muducittako;",
  "anya-e0703n45:156_0": "Evaṁ te aññamaññassa, siniddhantaṁ pakāsayuṁ.",
  "anya-e0703n45:157_0": "53.",
  "anya-e0703n45:158_0": "Rājā gantvā sayaṁyeva, malayaṁ ekako vaṁso;",
  "anya-e0703n45:159_0": "Kumāraṁ taṁ samādāya, āgamittha sakaṁ puraṁ.",
  "anya-e0703n45:160_0": "54.",
  "anya-e0703n45:161_0": "Hoti nissaṁsayaṁ [evaṁpi citto] atīva so;",
  "anya-e0703n45:162_0": "Vivāhaṁ tena kāresi, dhītaraṁ saṅghanāmikaṁ.",
  "anya-e0703n45:163_0": "55.",
  "anya-e0703n45:164_0": "Tāya saddhiṁ vasanto so, vissattho tena rājinā;",
  "anya-e0703n45:165_0": "Pahāraṁ tāya pādāsi, duṭṭho dosamhi kismiṁci.",
  "anya-e0703n45:166_0": "56.",
  "anya-e0703n45:167_0": "Pitaraṁ sā upāgamma, karuṇaṁ roditampati;",
  "anya-e0703n45:168_0": "Akāraṇe maṁ māreti, dinno vo sāmiko iti.",
  "anya-e0703n45:169_0": "57.",
  "anya-e0703n45:170_0": "Sopi taṁ sutamatteva, dukkataṁ vata me iti;",
  "anya-e0703n45:171_0": "Pabbājesi lahuṁ gantvā, bhikkhūnī na mupassayaṁ.",
  "anya-e0703n45:172_0": "58.",
  "anya-e0703n45:173_0": "Aggabodhisanāmotha, tassā mātula puttako;",
  "anya-e0703n45:174_0": "Sucireneva kālena, tassaṁ sā rattamānaso.",
  "anya-e0703n45:175_0": "59.",
  "anya-e0703n45:176_0": "Kālo’yanti viditvāna, tamādāya palāyituṁ;",
  "anya-e0703n45:177_0": "Aññato taṁ gahetvāna, gato ekova rohaṇaṁ.",
  "anya-e0703n45:178_0": "60.",
  "anya-e0703n45:179_0": "Aggabodhiṁ narindo so, aggabodhi namādiya;",
  "anya-e0703n45:180_0": "Aggabodhiṁ nihantuṁ taṁ, rohaṇaṁ tamupāvīsi.",
  "anya-e0703n45:181_0": "61.",
  "anya-e0703n45:182_0": "Aggabodhi nisedhetvā, aggabodhiṁ sabhātaraṁ;",
  "anya-e0703n45:183_0": "Apare pabbate hantu-maggabodhiṁ sayaṁ gato.",
  "anya-e0703n45:184_0": "62.",
  "anya-e0703n45:185_0": "Kasiṇaṁ rohaṇaṁ hattha-gataṁ katvā mahā balo;",
  "anya-e0703n45:186_0": "Yujjhitvā tena taṁ gaṇhi, bhariyaṁ saṅghamattano.",
  "anya-e0703n45:187_0": "63.",
  "anya-e0703n45:188_0": "Tato paṭṭhāya sukhitā, samaggā te tayo janā;",
  "anya-e0703n45:189_0": "Vissaṭṭhā aññamaññesu, vihariṁsu yathāruciṁ.",
  "anya-e0703n45:190_0": "64.",
  "anya-e0703n45:191_0": "Vāpāraniṁ akārāmaṁ, tathā māṇaggabodhikaṁ;",
  "anya-e0703n45:192_0": "Sabhattuddesabhogañca, vihāre atiyuttare.",
  "anya-e0703n45:193_0": "65.",
  "anya-e0703n45:194_0": "Hatthi kucchivihāre ca, vihāre puna piṭṭhike;",
  "anya-e0703n45:195_0": "Mahādīpariveṇe ca, pāsāde vāhadīpake.",
  "anya-e0703n45:196_0": "66.",
  "anya-e0703n45:197_0": "Thūpārāmamhi gehassa, dvāre ca parijiṇṇake;",
  "anya-e0703n45:198_0": "Kāsi pākatikaṁ tattha, thambhe ca parivattayi.",
  "anya-e0703n45:199_0": "67.",
  "anya-e0703n45:200_0": "Evaṁ katvāna puññāni, puññāni ca yathābalaṁ;",
  "anya-e0703n45:201_0": "Cattālīsatime vasse, yathākamma mupāgami.",
  "anya-e0703n45:202_0": "68.",
  "anya-e0703n45:203_0": "Athoparājā rājā’si, aggabodhi sirīdharo;",
  "anya-e0703n45:204_0": "Tanayo so mahindassa, ādipādassa dhīmato.",
  "anya-e0703n45:205_0": "69.",
  "anya-e0703n45:206_0": "Sāsanampi ca lokañca, saṅgaṇittha yathārahaṁ;",
  "anya-e0703n45:207_0": "Oparajje’bhisiñcattha, mahindaṁ puttamattano.",
  "anya-e0703n45:208_0": "70.",
  "anya-e0703n45:209_0": "Mahābodhissa kāresi, gharaṁ jiṇṇaṁ navaṁ thiraṁ;",
  "anya-e0703n45:210_0": "Ārāme dve ca kāresi, kaḷandaṁ mallavātakaṁ.",
  "anya-e0703n45:211_0": "71.",
  "anya-e0703n45:212_0": "Dhammakammehi sakkaccaṁ, sodhesi jinasāsanaṁ;",
  "anya-e0703n45:213_0": "Vinicchananto dhammena, chindi kūṭaṭṭakārake.",
  "anya-e0703n45:214_0": "72.",
  "anya-e0703n45:215_0": "Bhesajjañca gilānānaṁ, maṅgalaṁ cāvamaṅgalaṁ;",
  "anya-e0703n45:216_0": "Laṅkādīpamhi sakale, sayameva vicārayī.",
  "anya-e0703n45:217_0": "73.",
  "anya-e0703n45:218_0": "Salākabhattaṁ dāpesi, nikāyattaya vāsinaṁ;",
  "anya-e0703n45:219_0": "Bhojanaṁ paṁsukūlīnaṁ, attayoggaṁ mahārahaṁ.",
  "anya-e0703n45:220_0": "74.",
  "anya-e0703n45:221_0": "Evamādīni katvāna, puññāni sasayaṁ vasī;",
  "anya-e0703n45:222_0": "Cuto’si chahi vassehi, pulatthinagare vasaṁ.",
  "anya-e0703n45:223_0": "75.",
  "anya-e0703n45:224_0": "Tato pubbeva tassāsi, putto so yuvarājako;",
  "anya-e0703n45:225_0": "Mato kira tato rajjaṁ, aputtaṁ taṁ tadā ahu.",
  "anya-e0703n45:226_0": "76.",
  "anya-e0703n45:227_0": "Putto mahindo nāmā’si, silā meghassa rājino;",
  "anya-e0703n45:228_0": "Rajjayoggo mahāpuñño, lokasaṅgaṇha nakkhamo.",
  "anya-e0703n45:229_0": "77.",
  "anya-e0703n45:230_0": "Tassa jātadineyeva, rājā nakkhattapāṭhake;",
  "anya-e0703n45:231_0": "Pucchitvā rajjayoggoti, sutvā tehi viyākataṁ.",
  "anya-e0703n45:232_0": "78.",
  "anya-e0703n45:233_0": "Datvā tesaṁ dhanaṁ sādhu, pavattiṁ taṁ nigūhayi;",
  "anya-e0703n45:234_0": "Atha naṁ so vayappattaṁ, katvā senāpatiṁsakaṁ.",
  "anya-e0703n45:235_0": "79.",
  "anya-e0703n45:236_0": "Rajjaṁ vasseva katvāna, sabbaṁ hatthe sayaṁvasī;",
  "anya-e0703n45:237_0": "So dhammena vicāresi, rāja kiccaṁ mahāmati.",
  "anya-e0703n45:238_0": "80.",
  "anya-e0703n45:239_0": "Matepi tasmiṁ tasmā so, aggabodhābhidhānino;",
  "anya-e0703n45:240_0": "Senāpaccaṁ na gaṇhittha, nayaññū tassa hatthako.",
  "anya-e0703n45:241_0": "81.",
  "anya-e0703n45:242_0": "Tadā kenaci gantvā so, karaṇīyena rājino;",
  "anya-e0703n45:243_0": "Samuddatīre vasati, mahātitthamhi paṭṭane.",
  "anya-e0703n45:244_0": "82.",
  "anya-e0703n45:245_0": "Sutvā so cūḷapituno, maraṇaṁ vegasā’gamā;",
  "anya-e0703n45:246_0": "Corā rajjaṁ gahetvāna, nāseyyuṁ nagaraṁ iti.",
  "anya-e0703n45:247_0": "83.",
  "anya-e0703n45:248_0": "Tato uttaradesamhi, maṇḍalīkā saraṭṭhiyā;",
  "anya-e0703n45:249_0": "Acchinditvāna taṁ desaṁ, chinnarājakaraṁ karuṁ.",
  "anya-e0703n45:250_0": "84.",
  "anya-e0703n45:251_0": "So taṁ sutvā mahāseno, gantvā uttaradesakaṁ;",
  "anya-e0703n45:252_0": "Sabbe nimmathayitvāna, maṇḍalī kesaraṭṭhiye.",
  "anya-e0703n45:253_0": "85.",
  "anya-e0703n45:254_0": "Gantvā rañño mataṭhānaṁ, disvā deviṁ parodiya;",
  "anya-e0703n45:255_0": "Assāsetvā yathākālaṁ, idaṁ vacanamabravi.",
  "anya-e0703n45:256_0": "86.",
  "anya-e0703n45:257_0": "Mācintesi mahādevī, mato me sāmiko iti;",
  "anya-e0703n45:258_0": "Rakkhissāmi ahaṁ dīpaṁ, tumhe rajjaṁ karissatha.",
  "anya-e0703n45:259_0": "87.",
  "anya-e0703n45:260_0": "Tuṇhibhūtā’dhivāsetvā, piyasā pāpabuddhikā;",
  "anya-e0703n45:261_0": "Raho yojayī taṁ hantuṁ, vatthukāmā yathāruciṁ.",
  "anya-e0703n45:262_0": "88.",
  "anya-e0703n45:263_0": "Senāpati taṁ ñatvāna, tassā’rakkhaṁ vidhāya so;",
  "anya-e0703n45:264_0": "Taṁ pakkhiyehi yujjhitvā, palāpesi mahājanaṁ.",
  "anya-e0703n45:265_0": "89.",
  "anya-e0703n45:266_0": "Tato deviṁ sabandhetvā, pakkhipitvāna yānake;",
  "anya-e0703n45:267_0": "Ādāya taṁ puraṁ gantvā, rajjaṁ gaṇhi sasādhanaṁ.",
  "anya-e0703n45:268_0": "90.",
  "anya-e0703n45:269_0": "Atthi dappuḷa nāmo’pi,",
  "anya-e0703n45:270_0": "Silā meghassa rājino;",
  "anya-e0703n45:271_0": "Bhāgineyyo mahāseno,",
  "anya-e0703n45:272_0": "Ādipādo mahā dhano.",
  "anya-e0703n45:273_0": "91.",
  "anya-e0703n45:274_0": "So senaṁ sannipātetvā, vasanto kāḷavāpiyaṁ;",
  "anya-e0703n45:275_0": "Kātuṁ saṅgāma māgañchi, saṅgagāmappadesakaṁ.",
  "anya-e0703n45:276_0": "92.",
  "anya-e0703n45:277_0": "Senāpati pavattiṁ taṁ, sutvā sampannavāhano;",
  "anya-e0703n45:278_0": "Deviñca taṁ samādāya, agamā tattha sajjukaṁ.",
  "anya-e0703n45:279_0": "93.",
  "anya-e0703n45:280_0": "Tesaṁ tatthasi saṅgāmo, ubhinnaṁ lomahaṁsano;",
  "anya-e0703n45:281_0": "Ādipādo tadāsenaṁ, ohīyantaṁ samekkhiya.",
  "anya-e0703n45:282_0": "94.",
  "anya-e0703n45:283_0": "Palāyitvā āruhittha, acchaselaṁ savāhano;",
  "anya-e0703n45:284_0": "Palāpetvāna taṁ tattha, senāpati sukhaṁ vasi.",
  "anya-e0703n45:285_0": "95.",
  "anya-e0703n45:286_0": "Suññaṁti nagaraṁ sutvā, maṇḍalīkāpi uttare;",
  "anya-e0703n45:287_0": "Dese sabbe samāgamma, aggahesuṁ puraṁ tadā.",
  "anya-e0703n45:288_0": "96.",
  "anya-e0703n45:289_0": "So hi te paṭibāhesi, sūro dhīraparakkamo;",
  "anya-e0703n45:290_0": "Athāgamma puraṁ rajjaṁ, vicāresi yathānayaṁ.",
  "anya-e0703n45:291_0": "97.",
  "anya-e0703n45:292_0": "Bhikkhusaṅghassa lokassa, macchānaṁ migapakkhinaṁ;",
  "anya-e0703n45:293_0": "Ñātīnaṁ balakāyassa, kattabbaṁ sabbamācari.",
  "anya-e0703n45:294_0": "98.",
  "anya-e0703n45:295_0": "Pacchā anu balappatto, dappulo malayaṁ gato;",
  "anya-e0703n45:296_0": "Bhāgineyyo duve ceva, pakkositvāna rohaṇā.",
  "anya-e0703n45:297_0": "99.",
  "anya-e0703n45:298_0": "Raṭṭhe janapade sabbe, ādāya bahuvāhano;",
  "anya-e0703n45:299_0": "Rattiyaṁ puramāgamma, samuddo viya otthari.",
  "anya-e0703n45:300_0": "100.",
  "anya-e0703n45:301_0": "Balakāyo puraṁ rundhi, ugghosento samantato;",
  "anya-e0703n45:302_0": "Hesitena turaṅgānaṁ, koñcanāde nadantinaṁ.",
  "anya-e0703n45:303_0": "101.",
  "anya-e0703n45:304_0": "Tāḷāvacara saddānaṁ, kāhaḷānaṁ ravena ca;",
  "anya-e0703n45:305_0": "Gajjitena bhaṭānañca, ākāsaṁ na tadā phali.",
  "anya-e0703n45:306_0": "102.",
  "anya-e0703n45:307_0": "Tadā senāpati disvā, mahāsenaṁ pamodiya;",
  "anya-e0703n45:308_0": "Ārocesi avattiṁ taṁ, balakāyassa attano.",
  "anya-e0703n45:309_0": "103.",
  "anya-e0703n45:310_0": "Rājaputtā tayo ete, mahantaṁ balamādiya;",
  "anya-e0703n45:311_0": "Nagaraṁ no’parundhiṁsu, kintu kattabba mettha vo.",
  "anya-e0703n45:312_0": "104.",
  "anya-e0703n45:313_0": "Evaṁ vuttā tamāhaṁsu, sūrā tassa raṇatthino;",
  "anya-e0703n45:314_0": "Devāsevā dineyeva, sevakānaṁ na jīvitaṁ.",
  "anya-e0703n45:315_0": "105.",
  "anya-e0703n45:316_0": "Evaṁ bhūte sace kāle, ohīnā jīvibhatthino;",
  "anya-e0703n45:317_0": "Posesi sāmi kiṁ kāla-mettakaṁ no yathā sukhaṁ.",
  "anya-e0703n45:318_0": "106.",
  "anya-e0703n45:319_0": "Vutte evaṁ saussāho, balaṁ sajjiya rattiyaṁ;",
  "anya-e0703n45:320_0": "Uggate aruṇe hatthi-māruyha katakammakaṁ.",
  "anya-e0703n45:321_0": "107.",
  "anya-e0703n45:322_0": "Dvārene’kena nikkhamma, patanto asanī viya;",
  "anya-e0703n45:323_0": "Saddhiṁ yo dhasahassehi, saṅgāmaṁ kāsi dussahaṁ.",
  "anya-e0703n45:324_0": "108.",
  "anya-e0703n45:325_0": "Balaṁ taṁ ādipādassa, nipphoṭetvā tato tato;",
  "anya-e0703n45:326_0": "Sannipātiya ekajjhaṁ, niyattiṁ sampavedayi.",
  "anya-e0703n45:327_0": "109.",
  "anya-e0703n45:328_0": "Hatāvasese ādāya, ādipādopi dappuḷo;",
  "anya-e0703n45:329_0": "Pubbaṇheva parājitvā, palāyitvā’ga rohaṇaṁ.",
  "anya-e0703n45:330_0": "110.",
  "anya-e0703n45:331_0": "Rājaputte duve ceva, rohaṇamhā tadā gate;",
  "anya-e0703n45:332_0": "Jīvaggāhaṁ sagāhetvā, te ādāya puraṁ gato.",
  "anya-e0703n45:333_0": "111.",
  "anya-e0703n45:334_0": "Evaṁ pattajayo sūro, dīpe jāte nirākule;",
  "anya-e0703n45:335_0": "Pācinadesaṁ sādhetuṁ, pesayittha savāhane.",
  "anya-e0703n45:336_0": "112.",
  "anya-e0703n45:337_0": "Tepi gantvāna desaṁ taṁ, uttaraṁ desameva ca;",
  "anya-e0703n45:338_0": "Sādhayitvā’cireneva, saṅgahesuṁ mahābalaṁ.",
  "anya-e0703n45:339_0": "113.",
  "anya-e0703n45:340_0": "Rājāpi taṁ mahādeviṁ, bhariyaṁ kāsi attano;",
  "anya-e0703n45:341_0": "Pariccattuñca māretuṁ, na sakkāyanti cintiya.",
  "anya-e0703n45:342_0": "114.",
  "anya-e0703n45:343_0": "Tesaṁ saṁvāsamanvāya, gabbho āsi patiṭṭhito;",
  "anya-e0703n45:344_0": "Puttaṁ vijāyi sādhañña-puññalakkhaṇasaññuttaṁ.",
  "anya-e0703n45:345_0": "115.",
  "anya-e0703n45:346_0": "Rañño sā’tipiyā āsi, tato paṭṭhāya sopi kho;",
  "anya-e0703n45:347_0": "Puttassa tassa pādāsi, oparajjaṁ sabhogiyaṁ.",
  "anya-e0703n45:348_0": "116.",
  "anya-e0703n45:349_0": "Ṭhitā pācinadesamhi, ādipādā nisammataṁ;",
  "anya-e0703n45:350_0": "Vinā so’yanti amhākaṁ, ubho hutvāna ekato.",
  "anya-e0703n45:351_0": "117.",
  "anya-e0703n45:352_0": "Dvīsu passesu senañca, samādāya mahādhanaṁ;",
  "anya-e0703n45:353_0": "Sandhiṁbhātaramāhūya, katvārohaṇa desato.",
  "anya-e0703n45:354_0": "118.",
  "anya-e0703n45:355_0": "Gaṅgātīramhi vāsaṁ te, kappayiṁsu mahabbalā;",
  "anya-e0703n45:356_0": "Rājā sabbaṁ nisamme’taṁ, maṇḍalīke tahiṁ tahiṁ.",
  "anya-e0703n45:357_0": "119.",
  "anya-e0703n45:358_0": "Ārādhetvā gahetvāna, duṭṭhe māriya kecana;",
  "anya-e0703n45:359_0": "Rakkhaṁ datvāna nagare, kattabbaṁ sādhuyojiya.",
  "anya-e0703n45:360_0": "120.",
  "anya-e0703n45:361_0": "Mahāsenaṅgamādāya, mahesiñca tamādiya;",
  "anya-e0703n45:362_0": "Khandhāvāraṁ niveseti, mahummāramhi gāmake.",
  "anya-e0703n45:363_0": "121.",
  "anya-e0703n45:364_0": "Tassāgamanamaññāya, ādipādāpi te tayo;",
  "anya-e0703n45:365_0": "Koviḷāravhaye gāme, mahāyuddhaṁ pavattayuṁ.",
  "anya-e0703n45:366_0": "122.",
  "anya-e0703n45:367_0": "Atha rājā mahāseno, samugghātesi taṁ balaṁ;",
  "anya-e0703n45:368_0": "Dappuḷo so palāyittha, ādi pādā duve hatā.",
  "anya-e0703n45:369_0": "123.",
  "anya-e0703n45:370_0": "Tatthāpi laddhavijayo, puramāgammabhūmipo;",
  "anya-e0703n45:371_0": "Rājakiccaṁ vicāresi, mahādānaṁ pavattayi.",
  "anya-e0703n45:372_0": "124.",
  "anya-e0703n45:373_0": "Mahābodhi dumindassa, mahācetittayassa ca;",
  "anya-e0703n45:374_0": "Dhātūnampi ca sakkaccaṁ, mahāpūjāmakārayī.",
  "anya-e0703n45:375_0": "125.",
  "anya-e0703n45:376_0": "Rohaṇaṁ samupāgamma, dappuḷo so tamāgato;",
  "anya-e0703n45:377_0": "Balaṁ sampaṭipādesi, yujjhituṁ puna rājinā.",
  "anya-e0703n45:378_0": "126.",
  "anya-e0703n45:379_0": "Rājā so puttanattānaṁ, desaṁ kātuṁ nirākulaṁ;",
  "anya-e0703n45:380_0": "Thūpārāmamhi sabbepi, sannipātiya bhikkhavo.",
  "anya-e0703n45:381_0": "127.",
  "anya-e0703n45:382_0": "Aññepi ca mahāpaññe, yuttā yuttivisārade;",
  "anya-e0703n45:383_0": "Rājadhammesu sabbesu, nipuṇo nayakovido.",
  "anya-e0703n45:384_0": "128.",
  "anya-e0703n45:385_0": "Ārocetvā pavattiṁ taṁ, tehi sammā pakāsito;",
  "anya-e0703n45:386_0": "Caturaṅgamahāseno, sabbūpakaraṇānugo.",
  "anya-e0703n45:387_0": "129.",
  "anya-e0703n45:388_0": "Dīpe sabbattha yojetvā, kattabbaṁ nagarepi ca;",
  "anya-e0703n45:389_0": "Nikkhanto na cireneva, agamā mārapabbataṁ.",
  "anya-e0703n45:390_0": "130.",
  "anya-e0703n45:391_0": "Sammadditvāna taṁ desaṁ, khippaṁ pabbatamāruhī;",
  "anya-e0703n45:392_0": "Taṁ disvā rohaṇe sabbe, bhītā taṁ vasamāgamuṁ.",
  "anya-e0703n45:393_0": "131.",
  "anya-e0703n45:394_0": "Tato sandhiṁ karitvāna, dappuḷena sadappako;",
  "anya-e0703n45:395_0": "Hatthī asse ca maṇayo, gahetvā tassa hatthato.",
  "anya-e0703n45:396_0": "132.",
  "anya-e0703n45:397_0": "Gāḷhagaṅgañca katvāna, sīmaṁ rohaṇabhoginaṁ;",
  "anya-e0703n45:398_0": "Oragaṅgaṁ samādāya, rājabhogamakārayi.",
  "anya-e0703n45:399_0": "133.",
  "anya-e0703n45:400_0": "Dīpamevaṁ mahātejo, katvā vigatakaṇṭakaṁ;",
  "anya-e0703n45:401_0": "Ekātapatto āgamma, puraṁ vasi yathāsukhaṁ.",
  "anya-e0703n45:402_0": "134.",
  "anya-e0703n45:403_0": "Pariveṇaṁ sakāresi, rājā dāmavihārakaṁ;",
  "anya-e0703n45:404_0": "Tathā sanniratitthañca, pulatthinagare vibhū.",
  "anya-e0703n45:405_0": "135.",
  "anya-e0703n45:406_0": "Mahālekhañca kāresi, pariveṇamabhayā cale;",
  "anya-e0703n45:407_0": "Tathā ratanapāsādaṁ, tatheva sumanoharaṁ.",
  "anya-e0703n45:408_0": "136.",
  "anya-e0703n45:409_0": "Anekabhūmaṁ kāretvā, vejayantamivāparaṁ;",
  "anya-e0703n45:410_0": "Tathā satasahassehi, tīhi ceva mahādhano.",
  "anya-e0703n45:411_0": "137.",
  "anya-e0703n45:412_0": "Jambonadatuvaṇṇassa, sahassehi ca saṭṭhihi;",
  "anya-e0703n45:413_0": "Bimbaṁ satthussa kāretvā, nagghaṁ cūḷāmaṇiyutaṁ.",
  "anya-e0703n45:414_0": "138.",
  "anya-e0703n45:415_0": "Pūjaṁ sabbopahārena, kāretvāna mahārahaṁ;",
  "anya-e0703n45:416_0": "Pāsādamahane sabbaṁ, rajjaṁ ossajji attano.",
  "anya-e0703n45:417_0": "139.",
  "anya-e0703n45:418_0": "Bodhisattañca kāretvā, rājānaṁ sumanoharaṁ;",
  "anya-e0703n45:419_0": "Saṇṭhapitthasilā meghe, cāruṁ bhikkhūnupassaye.",
  "anya-e0703n45:420_0": "140.",
  "anya-e0703n45:421_0": "Thūpārāmamhi thupassa, kāsi sovaṇṇakañcukaṁ;",
  "anya-e0703n45:422_0": "Paṭṭaṁ katvā vicitatthaṁ, rajataṁ antarantarā.",
  "anya-e0703n45:423_0": "141.",
  "anya-e0703n45:424_0": "Tasmiṁyeva ca pāsādaṁ, parijiṇṇaṁ sakārayi;",
  "anya-e0703n45:425_0": "Abhidhammaṁ kathāpesi, kārāpetvā mahāmahaṁ.",
  "anya-e0703n45:426_0": "142.",
  "anya-e0703n45:427_0": "Mahātherena satimā, hemasālinivāsinā;",
  "anya-e0703n45:428_0": "Tattha pokkharaṇiñcassa, paribhogāya kārayi.",
  "anya-e0703n45:429_0": "143.",
  "anya-e0703n45:430_0": "Jiṇṇe devakūle katvā, bahuke tattha tattha so;",
  "anya-e0703n45:431_0": "Devānaṁ paṭimāyo ca, kārayittha mahārahā.",
  "anya-e0703n45:432_0": "144.",
  "anya-e0703n45:433_0": "Brāhmaṇānañca datvāna, paccagghaṁ rājabhojanaṁ;",
  "anya-e0703n45:434_0": "Pāyesi khīraṁ sovaṇṇa-taṭṭakehi sasakkharaṁ.",
  "anya-e0703n45:435_0": "145.",
  "anya-e0703n45:436_0": "Usabhe paṅgulānañca, jīvikañca sadāpayī;",
  "anya-e0703n45:437_0": "Damiḷānantu pādāsi, asse goṇe agaṇhataṁ.",
  "anya-e0703n45:438_0": "146.",
  "anya-e0703n45:439_0": "Anāthā ye salajjā ca, te ca saṅgaṇhi so raho;",
  "anya-e0703n45:440_0": "Asaṁgahito dīpamhi, natthi tena yathārahaṁ.",
  "anya-e0703n45:441_0": "147.",
  "anya-e0703n45:442_0": "Dātabboti kathaṁ gunna-mahāro so vicintiya;",
  "anya-e0703n45:443_0": "Sasse khīragate’dāsi, tesaṁ khettasahassake.",
  "anya-e0703n45:444_0": "148.",
  "anya-e0703n45:445_0": "Kāḷavāpimhi so vāri-sampātaṁ kārayi thiraṁ;",
  "anya-e0703n45:446_0": "Puññamevaṁ vidhaṁ tassa, appameyyaṁ bahuṁ kira.",
  "anya-e0703n45:447_0": "149.",
  "anya-e0703n45:448_0": "Tassa putto tadā āsi, yuvarājā divaṅgato;",
  "anya-e0703n45:449_0": "Jāto senāpati kāle, aparo atthi dārako.",
  "anya-e0703n45:450_0": "150.",
  "anya-e0703n45:451_0": "Taṁ rājā rājaputtehi, bhīto rājāraho iti;",
  "anya-e0703n45:452_0": "Māretuṁ taṁ na sakkonti, vaḍḍhapesi yathā tathā.",
  "anya-e0703n45:453_0": "151.",
  "anya-e0703n45:454_0": "Arīhi nagare ruddhe, pitaraṁ so kirekadā;",
  "anya-e0703n45:455_0": "Upasaṅkamma yācittha, saṅgamāvacaraṁ gajaṁ.",
  "anya-e0703n45:456_0": "152.",
  "anya-e0703n45:457_0": "So dāpesi mahānāgaṁ, ghoraṁ mārakarūpamaṁ;",
  "anya-e0703n45:458_0": "Katahatthaṁ balañceva, sabbāyudha visāradaṁ.",
  "anya-e0703n45:459_0": "153.",
  "anya-e0703n45:460_0": "Kāloyamīti mantvā so, bandhitvā churikaṁ tadā;",
  "anya-e0703n45:461_0": "Kuñjaraṁ varamāruyha, nikkhamma nagarā bahi.",
  "anya-e0703n45:462_0": "154.",
  "anya-e0703n45:463_0": "Viddhaṁsetvā balaṁ sabbaṁ, dujjayaṁ jayamaggahī;",
  "anya-e0703n45:464_0": "Rājā disvā pasanno taṁ, senāpaccañca tassa’dā.",
  "anya-e0703n45:465_0": "155.",
  "anya-e0703n45:466_0": "Esova kira gantvāna, sabalo desamuttaraṁ;",
  "anya-e0703n45:467_0": "Palāpesi sasenaṁ taṁ, ādipādañca dappulaṁ.",
  "anya-e0703n45:468_0": "156.",
  "anya-e0703n45:469_0": "Baddhavero tato’hosi, dappuḷo tamhi sādhukaṁ;",
  "anya-e0703n45:470_0": "Mahāummārayuddhamhi, disvā tamatīkodhavā.",
  "anya-e0703n45:471_0": "157.",
  "anya-e0703n45:472_0": "Sīghaṁ pesesi taṁ hantuṁ, hatthimāruḷhamattanā;",
  "anya-e0703n45:473_0": "Ovijjhiya palāpesi, tamesa sakadantīnā.",
  "anya-e0703n45:474_0": "158.",
  "anya-e0703n45:475_0": "Disvā tamatisantuṭṭho, aññesañca abhāvato;",
  "anya-e0703n45:476_0": "Rajjayoge adā tassa, uparājattamattano.",
  "anya-e0703n45:477_0": "159.",
  "anya-e0703n45:478_0": "Evaṁ vīsati vassāni, dīpametaṁ subhuñjiya;",
  "anya-e0703n45:479_0": "Vipākaṁ puññakammassa, bhuñjituñca divaṅgato.",
  "anya-e0703n45:480_0": "160.",
  "anya-e0703n45:481_0": "Evaṁ anekehi nayehi thaddhā;",
  "anya-e0703n45:482_0": "Janassa dukkhehi virūpakehi;",
  "anya-e0703n45:483_0": "Bhogā vinassanti khaṇe na sabbe;",
  "anya-e0703n45:484_0": "Aho tahiṁyeva ramanti bālā.",
  "anya-e0703n45:485_0": "Sujanappasādasaṁvegatthāya kate mahāvaṁse",
  "anya-e0703n45:486_0": "Cha rājako nāma",
  "anya-e0703n45:487_0": "Chacattālīsatimo paricchedo."
}