{
  "ud1.8:0.1_0": "Udāna 1.8",
  "ud1.8:0.2_0": "Saṅgāmajisutta",
  "ud1.8:1.1_0": "Evaṁ me sutaṁ—",
  "ud1.8:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud1.8:1.3_0": "Tena kho pana samayena āyasmā saṅgāmaji sāvatthiṁ anuppatto hoti bhagavantaṁ dassanāya.",
  "ud1.8:1.4_0": "Assosi kho āyasmato saṅgāmajissa purāṇadutiyikā:",
  "ud1.8:1.5_0": "“ayyo kira saṅgāmaji sāvatthiṁ anuppatto”ti.",
  "ud1.8:1.6_0": "Sā dārakaṁ ādāya jetavanaṁ agamāsi.",
  "ud1.8:2.1_0": "Tena kho pana samayena āyasmā saṅgāmaji aññatarasmiṁ rukkhamūle divāvihāraṁ nisinno hoti.",
  "ud1.8:2.2_0": "Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami;",
  "ud1.8:2.2_1": "upasaṅkamitvā āyasmantaṁ saṅgāmajiṁ etadavoca:",
  "ud1.8:2.3_0": "“khuddaputtañhi, samaṇa, posa man”ti.",
  "ud1.8:2.4_0": "Evaṁ vutte, āyasmā saṅgāmaji tuṇhī ahosi.",
  "ud1.8:3.1_0": "Dutiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca:",
  "ud1.8:3.2_0": "“khuddaputtañhi, samaṇa, posa man”ti.",
  "ud1.8:3.3_0": "Dutiyampi kho āyasmā saṅgāmaji tuṇhī ahosi.",
  "ud1.8:4.1_0": "Tatiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca:",
  "ud1.8:4.2_0": "“khuddaputtañhi, samaṇa, posa man”ti.",
  "ud1.8:4.3_0": "Tatiyampi kho āyasmā saṅgāmaji tuṇhī ahosi.",
  "ud1.8:5.1_0": "Atha kho āyasmato saṅgāmajissa purāṇadutiyikā taṁ dārakaṁ āyasmato saṅgāmajissa purato nikkhipitvā pakkāmi:",
  "ud1.8:5.2_0": "“eso te, samaṇa, putto; posa nan”ti.",
  "ud1.8:6.1_0": "Atha kho āyasmā saṅgāmaji taṁ dārakaṁ neva olokesi nāpi ālapi.",
  "ud1.8:6.2_0": "Atha kho āyasmato saṅgāmajissa purāṇadutiyikā avidūraṁ gantvā apalokentī addasa āyasmantaṁ saṅgāmajiṁ taṁ dārakaṁ neva olokentaṁ nāpi ālapantaṁ, disvānassā etadahosi:",
  "ud1.8:6.3_0": "“na cāyaṁ samaṇo puttenapi atthiko”ti.",
  "ud1.8:6.4_0": "Tato paṭinivattitvā dārakaṁ ādāya pakkāmi.",
  "ud1.8:6.5_0": "Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṁ vippakāraṁ.",
  "ud1.8:7.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud1.8:8.1_0": "“Āyantiṁ nābhinandati,",
  "ud1.8:8.2_0": "pakkamantiṁ na socati;",
  "ud1.8:8.3_0": "Saṅgā saṅgāmajiṁ muttaṁ,",
  "ud1.8:8.4_0": "tamahaṁ brūmi brāhmaṇan”ti.",
  "ud1.8:8.5_0": "Aṭṭhamaṁ."
}