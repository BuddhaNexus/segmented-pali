{
  "atk-s0304a2:0_0": "3. Mātugāmasaṁyuttaṁ",
  "atk-s0304a2:1_0": "1. Paṭhamapeyyālavaggo",
  "atk-s0304a2:2_0": "1-2. Mātugāmasuttādivaṇṇanā",
  "atk-s0304a2:3_0": "280-281.",
  "atk-s0304a2:3_1": "Mātugāmasaṁyuttassa paṭhame aṅgehīti aguṇaṅgehi.",
  "atk-s0304a2:3_2": "Na ca rūpavāti na rūpasampanno virūpo duddasiko.",
  "atk-s0304a2:3_3": "Na ca bhogavāti na bhogasampanno niddhano.",
  "atk-s0304a2:3_4": "Na ca sīlavāti na sīlasampanno dussīlo.",
  "atk-s0304a2:3_5": "Alaso cāti kantanapacanādīni kammāni kātuṁ na sakkoti, kusīto ālasiyo nisinnaṭṭhāne nisinnova, ṭhitaṭhāne ṭhitova niddāyati eva.",
  "atk-s0304a2:3_6": "Pajañcassa na labhatīti assa purisassa kulavaṁsapatiṭṭhāpakaṁ puttaṁ na labhati, vañjhitthī nāma hoti.",
  "atk-s0304a2:3_7": "Sukkapakkho vuttavipariyāyena veditabbo.",
  "atk-s0304a2:3_8": "Dutiyaṁ paṭhame vuttanayeneva parivattetabbaṁ.",
  "atk-s0304a2:4_0": "3. Āveṇikadukkhasuttavaṇṇanā",
  "atk-s0304a2:5_0": "282. Tatiye āveṇikānīti pāṭipuggalikāni purisehi asādhāraṇāni. Pāricariyanti paricārikabhāvaṁ.",
  "atk-s0304a2:6_0": "4. Tīhidhammehisuttādivaṇṇanā",
  "atk-s0304a2:7_0": "283-303.",
  "atk-s0304a2:7_1": "Catutthe maccheramalapariyuṭṭhitenāti pubbaṇhasamayasmiñhi mātugāmo khīradadhisaṅgopanarandhanapacanādīni kātuṁ āraddho, puttakehipi yāciyamāno kiñci dātuṁ na icchati.",
  "atk-s0304a2:7_2": "Tenetaṁ vuttaṁ ‘‘pubbaṇhasamayaṁ maccheramalapariyuṭṭhitena cetasā’’ti.",
  "atk-s0304a2:7_3": "Majjhanhikasamaye pana mātugāmo kodhābhibhūtova hoti, antoghare kalahaṁ alabhanto paṭivissakagharampi gantvā kalahaṁ karoti, sāmikassa ca ṭhitanisinnaṭṭhānāni vilokento vicarati.",
  "atk-s0304a2:7_4": "Tena vuttaṁ ‘‘majjhanhikasamayaṁ issāpariyuṭṭhitena cetasā’’ti.",
  "atk-s0304a2:7_5": "Sāyanhe panassā asaddhammapaṭisevanāya cittaṁ namati.",
  "atk-s0304a2:7_6": "Tena vuttaṁ ‘‘sāyanhasamayaṁ kāmarāgapariyuṭṭhitena cetasā’’ti.",
  "atk-s0304a2:7_7": "Pañcamādīni uttānatthāneva.",
  "atk-s0304a2:8_0": "3. Balavaggo",
  "atk-s0304a2:9_0": "1. Visāradasuttavaṇṇanā",
  "atk-s0304a2:10_0": "304.",
  "atk-s0304a2:10_1": "Dasame rūpabalantiādīsu rūpasampatti rūpabalaṁ, bhogasampatti bhogabalaṁ, ñātisampatti ñātibalaṁ, puttasampatti puttabalaṁ, sīlasampatti sīlabalaṁ.",
  "atk-s0304a2:10_2": "Pañcasīladasasīlāni akhaṇḍāni katvā rakkhantassa hi sīlasampattiyeva sīlabalaṁ nāma hoti.",
  "atk-s0304a2:10_3": "Imāni kho bhikkhave pañca balānīti imāni pañca upatthambhanaṭṭhena balāni nāma vuccanti.",
  "atk-s0304a2:11_0": "2-10. Pasayhasuttādivaṇṇanā",
  "atk-s0304a2:12_0": "305-313.Pasayhāti abhibhavitvā.",
  "atk-s0304a2:12_1": "Abhibhuyya vattatīti abhibhavati ajjhottharati.",
  "atk-s0304a2:12_2": "Neva rūpabalaṁ tāyatīti neva rūpabalaṁ tāyituṁ rakkhituṁ sakkoti.",
  "atk-s0304a2:12_3": "Nāsenteva naṁ, kule na vāsentīti ‘‘dussīlā saṁbhinnācārā atikkantamariyādā’’ti gīvāyaṁ gahetvā nīharanti, na tasmiṁ kule vāsenti.",
  "atk-s0304a2:12_4": "Vāsenteva naṁ kule, na nāsentīti ‘‘kiṁ rūpena bhogādīhi vā, parisuddhasīlā esā ācārasampannā’’ti ñatvā ñātakā tasmiṁ kule vāsentiyeva, na nāsenti.",
  "atk-s0304a2:12_5": "Sesaṁ sabbattha uttānatthamevāti.",
  "atk-s0304a2:13_0": "Mātugāmasaṁyuttavaṇṇanā niṭṭhitā."
}