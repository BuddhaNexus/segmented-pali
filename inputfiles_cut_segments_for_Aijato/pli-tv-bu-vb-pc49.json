{
  "pli-tv-bu-vb-pc49:0.1_0": "Theravāda Vinaya",
  "pli-tv-bu-vb-pc49:0.2_0": "Mahāvibhaṅga",
  "pli-tv-bu-vb-pc49:0.3_0": "Pācittiyakaṇḍa",
  "pli-tv-bu-vb-pc49:0.4_0": "Acelakavagga",
  "pli-tv-bu-vb-pc49:0.5_0": "49. Senāvāsasikkhāpada",
  "pli-tv-bu-vb-pc49:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc49:1.2_0": "Tena kho pana samayena chabbaggiyā bhikkhū sati karaṇīye senaṁ gantvā atirekatirattaṁ senāya vasanti.",
  "pli-tv-bu-vb-pc49:1.3_0": "Manussā ujjhāyanti khiyyanti vipācenti—",
  "pli-tv-bu-vb-pc49:1.4_0": "“kathañhi nāma samaṇā sakyaputtiyā senāya vasissanti.",
  "pli-tv-bu-vb-pc49:1.5_0": "Amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā senāya paṭivasāmā”ti.",
  "pli-tv-bu-vb-pc49:1.6_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc49:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc49:1.8_0": "“kathañhi nāma chabbaggiyā bhikkhū atirekatirattaṁ senāya vasissantī”ti …pe…",
  "pli-tv-bu-vb-pc49:1.9_0": "“saccaṁ kira tumhe, bhikkhave, atirekatirattaṁ senāya vasathā”ti?",
  "pli-tv-bu-vb-pc49:1.10_0": "“Saccaṁ, bhagavā”ti.",
  "pli-tv-bu-vb-pc49:1.11_0": "Vigarahi buddho bhagavā …pe…",
  "pli-tv-bu-vb-pc49:1.12_0": "kathañhi nāma tumhe, moghapurisā, atirekatirattaṁ senāya vasissatha.",
  "pli-tv-bu-vb-pc49:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc49:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc49:1.15.1_0": "“Siyā ca tassa bhikkhuno kocideva paccayo senaṁ gamanāya, dirattatirattaṁ tena bhikkhunā senāya vasitabbaṁ.",
  "pli-tv-bu-vb-pc49:1.15.1_1": "Tato ce uttari vaseyya, pācittiyan”ti.",
  "pli-tv-bu-vb-pc49:2.1.1_0": "Siyā ca tassa bhikkhuno kocideva paccayo senaṁ gamanāyāti",
  "pli-tv-bu-vb-pc49:2.1.2_0": "siyā paccayo siyā karaṇīyaṁ.",
  "pli-tv-bu-vb-pc49:2.1.3_0": "Dirattatirattaṁ tena bhikkhunā senāya vasitabbanti",
  "pli-tv-bu-vb-pc49:2.1.4_0": "dvetisso rattiyo vasitabbaṁ.",
  "pli-tv-bu-vb-pc49:2.1.5_0": "Tato ce uttari vaseyyāti",
  "pli-tv-bu-vb-pc49:2.1.6_0": "catutthe divase atthaṅgate sūriye senāya vasati, āpatti pācittiyassa.",
  "pli-tv-bu-vb-pc49:2.2.1_0": "Atirekatiratte atirekasaññī senāya vasati, āpatti pācittiyassa.",
  "pli-tv-bu-vb-pc49:2.2.2_0": "Atirekatiratte vematiko senāya vasati, āpatti pācittiyassa.",
  "pli-tv-bu-vb-pc49:2.2.3_0": "Atirekatiratte ūnakasaññī senāya vasati, āpatti pācittiyassa.",
  "pli-tv-bu-vb-pc49:2.2.4_0": "Ūnakatiratte atirekasaññī, āpatti dukkaṭassa.",
  "pli-tv-bu-vb-pc49:2.2.5_0": "Ūnakatiratte vematiko, āpatti dukkaṭassa.",
  "pli-tv-bu-vb-pc49:2.2.6_0": "Ūnakatiratte ūnakasaññī, anāpatti.",
  "pli-tv-bu-vb-pc49:2.3.1_0": "Anāpatti—",
  "pli-tv-bu-vb-pc49:2.3.2_0": "dvetisso rattiyo vasati,",
  "pli-tv-bu-vb-pc49:2.3.3_0": "ūnakadvetisso rattiyo vasati,",
  "pli-tv-bu-vb-pc49:2.3.4_0": "dve rattiyo vasitvā tatiyāya rattiyā purāruṇā nikkhamitvā puna vasati,",
  "pli-tv-bu-vb-pc49:2.3.5_0": "gilāno vasati,",
  "pli-tv-bu-vb-pc49:2.3.6_0": "gilānassa karaṇīyena vasati,",
  "pli-tv-bu-vb-pc49:2.3.7_0": "senā vā paṭisenāya ruddhā hoti,",
  "pli-tv-bu-vb-pc49:2.3.8_0": "kenaci palibuddho hoti,",
  "pli-tv-bu-vb-pc49:2.3.9_0": "āpadāsu,",
  "pli-tv-bu-vb-pc49:2.3.10_0": "ummattakassa,",
  "pli-tv-bu-vb-pc49:2.3.11_0": "ādikammikassāti.",
  "pli-tv-bu-vb-pc49:2.3.12_0": "Senāvāsasikkhāpadaṁ niṭṭhitaṁ navamaṁ."
}