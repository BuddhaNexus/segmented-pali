{
  "mil6.2.9:0.1_0": "Milindapañha",
  "mil6.2.9:0.2_0": "Anumānapañha",
  "mil6.2.9:0.3_0": "Nippapañcavagga",
  "mil6.2.9:0.4_0": "9. Sūriyatapanapañha",
  "mil6.2.9:1.1_0": "“Bhante nāgasena, ayaṁ sūriyo sabbakālaṁ kaṭhinaṁ tapati, udāhu kiñcikālaṁ mandaṁ tapatī”ti?",
  "mil6.2.9:1.2_0": "“Sabbakālaṁ, mahārāja, sūriyo kaṭhinaṁ tapati, na kiñcikālaṁ mandaṁ tapatī”ti.",
  "mil6.2.9:1.3_0": "“Yadi, bhante nāgasena, sūriyo sabbakālaṁ kaṭhinaṁ tapati, kissa pana appekadā sūriyo kaṭhinaṁ tapati, appekadā mandaṁ tapatī”ti?",
  "mil6.2.9:1.4_0": "“Cattārome, mahārāja, sūriyassa rogā, yesaṁ aññatarena rogena paṭipīḷito sūriyo mandaṁ tapati.",
  "mil6.2.9:1.5_0": "Katame cattāro?",
  "mil6.2.9:1.6_0": "Abbhaṁ, mahārāja, sūriyassa rogo, tena rogena paṭipīḷito sūriyo mandaṁ tapati.",
  "mil6.2.9:1.7_0": "Mahikā, mahārāja, sūriyassa rogo, tena rogena paṭipīḷito sūriyo mandaṁ tapati.",
  "mil6.2.9:1.8_0": "Megho, mahārāja, sūriyassa rogo, tena rogena paṭipīḷito sūriyo mandaṁ tapati.",
  "mil6.2.9:1.9_0": "Rāhu, mahārāja, sūriyassa rogo, tena rogena paṭipīḷito sūriyo mandaṁ tapati.",
  "mil6.2.9:1.10_0": "Ime kho, mahārāja, cattāro sūriyassa rogā, yesaṁ aññatarena rogena paṭipīḷito sūriyo mandaṁ tapatī”ti.",
  "mil6.2.9:1.11_0": "“Acchariyaṁ, bhante nāgasena, abbhutaṁ, bhante nāgasena, sūriyassapi tāva tejosampannassa rogo uppajjissati, kimaṅgaṁ pana aññesaṁ sattānaṁ, natthi, bhante, esā vibhatti aññassa aññatra tavādisena buddhimatā”ti.",
  "mil6.2.9:2.1_0": "Sūriyatapanapañho navamo."
}