{
  "tika-vin08t11:0_0": "11. Kayavikkayasamāpattivinicchayakathā",
  "tika-vin08t11:1_0": "57.",
  "tika-vin08t11:1_1": "Evaṁ bhaṇḍapaṭisāmanavinicchayaṁ kathetvā idāni kayavikkayavinicchayaṁ kathento ‘‘kayavikkayasamāpattī’’tiādimāha.",
  "tika-vin08t11:1_2": "Tattha kayanaṁ kayo, parabhaṇḍassa gahaṇaṁ, vikkayanaṁ vikkayo, sakabhaṇḍassa dānaṁ, kayo ca vikkayo ca kayavikkayaṁ.",
  "tika-vin08t11:1_3": "Samāpajjanaṁ samāpatti, tassa duvidhassa kiriyassa karaṇaṁ.",
  "tika-vin08t11:1_4": "Tassarūpaṁ dasseti ‘‘iminā’’tiādinā.",
  "tika-vin08t11:2_0": "Sesañātakesu saddhādeyyavinipātasambhavato tadabhāvaṭṭhānampi dassetuṁ ‘‘mātaraṁ vā pana pitaraṁ vā’’tiādi vuttaṁ.",
  "tika-vin08t11:2_1": "Tena viññattisaddhādeyyavinipātanañca na hoti ‘‘iminā idaṁ dehī’’ti vadantoti dasseti, kayavikkayaṁ pana āpajjati ‘‘iminā idaṁ dehī’’ti vadantoti dasseti.",
  "tika-vin08t11:2_2": "Iminā ca upari aññātakantyādinā ca sesañātakaṁ ‘‘imaṁ dehī’’ti vadato viññatti na hoti, ‘‘imaṁ gaṇhāhī’’ti pana dadato saddhādeyyavinipātanaṁ, ‘‘iminā imaṁ dehī’’ti kayavikkayaṁ āpajjato nissaggiyanti ayampi attho dassito hoti migapadavalañjananyāyena.",
  "tika-vin08t11:2_3": "Tasmāiccādikepi ‘‘mātāpitūhi saddhiṁ kayavikkayaṁ, sesañātakehi saddhiṁ dve āpattiyo, aññātakehi saddhiṁ tisso āpattiyo’’ti vattabbe teneva nyāyena ñātuṁ sakkāti katvā na vuttanti daṭṭhabbaṁ, aññathā abyāpitadoso siyā.",
  "tika-vin08t11:3_0": "‘‘Idaṁ bhattaṁ bhuñjitvā idaṁ karothā’’ti vutte pubbāparasambandhāya kiriyāya vuttattā ‘‘iminā idaṁ dehī’’ti vuttasadisaṁ hoti.",
  "tika-vin08t11:3_1": "Idaṁ bhattaṁ bhuñja, idaṁ nāma karohī’’ti vā, ‘‘idaṁ bhattaṁ bhuttosi, idaṁ nāma karohi, idaṁ bhattaṁ bhuñjissasi, idaṁ nāma karohī’’ti pana vutte asambandhāya kiriyāya vuttattā kayavikkayo na hoti.",
  "tika-vin08t11:3_2": "Vighāsādānaṁ bhattadāne ca anapekkhattā saddhādeyyavinipātanaṁ na hoti, kārāpane hatthakammamattattā viññatti na hoti, tasmā vaṭṭati.",
  "tika-vin08t11:3_3": "‘‘Ettha cā’’tiādinā asatipi nissaggiyavatthumhi pācittiyaṁ desetabbanti dasseti.",
  "tika-vin08t11:4_0": "Agghaṁ pucchituṁ vaṭṭati, ettāvatā kayavikkayo na hotīti attho.",
  "tika-vin08t11:4_1": "Gaṇhituṁ vaṭṭatīti ‘‘iminā idaṁ dehī’’ti avuttattā kayavikkayo na hoti, mūlassa atthitāya viññattipi na hoti.",
  "tika-vin08t11:4_2": "Patto na gahetabbo parabhaṇḍassa mahagghatāya.",
  "tika-vin08t11:4_3": "Evaṁ sati kathaṁ kātabboti āha ‘‘mama vatthu appagghanti ācikkhitabba’’nti.",
  "tika-vin08t11:4_4": "Bhaṇḍaṁ agghāpetvā kāretabbataṁ āpajjati theyyāvahārasambhavato, ūnamāsakaṁ ce agghati, dukkaṭaṁ.",
  "tika-vin08t11:4_5": "Māsakato paṭṭhāya yāva ūnapañcamāsakaṁ ce agghati, thullaccayaṁ.",
  "tika-vin08t11:4_6": "Pañcamāsakaṁ ce agghati, pārājikanti vuttaṁ hoti.",
  "tika-vin08t11:4_7": "Deti, vaṭṭati puññatthāya dinnattā adhikassa.",
  "tika-vin08t11:4_8": "Kappiyakārakassa pana…pe… vaṭṭati ubhato kappiyabhaṇḍattā.",
  "tika-vin08t11:4_9": "Ekato ubhato vā ce akappiyabhaṇḍaṁ hoti, na vaṭṭati.",
  "tika-vin08t11:4_10": "‘‘Mā gaṇhāhī’’ti vattabbo, kasmā? Kappiyakārakassa achekattā.",
  "tika-vin08t11:5_0": "Aññena appaṭiggahitena attho, kasmā? Sattāhakālikattā telassa.",
  "tika-vin08t11:5_1": "Paṭiggahitatelaṁ sattāhaparamaṁ eva ṭhapetabbaṁ, tasmā tato paraṁ ṭhapitukāmassa appaṭiggahitatelena attho hoti.",
  "tika-vin08t11:5_2": "Appaṭiggahitaṁ dūseyya, aniyamitakālaṁ appaṭiggahitatelaṁ nāḷiyaṁ avasiṭṭhapaṭiggahitatelaṁ attano kālaṁ vattāpeyya.",
  "tika-vin08t11:6_0": "58.Idaṁ pattacatukkaṁ veditabbanti akappiyapattacatukkaṁ vuttaṁ, pañcamo pana kappiyo.",
  "tika-vin08t11:6_1": "Tena vakkhati ‘‘ayaṁ patto sabbakappiyo buddhānampi paribhogāraho’’ti.",
  "tika-vin08t11:6_2": "Ayaṁ patto mahāakappiyo nāma, kasmā?",
  "tika-vin08t11:6_3": "Rūpiyaṁ uggaṇhitvā ayabījaṁ samuṭṭhāpetvā tena lohena pattassa kāritattā, evaṁ bījato paṭṭhāya dūsitattā.",
  "tika-vin08t11:6_4": "Yathā ca tatiyapārājikavisaye thāvarapayogesu pāsasūlādīsu mūlato paṭṭhāya kāritesu kismiñci daṇḍamatte vā vākamatte vā avasiṭṭhe sati na muccati, sabbasmiṁ naṭṭheyeva muccati, evamidhāpi bījato paṭṭhāya katattā tasmiṁ patte kismiñci patte avasiṭṭhepi kappiyo bhavituṁ na sakkā.",
  "tika-vin08t11:6_5": "Tathā ca vakkhati ‘‘sacepi taṁ vināsetvā thālakaṁ kāreti, tampi akappiya’’ntyādi.",
  "tika-vin08t11:6_6": "Evaṁ santepi dutiyapatte viya mūle ca mūlassāmikānaṁ, patte ca pattassāmikānaṁ dinne kappiyo kātuṁ sakkā bhaveyya nu khoti āsaṅkāyamāha ‘‘na sakkā kenaci upāyena kappiyo kātu’’nti.",
  "tika-vin08t11:6_7": "Tassattho – dutiyapattaṁ rūpiyaṁ paṭiggaṇhitvā gihīhi pariniṭṭhāpitameva kiṇāti, na bījato paṭṭhāya dūseti, tasmā dutiyapatto kappiyo kātuṁ sakkā, idha pana bījato paṭṭhāya dūsitattā tena bhikkhunā taṁ pattaṁ puna ayapāsāṇabījaṁ kātuṁ asakkuṇeyyattā, paṭiggahitarūpiyassa ca vaḷañjitattā puna sāmikānaṁ dātuṁ asakkuṇeyyattā na sakkā kenaci upāyena kappiyo kātunti.",
  "tika-vin08t11:7_0": "Idāni taṁ asakkuṇeyyattaṁ aññena pakārena vitthāretuṁ ‘‘sacepī’’tiādimāha.",
  "tika-vin08t11:7_1": "Iminā kiñcipi ayavatthumhi avasiṭṭhe sati akappiyova hotīti dasseti.",
  "tika-vin08t11:7_2": "Tena vuttaṁ vimativinodaniyaṁ (vi. vi. ṭī.",
  "tika-vin08t11:7_3": "1.591) ‘‘rūpiyaṁ uggaṇhitvāti idaṁ ukkaṭṭhavasena vuttaṁ, muttādidukkaṭavatthumpi uggaṇhitvā kāritampi pañcannaṁ na vaṭṭati eva.",
  "tika-vin08t11:7_4": "Samuṭṭhāpetīti sayaṁ gantvā vā ‘imaṁ kahāpaṇādiṁ kammakārānaṁ datvā bījaṁ samuṭṭhāpehī’ti aññaṁ āṇāpetvā vā samuṭṭhāpeti.",
  "tika-vin08t11:7_5": "Mahāakappiyoti attanāva bījato paṭṭhāya dūsitattā aññassa mūlassāmikassa abhāvato vuttaṁ.",
  "tika-vin08t11:7_6": "So hi corehi acchinnopi puna laddho jānantassa kassacīpi na vaṭṭati.",
  "tika-vin08t11:7_7": "Yadi hi vaṭṭeyya, taḷākādīsu viya ‘acchinno vaṭṭatī’ti ācariyā vadeyyuṁ.",
  "tika-vin08t11:7_8": "Na sakkā kenaci upāyenāti saṅghassa vissajjanena corādiacchindanenapi kappiyo kātuṁ na sakkā, idañca tena rūpena ṭhitaṁ tammūlakena vatthamuttādirūpena ṭhitañca sandhāya vuttaṁ.",
  "tika-vin08t11:7_9": "Dukkaṭavatthumpi hi tammūlakakappiyavatthu ca na sakkā kenaci tena rūpena kappiyaṁ kātuṁ.",
  "tika-vin08t11:7_10": "Yadi pana so bhikkhu tena kappiyavatthunā, dukkaṭavatthunā vā puna rūpiyaṁ cetāpeyya, taṁ rūpiyaṁ nissajjāpetvā aññesaṁ kappiyaṁ kātumpi sakkā bhaveyyāti daṭṭhabba’’nti.",
  "tika-vin08t11:7_11": "Yaṁ pana sāratthadīpaniyaṁ papañcitaṁ, yañca tameva gahetvā porāṇaṭīkāyaṁ papañcitaṁ, taṁ vitthāretvā vuccamānaṁ ativitthāritañca bhavissati, sotūnañca dubbiññeyyaṁ, tasmā ettakameva vadimha, atthikehi pana tesu tesu pakaraṇesu oloketvā gahetabbanti.",
  "tika-vin08t11:8_0": "Dutiyapatte pañcannampi sahadhammikānaṁ na kappatīti rūpiyassa paṭiggahitattā, kayavikkayassa ca katattā.",
  "tika-vin08t11:8_1": "Sakkā pana kappiyo kātunti gihīhi pariniṭṭhāpitapattasseva kiṇitattā , bījato paṭṭhāya adūsitattā, mūlamūlassāmikānañca pattapattassāmikānañca vijjamānattā.",
  "tika-vin08t11:8_2": "Yathā pana sakkā hoti, taṁ dassetuṁ ‘‘mūle’’tiādimāha.",
  "tika-vin08t11:9_0": "Tatiyapatte sadisoyevāti ‘‘pañcannampi sahadhammikānaṁ na vaṭṭati, sakkā pana kappiyo kātu’’nti imaṁ nayaṁ niddisati.",
  "tika-vin08t11:9_1": "Nanu tatiyapatto kappiyavohārena gahito, atha kasmā akappiyoti codanaṁ sandhāyāha ‘‘kappiyavohārena gahitopi dutiyapattasadisoyeva, mūlassa sampaṭicchitattā akappiyo’’ti.",
  "tika-vin08t11:9_2": "Dutiyacodanaṁ pana sayameva vadati.",
  "tika-vin08t11:9_3": "Ettha ca ‘‘dutiyapattasadisoyevā’’ti vuttattā mūle ca mūlassāmikānaṁ, patte ca pattassāmikānaṁ dinne kappiyo hoti, kappiyabhaṇḍaṁ datvā gahetvā paribhuñjituṁ vaṭṭatīti daṭṭhabbo.",
  "tika-vin08t11:9_4": "Mūlassa anissaṭṭhattāti yena uggahitamūlena patto kīto, tassa mūlassa saṅghamajjhe anissaṭṭhattā.",
  "tika-vin08t11:9_5": "Etena rūpiyameva nissajjitabbaṁ, na tammūlakaṁ arūpiyanti dasseti.",
  "tika-vin08t11:9_6": "Yadi hi tena sampaṭicchitamūlaṁ saṅghamajjhe nissaṭṭhaṁ siyā, tena kappiyena kammena ārāmikādīhi gahetvā dinnapatto rūpiyapaṭiggāhakaṁ ṭhapetvā sesānaṁ vaṭṭeyya.",
  "tika-vin08t11:10_0": "Catutthapatte dubbicāritattāti ‘‘ime kahāpaṇe datvā idaṁ dehī’’ti gahitattā gihisantakānaṁ kahāpaṇānaṁ duṭṭhuvicāritattā etassa vicāraṇakassa bhikkhuno eva na vaṭṭatīti attho.",
  "tika-vin08t11:10_1": "Mūlassa asampaṭicchitattāti etena mūlassa gihisantakattaṁ dasseti, teneva pattassa rūpiyasaṁvohārena anuppannatañca dasseti, tena ca tassa pattassa nissajjiyābhāvaṁ, bhikkhussa ca pācittiyābhāvaṁ dīpeti, tena ca dubbicāritamattena dukkaṭamattabhāvaṁ pakāseti.",
  "tika-vin08t11:10_2": "Nissajjīti idañca dānavasena vuttaṁ, na vinayakammavasena.",
  "tika-vin08t11:10_3": "Teneva ca ‘‘sappissa pūrāpetvā’’ti vuttaṁ.",
  "tika-vin08t11:11_0": "Pañcamapatte sabbakappiyoti attano ca pañcannaṁ sahadhammikānañca buddhapaccekabuddhānañca kappiyo.",
  "tika-vin08t11:11_1": "Tenāha ‘‘buddhānampi paribhogāraho’’ti.",
  "tika-vin08t11:12_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t11:13_0": "Kayavikkayasamāpattivinicchayakathālaṅkāro nāma",
  "tika-vin08t11:14_0": "Ekādasamo paricchedo."
}