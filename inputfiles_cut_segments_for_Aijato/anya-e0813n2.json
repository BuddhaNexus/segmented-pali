{
  "anya-e0813n2:0_0": "2. Nāmakaṇḍa",
  "anya-e0813n2:1_0": "Pulliṅga",
  "anya-e0813n2:2_0": "47. ‘‘Jinavacanayuttaṁ hī’’ti sabbatthādhikāro.",
  "anya-e0813n2:3_0": "Liṅgañca nipaccate.",
  "anya-e0813n2:4_0": "Dhātuppaccayavibhattivajjitamatthayuttaṁ saddarūpaṁ liṅgaṁ nāma, jinavacanayoggaṁ liṅgaṁ idha ṭhapīyati nipphādīyati ca.",
  "anya-e0813n2:5_0": "48. Buddhaiti ṭhite –",
  "anya-e0813n2:6_0": "Tato ca vibhattiyo.",
  "anya-e0813n2:7_0": "Tasmā liṅgā parā vibhattiyo honti. Cakārena tāsaṁ ekavacanādipaṭhamādisaññā ca.",
  "anya-e0813n2:8_0": "‘‘Si yo aṁ yo nā hi sa naṁ smā hi sa naṁ smiṁ sū’’ ti vibhattiyo.",
  "anya-e0813n2:8_1": "Si yo iti paṭhamā, aṁ yo iti dutiyā, nā hi iti tatiyā, sa naṁ iti catutthī, smā hi iti pañcamī, sa naṁ iti chaṭṭhī, smiṁ su iti sattamī.",
  "anya-e0813n2:9_0": "Liṅgatthe paṭhamā.",
  "anya-e0813n2:10_0": "Yo kammakattādivattantaramappatto sassarūpaṭṭho suddho, so liṅgattho nāma, tassābhidhānamatte paṭhamāvibhatti hoti.",
  "anya-e0813n2:10_1": "Tassāpaniyame ekamhi vattabbe ekavacanaṁ si, vuccate nenetivacanaṁ, ekassatthassa vacanaṁ ekavacanaṁ.",
  "anya-e0813n2:10_2": "Evaṁ bahuvacanaṁ.",
  "anya-e0813n2:11_0": "Atotveva.",
  "anya-e0813n2:12_0": "So.",
  "anya-e0813n2:13_0": "Akārantā parassa sissa o hoti.",
  "anya-e0813n2:14_0": "Saralopo mādesappaccayādimhi saralope tu pakati.",
  "anya-e0813n2:15_0": "Aṁādīsu paresu sarassa lopo hoti, tasmiṁ kate tu kvacādinā asavaṇṇe patte pakati hoti.",
  "anya-e0813n2:16_0": "Naye paraṁ yutte. Evamupari saralopādi. Buddho.",
  "anya-e0813n2:17_0": "Bahumhi vattabbe bahuvacanaṁ yo.",
  "anya-e0813n2:18_0": "Ato vātveva.",
  "anya-e0813n2:19_0": "Sabbayonīnamāe.",
  "anya-e0813n2:20_0": "Akārantā paresaṁ paṭhamadutiyāyonīnaṁ yathāsaṅkhyaṁ āe vā honti. Buddhā.",
  "anya-e0813n2:21_0": "Vāti kiṁ. Aggayo.",
  "anya-e0813n2:22_0": "49. Liṅgatthe paṭhamātveva.",
  "anya-e0813n2:23_0": "Ālapane ca.",
  "anya-e0813n2:24_0": "Abhimukhīkaraṇamālapanaṁ, tadadhike liṅgatthe paṭhamā hoti.",
  "anya-e0813n2:25_0": "‘‘Ālapane si gasañño’’ti sissa gasaññā. Geitveva.",
  "anya-e0813n2:26_0": "Akārā pitādyantānamā.",
  "anya-e0813n2:27_0": "Ge pare akāro pitusatthuattarājādīnamanto ca āttaṁ yāti.",
  "anya-e0813n2:28_0": "‘‘Ākāro vā’’ti ge pare ākārassa rasso vā.",
  "anya-e0813n2:29_0": "Sesato lopaṁ gasīpi.",
  "anya-e0813n2:30_0": "So siṁ syā ca sakhāto gassevātyādiniddiṭṭhehaññe avaṇṇivaṇṇuvaṇṇokārantā sesā, tehi pare gasī lupyante.",
  "anya-e0813n2:30_1": "He - buddha, buddhā.",
  "anya-e0813n2:30_2": "Yo - buddhā.",
  "anya-e0813n2:31_0": "50.Kammatthe dutiyā.",
  "anya-e0813n2:32_0": "Yaṁ karoti, taṁ kammaṁ nāma. Tattha dutiyā hoti. Aṁbuddhaṁ. Yossa e-buddhe.",
  "anya-e0813n2:33_0": "51. Tatiyātveva.",
  "anya-e0813n2:34_0": "Kattari ca.",
  "anya-e0813n2:35_0": "Yo karoti, sa kattā nāma. Tattha tatiyā hoti. Nā.",
  "anya-e0813n2:36_0": "Ato nena.",
  "anya-e0813n2:37_0": "Akārā paro nā enaṁ yāti. Buddhena.",
  "anya-e0813n2:38_0": "Hi.",
  "anya-e0813n2:39_0": "Suhisvakāro e.",
  "anya-e0813n2:40_0": "Suhisu paresvakārassa e hoti.",
  "anya-e0813n2:41_0": "Smāhisminnaṁ mhābhimhi vā.",
  "anya-e0813n2:42_0": "Sabbasaddehi paresaṁ smāhisminnaṁ yathāsaṅkhyaṁ mhābhimhiiccete vā honti. Buddhebhi, buddhehi.",
  "anya-e0813n2:43_0": "52.Karaṇe tatiyā.",
  "anya-e0813n2:44_0": "Yena vā kayirate, taṁ karaṇaṁ nāma. Tattha tatiyā hoti. Sabbaṁ kattusamaṁ.",
  "anya-e0813n2:45_0": "53.Sampadāne catutthī.",
  "anya-e0813n2:46_0": "Yassa dātukāmo rocate, dhārayate vā, taṁ sampadānaṁ nāma. Tattha catutthī hoti. Sa.",
  "anya-e0813n2:47_0": "Ato vātveva.",
  "anya-e0813n2:48_0": "Āya catutthekavacanassa tu.",
  "anya-e0813n2:49_0": "Akārā parassa catutthekavacanassa āyo vā hoti. Buddhāya.",
  "anya-e0813n2:50_0": "‘‘Sāgamo se’’ti se sakārāgamo. Buddhassa. Naṁ.",
  "anya-e0813n2:51_0": "Dīghantveva.",
  "anya-e0813n2:52_0": "Sunaṁhisu ca.",
  "anya-e0813n2:53_0": "Sunaṁhisu paresu sarādīnaṁ dīgho hoti. Casaddena kvaci na. Buddhānaṁ.",
  "anya-e0813n2:54_0": "54.Apādāne pañcamī.",
  "anya-e0813n2:55_0": "Yasmādapeti, bhayamādatte vā, tadapādānaṁ nāma, tattha pañcamī hoti. Smā.",
  "anya-e0813n2:56_0": "Ato āetveva.",
  "anya-e0813n2:57_0": "55.Smāsminnaṁ vā.",
  "anya-e0813n2:58_0": "Akārā paresaṁ smāsminnaṁ āe vā honti. Buddhā, buddhamhā, buddhasmā. Buddhebhi, buddhehi.",
  "anya-e0813n2:59_0": "56.Sāmismiṁ chaṭṭhī.",
  "anya-e0813n2:60_0": "Yassa vā pariggaho, taṁ sāmī nāma. Tattha chaṭṭhī hoti. Buddhassa. Buddhānaṁ.",
  "anya-e0813n2:61_0": "57.Okāse sattamī.",
  "anya-e0813n2:62_0": "Yodhāro, tamokāsaṁ nāma. Tattha sattamī hoti. Smiṁ-buddhe, buddhamhi, buddhasmiṁ. Su-buddhesu.",
  "anya-e0813n2:63_0": "58.",
  "anya-e0813n2:64_0": "Buddho buddha sukhaṁ dadāti sarato buddhaṁ tato dukkaraṁ,",
  "anya-e0813n2:65_0": "Kiṁ buddhena mahiddhayopi munayo buddhena jātāsukhī;",
  "anya-e0813n2:66_0": "Buddhasseva manaṁ dade padamahaṁ buddhā labheyyāccutaṁ,",
  "anya-e0813n2:67_0": "Buddhassiddhi na kiṁ kare bhavabhave bhattyatthu buddhe mama.",
  "anya-e0813n2:68_0": "59. Ito paraṁ tatiyāpañcamīnañca catutthīchaṭṭhīnañca sarūpattā pañcamīchaṭṭhiyo bhīyo upekkhante.",
  "anya-e0813n2:69_0": "60. Atta, si.",
  "anya-e0813n2:70_0": "Brahmattasakharājādito tveva.",
  "anya-e0813n2:71_0": "Syā ca.",
  "anya-e0813n2:72_0": "Brahmādito sissa ā hoti. Attā.",
  "anya-e0813n2:73_0": "‘‘Yonamāno’’ti brahmādito yonaṁ ānottaṁ. Attāno.",
  "anya-e0813n2:74_0": "61. He - atta, attā. Yo, attāno.",
  "anya-e0813n2:75_0": "62. ‘‘Brahmattasakharājādito amāna’’nti brahmādito aṁvacanassa ānaṁ vā hoti. Attānaṁ, attaṁ. Attāno.",
  "anya-e0813n2:76_0": "63. Attena, attanā. Pakkhe-jinavacanānurodhena enābhāvo.",
  "anya-e0813n2:77_0": "‘‘Attānto hismimanattaṁ’’ti himhi attantassa ano. Attanehi. Evaṁ karaṇe.",
  "anya-e0813n2:78_0": "64. ‘‘Sassa no’’ti nokāro. Attano. Attānaṁ.",
  "anya-e0813n2:79_0": "65. Amhatumhantu rājabrahmattasakha satthupitādīhi smā nāva.",
  "anya-e0813n2:80_0": "Amhādito smā nā iva hoti. Attanā.",
  "anya-e0813n2:81_0": "66. ‘‘Tato sminnī’’ti smino ni. Attani. ‘‘Anatta’’nti bhāvaniddesena sumhi ca ano. Attanesu.",
  "anya-e0813n2:82_0": "67. Rājā attāva. Nā.",
  "anya-e0813n2:83_0": "Savibhattissa rājassetveva.",
  "anya-e0813n2:84_0": "Nāmhi raññā vā.",
  "anya-e0813n2:85_0": "Nāmhi savibhattissa rājasaddassa raññā vā hoti. Raññā, rājena.",
  "anya-e0813n2:86_0": "Rājassa rāju sunaṁhisu ca.",
  "anya-e0813n2:87_0": "Sunaṁ hisu paresu rājassa rāju hoti, cakārena kvaci na.",
  "anya-e0813n2:88_0": "‘‘Sunaṁhisu ceti’’ dīghe - rājūbhi, rājūhi, rājebhi, rājehi.",
  "anya-e0813n2:89_0": "68. Savibhattissetyadhikāro.",
  "anya-e0813n2:90_0": "‘‘Rājassa rañño rājino se’’ti se rañño rājino honti. Rañño, rājino.",
  "anya-e0813n2:91_0": "‘‘Raññaṁ namhi vā’’ti namhi raññaṁ vā. Raññaṁ, rājūnaṁ, rājānaṁ.",
  "anya-e0813n2:92_0": "69. Smāssanātulyattā-nāmhi raññā vā. Raññā, rājamhā, rājasmā.",
  "anya-e0813n2:93_0": "70. ‘‘Smimhi raññe rājinī’’ti smimhi raññe rājini honti. Raññe, rājini. Rājūsu, rājesu.",
  "anya-e0813n2:94_0": "71. Guṇavantu, si.",
  "anya-e0813n2:95_0": "Savibhattissa ntussetveva.",
  "anya-e0813n2:96_0": "‘‘Ā simhī’’ti simhi savibhattissa ntussa ā. Guṇavā.",
  "anya-e0813n2:97_0": "Yomhi paṭhametveva.",
  "anya-e0813n2:98_0": "Ntussa nto.",
  "anya-e0813n2:99_0": "Paṭhame yomhi savibhattissa ntussa ntokāro hoti. Guṇavanto.",
  "anya-e0813n2:100_0": "Sunaṁhisu attaṁtveva.",
  "anya-e0813n2:101_0": "Ntussanto yosu ca.",
  "anya-e0813n2:102_0": "Sunaṁhisu, yosu, cakārena aññesupi paresu ntussanto attaṁ yāti. Guṇavantā.",
  "anya-e0813n2:103_0": "72. Savibhattissetyadhikāro . Aṁitveva.",
  "anya-e0813n2:104_0": "Avaṇṇo ca ge.",
  "anya-e0813n2:105_0": "Ge pare savibhattissa ntussa aṁaā honti. Heguṇavaṁ,guṇava, guṇavā. Yo - guṇavanto, guṇavantā.",
  "anya-e0813n2:106_0": "73. Attaṁ – guṇavantaṁ. Guṇavante.",
  "anya-e0813n2:107_0": "74.",
  "anya-e0813n2:107_1": "‘‘Totitā sasmiṁ nāsvī’’ti savibhattissa ntussa nāmhi tā, se tokāro, smimhi ti ca vā.",
  "anya-e0813n2:107_2": "Guṇavatā, guṇavantena.",
  "anya-e0813n2:107_3": "Guṇavantebhi, guṇavantehi.",
  "anya-e0813n2:108_0": "75. Guṇavato, guṇavantassa.",
  "anya-e0813n2:109_0": "‘‘Namhi taṁ vā’’ti namhi ntussa taṁ vā. Guṇavataṁ, guṇavantānaṁ. Smā nāva.",
  "anya-e0813n2:110_0": "76. Guṇavati, guṇavante, guṇavantamhi, guṇavantasmiṁ, guṇavantesu.",
  "anya-e0813n2:111_0": "77. Gacchanta, si.",
  "anya-e0813n2:112_0": "‘‘Simhi gacchantādīnaṁ ntasaddo a’’nti ntasaddassa aṁvā, silopo. Gacchaṁ, sissa o – gacchanto.",
  "anya-e0813n2:113_0": "Gacchantādīnaṁ ntasaddotveva.",
  "anya-e0813n2:114_0": "Sesesuntuva.",
  "anya-e0813n2:115_0": "Vuttaṁ hitvā sesesu gacchantādīnaṁ ntasaddo ntu iva daṭṭhabbo. Gacchanto, gacchantāiccādi.",
  "anya-e0813n2:116_0": "Sesaṁ guṇavantusamaṁ.",
  "anya-e0813n2:117_0": "78. Gacchantādayo nāma antappaccayantā.",
  "anya-e0813n2:118_0": "79. Aggi, silopo.",
  "anya-e0813n2:119_0": "‘‘Ivaṇṇuvaṇṇā jhalā’’ti ivaṇṇuvaṇṇānaṁ yathāsaṅkhyaṁ jhalasaññā.",
  "anya-e0813n2:120_0": "Jhalato vātveva.",
  "anya-e0813n2:121_0": "Ghapato ca yonaṁ lopo.",
  "anya-e0813n2:122_0": "Ghapajhalato yonaṁ lopo vā hoti.",
  "anya-e0813n2:123_0": "Yosu katanikāralopesu dīghaṁ.",
  "anya-e0813n2:124_0": "Kato nikāro lopo ca yesaṁ tesu yosu sarānaṁ dīgho hoti. Aggī. Pakkhe-attantveva.",
  "anya-e0813n2:125_0": "Yo svakatarasso jho.",
  "anya-e0813n2:126_0": "Yosu akatarasso jho attaṁ yāti. Aggayo. Tathālapane.",
  "anya-e0813n2:127_0": "80.Aṁ mo niggahītaṁ jhalapehi.",
  "anya-e0813n2:128_0": "Jhalapato aṁ mo ca binduṁ yanti. Aggiṁ. Aggī, aggayo.",
  "anya-e0813n2:129_0": "81. Agginā. Dīghe-aggībhi, aggīhi.",
  "anya-e0813n2:130_0": "82. ‘‘Jhalato sassa no vā’’ti sassa nottaṁ vā. Aggino, aggissa. Aggīnaṁ.",
  "anya-e0813n2:131_0": "83. ‘‘Jhalato ce’’ti smāssa nā. Agginā.",
  "anya-e0813n2:132_0": "84. Aggimhi, aggismiṁ. Aggīsu.",
  "anya-e0813n2:133_0": "85. Ādi aggīva. Smiṁno pana ‘‘ādito o ce’’ti aṁ, o ca vā. Ādi, ādo, ādimhi, ādismiṁ. Ādīsu.",
  "anya-e0813n2:134_0": "86. Daṇḍī , si.",
  "anya-e0813n2:135_0": "‘‘Agho rassa’’mādinā rasse sampatte ‘‘na sismimanapuṁsakānī’’ti simhi anapuṁsakānaṁ na rasso.",
  "anya-e0813n2:135_1": "Silopo, daṇḍī, yolope – daṇḍī. Pakkhe –",
  "anya-e0813n2:136_0": "Agho rassamekavacanayosvapi ca.",
  "anya-e0813n2:137_0": "Ekavacanayosu jhalapā rassaṁ yanti.",
  "anya-e0813n2:138_0": "Jhato katarassātveva.",
  "anya-e0813n2:139_0": "Yonaṁ no.",
  "anya-e0813n2:140_0": "Katassā jhato yonaṁ nottaṁ hoti. Daṇḍino.",
  "anya-e0813n2:141_0": "87. ‘‘Jhalapā rassa’’nti ge pare jhalapānaṁ rasso. Hedaṇḍi. Daṇḍī, daṇḍino.",
  "anya-e0813n2:142_0": "88. Vā aṁitveva.",
  "anya-e0813n2:143_0": "‘‘Naṁ jhato katarassā’’ti aṁiccassa naṁ vā. Daṇḍinaṁ, daṇḍiṁ. Daṇḍī, daṇḍino.",
  "anya-e0813n2:144_0": "89. Daṇḍinā. Daṇḍībhi, daṇḍīhi.",
  "anya-e0813n2:145_0": "90. Daṇḍino, daṇḍissa. Daṇḍīnaṁ.",
  "anya-e0813n2:146_0": "91. Jhato katarassātveva.",
  "anya-e0813n2:147_0": "‘‘Sminnī’’ti smino ni. Daṇḍini. Daṇḍīsu.",
  "anya-e0813n2:148_0": "92. Bhikkhu, silopo.",
  "anya-e0813n2:149_0": "Vā yonaṁtveva.",
  "anya-e0813n2:150_0": "‘‘Lato vo kāro ce’’ti lato yonaṁ vottaṁ vā.",
  "anya-e0813n2:151_0": "Attaṁ akatarassotveva.",
  "anya-e0813n2:152_0": "Vevosu lo ca.",
  "anya-e0813n2:153_0": "Vevosu akatarasso lo attaṁ yāti. Bhikkhavo, pakkhe – yolopa dīghā. Bhikkhū.",
  "anya-e0813n2:154_0": "93. He-bhikkhu.",
  "anya-e0813n2:155_0": "‘‘Akatarassā lato yvālapanassa vevo’’ti ālapane yossa vevokārā, attaṁ.",
  "anya-e0813n2:155_1": "Bhikkhave, bhikkhavo, bhikkhū.",
  "anya-e0813n2:156_0": "94. Bhikkhuṁ. Bhikkhavo, bhikkhū. Sesaṁ aggīva.",
  "anya-e0813n2:157_0": "95. Evaṁ jantu. Jantū, jantavo.",
  "anya-e0813n2:158_0": "‘‘Lato vokāro ce’’tīha kāraggahaṇena yonaṁ nottaṁ, cakārena kvaci vononamabhāvova viseso.",
  "anya-e0813n2:158_1": "Jantuno, jantuyo.",
  "anya-e0813n2:159_0": "96. Satthu, si.",
  "anya-e0813n2:160_0": "‘‘Satthupitādīnamā sismiṁ silopo ce’’ti satthādyantassa ā, silopo ca. Satthā.",
  "anya-e0813n2:161_0": "Satthupitādīnantyadhikāro.",
  "anya-e0813n2:162_0": "Aññesvārattaṁ.",
  "anya-e0813n2:163_0": "Sitoññesu satthādyantassa āro hoti.",
  "anya-e0813n2:164_0": "Tato yonamo tu.",
  "anya-e0813n2:165_0": "Tato ārato yonaṁ o hoti. Satthāro.",
  "anya-e0813n2:166_0": "97. He-sattha, satthā. Satthāro.",
  "anya-e0813n2:167_0": "98. Satthāraṁ. Satthāre, satthāro.",
  "anya-e0813n2:168_0": "99. ‘‘Nā ā’’ti ārato nāssa ā. Satthārā. Satthārebhi, satthārehi.",
  "anya-e0813n2:169_0": "100.U sasmiṁ salopo ca.",
  "anya-e0813n2:170_0": "Se satthādyantassa u hoti salopo ca vā. Satthu, satthuno, satthussa.",
  "anya-e0813n2:171_0": "‘‘Vā namhī’’ti namhi āro vā. Satthārānaṁ.",
  "anya-e0813n2:172_0": "‘‘Satthunāttañce’’ti namhi satthādyantassa attaṁ vā. Dīghesatthānaṁ.",
  "anya-e0813n2:173_0": "101.",
  "anya-e0813n2:173_1": "‘‘Tato smimī’’ti ārato smino i.",
  "anya-e0813n2:173_2": "‘‘Āro rassamīkāre’’ti imhi ārassa rasso. Satthari.",
  "anya-e0813n2:173_3": "Satthāresu.",
  "anya-e0813n2:173_4": "Evaṁ nattādi.",
  "anya-e0813n2:174_0": "102. Pitā sattheva. ‘‘Pitādīnamasimhī’’ti sitoññesu ārassa rassova viseso. Pitaro.",
  "anya-e0813n2:175_0": "Namhi – pitūnantipi hoti. Evaṁ bhātuppabhutayo.",
  "anya-e0813n2:176_0": "103. Abhibhū. Rasse-abhibhuvo. Yolopeabhibhū. Sesaṁ bhikkhūva, rassova viseso.",
  "anya-e0813n2:177_0": "104. Evaṁ sabbaññū. Pubbeva yonaṁ nokāro ca. Sabbaññuno, sabbaññū.",
  "anya-e0813n2:178_0": "105. Go.",
  "anya-e0813n2:179_0": "Gāvaitveva.",
  "anya-e0813n2:180_0": "‘‘Yosu ce’’ti gosaddokārassa āvo, ‘‘tato yonamo tu’’tīha tusaddena yonaṁ o. Gāvo. Tathālapane.",
  "anya-e0813n2:181_0": "106.Avamhi ca.",
  "anya-e0813n2:182_0": "Amhi pare gosaddokārassa āvaavā honti, casaddena hinaṁvajjitesu sesesupi.",
  "anya-e0813n2:183_0": "107.",
  "anya-e0813n2:183_1": "‘‘Āvassu vā’’ti amhi āvantassa uttaṁ vā, gāhvaṁ, gāvaṁ, gavaṁ. Yo-gāvo.",
  "anya-e0813n2:183_2": "Gāvena, gavena.",
  "anya-e0813n2:183_3": "Gobhi, gohi.",
  "anya-e0813n2:184_0": "108.",
  "anya-e0813n2:184_1": "‘‘Gāva se’’ti se ossa āvo.",
  "anya-e0813n2:184_2": "Gāvassa, gavassa.",
  "anya-e0813n2:184_3": "‘‘Tato na’’mādo cakārena naṁiccassa aṁ, ossa avo ca. Gavaṁ.",
  "anya-e0813n2:185_0": "109.",
  "anya-e0813n2:185_1": "‘‘Suhināsu ce’’tīha cakārena gossa gu ca.",
  "anya-e0813n2:185_2": "Dvitte-gunnaṁ, gonaṁ.",
  "anya-e0813n2:185_3": "Gāvā, gavā, gāvamhā, gavamhā, gāvasmā, gavasmā.",
  "anya-e0813n2:185_4": "Gobhi, gohi.",
  "anya-e0813n2:186_0": "110. Gāve, gave, gāvamhi, gavamhi, gāvasmiṁ, gavasmiṁ. Gāvesu, gavesu, gosu.",
  "anya-e0813n2:187_0": "Pulliṅgā.",
  "anya-e0813n2:188_0": "Itthiliṅga",
  "anya-e0813n2:189_0": "111. Kaññā . Silopo.",
  "anya-e0813n2:190_0": "‘‘Ā gho’’ti itthiyaṁ ākārassa ghasaññā. Yo lope – kaññā. Pakkhe – kaññāyo.",
  "anya-e0813n2:191_0": "112. ‘‘Ghate ce’’ti gassa e. He-kaññe. Kaññā, kaññāyo.",
  "anya-e0813n2:192_0": "113. Kaññaṁ. Kaññā, kaññāyo.",
  "anya-e0813n2:193_0": "114. Āya ekavacanassetveva.",
  "anya-e0813n2:194_0": "‘‘Ghato nādīna’’nti nādekavacanānamāyo. Kaññāya. Kaññābhi, kaññāhi.",
  "anya-e0813n2:195_0": "115. Kaññāya. Kaññānaṁ.",
  "anya-e0813n2:196_0": "116.Ghapato smiṁ yaṁ vā.",
  "anya-e0813n2:197_0": "Ghapehi smino yaṁ vā hoti. Kaññāyaṁ, kaññāya. Kaññāsu.",
  "anya-e0813n2:198_0": "117. Ratti , silopo.",
  "anya-e0813n2:199_0": "‘‘Te itthikhyā po’’ti itthiyamivaṇṇuvaṇṇānaṁ pasaññā.",
  "anya-e0813n2:199_1": "Yolopadīghā. Rattī. Pakkhe – rattiyo.",
  "anya-e0813n2:199_2": "Tathālapane.",
  "anya-e0813n2:200_0": "118. Rattiṁ, rattī. Rattiyo.",
  "anya-e0813n2:201_0": "119. Ekavacanassa nādīnantveva.",
  "anya-e0813n2:202_0": "‘‘Pato yā’’ti nādekavacanānaṁ yā. Rattiyā. Rattībhi, rattīhi.",
  "anya-e0813n2:203_0": "120. Rattiyā. Rattīnaṁ.",
  "anya-e0813n2:204_0": "121. Rattiyaṁ, rattiyā. Rattīsu.",
  "anya-e0813n2:205_0": "122. Nadī . Sesaṁ rattīva. Aghattā rassova viseso.",
  "anya-e0813n2:206_0": "123. Yāgu rattīva.",
  "anya-e0813n2:207_0": "124. Mātu, dhītu, duhitvādayo piteva.",
  "anya-e0813n2:208_0": "125. Jambū nadīva.",
  "anya-e0813n2:209_0": "Kaññaiti ṭhite –",
  "anya-e0813n2:210_0": "Itthiyamato āpaccayo.",
  "anya-e0813n2:211_0": "Itthiyaṁ vattamānā akārantato āpaccayo hoti. Saralopapakalyādi. Kaññā.",
  "anya-e0813n2:212_0": "‘‘Dhātuppaccayavibhatti vajjitamatthavaṁ liṅga’’nti vacanato paccayantassāliṅgattā taddhitādisutte cakārena nāmamiva kate – syādi.",
  "anya-e0813n2:212_1": "Evaṁ īinīsu.",
  "anya-e0813n2:213_0": "Evaṁ ajā, eḷakā, kokilā, assā, mūsikā, balākā, mandā, jarāiccādi.",
  "anya-e0813n2:214_0": "126. Itthiyantyadhikāro.",
  "anya-e0813n2:215_0": "Nadādito vā ī.",
  "anya-e0813n2:216_0": "Itthiyaṁ nadādito vā anadādito vā ī hoti.",
  "anya-e0813n2:216_1": "Nadī, nagarī, kumārī, brāhmaṇī, taruṇī, kukkuṭī, itthī iccādi.",
  "anya-e0813n2:217_0": "‘‘Mātulādīnamānattamīkāre’’ti īmhi mātulādyantassa āno. Mātulānītyādi.",
  "anya-e0813n2:218_0": "Anadādito vā ī. Sakhī, hatthī.",
  "anya-e0813n2:219_0": "Bhavato bhoto.",
  "anya-e0813n2:220_0": "Īmhi bhavantassa bhoto hoti. Bhotī.",
  "anya-e0813n2:221_0": "127. ‘‘Ṇa va ṇikaṇeyya ṇantūhī’’ti ī. Mānavī, nāvikī, venateyyī, gotamī.",
  "anya-e0813n2:222_0": "128. ‘‘Ntussa tamīkāre’’ti ntussa to vā. Guṇavatī, guṇavantī. Dhitimatī, dhitimantī.",
  "anya-e0813n2:223_0": "Ntassa ntubyapadeso. Mahatī, mahantī.",
  "anya-e0813n2:224_0": "129.Patibhikkhurājīkārantehi inī.",
  "anya-e0813n2:225_0": "Patyādīhi īkārantehi ca itthiyaṁ inī hoti.",
  "anya-e0813n2:226_0": "‘‘Patissinīmhī’’ti patyantassa atte saralopādo tukārena lopābhāvo.",
  "anya-e0813n2:226_1": "‘‘Vā paro asarūpā’’ti ilopo, dīgho ca.",
  "anya-e0813n2:226_2": "Gahapatānī, bhikkhunī, rājinī, medhāvinī, tapassinī, dhammacāriṇī, bhayadassāvinī, bhuttāvinītyādi.",
  "anya-e0813n2:227_0": "Itthiliṅgā.",
  "anya-e0813n2:228_0": "Napuṁsakaliṅga",
  "anya-e0813n2:229_0": "130. Citta , si.",
  "anya-e0813n2:230_0": "Napuṁsakehi ato niccanteva.",
  "anya-e0813n2:231_0": "Siṁ.",
  "anya-e0813n2:232_0": "Akāranteti napuṁsakehi sissa nicaṁ aṁ hoti. Cittaṁ.",
  "anya-e0813n2:233_0": "Yonaṁ ni napuṁsakehitveva.",
  "anya-e0813n2:234_0": "Ato niccaṁ.",
  "anya-e0813n2:235_0": "Akārantehi na puṁsakehi yonaṁ niccaṁ ni hoti, nissa ā. Cittā. Pakkhe – yosvādinā dīghe – cittāni.",
  "anya-e0813n2:236_0": "131. Galope – he – citta. Cittā, cittāni.",
  "anya-e0813n2:237_0": "132. Cittaṁ . Nissa e – citte, cittāni. Sesaṁ buddhova.",
  "anya-e0813n2:238_0": "133. Mana, si, manaṁ.",
  "anya-e0813n2:239_0": "Nā vātveva.",
  "anya-e0813n2:240_0": "134.Manogaṇādito sminnānamiā.",
  "anya-e0813n2:241_0": "Manādito sminnānaṁ iā vā honti.",
  "anya-e0813n2:242_0": "Sa sare vāgamo.",
  "anya-e0813n2:243_0": "Vibhatyādese sare pare manādito sāgamo vā hoti. Manasā.",
  "anya-e0813n2:244_0": "135.Sassa co",
  "anya-e0813n2:245_0": "Manādito sassa o hoti, casaddena smāssa ā ca. Manaso, manasā.",
  "anya-e0813n2:246_0": "136. Manasi . Sesaṁ cittaṁva.",
  "anya-e0813n2:247_0": "137.",
  "anya-e0813n2:248_0": "Manaṁ siraṁ uraṁ tejaṁ, rajaṁ ojaṁ vayaṁ payaṁ;",
  "anya-e0813n2:249_0": "Yasaṁ tapaṁ vacaṁ cetaṁ, evamādi manogaṇo.",
  "anya-e0813n2:250_0": "138. Guṇavantu , si.",
  "anya-e0813n2:251_0": "‘‘Aṁ napuṁsake’’ti simhi savibhattissa ntussa aṁ. Guṇavaṁ. Ntussa tte – guṇavantāni.",
  "anya-e0813n2:252_0": "139. Yotoññaṁ pumeva. Evaṁ gacchaṁ.",
  "anya-e0813n2:253_0": "140. Aṭṭhi.",
  "anya-e0813n2:254_0": "Vātveva.",
  "anya-e0813n2:255_0": "‘‘Yonanni napuṁsakehī’’ti yonaṁ ni vā. Aṭṭīni. Jhattā yolope – aṭṭhī. Tathālapane.",
  "anya-e0813n2:256_0": "141. Aṭṭhiṁ, aṭṭhīni, aṭṭhī. Sesaṁ aggīva.",
  "anya-e0813n2:257_0": "142. Daṇḍī, si.",
  "anya-e0813n2:258_0": "Aghattā rasso, daṇḍi. Yotoññaṁ pumeva.",
  "anya-e0813n2:259_0": "143. Āyu aṭṭhīva.",
  "anya-e0813n2:260_0": "Napuṁsakaliṅgā.",
  "anya-e0813n2:261_0": "Pumitthiliṅga",
  "anya-e0813n2:262_0": "144.",
  "anya-e0813n2:262_1": "Pumitthiliṅgā –",
  "anya-e0813n2:262_2": "ghaṭa, kaṭa, yaṭṭhi, muṭṭhi, sindhu, reṇuppabhutayo dvipada catuppada jātivācino ca.",
  "anya-e0813n2:263_0": "Yathā – ghaṭo, īpaccaye-ghaṭī. Eso yaṭṭhi, esā yaṭṭhiccādi.",
  "anya-e0813n2:264_0": "Dvipadajātivācino yathā – khattiyo. Āpaccaye- khattiyā, samaṇo, īmhi-samaṇīiccādi.",
  "anya-e0813n2:265_0": "Catuppadajātivācino yathā – gajo, ā-gajā, byaggho, īmhi - byagghīiccādi.",
  "anya-e0813n2:266_0": "Pumanapuṁsakaliṅga",
  "anya-e0813n2:267_0": "145.",
  "anya-e0813n2:267_1": "Pumanapuṁsakaliṅgā –",
  "anya-e0813n2:267_2": "dhamma, kamma, brahma, kusuma saṅgama, paduma, assama, vihāra, sarīra, suvaṇṇa, vaṇṇa, kahāpaṇa, bhavana, bhuvana, yobbana, bhusana, āsana, sayana, odana, ākāsa, upavāsa, māsa, divasa, rasa, thala, phala, raṭṭha ambu, madhvādayo.",
  "anya-e0813n2:268_0": "Itthinapuṁsakaliṅga",
  "anya-e0813n2:269_0": "146. Itthinapuṁsakaliṅgā – nagara, accippamukhā.",
  "anya-e0813n2:270_0": "Sabbaliṅga",
  "anya-e0813n2:271_0": "147.",
  "anya-e0813n2:271_1": "Sabbaliṅgā –",
  "anya-e0813n2:271_2": "taṭa puṭa patta maṇḍala kalasā dayo, nāmīkatā, sabbanāmāni ca. Yathā –",
  "anya-e0813n2:271_3": "taṭo, īmhi –",
  "anya-e0813n2:271_4": "taṭī, taṭamiccādi.",
  "anya-e0813n2:272_0": "Nāmīkatā yathā – devadatto, ā – devadattā devadattamiccādi.",
  "anya-e0813n2:273_0": "Sabbanāma",
  "anya-e0813n2:274_0": "148.",
  "anya-e0813n2:274_1": "Sabba , katara, katama, ubhaya, itara, añña, aññatara, aññatama, pubba, para, apara, dakkhiṇa, uttara, eka, ya, ta, eta, ima, amu, kiṁ, tumha, amha-iti sabbanāmāni.",
  "anya-e0813n2:275_0": "Sabbo buddhova. Ayaṁ viseso.",
  "anya-e0813n2:276_0": "Yotveva.",
  "anya-e0813n2:277_0": "Sabbanāmakārate paṭhamo.",
  "anya-e0813n2:278_0": "Sabbādīnamakārato paro paṭhamo yo ettaṁ yāti sabbe.",
  "anya-e0813n2:279_0": "‘‘Tayo neva ca sabbanāmehī’’ti nisedhā sasmāsminnaṁ āya ā e na honti. Sabbassa.",
  "anya-e0813n2:280_0": "Sabbato naṁ saṁsānaṁ.",
  "anya-e0813n2:281_0": "Sabbādito naṁiccassa saṁsānaṁ honti.",
  "anya-e0813n2:282_0": "Akāro eitveva.",
  "anya-e0813n2:283_0": "Sabbanāmānaṁ namhi ca.",
  "anya-e0813n2:284_0": "Namhi sabbādīnamakārassa e hoti. Sabbesaṁ, sabbesānaṁ.",
  "anya-e0813n2:285_0": "149. Itthiyaṁ ā, sabbā kaññāva. Ayaṁ viseso. Vātveva.",
  "anya-e0813n2:286_0": "Ghapato smiṁsānaṁ saṁsā.",
  "anya-e0813n2:287_0": "Ghapasaññāto sabbādito smiṁsānaṁ saṁsā vā honti.",
  "anya-e0813n2:288_0": "‘‘Saṁsāsvekavacanesu ce’’ti sāgamo.",
  "anya-e0813n2:289_0": "Gho rassaṁ.",
  "anya-e0813n2:290_0": "Ekavacanasaṁsāsu gho rassaṁ yāti.",
  "anya-e0813n2:290_1": "Sabbassā, sabbāya.",
  "anya-e0813n2:290_2": "Sabbāsaṁ, sabbāsānaṁ.",
  "anya-e0813n2:290_3": "Sabbassaṁ, sabbāyaṁ. Sabbāsu.",
  "anya-e0813n2:291_0": "Netāhi smimāyayā.",
  "anya-e0813n2:292_0": "Ghapaññāhi sabbādīhi smino āya yā na honti.",
  "anya-e0813n2:293_0": "150. Napuṁsake – sabbaṁ. Sabbāni. Evaṁ dutiyā.",
  "anya-e0813n2:294_0": "Sabbādayo napuṁsake tatiyādīsu sakasakapumasamā. Evaṁ ya - saddantā.",
  "anya-e0813n2:295_0": "151.",
  "anya-e0813n2:295_1": "Pubbaparāparehi tu smino ‘‘yadanupapannā nipātanā sijjhantī’’ti anitthiyaṁ e vā.",
  "anya-e0813n2:295_2": "Pubbe, pubbasmiṁiccādi.",
  "anya-e0813n2:296_0": "Ekasaddo saṅkhyātulyaññāsahāyattho. Yadā saṅkhyattho, tadekavacano, aññattha sabbavacano ca.",
  "anya-e0813n2:297_0": "Yādīnamālapanaṁ natthi.",
  "anya-e0813n2:298_0": "152. Ta, si.",
  "anya-e0813n2:299_0": "Simhi saṁ anapuṁsakassetveva.",
  "anya-e0813n2:300_0": "Etatesaṁ to.",
  "anya-e0813n2:301_0": "Simhi anapuṁsakānaṁ etataiccetesaṁ takārassa sa hoti. So.",
  "anya-e0813n2:302_0": "Tassa vā nattaṁ sabbattha.",
  "anya-e0813n2:303_0": "Tiliṅgesu sabbādīnaṁ takārassa no vā hoti. Ne, te. Sesaṁ sabbasamaṁ, nattaṁva viseso.",
  "anya-e0813n2:304_0": "153. Itthiyaṁ – sā, nā, nāyo, tā, tāyoiccādi.",
  "anya-e0813n2:305_0": "Vātveva.",
  "anya-e0813n2:306_0": "Tato sassa ssāya.",
  "anya-e0813n2:307_0": "Tāetāimāhi sassa ssāyo vā hoti.",
  "anya-e0813n2:308_0": "Saṁsāsvekavacanesu iitveva.",
  "anya-e0813n2:309_0": "Tassā vā.",
  "anya-e0813n2:310_0": "Ekavacanasaṁsāsu tāsaddassa ā ittaṁ vā yāti.",
  "anya-e0813n2:310_1": "Tissāya, tissā, tassā, tāya.",
  "anya-e0813n2:310_2": "Tāsaṁ, tāsānaṁ.",
  "anya-e0813n2:310_3": "Tissaṁ, tassaṁ, tāyaṁ. Tāsu.",
  "anya-e0813n2:311_0": "154. Napuṁsake – taṁiccādi.",
  "anya-e0813n2:312_0": "155. Eso. Sesaṁ sabbasamaṁ.",
  "anya-e0813n2:313_0": "156. Itthiyaṁ – esā.",
  "anya-e0813n2:314_0": "Saṁsāsvekavacanesvetveva.",
  "anya-e0813n2:315_0": "Etimāsami.",
  "anya-e0813n2:316_0": "Ekavacanasaṁsāsu etāimānamantassa i hoti.",
  "anya-e0813n2:316_1": "Etissāya, etisā, etāya.",
  "anya-e0813n2:316_2": "Etāsaṁ, etāsānaṁ.",
  "anya-e0813n2:316_3": "Etissaṁ, etassaṁ, etāyaṁ. Etāsu.",
  "anya-e0813n2:316_4": "Sesaṁ sabbāva.",
  "anya-e0813n2:317_0": "157. Napuṁsake – etaṁ iccādi.",
  "anya-e0813n2:318_0": "158. Ima, si.",
  "anya-e0813n2:319_0": "‘‘Anapuṁsakassāyaṁ simhī’’ti imassa ayaṁ. Silopo. Ayaṁ, ime. Imaṁ, ime.",
  "anya-e0813n2:320_0": "‘‘Animi nāmhi ce’’ti imassa ano, imi ca. Anena, iminā.",
  "anya-e0813n2:321_0": "‘‘Sabbassimasse vā’’ti sunaṁhisu evā. Ehi, imehi. Vā smāsasmiṁsaṁsāsvattantveva.",
  "anya-e0813n2:322_0": "Imasaddassa ca.",
  "anya-e0813n2:323_0": "Sasmāsmiṁsaṁsāsu imassa attaṁ vā hoti.",
  "anya-e0813n2:323_1": "Assa, imassa.",
  "anya-e0813n2:323_2": "Esaṁ, esānaṁ, imesaṁ, imesānaṁ.",
  "anya-e0813n2:323_3": "Asmā, imamhā, imasmā.",
  "anya-e0813n2:323_4": "Ehi, imehi.",
  "anya-e0813n2:323_5": "Asmiṁ, imamhi, imasmiṁ.",
  "anya-e0813n2:323_6": "Esu, imesu.",
  "anya-e0813n2:324_0": "Attapakkhe – ‘‘na timehi katākārehī’’ti smāsminnaṁ mhāmhi na sijjhante.",
  "anya-e0813n2:325_0": "159. Itthiyaṁ – ayaṁ. Sesaṁ etāva, saṁsāsvattaṁva viseso.",
  "anya-e0813n2:326_0": "160. Napuṁsake – savibhattissa vātveva.",
  "anya-e0813n2:327_0": "‘‘Imassidamaṁsisu napuṁsake’’ti imassa idaṁ vā. Idaṁ, imaṁ ime, imāni. Evaṁ dutiyā.",
  "anya-e0813n2:328_0": "161. Amu , si.",
  "anya-e0813n2:329_0": "Vā anapuṁsakassa simhitveva.",
  "anya-e0813n2:330_0": "‘‘Amussa mo saṁ’’ti massa so vā, silopo. Asu.",
  "anya-e0813n2:331_0": "‘‘Sabbato ko’’ti sabbanāmato kāgamo. ‘‘So’’ti o, amuko, pakkhe – amu. Amū, amuyo.",
  "anya-e0813n2:332_0": "Pubbeva yonaṁ vokāro na. Amuṁ. Amū, amuyo. Sesaṁ bhikkhūva sabbādikāriyāññatra.",
  "anya-e0813n2:333_0": "162.",
  "anya-e0813n2:333_1": "Itthiyaṁ – asu.",
  "anya-e0813n2:333_2": "Sesaṁ yāgusamaṁ.",
  "anya-e0813n2:333_3": "Visesoyaṁ –",
  "anya-e0813n2:333_4": "amussā, amuyā.",
  "anya-e0813n2:333_5": "Amūsaṁ, amūsānaṁ.",
  "anya-e0813n2:333_6": "Amussaṁ, amuyaṁ. Amūsu.",
  "anya-e0813n2:334_0": "163. Napuṁsake – savibhattissa aṁsisu napuṁsaketveva.",
  "anya-e0813n2:335_0": "‘‘Amussāduṁ’’ti aduṁ. Aduṁ. Amū, amūni. Evaṁ dutiyā.",
  "anya-e0813n2:336_0": "164. ‘‘Sesesu ce’’ti sabbattha kissa ko. Ko, kā, kaṁ iccādi. Liṅgattaye sabbasamo.",
  "anya-e0813n2:337_0": "165. Tumha , si, amha, si.",
  "anya-e0813n2:338_0": "Savibhattissa tumhamhānantyadhikāro.",
  "anya-e0813n2:339_0": "Tvamahaṁ simhi ca.",
  "anya-e0813n2:340_0": "Simhi savibhattīnaṁ tumhamhānaṁ tvaṁ ahaṁ honti.",
  "anya-e0813n2:340_1": "Casaddena tumhassa tuvaṁ ca.",
  "anya-e0813n2:340_2": "Tvaṁ, tuvaṁ, ahaṁ. Yo – tumhe.",
  "anya-e0813n2:341_0": "‘‘Mayaṁ yomhi paṭhame’’ti amhassa mayaṁ hoti. Mayaṁ.",
  "anya-e0813n2:342_0": "166. ‘‘Taṁmamamhī’’ti amhi taṁ maṁ honti.",
  "anya-e0813n2:343_0": "‘‘Tavaṁ mamañca navā’’ti amhi tavaṁ mamañca navā.",
  "anya-e0813n2:344_0": "‘‘Tumhassa tuvaṁ tvamamhī’’ti tumhassa tuvaṁ, tvañca. Taṁ, tavaṁ, tuvaṁ, tvaṁ, maṁ, mamaṁ.",
  "anya-e0813n2:345_0": "Ākantveva.",
  "anya-e0813n2:346_0": "‘‘Vā yoppaṭhamo’’ti dutiyāyossa ākaṁ vā. Tumhākaṁ, tumhe. Amhākaṁ, amhe.",
  "anya-e0813n2:347_0": "167.",
  "anya-e0813n2:347_1": "‘‘Nāmhi tayā mayā’’ti nāmhi tayā mayā honti.",
  "anya-e0813n2:347_2": "‘‘Tayātayīnaṁ takāro tvattaṁvā’’ti tassa tvo vā.",
  "anya-e0813n2:347_3": "Tvayā, tayā, mayā.",
  "anya-e0813n2:347_4": "Tumhehi, amhehi.",
  "anya-e0813n2:348_0": "168. ‘‘Tava mama se’’ti se tava mama honti.",
  "anya-e0813n2:349_0": "‘‘Tuyhaṁ mayhaṁ ce’’ti se tuyhaṁ mayhañca.",
  "anya-e0813n2:350_0": "‘‘Sassaṁ’’ti sassa aṁ vā.",
  "anya-e0813n2:351_0": "‘‘Amhassa mamaṁ savibhattissa se’’ti se amhassa mamaṁ ca.",
  "anya-e0813n2:351_1": "Tava, tuyhaṁ, tumhaṁ, mama, mayhaṁ, amhaṁ, mamaṁ.",
  "anya-e0813n2:352_0": "‘‘Tumhamhehi namākaṁ’’ti naṁvacanassa ākaṁ. Tumhākaṁ, amhākaṁ. Smānāva.",
  "anya-e0813n2:353_0": "169.",
  "anya-e0813n2:353_1": "‘‘Tumhāmhānaṁ tayi mayī’’ti smimhi tayi mayi honti.",
  "anya-e0813n2:353_2": "Tve kate - tvayi, tayi, mayi, tumhesu, amhesu.",
  "anya-e0813n2:353_3": "Liṅgattaye samaṁ.",
  "anya-e0813n2:354_0": "170. Navātveva.",
  "anya-e0813n2:355_0": "Padato dutiyā catutthī chaṭṭhīsu vono.",
  "anya-e0813n2:356_0": "Atthajjotakā vaṇṇā padaṁ, dutiyā catutthī chaṭṭhī bahuvacanesu paresu padasmā paresaṁ savibhattīnaṁ tumhāmhānaṁ vonokārā navā honti.",
  "anya-e0813n2:357_0": "Rakkhatu vo, passatu no, dadāti vo, dadāhi no, saddhā vo, satthā no.",
  "anya-e0813n2:358_0": "Navāti kiṁ, eso amhākaṁ satthā.",
  "anya-e0813n2:359_0": "171. Padatotyadhikāro.",
  "anya-e0813n2:360_0": "‘‘Temekavacanesu ce’’ti catutthīchaṭṭhekavacanesu te me honti.",
  "anya-e0813n2:360_1": "Dadāmi te, dadāhi me, idaṁ te, ayaṁ me.",
  "anya-e0813n2:361_0": "‘‘Naamhī’’ti amhi nisedho. Passetha taṁ, ajini maṁ.",
  "anya-e0813n2:362_0": "‘‘Vā tatiye ce’’ti tatiyekavacane te me vā honti. Kataṁ te tayā vā. Kataṁ me mayā vā.",
  "anya-e0813n2:363_0": "‘‘Bahuvacanesu vono’’ti tatiyābahuvacanesu vo no honti.",
  "anya-e0813n2:363_1": "Bahuvacane paṭhame yomhi ca.",
  "anya-e0813n2:363_2": "Kataṁ vo, kataṁ no, gāmaṁ vo gaccheyyātha, gāmaṁ no gaccheyyāma.",
  "anya-e0813n2:364_0": "Saṅkhyā",
  "anya-e0813n2:365_0": "172. Saṅkhyā vuccate.",
  "anya-e0813n2:366_0": "Ekasaddo sabbanāmesu vutto.",
  "anya-e0813n2:367_0": "173. Dvādayo aṭṭhārasantā bahuvacanantā.",
  "anya-e0813n2:368_0": "Savibhattissa, itthipumanapuṁsakasaṅkhyanti cādhikāro.",
  "anya-e0813n2:369_0": "‘‘Yosu dvinnaṁ dve ce’’ti dvissa dve hoti. Dve, dve, dvībhi, dvīhi.",
  "anya-e0813n2:370_0": "No ca dvādito namhi.",
  "anya-e0813n2:371_0": "Namhi dvādito nakārāgamo hoti. Dvinnaṁ, dvīsu, liṅgattaye samaṁ.",
  "anya-e0813n2:372_0": "174.Ticatunnaṁ tisso catasso tayo cattāro tīṇi cattāri.",
  "anya-e0813n2:373_0": "Yosu itthipumanapuṁsakesu savibhattīnaṁ ticatunnaṁ tisso catasso ādayo honti.",
  "anya-e0813n2:373_1": "Tayo, tayo, tībhi, tīhi, tinnaṁ.",
  "anya-e0813n2:374_0": "‘‘Iṇṇamiṇṇannaṁ tīhi saṅkhyāhī’’ti tisaddato naṁiccassa iṇṇaṁ iṇṇannaṁ ca. Tiṇṇaṁ, tiṇṇannaṁ, tīsu.",
  "anya-e0813n2:375_0": "175. Itthiyaṁ-tisso , tisso, tībhi, tīhi.",
  "anya-e0813n2:376_0": "‘‘No cā’’do cakārena namhi ssaṁāgamo, vaggantetissanaṁ, tīsu.",
  "anya-e0813n2:377_0": "176. Napuṁsake-tīṇi, tīṇi, tīhi.",
  "anya-e0813n2:378_0": "177. Cattāro.",
  "anya-e0813n2:379_0": "‘‘Osare ce’’tīha cakārena yosu ussa uro.",
  "anya-e0813n2:379_1": "‘‘Tato yonamotū’’tīha tukārena yonaṁ o. Caturo.",
  "anya-e0813n2:379_2": "Evaṁ dutiyā.",
  "anya-e0813n2:379_3": "Catūhi, catunnaṁ, catūsu.",
  "anya-e0813n2:380_0": "178.",
  "anya-e0813n2:380_1": "Itthiyaṁ , catasso, catasso, catūhi.",
  "anya-e0813n2:380_2": "Pubbeva ssaṁāgamo.",
  "anya-e0813n2:380_3": "Yadādinā ussa attaṁ.",
  "anya-e0813n2:380_4": "Catassannaṁ, catūsu.",
  "anya-e0813n2:381_0": "179. Napuṁsake, cattāri, cattāri.",
  "anya-e0813n2:382_0": "180. ‘‘Pañcādīna makāro’’ti yosu savibhattissa pañcādyantassa attaṁ. Pañca, pañca.",
  "anya-e0813n2:383_0": "‘‘Pañcādīna mattaṁ’’ti sunaṁhisu pañcādyantassa attaṁ.",
  "anya-e0813n2:383_1": "Edīghānamapavādoyaṁ.",
  "anya-e0813n2:383_2": "Pañcahi, pañcannaṁ, pañcasu.",
  "anya-e0813n2:383_3": "Liṅgattaye samaṁ.",
  "anya-e0813n2:384_0": "181. Evaṁ cha satta aṭṭha nava dasādayo aṭṭhārasantā.",
  "anya-e0813n2:385_0": "182. Vīsatyādayo ānavutiyā itthiliṅgā ekavacanantā, vīsati rattīva. Evaṁ tiṁsati.",
  "anya-e0813n2:386_0": "Cattālīsaṁ paññāsaṁ saddehi parāsaṁ sabbāsaṁ vibhattīnaṁ ‘‘sabbāsamā’’dotīha ādisaddena lopo, saṭṭhi vīsatī va.",
  "anya-e0813n2:386_1": "Evaṁ sattati asīti navuti.",
  "anya-e0813n2:387_0": "Sataṁ napuṁsakamekavacanantaṁ. Evaṁ sahassādi.",
  "anya-e0813n2:388_0": "Koṭi vīsatīva.",
  "anya-e0813n2:389_0": "183.",
  "anya-e0813n2:389_1": "Rāsibhede tu sabbattha bahuvacanampi.",
  "anya-e0813n2:389_2": "Yathā-dvevīsatiyo buddhadantā.",
  "anya-e0813n2:389_3": "Tisso vīsatiyo dinaghaṭikā.",
  "anya-e0813n2:389_4": "Evamaññatra.",
  "anya-e0813n2:390_0": "Eseso etantippasiddhi, lokassa hoti yatthatthesu.",
  "anya-e0813n2:391_0": "Thīpumanapuṁsakānityuccante, tānimāni lokenātthā.",
  "anya-e0813n2:392_0": "Aliṅga",
  "anya-e0813n2:393_0": "184. Aliṅgā vuccante.",
  "anya-e0813n2:394_0": "Kvaci to pañcamyatthe.",
  "anya-e0813n2:395_0": "Liṅgato pañcamyatthe kvaci toppaccayo hoti.",
  "anya-e0813n2:396_0": "‘‘Tvādayo vibhattisaññāyo’’ti toppabhutidānyantānaṁ vibhattisaññā.",
  "anya-e0813n2:396_1": "Tasmā tadantānampi vibhatyantattā padattaṁ siddhanti na puna vibhatti.",
  "anya-e0813n2:396_2": "Corasmā corato.",
  "anya-e0813n2:396_3": "Evaṁ pitito, ettha ‘‘pitādīna masimhi’’ tyatrāsimhiggahaṇena tomhi pitādīnaṁ ussa i.",
  "anya-e0813n2:397_0": "Imassi thandānihatodhesu ca.",
  "anya-e0813n2:398_0": "Thaṁādīsu paresu imassa i hoti. Ito.",
  "anya-e0813n2:399_0": "‘‘Sabbassetassākāro vā’’ti tothesvetassa attaṁ vā, ato, etto. Pakkhe- ‘‘saralopā’’dinā akāralopo.",
  "anya-e0813n2:400_0": "‘‘Tratothesu ce’’ti kissa ku. Kuto.",
  "anya-e0813n2:401_0": "‘‘Kvaci to’’ti suttadvidhākaraṇena sattamyatthe ca to hoti, ādismiṁ, ādito.",
  "anya-e0813n2:402_0": "185.",
  "anya-e0813n2:402_1": "‘‘Tratha sattamiyā sabbanāmehī’’ti sattamyatthe trathappaccayā honti.",
  "anya-e0813n2:402_2": "Sabbasmiṁ, sabbatra, sabbattha, dvittaṁ.",
  "anya-e0813n2:402_3": "Evaṁ atra, attha.",
  "anya-e0813n2:402_4": "Ettha ‘‘tre nicca’’nti pubbe etassa a.",
  "anya-e0813n2:402_5": "Kutra, kuttha.",
  "anya-e0813n2:403_0": "‘‘Sesesu ce’’ti kādese-kattha.",
  "anya-e0813n2:404_0": "186. ‘‘Kismā vo ce’’ti vappaccayo. ‘‘Kissa ka vece’’ti ko, kakārākāralopo. Kva.",
  "anya-e0813n2:405_0": "187.",
  "anya-e0813n2:405_1": "‘‘Hiṁ haṁ hiñcana’’nti kasmā hiṁ ādipaccayā.",
  "anya-e0813n2:405_2": "‘‘Ku hiṁ haṁsu ce’’ti kissa ku.",
  "anya-e0813n2:405_3": "Cakārena hiñcanaṁ dācanaṁsu ca.",
  "anya-e0813n2:405_4": "Kuhiṁ, kuhaṁ, kuhiñcanaṁ.",
  "anya-e0813n2:406_0": "188. ‘‘Tamhā ce’’ti hiṁhaṁ. Tahiṁ, tahaṁ.",
  "anya-e0813n2:407_0": "189. ‘‘Yato hiṁ’’ti hiṁ. Yahiṁ.",
  "anya-e0813n2:408_0": "190. ‘‘Imasmā hadhā ce’’ti hadhā. Iha, idha.",
  "anya-e0813n2:409_0": "191. ‘‘Sabbato dhī’’ti dhi. Sabbadhi.",
  "anya-e0813n2:410_0": "192. Kāletyadhikāro.",
  "anya-e0813n2:411_0": "‘‘Kiṁsabbaññekayakuhi dādācana’’nti kiṁ ādito dā, dācanaṁ ca. Kasmiṁ kāle kadā, kudācanaṁ.",
  "anya-e0813n2:412_0": "‘‘Sabbassa so dāmhi vā’’ti sabbassa so vā. Sadā, sabbadā.",
  "anya-e0813n2:413_0": "193. ‘‘Tamhā dāni ce’’ti dāni, dā ca. Tadāni, tadā.",
  "anya-e0813n2:414_0": "194.",
  "anya-e0813n2:414_1": "Yadādinā imasaddā, samānāparehi ca yathāsaṅkhyaṁ jja jjuppaccayā, ima, samānānaṁ a, sā ca.",
  "anya-e0813n2:414_2": "Ajja, sajju, aparajju.",
  "anya-e0813n2:415_0": "195. ‘‘Imasmā rahidhunādāni ce’’ti rahyādippaccayā. ‘‘Eta rahimhī’’ti imassa eto. Etarahi.",
  "anya-e0813n2:416_0": "‘‘A dhunāmhi ce’’ti imassa a. Adhunā, idāni.",
  "anya-e0813n2:417_0": "196. Lopaṁ itveva.",
  "anya-e0813n2:418_0": "Sabbāsamāvusopasagganipātādīhi ca.",
  "anya-e0813n2:419_0": "Etehi parā sabbā vibhattī lupyante. Tvaṁ āvuso, tumhe āvuso.",
  "anya-e0813n2:420_0": "Upasagganipāta",
  "anya-e0813n2:421_0": "197. Upasagganipātā vuccante.",
  "anya-e0813n2:422_0": "Pa parā ni nī u du saṁ vi ava anu pari adhi abhi pati su ā ati api apa upa ete vīsatyupasaggā.",
  "anya-e0813n2:423_0": "Ca na va vā mā hi dhi ci ku tu nu ce re he sve ve vo kho no to yaṁ naṁ taṁ kiṁ handa kira eva kīva yāva tāva vata vatha atha aṅga iṅgha taggha āma nāma nūna puna pana āha saha sakkā labbhā heṭṭhā ārā dūrā divā navā vinā nānā addhā mudhā micchā pacchā āvi sakkhi sacci sacchi bahi yadi iti kinti atthi sotthi khalu nanu kimu assu yagghe sace have suve are pure namo tiro adho atho aho raho hīyo bhīyo anto pāto sudaṁ kallaṁ evaṁ dhuvaṁ alaṁ halaṁ sayaṁ sāyaṁ samaṁ sāmaṁ kāmaṁ pāraṁ oraṁ ciraṁ huraṁ ahaṁ sahaṁ uccaṁ nīcaṁ sakiṁ saddhiṁ, athavā antarā ārakā bāhirā bahiddhā yāvatā tāvatā samantā sāmantā āmantā sammukhā carahi tarahi sampati āyati upari yāvade tāvade tiriyaṁ sanikaṁ sasakkaṁ ettāvatā parammukhā kittāvatā etarahi aññadatthu seyyathidaṁ appevanāma bhīyosomattāya iccādayo nipātā.",
  "anya-e0813n2:424_0": "198. Sadisā ye tiliṅgesu, sabbāsu ca vibhattīsu.",
  "anya-e0813n2:425_0": "Vacanesu ca sabbesu, te nipātāti kittitā.",
  "anya-e0813n2:426_0": "Yathā –",
  "anya-e0813n2:426_1": "uccaṁ rukkho, latā, gharaṁ vā, uccaṁ rukkho.",
  "anya-e0813n2:426_2": "He rukkha, rukkhaṁ, rukkhena, rukkhassa, rukkhasmā, rukkhe vā iccādi.",
  "anya-e0813n2:426_3": "Uccaṁ rukkho, rukkhā vā iccādi.",
  "anya-e0813n2:426_4": "Evaṁ latā, gharāni.",
  "anya-e0813n2:427_0": "199.",
  "anya-e0813n2:428_0": "Ubhayesu vibhatyatta -",
  "anya-e0813n2:429_0": "Kriyadesa samaya disāguṇatthehi;",
  "anya-e0813n2:430_0": "Sabbāpi yathāyogaṁ,",
  "anya-e0813n2:431_0": "Vibhattiyoññehi tuppaṭhamā.",
  "anya-e0813n2:432_0": "Taṁ yathā –",
  "anya-e0813n2:432_1": "adhiantosaddehi sattamī.",
  "anya-e0813n2:432_2": "Sayaṁsaddā tatiyā, chaṭṭhī ca.",
  "anya-e0813n2:432_3": "Namosaddā paṭhamā, dutiyā ca.",
  "anya-e0813n2:432_4": "Pāraṁsaddā sattamī.",
  "anya-e0813n2:432_5": "Divāsaddā paṭhamā, dutiyā, sattamī ca.",
  "anya-e0813n2:432_6": "Heṭṭhāsaddā sattamī.",
  "anya-e0813n2:432_7": "Uccaṁsaddā sabbāpi.",
  "anya-e0813n2:432_8": "Pasaddā ca casaddā ca paṭhamā, hesaddā ālapane paṭhamā.",
  "anya-e0813n2:432_9": "Tathāññehipi.",
  "anya-e0813n2:433_0": "200.",
  "anya-e0813n2:433_1": "Upasaggā sabbepi saddantarena saha payujjante.",
  "anya-e0813n2:433_2": "Nipātā tu keci visumpi. Yathā –",
  "anya-e0813n2:433_3": "pahāro, paharati, sā ca so ca bhāsati vā karoti vā, sotthityādi.",
  "anya-e0813n2:434_0": "201. Ekekaliṅgaṁ dviliṅgaṁ, tiliṅgaṁ cāpyaliṅgikaṁ.",
  "anya-e0813n2:435_0": "Catudheti nāmaṁ nāmaṁ, namatyatthanti kittitaṁ.",
  "anya-e0813n2:436_0": "Nāmikaṁ."
}