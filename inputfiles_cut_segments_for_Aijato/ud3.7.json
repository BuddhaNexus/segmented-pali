{
  "ud3.7:0.1_0": "Udāna 3.7",
  "ud3.7:0.2_0": "Sakkudānasutta",
  "ud3.7:1.1_0": "Evaṁ me sutaṁ—",
  "ud3.7:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "ud3.7:1.3_0": "Tena kho pana samayena āyasmā mahākassapo pippaliguhāyaṁ viharati, sattāhaṁ ekapallaṅkena nisinno hoti aññataraṁ samādhiṁ samāpajjitvā.",
  "ud3.7:1.4_0": "Atha kho āyasmā mahākassapo tassa sattāhassa accayena tamhā samādhimhā vuṭṭhāsi.",
  "ud3.7:1.5_0": "Atha kho āyasmato mahākassapassa tamhā samādhimhā vuṭṭhitassa etadahosi:",
  "ud3.7:1.6_0": "“yannūnāhaṁ rājagahaṁ piṇḍāya paviseyyan”ti.",
  "ud3.7:2.1_0": "Tena kho pana samayena pañcamattāni devatāsatāni ussukkaṁ āpannāni honti āyasmato mahākassapassa piṇḍapātapaṭilābhāya.",
  "ud3.7:2.2_0": "Atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "ud3.7:3.1_0": "Tena kho pana samayena sakko devānamindo āyasmato mahākassapassa piṇḍapātaṁ dātukāmo hoti.",
  "ud3.7:3.2_0": "Pesakāravaṇṇaṁ abhinimminitvā tantaṁ vināti.",
  "ud3.7:3.3_0": "Sujā asurakaññā tasaraṁ pūreti.",
  "ud3.7:3.4_0": "Atha kho āyasmā mahākassapo rājagahe sapadānaṁ piṇḍāya caramāno yena sakkassa devānamindassa nivesanaṁ tenupasaṅkami.",
  "ud3.7:3.5_0": "Addasā kho sakko devānamindo āyasmantaṁ mahākassapaṁ dūratova āgacchantaṁ.",
  "ud3.7:3.6_0": "Disvāna gharā nikkhamitvā paccuggantvā hatthato pattaṁ gahetvā gharaṁ pavisitvā ghaṭiyā odanaṁ uddharitvā pattaṁ pūretvā āyasmato mahākassapassa adāsi.",
  "ud3.7:3.7_0": "So ahosi piṇḍapāto anekasūpo anekabyañjano anekarasabyañjano.",
  "ud3.7:3.8_0": "Atha kho āyasmato mahākassapassa etadahosi:",
  "ud3.7:3.9_0": "“ko nu kho ayaṁ satto yassāyaṁ evarūpo iddhānubhāvo”ti?",
  "ud3.7:3.10_0": "Atha kho āyasmato mahākassapassa etadahosi:",
  "ud3.7:3.11_0": "“sakko kho ayaṁ devānamindo”ti.",
  "ud3.7:3.12_0": "Iti viditvā sakkaṁ devānamindaṁ etadavoca:",
  "ud3.7:3.13_0": "“kataṁ kho te idaṁ, kosiya;",
  "ud3.7:3.14_0": "mā punapi evarūpamakāsī”ti.",
  "ud3.7:3.15_0": "“Amhākampi, bhante kassapa, puññena attho;",
  "ud3.7:3.16_0": "amhākampi puññena karaṇīyan”ti.",
  "ud3.7:4.1_0": "Atha kho sakko devānamindo āyasmantaṁ mahākassapaṁ abhivādetvā padakkhiṇaṁ katvā vehāsaṁ abbhuggantvā ākāse antalikkhe tikkhattuṁ udānaṁ udānesi:",
  "ud3.7:4.2_0": "“aho dānaṁ paramadānaṁ kassape suppatiṭṭhitaṁ.",
  "ud3.7:4.3_0": "Aho dānaṁ paramadānaṁ kassape suppatiṭṭhitaṁ.",
  "ud3.7:4.4_0": "Aho dānaṁ paramadānaṁ kassape suppatiṭṭhitan”ti.",
  "ud3.7:4.5_0": "Assosi kho bhagavā dibbāya sotadhātuyā visuddhāya atikkantamānusikāya sakkassa devānamindassa vehāsaṁ abbhuggantvā ākāse antalikkhe tikkhattuṁ udānaṁ udānentassa:",
  "ud3.7:4.6_0": "“aho dānaṁ paramadānaṁ kassape suppatiṭṭhitaṁ.",
  "ud3.7:4.7_0": "Aho dānaṁ paramadānaṁ kassape suppatiṭṭhitaṁ.",
  "ud3.7:4.8_0": "Aho dānaṁ paramadānaṁ kassape suppatiṭṭhitan”ti.",
  "ud3.7:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.7:6.1_0": "“Piṇḍapātikassa bhikkhuno,",
  "ud3.7:6.2_0": "Attabharassa anaññaposino;",
  "ud3.7:6.3_0": "Devā pihayanti tādino,",
  "ud3.7:6.4_0": "Upasantassa sadā satīmato”ti.",
  "ud3.7:6.5_0": "Sattamaṁ."
}