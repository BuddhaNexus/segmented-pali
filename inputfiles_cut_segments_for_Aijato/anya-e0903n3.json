{
  "anya-e0903n3:0_0": "Saḷāyatanavaggasaṁyuttapāḷi",
  "anya-e0903n3:1_0": "Ajjhattāniccasutta, bāhirasutta",
  "anya-e0903n3:2_0": "Pucchā –",
  "anya-e0903n3:2_1": "tenāvuso bhagavatā…pe…",
  "anya-e0903n3:2_2": "sammāsambuddhena saḷāyatanavaggasaṁyutte paṭhamaṁ ajjhattāniccasuttañca catutthaṁ bāhirāniccasuttañca kattha kaṁ ārabbha kathañca bhāsitaṁ.",
  "anya-e0903n3:3_0": "Vissajjanā –",
  "anya-e0903n3:3_1": "sāvatthiyaṁ bhante sambahule bhikkhū ārabbha ‘‘cakkhuṁ bhikkhave aniccaṁ, yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabba’’nti evamādināca.",
  "anya-e0903n3:3_2": "‘‘Rūpā bhikkhave aniccā.",
  "anya-e0903n3:3_3": "Yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ netaṁ mama, nesohamasmi, na meso attā’’ti ca evamādinā bhagavatā bhāsitaṁ.",
  "anya-e0903n3:4_0": "Sabbavagga",
  "anya-e0903n3:5_0": "Ādittasutta",
  "anya-e0903n3:6_0": "Pucchā – tatthāvuso sabbavagge chaṭṭhaṁ ādittasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:7_0": "Vissajjanā –",
  "anya-e0903n3:7_1": "gayāyaṁ bhante gayāsīse purāṇajaṭilaṁ bhikkhusahassaṁ ārabbha ‘‘sabbaṁ bhikkhave ādittaṁ, kiñca bhikkhave sabbaṁ ādittaṁ.",
  "anya-e0903n3:7_2": "Cakkhu bhikkhave ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto, yampidaṁ cakkhusamphassapaccayā uppajjati, vedayitaṁ sukhaṁ vā dukkhaṁ vā adukkhamasukhaṁvā, tampi ādittaṁ.",
  "anya-e0903n3:7_3": "Kena ādittaṁ.",
  "anya-e0903n3:7_4": "Rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmī’’ti evamādinā bhagavatā bhāsitaṁ.",
  "anya-e0903n3:8_0": "Migajālavagga",
  "anya-e0903n3:9_0": "Paṭhama migajālasutta",
  "anya-e0903n3:10_0": "Pucchā –",
  "anya-e0903n3:10_1": "migajālavagge āvuso paṭhamamigajālasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:11_0": "Vissajjanā –",
  "anya-e0903n3:11_1": "sāvatthiyaṁ bhante āyasmantaṁ migajālattheraṁ ārabbha bhāsitaṁ.",
  "anya-e0903n3:11_2": "Āyasmā bhante migajālatthero bhagavantaṁ etadavoca ‘‘ekavihārī ekavihārīti bhante vuccati, kittāvatānukho bhante ekavihārī hoti, kittāvatāca pana sadutiyavihārī hotī’’ti.",
  "anya-e0903n3:11_3": "Tasmiṁ bhante vatthusmiṁ ‘‘santi kho migajāla cakkhuviññeyā rūpā iṭṭhā kantā manāpā piyarūpā kāmūpasaṁhitā rajanīyā, tañce bhikkhu abhinandati abhivadati ajjhosāya tiṭṭhati, tassa taṁ abhinandato abhivadato ajjhosāya tiṭṭhato uppajjati nandī, nandiyā sati sārāgo hoti, sārāge sati saṁyogo hoti, nandisaṁyojanasaṁyutto kho migajāla bhikkhu sadutiyavihārīti vuccatī’’ti evamādinā bhagavatā bhāsitaṁ.",
  "anya-e0903n3:12_0": "Paṭhama chaphassāyatanasutta",
  "anya-e0903n3:13_0": "Pucchā –",
  "anya-e0903n3:13_1": "tattheva navamaṁ saṁgītaṁ paṭhamachaphassāyatanasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:14_0": "Vissajjanā –",
  "anya-e0903n3:14_1": "rājagahe bhante sambahule bhikkhū ārabbha ‘‘yo hi koci vikkhave bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti, avusitaṁ tena brahmacariyaṁ, ārakā so imasmā dhammavinayā’’ti evamādinā bhagavatā bhāsitaṁ.",
  "anya-e0903n3:15_0": "Ahaṁ hi bhante channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmi.",
  "anya-e0903n3:16_0": "Cakkhuṁ etaṁ mama, esohamasmi, eso me attāti samanupassasi.",
  "anya-e0903n3:17_0": "No hetaṁ bhante.",
  "anya-e0903n3:18_0": "Ettha ca te bhikkhu cakkhu netaṁ mama, nesohamasmi, na meso attāti evametaṁ yathābhūtaṁ sammappaññāya sudiṭṭhaṁ bhavissati, esevanto dukkhassa.",
  "anya-e0903n3:19_0": "Gilānavagga",
  "anya-e0903n3:20_0": "Paṭhama gilānasutta",
  "anya-e0903n3:21_0": "Pucchā –",
  "anya-e0903n3:21_1": "gilānavagge panāvuso paṭhamaṁ gilānasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:22_0": "Vissajjanā –",
  "anya-e0903n3:22_1": "sāvatthiyaṁ bhante aññataraṁ navaṁ bhikkhuṁ gilānaṁ ābādhitaṁ dukkhitaṁ bāḷhagilānaṁ ārabbha bhāsitaṁ.",
  "anya-e0903n3:22_2": "Aññataro bhante bhikkhu gilāno ābādhiko dukkhito bāḷhagilāno bhagavantaṁ etadavoca ‘‘nakhvāhaṁ bhante sīlavisuddhatthaṁ bhagavatā dhammaṁ desitaṁ ājānāmī’’ti.",
  "anya-e0903n3:22_3": "Tasmiṁ bhante vatthusmiṁ taṁ bhikkhuṁ paṭipucchitvā tassa ca vacanaṁ sādhukāraṁ datvā ‘‘rāgavirāgattho hi bhikkhu mayā dhammo desito, taṁ kiṁ maññasi bhikkhu, cakkhu niccaṁ vā aniccaṁ vāti.",
  "anya-e0903n3:22_4": "Aniccaṁ bhante.",
  "anya-e0903n3:22_5": "Yaṁ panāniccaṁ dukkhaṁ vā taṁ sukhaṁ vāti, dukkhaṁ bhante’’ti evamādinā bhagavatā bhāsitaṁ.",
  "anya-e0903n3:23_0": "Na me bhante khamanīyaṁ.",
  "anya-e0903n3:24_0": "Sādhu kho tvaṁ bhikkhu rāgavirāgatthaṁ mayā dhammaṁ desitaṁ ājānāsi,",
  "anya-e0903n3:25_0": "Channavagga",
  "anya-e0903n3:26_0": "Puṇṇasutta",
  "anya-e0903n3:27_0": "Pucchā –",
  "anya-e0903n3:27_1": "channavagge panāvuso pañcamaṁ saṁgītaṁ puṇṇasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:28_0": "Vissajjanā –",
  "anya-e0903n3:28_1": "sāvatthiyaṁ bhante āyasmantaṁ puṇṇattheraṁ ārabbha bhāsitaṁ, āyasmā bhante puṇṇatthero bhagavantaṁ etadavoca ‘‘sādhu me bhante bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti.",
  "anya-e0903n3:28_2": "Tasmiṁ vatthusmiṁ ‘‘santi kho puṇṇa cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, tañce bhikkhu abhinandati abhivadati ajjhosāya tiṭṭhati, tassa taṁ abhinandato abhivadato ajjhosāya tiṭṭhato uppajjati nandī, nandī samudayo dukkhasamudayo puṇṇāti vadāmī’’ti evamādinā bhante bhagavatā bhāsitaṁ.",
  "anya-e0903n3:29_0": "Pucchā –",
  "anya-e0903n3:29_1": "evañcāvuso bhagavā āyasmato puṇṇattherassa saṁkhittena ovādaṁ datvā kathañca naṁ paṭipucchi, kathañca so bhagavato ārocesi, kathañcassāyasmato puṇṇattherassa abhisamparāyo ahosi.",
  "anya-e0903n3:30_0": "Vissajjanā –",
  "anya-e0903n3:30_1": "evaṁ kho bhante bhagavā āyasmato puṇṇattherassa saṁkhittena ovādaṁ datvā ‘‘iminā tvaṁ puṇṇa mayā saṁkhittena ovādena ovadito katamasmiṁ janapade viharissasī’’ti taṁ āyasmantaṁ puṇṇattheraṁ paṭipucchi.",
  "anya-e0903n3:30_2": "So ca bhante āyasmā ‘‘atthi bhante sunāparanto nāma janapado, tatthāhaṁ viharissāmī’’ti evamādinā bhagavato ārocesi.",
  "anya-e0903n3:30_3": "So hi bhante āyasmā sunāparante janapade vasitvā teneva antaravassena tisso vijjā sacchākāsi.",
  "anya-e0903n3:30_4": "Teneva antaravassena parinibbāyi.",
  "anya-e0903n3:30_5": "Evaṁ kho bhante tassa āyasmato abhisamparāyo ahosi.",
  "anya-e0903n3:31_0": "Santi kho tassa bhagavato sāvakā kāyena ca jīvitena ca aṭṭīyamānā harāyamānā jigucchamānā satthahārakaṁ pariyesanti.",
  "anya-e0903n3:32_0": "Sakkhissasi kho tvaṁ puṇṇa iminā damūpasamena samannāgato sunāparasantasmiṁ janapade vatthuṁ.",
  "anya-e0903n3:33_0": "Saḷavagga",
  "anya-e0903n3:34_0": "Mālukyaputtasutta",
  "anya-e0903n3:35_0": "Pucchā –",
  "anya-e0903n3:35_1": "tenāvuso bhagavatā…pe…",
  "anya-e0903n3:35_2": "sammāsambuddhena saḷavagge dutiyaṁ mālukyaputtasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:36_0": "Vissajjanā –",
  "anya-e0903n3:36_1": "sāvatthiyaṁ bhante āyasmantaṁ mālukyaputtattheraṁ ārabbha bhāsitaṁ.",
  "anya-e0903n3:36_2": "Āyasmā bhante mālukyaputtatthero bhagavantaṁ etadavoca ‘‘sādhu me bhante bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti.",
  "anya-e0903n3:36_3": "Tasmiṁ vatthusmiṁ ‘‘ettha dāni mālukyaputta kiṁ dahare bhikkhū vakkhāmāti’’ādinā theraṁ apasādetvā ceva ussādetvā ca ‘‘taṁ kiṁ maññasi mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti, atthi te tattha chando vā rāgo vā evamādinā bhante bhagavatā bhāsitaṁ.",
  "anya-e0903n3:37_0": "Pucchā –",
  "anya-e0903n3:37_1": "imasmiṁ ca kho panāvuso bhagavatā ovāde saṁkhittena bhāsite so āyasmā mālukyaputtatthero bhagavantaṁ kiṁ avoca kathañcassa bhagavā anuññāsi.",
  "anya-e0903n3:37_2": "Kīdiso cassāyasmato mālukyaputtattherassa dhammābhisamayo ahosi.",
  "anya-e0903n3:38_0": "Vissajjanā –",
  "anya-e0903n3:38_1": "imasmiṁ kho bhante ovāde bhagavatā saṁkhittena bhāsite āyasmā mālukyaputtatthero bhagavantaṁ etadavoca ‘‘imassa khvāhaṁ bhante bhagavatā saṁkhittena bhāsitassa vitthārena atthaṁ ājānāmi.",
  "anya-e0903n3:39_0": "Rūpaṁ disvā muṭṭhā, piyaṁ nimittaṁ manasi karoto;",
  "anya-e0903n3:40_0": "Sārattacitto vedeti, tañca ajjhosa tiṭṭhati.",
  "anya-e0903n3:41_0": "Tassa vaḍḍhanti vedanā, anekā rūpasambhavā;",
  "anya-e0903n3:42_0": "Abhijjhā ca vihesā ca, cittamassūpahaññati;",
  "anya-e0903n3:43_0": "Evaṁ ācinato dukkhaṁ, ārā nibbāna vuccati;",
  "anya-e0903n3:44_0": "Peyyāla",
  "anya-e0903n3:45_0": "Na so rajjati dhammesu, dhammaṁ ñatvā paṭissato;",
  "anya-e0903n3:46_0": "Virattacitto vedeti, tañca nājjhosa tiṭṭhati.",
  "anya-e0903n3:47_0": "Yathāssa jānato dhammaṁ, sevato cāpi vedanaṁ;",
  "anya-e0903n3:48_0": "Khīyati nopacīyati, evaṁ so caratī sato;",
  "anya-e0903n3:49_0": "Evaṁ apacinato dukkhaṁ, santike nibbāna vuccatīti.",
  "anya-e0903n3:50_0": "Imassa khvāhaṁ bhante bhagavatā saṁkhittena bhāsitassa evaṁ vitthārena atthaṁ ājānāmīti.",
  "anya-e0903n3:50_1": "Bhagavā ca bhante ‘‘sādhu sādhu mālukyaputta, sādhu kho tvaṁ mālukyaputta mayā saṁkhittena bhāsitassa vitthārena atthaṁ ājānāsī’’ti sādhukāraṁ datvā–",
  "anya-e0903n3:51_0": "‘‘Rūpaṁ disvā sati muṭṭho, piyaṁ nimittaṁ manasi karoto;",
  "anya-e0903n3:52_0": "Sārattacitto vedeti, tañca ajjhosa tiṭṭhatī’’ti–",
  "anya-e0903n3:53_0": "Ādinā",
  "anya-e0903n3:54_0": "Therassa vacanaṁ samanuññāsi.",
  "anya-e0903n3:54_1": "So ca bhante āyasmā mālukyaputtatthero eko vūpakaṭṭho appamatto ātāpī pahitatto viharanto nacirasseva yassatthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi, ‘‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’’ti abbhaññāsi.",
  "anya-e0903n3:54_2": "Aññataroca panāyasmā mālukyaputto arahataṁ ahosi.",
  "anya-e0903n3:54_3": "Evaṁ kho bhante tassa āyasmato abhisamparāyo ahosi.",
  "anya-e0903n3:55_0": "Rūpaṁ disvā sati muṭṭhā, piyaṁ nimittaṁ manasi karoto;",
  "anya-e0903n3:56_0": "Sārattacitto vedeti, tañca ajjhosa tiṭṭhati.",
  "anya-e0903n3:57_0": "Pamādavihārīsutta",
  "anya-e0903n3:58_0": "Pucchā – tattheva āvuso catutthaṁ pamādavihārīsuttaṁ bhagavatā kattha kaṁ ārabbha bhāsitaṁ.",
  "anya-e0903n3:59_0": "Vissajjanā –",
  "anya-e0903n3:59_1": "sāvatthiyaṁ bhante sambahule bhikkhū ārabbha ‘‘pamādavihāriñca vo bhikkhave desessāmi appamādavihāriñca, taṁ suṇātha.",
  "anya-e0903n3:59_2": "Kathañca bhikkhave pamādavihārī hoti.",
  "anya-e0903n3:59_3": "Cakkhundriyaṁ asaṁvutassa bhikkhave viharato cittaṁ byāsiñcati cakkhuviññeyyesu rūpesu, tassa byāsittacittassa pāmojjaṁ na hoti, pāmojje asati pīti na hoti, pītiyā passaddhi na hoti, passaddhiyā asati dukkhaṁ hoti, dukkhino cittaṁ na samādhiyati, asamāhi te citte dhammā na pātubhavanti, dhammānaṁ apātubhāvā pamādavihārītveva saṅkhaṁ gacchatī’’ti evamādinā bhante bhagavatā bhāsitaṁ.",
  "anya-e0903n3:60_0": "Lokakāmaguṇavagga",
  "anya-e0903n3:61_0": "Rāhulovādasutta",
  "anya-e0903n3:62_0": "Pucchā –",
  "anya-e0903n3:62_1": "lokakāmaguṇavagge āvuso aṭṭhamaṁ rāhulovādasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:63_0": "Vissajjanā –",
  "anya-e0903n3:63_1": "sāvatthiyaṁyeva bhante āyasmantaṁ rāhulaṁ ārabbha ‘‘taṁ kiṁ maññasi rāhula, cakkhu niccaṁ vā aniccaṁ vāti.",
  "anya-e0903n3:63_2": "Aniccaṁ bhante.",
  "anya-e0903n3:63_3": "Yaṁ panāniccaṁ, dukkhaṁ vā taṁ sukhaṁvāti.",
  "anya-e0903n3:63_4": "Dukkhaṁ bhante.",
  "anya-e0903n3:63_5": "Yaṁ panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ ‘etaṁ mama, esohamasmi, eso me attā’ti.",
  "anya-e0903n3:63_6": "No hetaṁ bhante’’ti evamādinā bhante bhagavatā bhāsitaṁ.",
  "anya-e0903n3:64_0": "Yaṁnūnāhaṁ rāhulaṁ uttariṁ āsavānaṁ khaye vineyyaṁ.",
  "anya-e0903n3:65_0": "Gaṇhāhi rāhula nisīdanaṁ.",
  "anya-e0903n3:66_0": "Gahapativagga",
  "anya-e0903n3:67_0": "Bhāradvājasutta",
  "anya-e0903n3:68_0": "Pucchā –",
  "anya-e0903n3:68_1": "gahapativagge āvuso porāṇakehi dhammasaṁgāhakamahātherehi catutthaṁ saṁgītaṁ bhāradvājasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:69_0": "Vissajjanā –",
  "anya-e0903n3:69_1": "kosambiyaṁ bhante rājānaṁ udenaṁ ārabbha āyasmatā piṇḍolabhāradvājattherena bhāsitaṁ.",
  "anya-e0903n3:69_2": "Rājā bhante udeno āyasmantaṁ piṇḍolabhāradvājaṁ etadavoca ‘‘ko nu kho bho bhāradvāja hetu ko paccayo, yenime daharā bhikkhū susū kāḷakesā bhadrena yobbanena samannāgatā paṭhamena vayasā anikīḷitāvino kāmesu yāvajīvaṁ paripuṇṇaṁ parisuddhaṁ brahmacariyaṁ caranti, addhānañca āpādentī’’ti.",
  "anya-e0903n3:69_3": "Tasmiṁ vatthusmiṁ ‘‘vuttaṁ kho",
  "anya-e0903n3:70_0": "Etaṁ mahārāja tena bhagavatā jānatā passatā arahatā sammāsambuddhena etha tumhe bhikkhave mātumattīsu mātucittaṁ upaṭṭhapetha.",
  "anya-e0903n3:70_1": "Bhaganimattīsu bhaginicittaṁ upaṭṭhapetha, dhītumattīsu dhītucittaṁ upaṭṭhapethā’’ti evamādinā bhante āyasmatā piṇḍola bhāradvājattherena bhāsitaṁ.",
  "anya-e0903n3:71_0": "Verahaccānisutta",
  "anya-e0903n3:72_0": "Pucchā –",
  "anya-e0903n3:72_1": "tattheva āvuso porāṇakehi dhammasaṁgāhakamahātherehi dasamaṁ saṁgītaṁ verahaccānisuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:73_0": "Vissajjanā –",
  "anya-e0903n3:73_1": "kāmaṇḍāyaṁ bhante verahaccānigottaṁ brāhmaṇiṁ ārabbha āyasmatā udāyittherena bhāsitaṁ.",
  "anya-e0903n3:73_2": "Verahaccānīgottā bhante brāhmaṇī āyasmantaṁ udāyittheraṁ etadavoca ‘‘kismiṁ nu kho bhante sati arahanto sukhadukkhaṁ paññapenti, kismiṁ asati arahanto sukhadukkhaṁ na paññapentī’’ti.",
  "anya-e0903n3:73_3": "Tasmiṁ vatthusmiṁ ‘‘cakkhusmiṁ kho bhagini sati arahanto sukhadukkhaṁ paññapenti, cakkhusmiṁ asati arahanto sukhadukkhaṁ na paññapentī’’ti evamādinā bhante āyasmatā udāyittherena bhāsitaṁ.",
  "anya-e0903n3:74_0": "Devadahavagga",
  "anya-e0903n3:75_0": "Khaṇasutta",
  "anya-e0903n3:76_0": "Pucchā – devadahavagge āvuso khaṇasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:77_0": "Vissajjanā –",
  "anya-e0903n3:77_1": "sakkesu bhante devadahe nāma sakyānaṁ nigame sambahule bhikkhū ārabbha ‘‘lābhā vo bhikkhave, suladdhaṁ vo bhikkhave, khaṇo vo paṭiladdho brahmacariyavāsāyā’’ti evamādinā bhante bhagavatā bhāsitaṁ.",
  "anya-e0903n3:78_0": "Samuddavagga",
  "anya-e0903n3:79_0": "Bāḷisikopamasutta",
  "anya-e0903n3:80_0": "Pucchā – samuddavagge panāvuso tatiyaṁ bāḷisikopamasuttaṁ bhagavatā kattha kaṁ ārabbha bhāsitaṁ.",
  "anya-e0903n3:81_0": "Vissajjanā –",
  "anya-e0903n3:81_1": "rājagahe bhante jīvakambavane sambahule bhikkhū ārabbha ‘‘seyyathāpi bhikkhave bāḷisiko āmisagatabaḷisaṁ gambhīre udakarahade pakkhipeyyā’’ti evamādinā bhagavatā bhāsitaṁ.",
  "anya-e0903n3:82_0": "Ādittapariyāyasutta",
  "anya-e0903n3:83_0": "Pucchā –",
  "anya-e0903n3:83_1": "saḷāyatanavaggasaṁyutte samuddavagge panāvuso porāṇakehi dhammasaṁgāhakamahātherehi saṁgītaṁ aṭṭhamaṁ ādittapariyāyasuttaṁ bhagavatā kaṁ ārabbha kathañca bhāsitaṁ.",
  "anya-e0903n3:84_0": "Vissajjanā –",
  "anya-e0903n3:84_1": "sambahule bhante bhikkhū ārabbha ‘‘ādittapariyāyaṁ vo bhikkhave dhammapariyāyaṁ desessāmi, taṁ suṇātha.",
  "anya-e0903n3:84_2": "Katamo ca bhikkhave ādittapariyāyo dhammapariyāyo.",
  "anya-e0903n3:84_3": "Varaṁ bhikkhave tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ, natveva cakkhuviññeyyesu rūpesu anubyañjanaso nimittaggāho’’tiādinā bhagavatā bhāsitaṁ.",
  "anya-e0903n3:85_0": "Āsīvisavagga",
  "anya-e0903n3:86_0": "Paṭhamadārukkhandhopamasutta",
  "anya-e0903n3:87_0": "Pucchā –",
  "anya-e0903n3:87_1": "āsīvisavagge āvuso porāṇakehi dhammasaṁgāhakamahātherehi catutthaṁ saṁgītaṁ paṭhamadārukkhandhopamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:88_0": "Vissajjanā –",
  "anya-e0903n3:88_1": "kosambiyaṁ bhante gaṅgāya nadiyā tīre sambahule bhikkhū ārabbha ‘‘passatha no tumhe bhikkhave amhaṁ mahantaṁ dārukkhandhaṁ gaṅgāya nadiyā sotena vuyhamāna’’nti evamādinā bhagavatā bhāsitā.",
  "anya-e0903n3:89_0": "Upacāravacanaṁ",
  "anya-e0903n3:90_0": "Pucchā –",
  "anya-e0903n3:90_1": "kathañcāvuso tattha bhagavatā orimatīrādīnaṁ upacāravacanānaṁ attho vitthārena vibhajitvā pakāsito.",
  "anya-e0903n3:91_0": "Vissajjanā –",
  "anya-e0903n3:91_1": "orimaṁ tīranti kho bhikkhu channetaṁ ajjhattikānaṁ āyatanānaṁ adhivacanaṁ.",
  "anya-e0903n3:91_2": "Pārimaṁ tīranti kho bhikkhu channetaṁ bāhirānaṁ āyatanānaṁ adhivacanaṁ.",
  "anya-e0903n3:91_3": "Majjhe saṁsīdoti kho bhikkhu nandirāgassetaṁ adhivacanaṁ.",
  "anya-e0903n3:91_4": "Thale ussādoti kho bhikkhu asmimānassetaṁ adhivacananti evamādinā bhante bhagavatā tattha orimatīrādīnaṁ upacāravacanānaṁ attho vitthārena vibhajitvā pakāsito.",
  "anya-e0903n3:92_0": "Pucchā –",
  "anya-e0903n3:92_1": "imasmiṁ kho pana āvuso sutte bhagavatā bhāsite visesato kassa kīdiso attho kathañca paṭiladdho.",
  "anya-e0903n3:93_0": "Vissajjanā –",
  "anya-e0903n3:93_1": "imasmiṁ bhante sutte bhagavatā bhāsite visesato nandassa gopālakassa pabbajjā ca upasampadā ca yāva arahattāca visesato attho adhigato.",
  "anya-e0903n3:94_0": "Labheyyāhaṁ bhante bhagavato santike pabbajjaṁ, labheyyaṁ upasampadaṁ.",
  "anya-e0903n3:95_0": "Tena hi tvaṁ nanda sāmikānaṁ gāvo niyyātehi.",
  "anya-e0903n3:96_0": "Gamissanti bhante gāvo vacchagiddhiniyo.",
  "anya-e0903n3:97_0": "Kiṁsukopamasutta",
  "anya-e0903n3:98_0": "Pucchā –",
  "anya-e0903n3:98_1": "tattheva āvuso porāṇakehi dhammasaṁgāhakamahātherehi aṭṭhamaṁ saṁgītaṁ kiṁsukopamasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:99_0": "Vissajjanā –",
  "anya-e0903n3:99_1": "sakkesu bhante kapilavatthusmiṁ nigrodhārāme aññataraṁ kārakaṁ bhikkhuṁ ārabbha bhāsitaṁ.",
  "anya-e0903n3:99_2": "Aññataro bhante kārako bhikkhu cattāro khāṇāsave bhikkhū ñāṇadassanavisuddhaṁ pucchitvā asantuṭṭho tesaṁ bhikkhūnaṁ pañhāveyyākaraṇena yena bhagavā tenupasaṅkami.",
  "anya-e0903n3:99_3": "Upasaṅkamitvā bhagavantaṁ etadavoca ‘‘kittāvatā nu kho bhante bhikkhuno dassanaṁ suvisuddhaṁ hotī’’ti.",
  "anya-e0903n3:99_4": "Tasmiṁ vatthusmiṁ ‘‘seyyathāpi bhikkhu purisassa kiṁsuko adiṭṭhapubbo assa, so yenaññataro puriso kiṁsukassa dassāvī tenupasaṅkameyyā’’ti evamādinā bhante bhagavatā bhāsitaṁ.",
  "anya-e0903n3:100_0": "Chappāṇakopamasutta",
  "anya-e0903n3:101_0": "Pucchā –",
  "anya-e0903n3:101_1": "tattheva āvuso porāṇakehi dhammasaṁgāhakamahātherehi dasamaṁ saṁgītaṁ chappāṇakopamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:102_0": "Vissajjanā –",
  "anya-e0903n3:102_1": "sakkesuyeva bhante sambahule bhikkhū ārabbha ‘‘seyyathāpi, bhikkhave puriso arugatto pakkagatto saravanaṁ paviseyyā’ti evamādinā bhagavatā bhāsitaṁ.",
  "anya-e0903n3:103_0": "Pucchā – kathañcāvuso tattha bhagavatā asaṁvaro vitthārena vibhajitvā desito.",
  "anya-e0903n3:104_0": "Vissajjanā –",
  "anya-e0903n3:104_1": "kathañca bhikkhave asaṁvaro hoti, idha bhikkhave bhikkhu cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati parittacetaso.",
  "anya-e0903n3:104_2": "Tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhantīti evamādinā bhante bhagavatā tattha asaṁvaro vitthārena vibhajitvā desito.",
  "anya-e0903n3:105_0": "Pucchā – kathañcāvuso tattha bhagavatā saṁvaro vibhajitvā vitthārena desito.",
  "anya-e0903n3:106_0": "Vissajjanā –",
  "anya-e0903n3:106_1": "kathañca bhikkhave saṁvaro hoti, idha bhikkhave bhikkhu cakkhunā rūpaṁ disvā piyarūpe rūpe nādhimuccati, appiyarūpe rūpe na byāpajjatīti, evamādinā bhante bhagavatā tattha saṁvaro vibhajitvā vitthārena desito.",
  "anya-e0903n3:107_0": "Vedanāsaṁyutta",
  "anya-e0903n3:108_0": "Daṭṭhabbasutta",
  "anya-e0903n3:109_0": "Pucchā –",
  "anya-e0903n3:109_1": "tenāvuso bhagavatā…pe…",
  "anya-e0903n3:109_2": "sammāsambuddhena vedanāsaṁyutte pañcamaṁ daṭṭhabbasuttaṁ kattha kaṁ ārabbha kathañca bhāsitaṁ.",
  "anya-e0903n3:110_0": "Vissajjanā –",
  "anya-e0903n3:110_1": "sakkesu bhante kapilavatthusmiṁ nigrodhārāme sambahule bhikkhū ārabbha ‘‘tisso imā bhikkhave vedanā.",
  "anya-e0903n3:110_2": "Katamā tisso, sukhā vedanā dukkhāvedanā adukkhamasukhā vedanā.",
  "anya-e0903n3:110_3": "Sukhā bhikkhave vedanā dukkhato daṭṭhabbā, dukkhā vedanā sallato daṭṭhabbā, adukkhamasukhā vedanā aniccato daṭṭhabbā’’ti evamādinā bhagavatā bhāsitaṁ.",
  "anya-e0903n3:111_0": "Sukhā bhikkhave vedanā dukkhato daṭṭhabbā.",
  "anya-e0903n3:112_0": "Yo sukhaṁ dukkhato addasa, dukkhamaddakkhi sallato;",
  "anya-e0903n3:113_0": "Adukkhamasukhaṁ santaṁ, addakkhinaṁ aniccato.",
  "anya-e0903n3:114_0": "Sa ve sammaddaso bhikkhu, parijānāti vedanā;",
  "anya-e0903n3:115_0": "So vedanā pariññāya, diṭṭhe dhamme anāsavo;",
  "anya-e0903n3:116_0": "Kāyassa bhedā dhammaṭṭho, saṅkhyaṁ nopeti vedagū.",
  "anya-e0903n3:117_0": "Sallasutta",
  "anya-e0903n3:118_0": "Pucchā – tattheva āvuso chaṭṭhaṁ sallasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:119_0": "Vissajjanā –",
  "anya-e0903n3:119_1": "sakkesu bhante kapilavatthusmiṁ nigrodhārāme sambahule bhikkhū ārabbha ‘‘assutavā bhikkhave puthujjano sukhampi vedanaṁ vedayati, dukkhampi vedanaṁ vedayati, adukkhamasukhampi vedanaṁ vedayati.",
  "anya-e0903n3:119_2": "Sutavā bhikkhave ariyasāvako sukhampi vedanaṁ vedayati, dukkhampi vedanaṁ vedayati, adukkhamasukhampi vedanaṁ vedayati.",
  "anya-e0903n3:119_3": "Tatra bhikkhave ko viseso, ko adhippayāso, kiṁ nānākaraṇaṁ sutavato ariyabhāvakassa assutavatā puthujjanenā’’ti evamādinā bhagavatā bhāsitaṁ.",
  "anya-e0903n3:120_0": "Jambukhādakasaṁyutta",
  "anya-e0903n3:121_0": "Nibbānapañhāsutta",
  "anya-e0903n3:122_0": "Pucchā –",
  "anya-e0903n3:122_1": "jambukhādakasaṁyutte āvuso paṭhamaṁ nibbānapañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:123_0": "Vissajjanā –",
  "anya-e0903n3:123_1": "magadhesu bhante nālakagāmake jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:123_2": "Jambukhādako bhante paribbājako āyasmantaṁ sāriputtaṁ etadavoca ‘‘nibbānaṁ nibbānanti āvuso sāriputta vuccati, katamaṁ nukho āvuso nibbāna’’nti.",
  "anya-e0903n3:123_3": "Tasmiṁ bhante vatthusmiṁ ‘‘yo kho āvuso rāgakkhayo dosakkhayo mohakkhayo, idaṁ vuccati nibbāna’’nti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:124_0": "Dhammavādīpañhāsutta",
  "anya-e0903n3:125_0": "Pucchā –",
  "anya-e0903n3:125_1": "tattheva āvuso porāṇakehi dhammasaṁgāhakamahātherehi tatiyaṁ saṁgītaṁ dhammavādīpañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:126_0": "Vissajjanā –",
  "anya-e0903n3:126_1": "magadhesuyeva bhante nālakagāme jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:126_2": "Jambukhādako bhante paribbājako āyasmantaṁ sāriputtaṁ etadavoca ‘‘ke nu kho āvuso sāriputta loke dhammavādino, ke loke suppaṭipannā, ke loke sugatā’’ti.",
  "anya-e0903n3:126_3": "Tasmiṁ bhante vatthusmiṁ ‘‘ye kho āvuso rāgappahānāya dhammaṁ desenti, dosappahānāya dhammaṁ desenti, mohappahānāya dhammaṁ desenti.",
  "anya-e0903n3:126_4": "Te loke dhammavādino’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:127_0": "Ke loke suppaṭipannā.",
  "anya-e0903n3:128_0": "Ke loke sugatā.",
  "anya-e0903n3:129_0": "Dukkarapañhāsutta",
  "anya-e0903n3:130_0": "Pucchā –",
  "anya-e0903n3:130_1": "tattheva porāṇakehi dhammasaṁgāhaka mahātherehi pariyosānasuttabhāvena saṁgītaṁ dukkarapañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:131_0": "Vissajjanā –",
  "anya-e0903n3:131_1": "magadhesuyeva nālakagāme jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:131_2": "Jambukhādako bhante paribbājako āyasmantaṁ sāriputtaṁ etadavoca ‘‘kiṁ nu kho āvuso sāriputta imasmiṁ dhammavinaye dukkara’’nti.",
  "anya-e0903n3:131_3": "Tasmiṁ bhante vatthusmiṁ ‘‘pabbajjā kho āvuso imasmiṁ dhammavinaye dukkarā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:132_0": "Moggallānasaṁyutta",
  "anya-e0903n3:133_0": "Sakkasutta",
  "anya-e0903n3:134_0": "Pucchā –",
  "anya-e0903n3:134_1": "moggallānasaṁyutte āvuso dasamaṁ saṁgītaṁ sakkasuttaṁ kattha kaṁ ārabbha kena kathañca bhāsitaṁ.",
  "anya-e0903n3:135_0": "Vissajjanā –",
  "anya-e0903n3:135_1": "devesu bhante tāvatiṁsesu sakkaṁ devānamindaṁ ārabbha ‘‘sādhu kho devānaminda buddhasaraṇagamanaṁ hoti, buddhasaraṇagamanahetu kho devānaminda evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī’’ti evamādinā bhante āyasmatā mahāmoggallānattherena bhāsitaṁ.",
  "anya-e0903n3:136_0": "Cittasaṁyutta",
  "anya-e0903n3:137_0": "Nigaṇṭhanāṭaputtasutta",
  "anya-e0903n3:138_0": "Pucchā –",
  "anya-e0903n3:138_1": "cittasaṁyutte āvuso porāṇakehi dhammasaṁgāhakamahātherehi aṭṭhamaṁ saṁgītaṁ nigaṇṭhanāṭaputtasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:139_0": "Vissajjanā –",
  "anya-e0903n3:139_1": "macchikāsaṇḍe bhante nigaṇṭhaṁ nāṭaputtaṁ ārabbha cittena gahapatinā bhāsitaṁ.",
  "anya-e0903n3:139_2": "Nigaṇṭho bhante nāṭaputto cittaṁ gahapatiṁ etadavoca ‘‘saddahasi tvaṁ gahapati samaṇassa gotamassa atthi avitakko avicāro samādhi, atthi vitakkavicārānaṁ nirodho’’ti.",
  "anya-e0903n3:139_3": "Tasmiṁ bhante vatthusmiṁ ‘‘na khvāhaṁ ettha bhante bhagavato saddhāya gacchāmi, atthi avitakko avicāro samādhi, atthi vitakkavicārānaṁ nirodho’’ti evamādinā cittena gahapatinā bhāsitaṁ.",
  "anya-e0903n3:140_0": "Idaṁ bhavanto passantu.",
  "anya-e0903n3:141_0": "Yāva ujuko cāyaṁ citto gahapati.",
  "anya-e0903n3:142_0": "‘‘Ahaṁ kho bhante yāvadeva ākaṅkhāmi, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi’’ –",
  "anya-e0903n3:143_0": "Idaṁ bhavanto passantu.",
  "anya-e0903n3:144_0": "Acelakassapasutta",
  "anya-e0903n3:145_0": "Pucchā –",
  "anya-e0903n3:145_1": "tattheva āvuso porāṇakehi dhammasaṁgāhakamahātherehi navamaṁ saṁgītaṁ acelakassapasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:146_0": "Vissajjanā –",
  "anya-e0903n3:146_1": "tattheva bhante macchikāsaṇḍe acelaṁ kassapaṁ ārabbha cittena gahapatinā bhāsitaṁ.",
  "anya-e0903n3:146_2": "Acelo bhante kassapo cittaṁ gahapatiṁ etadavoca ‘‘imehi pana te gahapati tiṁsamattehi vassehi atthi koci uttarimanussadhammo alamariyañāṇadassanaviseso adhigato phāsuvihāro’’ti.",
  "anya-e0903n3:146_3": "Tasmiṁ bhante vatthusmiṁ ‘‘gihinopi siyā bhante ahañhi bhante yāvadeva ākaṅkhāmi, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmī’’ti evamādinā cittena gahapatinā bhāsitaṁ.",
  "anya-e0903n3:147_0": "Gāmaṇisaṁyutta",
  "anya-e0903n3:148_0": "Caṇḍasutta",
  "anya-e0903n3:149_0": "Pucchā –",
  "anya-e0903n3:149_1": "tenāvuso bhagavatā…pe…",
  "anya-e0903n3:149_2": "sammāsambuddhena gāmaṇisaṁyutte paṭhamaṁ caṇḍasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:150_0": "Vissajjanā –",
  "anya-e0903n3:150_1": "sāvatthiyaṁ bhante caṇḍaṁ gāmaṇiṁ ārabbha bhāsitaṁ.",
  "anya-e0903n3:150_2": "Caṇḍo bhante gāmaṇi bhagavantaṁ etadavoca ‘‘ko nu kho bhante hetu ko paccayo, yena midhekacco caṇḍo caṇḍotveva saṅkhaṁ gacchati.",
  "anya-e0903n3:150_3": "Ko pana bhante hetu ko paccayo, yena midhekacco sorato soratotveva saṅkhaṁ gacchatī’’ti.",
  "anya-e0903n3:150_4": "Tasmiṁ bhante vatthusmiṁ ‘‘idha gāmaṇi ekaccassa rāgo appahīno hoti, rāgassa appahīnattā pare kopenti, parehi kopiyamāno kopaṁ pātukaroti, so caṇḍotveva saṅkhaṁ gacchatī’’ti evamādinā bhagavatā bhāsitaṁ.",
  "anya-e0903n3:151_0": "Khettūpamasutta",
  "anya-e0903n3:152_0": "Pucchā –",
  "anya-e0903n3:152_1": "tattheva āvuso porāṇakehi dhammasaṁgāhakamahātherehi sattamaṁ saṁgītaṁ khettūpamasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:153_0": "Vissajjanā –",
  "anya-e0903n3:153_1": "nāḷandāyaṁ bhante pāvārikambavane asibandhakaputtaṁ gāmaṇiṁ ārabbha bhāsitaṁ.",
  "anya-e0903n3:153_2": "Asibandhakaputto bhante gāmaṇi bhagavantaṁ etadavoca ‘‘nanu bhante bhagavā sabbapāṇabhūtahitānukampī viharatīti.",
  "anya-e0903n3:153_3": "Evaṁ gāmaṇi tathāgato sabbapāṇabhūtahitānukampī viharatīti.",
  "anya-e0903n3:153_4": "Atha kiñcarahi bhante bhagavā ekaccānaṁ sakkaccaṁ dhammaṁ deseti, ekaccānaṁ no tathā sakkaccaṁ dhammaṁ desetī’’ti.",
  "anya-e0903n3:153_5": "Tasmiṁ bhante vatthusmiṁ ‘‘tena hi gāmaṇi taññevettha paṭipucchissāmi, yathā te khameyya, tathā naṁ byākareyyāsī’’ti evamādinā bhagavatā bhāsitaṁ.",
  "anya-e0903n3:154_0": "Saṅkhadhamasutta",
  "anya-e0903n3:155_0": "Pucchā –",
  "anya-e0903n3:155_1": "tattheva āvuso porāṇakehi dhammasaṁgāhaka mahātherehi aṭṭhamaṁ saṁgītaṁ saṅkhadhamasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:156_0": "Vissajjanā –",
  "anya-e0903n3:156_1": "nāḷandāyaṁyeva bhante pāvārikambavane asibandhakaputtaṁ gāmaṇiṁ nigaṇṭhasāvakaṁ ārabbha bhāsitaṁ.",
  "anya-e0903n3:156_2": "Bhagavā bhante asibandhakaputtaṁ gāmaṇiṁ nigaṇṭhasāvakaṁ etadavoca ‘‘kathaṁ nu kho gāmaṇi nigaṇṭho nāṭaputto sāvakānaṁ dhammaṁ desetī’’ti.",
  "anya-e0903n3:156_3": "Evaṁ kho bhante nigaṇṭho nāṭaputto sāvakānaṁ dhammaṁ deseti ‘‘yo koci pāṇaṁ atipāteti, sabbo so āpāyiko nerayiko.",
  "anya-e0903n3:156_4": "(Peyyāla) yaṁbahulaṁ yaṁbahulaṁ viharati, tena tena nīyatī’’ti.",
  "anya-e0903n3:156_5": "Tasmiṁ bhante vatthusmiṁ ‘‘yaṁbahulaṁ yaṁbahulañca gāmaṇi viharati, tena tena nīyati, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacana’’nti evaṁ kho bhagavatā saṁkhittena bhāsitaṁ.",
  "anya-e0903n3:157_0": "Yaṁ bahulavāda",
  "anya-e0903n3:158_0": "Pucchā – kathañcāvuso tattha bhagavatā yaṁbahulavāde doso pakāsito.",
  "anya-e0903n3:159_0": "Vissajjanā –",
  "anya-e0903n3:159_1": "taṁ kiṁ maññasi gāmaṇi, yo so puriso pāṇātipātī rattiyā vā divasassa vā samayāsamayaṁ upādāya katamo bahutaro samayo yaṁ vāso pāṇamatipāteti.",
  "anya-e0903n3:159_2": "Yaṁ vā so pāṇaṁ nātipātetīti evamādinā bhante tattha bhagavatā asibandhakaṁ nigaṇṭhanāṭaputtassa sāvakaṁ gāmaṇiṁ pucchitvā pucchitvā yaṁbahulavāde doso pakāsito.",
  "anya-e0903n3:160_0": "Pucchā – kathañcāvuso tattha bhagavatā anekaṁsa vipākakammassa ekaṁ savipākavāde doso pakāsito.",
  "anya-e0903n3:161_0": "Vissajjanā –",
  "anya-e0903n3:161_1": "idha gāmaṇi ekacco satthā evaṁvādī hoti evaṁdiṭṭhi yo koci pāṇamatipāteti, sabbo so āpāyiko nerayikoti evamādinā bhante tattha bhagavatā anekaṁsa kammavipākassa ekaṁsavipākavāde doso vitthāretvā pakāsito.",
  "anya-e0903n3:162_0": "Pucchā – kathañcāvuso tattha bhagavatā yathādhammasāsane guṇovibhajitvā pakāsito.",
  "anya-e0903n3:163_0": "Vissajjanā –",
  "anya-e0903n3:163_1": "idha pana gāmaṇi tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaropurisa dammasārathi satthādevamanussānaṁ buddho bhagavā, so anekapariyāyena pāṇātipātaṁ garahati vigarahati.",
  "anya-e0903n3:163_2": "‘‘Pāṇātipātā viramathā’’ti cāhāti evamādinā bhante bhagavatā tattha yathādhammasāsane guṇo vitthāretvā pakāsito.",
  "anya-e0903n3:164_0": "Bhadrakasutta",
  "anya-e0903n3:165_0": "Pucchā –",
  "anya-e0903n3:165_1": "tattheva āvuso porāṇakehi dhammasaṁgāhakamahātherehi ekādasamaṁ saṁgītaṁ bhadrakasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:166_0": "Vissajjanā –",
  "anya-e0903n3:166_1": "mallesu bhante uruvelakappenāma mallānaṁ nigame bhadrakaṁ gāmaṇiṁ ārabbha bhāsitaṁ.",
  "anya-e0903n3:166_2": "Bhadrako bhante gāmaṇi bhagavantaṁ etadavoca ‘‘sādhu me bhante bhagavā dukkhassa samudayañca atthaṅgamañca desetū’’ti.",
  "anya-e0903n3:166_3": "Tasmiṁ bhante vatthusmiṁ ‘‘ahañce te gāmaṇi atītamaddhānaṁ ārabbha dukkhassa samudayañca atthaṅgamañca deseyyaṁ ‘evaṁ ahosi atītamaddhāna’nti.",
  "anya-e0903n3:166_4": "Tatra te siyā kaṅkhā siyā vimatī’’ti evamādinā bhagavatā bhāsitaṁ.",
  "anya-e0903n3:167_0": "Sādhu me bhante bhagavā dukkhassa",
  "anya-e0903n3:168_0": "Samudayañca atthaṅgamañca desetu–",
  "anya-e0903n3:169_0": "‘‘Taṁ kiṁ maññasi gāmaṇi, atthi uruvelakappe manussā’’ –",
  "anya-e0903n3:170_0": "Rāsiyasutta",
  "anya-e0903n3:171_0": "Pucchā –",
  "anya-e0903n3:171_1": "tenāvuso bhagavatā…pe…",
  "anya-e0903n3:171_2": "sammāsambuddhena gāmaṇisaṁyutte dvādasamaṁ saṁgītaṁ rāsiyasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:172_0": "Vissajjanā –",
  "anya-e0903n3:172_1": "mallesu bhante uruvelakappenāma mallānaṁ nigame rāsiyaṁ gāmaṇiṁ ārabbha bhāsitaṁ.",
  "anya-e0903n3:172_2": "Rāsiyo bhante gāmaṇi bhagavantaṁ upasaṅkamitvā etadadoca ‘‘sutaṁ me bhante ‘samaṇo gotamo sabbaṁ tapaṁ garahati, sabbaṁ tamassiṁ lūkhajīviṁ ekaṁsena upavadati upakkosatī’’ti.",
  "anya-e0903n3:172_3": "Ye te bhante evamāhaṁsu ‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’’ti.",
  "anya-e0903n3:172_4": "Kacci te bhante bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākarontī’’ti.",
  "anya-e0903n3:172_5": "Tasmiṁ bhante vatthusmiṁ ye te gāmaṇi evamāhaṁsu ‘‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’’ti evamādinā bhagavatā bhāsitaṁ.",
  "anya-e0903n3:173_0": "Pucchā –",
  "anya-e0903n3:173_1": "kathañcāvuso tattha bhagavatā garahitabbāgarahitabbā kāmabhogino vitthārena vibhajitvā pakāsitā.",
  "anya-e0903n3:174_0": "Vissajjanā –",
  "anya-e0903n3:174_1": "tayo kho me gāmaṇi kāmabhogino santo saṁvijjamānā lokasmiṁ.",
  "anya-e0903n3:174_2": "Katame tayo.",
  "anya-e0903n3:174_3": "Idha gāmaṇi ekacco kāmabhogī adhammena bhoge pariyesati sāhasena, adhammena bhoge pariyesitvā sāhasena na attānaṁ sukheti na pīṇeti, na saṁvibhajati na puññāni karotīti evamādinā bhante tattha bhagavatā garahitabbāgarahitabbā kāmabhogino vitthārena vibhajitvā pakāsitā.",
  "anya-e0903n3:175_0": "Pucchā –",
  "anya-e0903n3:175_1": "kathañcāvuso tattha bhagavatā garahitabbāgarahitabbā tapassino lūkhajīvino vitthārena vibhajitvā pakāsitā.",
  "anya-e0903n3:176_0": "Vissajjanā –",
  "anya-e0903n3:176_1": "tayo me gāmaṇi tapassino lūkhajīvino santo saṁvijjamānā lokasmiṁ.",
  "anya-e0903n3:176_2": "Katame tayo.",
  "anya-e0903n3:176_3": "Idha gāmaṇī ekacco tapassī lūkhajīvī saddhā agārasmā anagāriyaṁ pabbajito hoti ‘‘appeva nāma kusalaṁ dhammaṁ adhigaccheyyaṁ, appeva nāma uttarimanussadhammā alamariyañāṇadassanavisesaṁ sacchikareyya’’nti, so attānaṁ ātāpeti paritāpeti, kusalañca dhammaṁ nādhigacchati, uttari ca manussadhammā alamariyañāṇadassanavisesaṁ na sacchikarotīti evamādinā bhante tattha bhagavatā garahitabbāgarahitabbā tapassino lūkhajīvino vitthārena vibhajitvā pakāsitā.",
  "anya-e0903n3:177_0": "Abyākatasaṁyutta",
  "anya-e0903n3:178_0": "Khemāsutta",
  "anya-e0903n3:179_0": "Pucchā –",
  "anya-e0903n3:179_1": "abyākatasaṁyutte panāvuso porāṇakehi dhammasaṁgāhaka mahātherehi paṭhamaṁ saṁgītaṁ khemāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:179_2": "Kathañca taṁ bhagavatāpi puna bhāsitaṁ.",
  "anya-e0903n3:180_0": "Vissajjanā –",
  "anya-e0903n3:180_1": "antarā ca bhante sāvatthiṁ antarā ca sāketaṁ toraṇavatthusmiṁ padese rājānaṁ pasenadiṁ kosalaṁ ārabbha khemāya bhikkhuniyā bhāsitaṁ.",
  "anya-e0903n3:180_2": "Rājā bhante pasenadi kosalo yena khemā bhikkhunī tenupasaṅkami, upasaṅkamitvā abhivādetvā ekamantaṁ nisīdi, ekamantaṁ nisinno kho bhante rājā pasenadikosalo khemaṁ bhikkhuniṁ etadavoca ‘‘kiṁ nukho ayye hoti tathāgato paraṁmaraṇā’’ti.",
  "anya-e0903n3:180_3": "Tasmiṁ bhante vatthusmiṁ ‘‘abyākataṁ kho etaṁ mahārāja bhagavatā hoti tathāgato paraṁ maraṇā’’ti evamādinā khemāya bhikkhuniyā bhāsitaṁ.",
  "anya-e0903n3:180_4": "Bhagavatā ca bhante aparena samayena raññā pasenadikosalena puṭṭhena evameva puna bhāsitaṁ.",
  "anya-e0903n3:181_0": "Kiṁ panayye nahoti tathāgato paraṁ maraṇā.",
  "anya-e0903n3:182_0": "Kutūhalasālāsutta",
  "anya-e0903n3:183_0": "Pucchā –",
  "anya-e0903n3:183_1": "tattheva āvuso porāṇakehi dhammasaṁgāhakamahātherehi navamaṁ saṁgītaṁ kutūhalasālāsuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:184_0": "Vissajjanā –",
  "anya-e0903n3:184_1": "vesāliyaṁ bhante vacchagottaṁ paribbājakaṁ ārabbha bhāsitaṁ.",
  "anya-e0903n3:184_2": "Vacchagotto bhante paribbājako bhagavantaṁ upasaṅkamitvā ‘‘purimāni bho gotama divasāni purimatarāni sambahulānaṁ nānātitthiyānaṁ samaṇabrāhmaṇānaṁ paribbājakānaṁ kutūhalasālāyaṁ sannisinnānaṁ sannipatitānaṁ ayamantarakathā udapādī’’ti evamādikaṁ vacanaṁ avoca.",
  "anya-e0903n3:184_3": "Tasmiṁ bhante vatthusmiṁ ‘‘alañhi te vaccha kaṅkhituṁ, alaṁ vicikicchituṁ.",
  "anya-e0903n3:184_4": "Kaṅkhanīye ca pana te ṭhāne vicikicchā uppannā’’ti evamādinā bhagavatā bhāsitaṁ."
}