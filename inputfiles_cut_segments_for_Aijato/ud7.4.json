{
  "ud7.4:0.1_0": "Udāna 7.4",
  "ud7.4:0.2_0": "Dutiyasattasutta",
  "ud7.4:1.1_0": "Evaṁ me sutaṁ—",
  "ud7.4:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.4:1.3_0": "Tena kho pana samayena sāvatthiyā manussā yebhuyyena kāmesu sattā (…) rattā giddhā gathitā mucchitā ajjhosannā andhīkatā sammattakajātā kāmesu viharanti.",
  "ud7.4:2.1_0": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "ud7.4:2.2_0": "Addasā kho bhagavā sāvatthiyā te manusse yebhuyyena kāmesu satte ratte giddhe gathite mucchite ajjhopanne andhīkate sammattakajāte kāmesu viharante.",
  "ud7.4:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.4:4.1_0": "“Kāmandhā jālasañchannā,",
  "ud7.4:4.2_0": "Taṇhāchadanachāditā;",
  "ud7.4:4.3_0": "Pamattabandhunā baddhā,",
  "ud7.4:4.4_0": "Macchāva kumināmukhe;",
  "ud7.4:4.5_0": "Jarāmaraṇamanventi,",
  "ud7.4:4.6_0": "Vaccho khīrapakova mātaran”ti.",
  "ud7.4:4.7_0": "Catutthaṁ."
}