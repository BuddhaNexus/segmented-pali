{
  "tika-abh06t34:0_0": "8. Aṭṭhamo paricchedo",
  "tika-abh06t34:1_0": "Kasiṇāsubhavibhāgo",
  "tika-abh06t34:2_0": "880.",
  "tika-abh06t34:3_0": " Ito paraṁ pavakkhāmi, bhāvanānayamuttamaṁ;",
  "tika-abh06t34:4_0": "Nāmarūpaṁ pariggayha, paṭipajjitumīhato.",
  "tika-abh06t34:5_0": "881.",
  "tika-abh06t34:6_0": " Bhāvanā duvidhā tattha, samatho ca vipassanā;",
  "tika-abh06t34:7_0": "Samatho duvidho tattha, paritto ca mahaggato.",
  "tika-abh06t34:8_0": "882.",
  "tika-abh06t34:9_0": " Upacāramanuppatto, parittoti pavuccati;",
  "tika-abh06t34:10_0": "Mahaggatappanāpatto, samatho lokiyo mato.",
  "tika-abh06t34:11_0": "883.",
  "tika-abh06t34:12_0": " Kasiṇāni dasāsubhā, dasadhānussatī tathā;",
  "tika-abh06t34:13_0": "Appamaññā ca saññā ca, vavatthāruppakāni ca.",
  "tika-abh06t34:14_0": "884.",
  "tika-abh06t34:15_0": " Kammaṭṭhānāni tatthāhu, cattālīsa vicakkhaṇā;",
  "tika-abh06t34:16_0": "Yatthānuyogaṁ kubbantā, bhāventi samathadvayaṁ.",
  "tika-abh06t34:17_0": "885.",
  "tika-abh06t34:18_0": " Taṁ payogavisuddhena, patvānopāyasampadaṁ;",
  "tika-abh06t34:19_0": "Ajjhāsayaṁ visodhetvā, bhāvetabbanti bhāsitaṁ.",
  "tika-abh06t34:20_0": "886.",
  "tika-abh06t34:21_0": " Kathaṁ karonto cārittaṁ, vārittañca vivajjiya;",
  "tika-abh06t34:22_0": "Pātimokkhaṁ samādāya, saddhāya paripūraye.",
  "tika-abh06t34:23_0": "887.",
  "tika-abh06t34:24_0": " Paṭisaṅkhāya sodhetvā, chadvāresu malāsavaṁ;",
  "tika-abh06t34:25_0": "Chaḷindriyāni medhāvī, satārakkhena gopaye.",
  "tika-abh06t34:26_0": "888.",
  "tika-abh06t34:27_0": " Pāpakājīvanissaṅgo, kuhakācāranissaṭo;",
  "tika-abh06t34:28_0": "Ājīvaṁ parisodheyya, pahitatteṭṭhisuddhiyā.",
  "tika-abh06t34:29_0": "889.",
  "tika-abh06t34:30_0": " Idamatthitamārabbha, paṭisaṅkhāya yoniso;",
  "tika-abh06t34:31_0": "Paññavā sampajaññena, paribhuñjeyya paccaye.",
  "tika-abh06t34:32_0": "890.",
  "tika-abh06t34:33_0": " Saṁvaraṁ pātimokkhe ca, sīlamindriyasaṁvaraṁ;",
  "tika-abh06t34:34_0": "Ājīvapārisuddhiñca, tathā paccayanissitaṁ.",
  "tika-abh06t34:35_0": "891.",
  "tika-abh06t34:36_0": " Samādāya catuddheva-madhiṭṭheyya tato paraṁ;",
  "tika-abh06t34:37_0": "Tasseva parivārāya, dhutaṅgāni yathārahaṁ.",
  "tika-abh06t34:38_0": "892.",
  "tika-abh06t34:39_0": " Paṁsukūlikamaṅgaṁ ti-cīvaraṁ cīvarāyugaṁ;",
  "tika-abh06t34:40_0": "Piṇḍapātikamaṅgañca, sapadānikamuttamaṁ.",
  "tika-abh06t34:41_0": "893.",
  "tika-abh06t34:42_0": " Khalupacchābhattikaṅgaṁ, dhutaṅgaṁ pattapiṇḍikaṁ;",
  "tika-abh06t34:43_0": "Ekāsanikamiccevaṁ, pañcadhā bhojane ṭhitaṁ.",
  "tika-abh06t34:44_0": "894.",
  "tika-abh06t34:45_0": " Āraññikaṁ yathāsantha-",
  "tika-abh06t34:46_0": "Tikaṅgaṁ rukkhamūlikaṁ;",
  "tika-abh06t34:47_0": "Abbhokāsikasosāni-",
  "tika-abh06t34:48_0": "Kaṅgā nesajjikaṁ tathā.",
  "tika-abh06t34:49_0": "895.",
  "tika-abh06t34:50_0": " Cha senāsanamārabbha, dhutaṅgānīti terasa;",
  "tika-abh06t34:51_0": "Kappiyepi ca loluppa-samācāravimuttiyā.",
  "tika-abh06t34:52_0": "896.",
  "tika-abh06t34:53_0": " Sāmīcipaṭipattīti , katvā sallekhavuttiyā;",
  "tika-abh06t34:54_0": "Paccayattayamāhacca, paññattāni mahesinā.",
  "tika-abh06t34:55_0": "897.",
  "tika-abh06t34:56_0": " Catupārisuddhisīlaṁ, dhutaṅgaparivāritaṁ;",
  "tika-abh06t34:57_0": "Pūretvāna visuddhevaṁ, payogaparisuddhiyā.",
  "tika-abh06t34:58_0": "898.",
  "tika-abh06t34:59_0": " Tato paṇidhisampanno, bhāvanāya visārado;",
  "tika-abh06t34:60_0": "Upāyaṁ paṭipādeyya, pavivekarato kathaṁ?",
  "tika-abh06t34:61_0": "899.",
  "tika-abh06t34:62_0": " Āvāso ca kulaṁ lābho,",
  "tika-abh06t34:63_0": "Gaṇo kammañca pañcamaṁ;",
  "tika-abh06t34:64_0": "Addhānaṁ ñāti ābādho,",
  "tika-abh06t34:65_0": "Gantho iddhīti te dasa.",
  "tika-abh06t34:66_0": "900.",
  "tika-abh06t34:67_0": " Chetvāna nipako yogī,",
  "tika-abh06t34:68_0": "Palibodhe yathārahaṁ;",
  "tika-abh06t34:69_0": "Nirālayo nirārambho,",
  "tika-abh06t34:70_0": "Papañcopasame rato.",
  "tika-abh06t34:71_0": "901.",
  "tika-abh06t34:72_0": " Piyaṁ garuṁ bhāvaniyaṁ, vattāraṁ vacanakkhamaṁ;",
  "tika-abh06t34:73_0": "Kattāramatigambhīrakathaṁ ṭhānaniyojakaṁ.",
  "tika-abh06t34:74_0": "902.",
  "tika-abh06t34:75_0": " Bahussutaṁ guṇavanta-māgammācariyaṁ budho;",
  "tika-abh06t34:76_0": "Khamo padakkhiṇaggāhī, niyyātattuju bhadrako.",
  "tika-abh06t34:77_0": "903.",
  "tika-abh06t34:78_0": " Ārādhetvāna gaṇheyya, taṁ kammaṭṭhānadāyakaṁ;",
  "tika-abh06t34:79_0": "Kammaṭṭhānaṁ parikkhitvā, cariyārahamattano.",
  "tika-abh06t34:80_0": "904.",
  "tika-abh06t34:81_0": " Rāgo doso ca moho ca,",
  "tika-abh06t34:82_0": "Cariyā tīhi paṇḍitā;",
  "tika-abh06t34:83_0": "Saddhābuddhivitakkehi,",
  "tika-abh06t34:84_0": "Chabbidhā ca vibhāvayuṁ.",
  "tika-abh06t34:85_0": "905.",
  "tika-abh06t34:86_0": " Rāgussannassa sappāyā, koṭṭhāsāsubhabhāvanā;",
  "tika-abh06t34:87_0": "Dosussannassappamaññā, nīlādi ca catubbidhā.",
  "tika-abh06t34:88_0": "906.",
  "tika-abh06t34:89_0": " Vitakkaṁ mohussannānaṁ, ānāpānaṁ pakāsitaṁ;",
  "tika-abh06t34:90_0": "Cha saddhācaritassāhu, buddhānussatiādayo.",
  "tika-abh06t34:91_0": "907.",
  "tika-abh06t34:92_0": " Maraṇopasamāsaññāvavatthānāni buddhino;",
  "tika-abh06t34:93_0": "Sesāni pana sabbesaṁ, tatthāpi kasiṇaṁ budhā.",
  "tika-abh06t34:94_0": "908.",
  "tika-abh06t34:95_0": " Vitakkapakatikassa, parittaṁ mohacārino;",
  "tika-abh06t34:96_0": "Mahantamiti sappāyaṁ, gahetvāna tato paraṁ.",
  "tika-abh06t34:97_0": "909.",
  "tika-abh06t34:98_0": " Mahāvāsaṁ navaṁ jiṇṇaṁ, panthasoṇḍikasantikaṁ;",
  "tika-abh06t34:99_0": "Paṇṇapupphaphalākiṇṇaṁ, bahusammānapatthitaṁ.",
  "tika-abh06t34:100_0": "910.",
  "tika-abh06t34:101_0": " Sīmantadārunagara-kkhettapaccantanissitaṁ;",
  "tika-abh06t34:102_0": "Visabhāgamasappāyaṁ, paṭṭanaṁ mittadullabhaṁ.",
  "tika-abh06t34:103_0": "911.",
  "tika-abh06t34:104_0": "Ṭhānāniṭṭhārasetāni, parivajjeyya paṇḍito;",
  "tika-abh06t34:105_0": "Seveyya bhāvanāyoggaṁ, senāsanamatandito.",
  "tika-abh06t34:106_0": "912.",
  "tika-abh06t34:107_0": " Nātidūraṁ nāccāsannaṁ, appasaddamanākulaṁ;",
  "tika-abh06t34:108_0": "Gamanāgamanasampannaṁ, appaḍaṁsānupaddavaṁ.",
  "tika-abh06t34:109_0": "913.",
  "tika-abh06t34:110_0": " Akicchapaccayuppādaṁ , lajjībhikkhugaṇocitaṁ;",
  "tika-abh06t34:111_0": "Vivekaṭṭhānabahulaṁ, bahussutanisevitaṁ.",
  "tika-abh06t34:112_0": "914.",
  "tika-abh06t34:113_0": " Appabhayaṁ nirāsaṅkaṁ, appadosaṁ mahāguṇaṁ;",
  "tika-abh06t34:114_0": "Vihāramanusevanto, tattha nissaṅgacetasā.",
  "tika-abh06t34:115_0": "915.",
  "tika-abh06t34:116_0": " Tato kesanakhaccheda-rajanādimasesato;",
  "tika-abh06t34:117_0": "Khuddakaṁ palibodhañca, chinditvāna yathārahaṁ.",
  "tika-abh06t34:118_0": "916.",
  "tika-abh06t34:119_0": " Āvāsaṁ gocaraṁ bhassaṁ, puggalaṁ bhojanaṁ tathā;",
  "tika-abh06t34:120_0": "Vajjentotumasappāyaṁ, iriyāpathamattano.",
  "tika-abh06t34:121_0": "917.",
  "tika-abh06t34:122_0": " Sevanto satta sappāye, te evāti padhānavā;",
  "tika-abh06t34:123_0": "Bhāvanūpāyasampanno, vūpakaṭṭho rahogato.",
  "tika-abh06t34:124_0": "918.",
  "tika-abh06t34:125_0": " Kāmesvādīnavaṁ disvā, nekkhammaṁ daṭṭhu khemato;",
  "tika-abh06t34:126_0": "Pariyuṭṭhānanibbindo, sodheyyajjhāsayaṁ kathaṁ.",
  "tika-abh06t34:127_0": "919.",
  "tika-abh06t34:128_0": " Appassādā mahādukkhā, kāmā hi kaṭukapphalā;",
  "tika-abh06t34:129_0": "Dussaṁhārā durārakkhā, bahvādīnavasaṇṭhitā.",
  "tika-abh06t34:130_0": "920.",
  "tika-abh06t34:131_0": " Aṭṭhikā khajjamānāva, vighātāya pabhijjitā;",
  "tika-abh06t34:132_0": "Gayhantattavadhāyete, maṁsapesīva pakkhibhi.",
  "tika-abh06t34:133_0": "921.",
  "tika-abh06t34:134_0": " Paṭivāte tiṇukkāva, pariggāhakadāhino;",
  "tika-abh06t34:135_0": "Aṅgārakāsusaṅkāsā, sabbaṅgaparitāsakā.",
  "tika-abh06t34:136_0": "922.",
  "tika-abh06t34:137_0": " Supine paribhuttāva, nālaṁ kassaci tittiyā;",
  "tika-abh06t34:138_0": "Na tu kassaci accantā, alaṅkārāva yācitā.",
  "tika-abh06t34:139_0": "923.",
  "tika-abh06t34:140_0": " Chajjantā phalarukkhāva, paṭipannapabhañjino;",
  "tika-abh06t34:141_0": "Asisūnūpamā nicca-madhikoṭṭenti pāṇino.",
  "tika-abh06t34:142_0": "924.",
  "tika-abh06t34:143_0": " Sattisūlūpamā daḷhaṁ, taṇhāsallānuvedhino;",
  "tika-abh06t34:144_0": "Ghorānatthavisākiṇṇā, kaṇhasappasirūpamā.",
  "tika-abh06t34:145_0": "925.",
  "tika-abh06t34:146_0": " Sabbāsavaparikliṭṭhā , sabbāsaṁklesavatthukā;",
  "tika-abh06t34:147_0": "Gammā ca capalā nīcā, puthujjanamamāyitā.",
  "tika-abh06t34:148_0": "926.",
  "tika-abh06t34:149_0": " Bahusādhāraṇā cete, sapattajanapatthitā;",
  "tika-abh06t34:150_0": "Mahopaddavupayaṭṭhā, bahvāyāsā bhayāvahā.",
  "tika-abh06t34:151_0": "927.",
  "tika-abh06t34:152_0": " Mahārambhasamāraddhā, khippākāravidhaṁsino;",
  "tika-abh06t34:153_0": "Sokasallaṁ pavesentā, vigacchanti suve suve.",
  "tika-abh06t34:154_0": "928.",
  "tika-abh06t34:155_0": " Nālaṁ kassaci tāṇāya, nālamassāsanāya ca;",
  "tika-abh06t34:156_0": "Avisāsaniyāvassaṁ, kitavā mārakiṁkarā.",
  "tika-abh06t34:157_0": "929.",
  "tika-abh06t34:158_0": " Sattānamupaghātāya , madhurākāranimmitā;",
  "tika-abh06t34:159_0": "Rakkhasī viya santāna-māvisanti manoharā.",
  "tika-abh06t34:160_0": "930.",
  "tika-abh06t34:161_0": " Āviṭṭhā yehi dummedhā, byasanāhitasambhavā;",
  "tika-abh06t34:162_0": "Vipallāsaparābhūtā, byāpajjantā vihaññare.",
  "tika-abh06t34:163_0": "931.",
  "tika-abh06t34:164_0": " Cetosaṅkapparacitā, nandirāgopasevanā;",
  "tika-abh06t34:165_0": "Madhulittāsidhārāva, byāpārenopasevitā.",
  "tika-abh06t34:166_0": "932.",
  "tika-abh06t34:167_0": " Manoramasubhākārā, piyarūpopalambhino;",
  "tika-abh06t34:168_0": "Mittamukhaṁ sapattāva, vañcayanti mahājanaṁ.",
  "tika-abh06t34:169_0": "933.",
  "tika-abh06t34:170_0": " Vañcitā yehi dummedhā, sabbasampattidhaṁsitā;",
  "tika-abh06t34:171_0": "Khemamaggā paribbhaṭṭhā, dhārenti vadhamattano.",
  "tika-abh06t34:172_0": "934.",
  "tika-abh06t34:173_0": " Virūparūpākārena, nimmathentā palobhino;",
  "tika-abh06t34:174_0": "Abhāvitānaṁ bālānaṁ, mānasaṁ nihanantime.",
  "tika-abh06t34:175_0": "935.",
  "tika-abh06t34:176_0": " Yattha rāgasallaviddhā, salleneva vane migā;",
  "tika-abh06t34:177_0": "Tattha tatthānudhāvantā, vipphandanti nirantaraṁ.",
  "tika-abh06t34:178_0": "936.",
  "tika-abh06t34:179_0": " Mamaṁkārena vuḍḍhantā, ghoramāsīvisaṁ yathā;",
  "tika-abh06t34:180_0": "Vissaṭṭhā bhogadhammesu, assādenti aviddasu.",
  "tika-abh06t34:181_0": "937.",
  "tika-abh06t34:182_0": " Anayabyasanāyete , vasī kubbanti pāṇino;",
  "tika-abh06t34:183_0": "Vicittākārasaṇṭhānā, pisācanagaraṁ yathā.",
  "tika-abh06t34:184_0": "938.",
  "tika-abh06t34:185_0": " Anatthāvahitā bālā, vāguraṁ nāvabujjhare;",
  "tika-abh06t34:186_0": "Tattheva paṭivamanti, yathā haññanti mucchitā.",
  "tika-abh06t34:187_0": "939.",
  "tika-abh06t34:188_0": " Sīghavāhī mahoghoyaṁ, klesavaṭṭaṁ mahabbhayo;",
  "tika-abh06t34:189_0": "Sakaṇṭakañca gahanaṁ, paṅkova duratikkamo.",
  "tika-abh06t34:190_0": "940.",
  "tika-abh06t34:191_0": " Cetosaṁmohanaṭṭhānaṁ, pamādapaṭisandhitaṁ;",
  "tika-abh06t34:192_0": "Ohāri sithilaṁ cetaṁ, duppamuñcañca bandhanaṁ.",
  "tika-abh06t34:193_0": "941.",
  "tika-abh06t34:194_0": " Jālaṁva vitthataṁ loke,",
  "tika-abh06t34:195_0": "Mārapāso samoḍḍito;",
  "tika-abh06t34:196_0": "Pañjaraṁ cārako ceso,",
  "tika-abh06t34:197_0": "Sattānamanayāvaho.",
  "tika-abh06t34:198_0": "942.",
  "tika-abh06t34:199_0": " Yatthānurāgasambaddhā, paliguṇṭhitasāyino;",
  "tika-abh06t34:200_0": "Makkaṭālepabaddhāva, nitthunanti vighātino.",
  "tika-abh06t34:201_0": "943.",
  "tika-abh06t34:202_0": " Baḷisaṁvāmisacchannaṁ, savisaṁ viya bhojanaṁ;",
  "tika-abh06t34:203_0": "Migaluddanivāpova, vināsāya samoḍḍitā.",
  "tika-abh06t34:204_0": "944.",
  "tika-abh06t34:205_0": " Mīnakā vaṅkagiddhāva, ye gilitvā puthujjanā;",
  "tika-abh06t34:206_0": "Ghoraṁ maccumukhaṁ patvā, socantāpāyabhāgino.",
  "tika-abh06t34:207_0": "945.",
  "tika-abh06t34:208_0": " Pāpakkhettamidaṁ ṭhānaṁ, micchālobhanisevanaṁ;",
  "tika-abh06t34:209_0": "Duccarītaṅkurārohaṁ, apāyaphalapūraṇaṁ.",
  "tika-abh06t34:210_0": "946.",
  "tika-abh06t34:211_0": " Ajjhositā panettha ca, lobhamucchāvidāhino;",
  "tika-abh06t34:212_0": "Kodhūpanāhajalitā, issāmaccheradhūpitā.",
  "tika-abh06t34:213_0": "947.",
  "tika-abh06t34:214_0": " Sārambhāyudhasannaddhā, vipphurantā manorathā;",
  "tika-abh06t34:215_0": "Ābandhicchā mahākacchā, ṭhanti lokavipattiyā.",
  "tika-abh06t34:216_0": "948.",
  "tika-abh06t34:217_0": " Avajjaṁ natthi etesa-makattabbaṁ na vijjati;",
  "tika-abh06t34:218_0": "Sammuṭṭhasaccatā tesu, na patiṭṭhāti sādhutā.",
  "tika-abh06t34:219_0": "949.",
  "tika-abh06t34:220_0": " Paropaghātābhiratā, dayādhammaparammukhā;",
  "tika-abh06t34:221_0": "Sabbasattesvavissāsī, sabbattha parisaṅkitā.",
  "tika-abh06t34:222_0": "950.",
  "tika-abh06t34:223_0": " Bhayasantāsabahulā, sabbānatthānusārino;",
  "tika-abh06t34:224_0": "Sādhentā caturāpāyaṁ, pāpakammapurakkhakā.",
  "tika-abh06t34:225_0": "951.",
  "tika-abh06t34:226_0": " Mahāsaṅkaṭupabyuḷhā, palibodhaparipphuṭā;",
  "tika-abh06t34:227_0": "Haññanti dukkhadhammehi, kāme bālā bhavepare.",
  "tika-abh06t34:228_0": "952.",
  "tika-abh06t34:229_0": " Tato maccunirāsaṅkā, khiḍḍārativimohitā;",
  "tika-abh06t34:230_0": "Kimpakkamiva bhakkhantā, rammakāravirodhino.",
  "tika-abh06t34:231_0": "953.",
  "tika-abh06t34:232_0": " Gāmasūkarapotāva, kāmāsucipariplutā;",
  "tika-abh06t34:233_0": "Camarīkatakammantā, asmiṁ loke palobhitā.",
  "tika-abh06t34:234_0": "954.",
  "tika-abh06t34:235_0": " Khajjamānā kilesehi, kimīhiva nirantaraṁ;",
  "tika-abh06t34:236_0": "Parihāniṁ panaññāya, parivārenti mucchitā.",
  "tika-abh06t34:237_0": "955.",
  "tika-abh06t34:238_0": " Tato jarāhi santattaṁ, yobbanañcopamuyhati;",
  "tika-abh06t34:239_0": "Kāmā ca parihāyanti, jīvitañcoparujjhati.",
  "tika-abh06t34:240_0": "956.",
  "tika-abh06t34:241_0": " Paraṁ pamādābhivaṭṭhā, pāpaklesamahodakā;",
  "tika-abh06t34:242_0": "Tato taṇhānadī pūrā, pāpetāpāyasāgaraṁ.",
  "tika-abh06t34:243_0": "957.",
  "tika-abh06t34:244_0": " Idhalokapariccattā, paralokatthadhaṁsitā;",
  "tika-abh06t34:245_0": "Gaṅgākuṇapakākāva, senti sokaparāyaṇā.",
  "tika-abh06t34:246_0": "958.",
  "tika-abh06t34:247_0": " Iccattatthaṁ paratthañca, sattā kāmanibandhanā;",
  "tika-abh06t34:248_0": "Viddhaṁsetvā vinassanti, idha ceva parattha ca.",
  "tika-abh06t34:249_0": "959.",
  "tika-abh06t34:250_0": "Iti sādīnavā kāmā, ghorā sālasilūpamā;",
  "tika-abh06t34:251_0": "Yattha bālā visīdanti, natthi saṅgo vijānataṁ.",
  "tika-abh06t34:252_0": "960.",
  "tika-abh06t34:253_0": " Itthaṁ kāmabhayaṭṭānaṁ, sikkhattayamanuttaraṁ;",
  "tika-abh06t34:254_0": "Samācikkhi vimokkhāya, nekkhammamiti cakkhumā.",
  "tika-abh06t34:255_0": "961.",
  "tika-abh06t34:256_0": " Sabbāsavavighātāya, paṭipatti anuttarā;",
  "tika-abh06t34:257_0": "Antadvayamanāgamma, majjhimāyaṁ pakāsitā.",
  "tika-abh06t34:258_0": "962.",
  "tika-abh06t34:259_0": " Sabbadukkhasamugghātī, visuddhi paramuttamā;",
  "tika-abh06t34:260_0": "Vijjācaraṇasampatti, sabbasampattisādhikā.",
  "tika-abh06t34:261_0": "963.",
  "tika-abh06t34:262_0": " Puññakkhettamidaṁ ṭhānaṁ, tapokammanisevanaṁ;",
  "tika-abh06t34:263_0": "Saddhāsīlaṅkurārohaṁ, sampattiphalapūraṇaṁ.",
  "tika-abh06t34:264_0": "964.",
  "tika-abh06t34:265_0": " Klesacārakamokkhāya , dvārametamanuttaraṁ;",
  "tika-abh06t34:266_0": "Mahoghuttaraṇaṁ kullaṁ, sotthi pārimapāpakaṁ.",
  "tika-abh06t34:267_0": "965.",
  "tika-abh06t34:268_0": " Pāpacoravighātāya, khemamaggo anuttaro;",
  "tika-abh06t34:269_0": "Akaṇṭako agahano, uju sabbhi pavedito.",
  "tika-abh06t34:270_0": "966.",
  "tika-abh06t34:271_0": " Mahābandhanamokkhāya,",
  "tika-abh06t34:272_0": "Abbhuto jinaghosito;",
  "tika-abh06t34:273_0": "Palibodhapariccāgo,",
  "tika-abh06t34:274_0": "Abbhokāso alepano.",
  "tika-abh06t34:275_0": "967.",
  "tika-abh06t34:276_0": " Saṅgapaṅkasamuttāro, ganthānaṁ viniveṭhanaṁ;",
  "tika-abh06t34:277_0": "Taṇhādāsabyanitthāro, seribhāvo sukhāvaho.",
  "tika-abh06t34:278_0": "968.",
  "tika-abh06t34:279_0": " Sabbayogavisaṁyogo, sabbasokanirundhano;",
  "tika-abh06t34:280_0": "Sabbālayavisaṅkhāro, sabbadukkhaviniggamo.",
  "tika-abh06t34:281_0": "969.",
  "tika-abh06t34:282_0": " Mārapāsasamucchedī, pattametamanuttaraṁ;",
  "tika-abh06t34:283_0": "Mohandhakāraviddhaṁsī, vijjālokavirocano.",
  "tika-abh06t34:284_0": "970.",
  "tika-abh06t34:285_0": " Abyāpajjamidaṁ ṭhāna-mabhayaṁ nirupaddavaṁ;",
  "tika-abh06t34:286_0": "Tapokammānamokāso, māracakkhuvimohano.",
  "tika-abh06t34:287_0": "971.",
  "tika-abh06t34:288_0": " Sabbasantāpaharaṇamidaṁ sītaṁva candanaṁ;",
  "tika-abh06t34:289_0": "Nimmalaṁ dhammasalilaṁ, saṁklesamalasodhanaṁ.",
  "tika-abh06t34:290_0": "972.",
  "tika-abh06t34:291_0": " Saṁsārasetu suhatā, bodhipakkhiyapatthatā;",
  "tika-abh06t34:292_0": "Sokasallasamuddhārī, yantaṁ sukatayojitaṁ.",
  "tika-abh06t34:293_0": "973.",
  "tika-abh06t34:294_0": " Cittātaṅkasamuddhaṁsī, paribhogasukhosadhaṁ;",
  "tika-abh06t34:295_0": "Lokāmisānaṁ vamanaṁ, cetodosavirecanaṁ.",
  "tika-abh06t34:296_0": "974.",
  "tika-abh06t34:297_0": " Accantatittikāraṇamīrenti dhammabhojanaṁ;",
  "tika-abh06t34:298_0": "Pipāsaharaṇaṁ pānaṁ, vimuttirasapesalaṁ.",
  "tika-abh06t34:299_0": "975.",
  "tika-abh06t34:300_0": " Vaṇṇakittisugandhāya , guṇamālā suganthitā;",
  "tika-abh06t34:301_0": "Pāpakopīnavasanaṁ, hirottappavicittitaṁ.",
  "tika-abh06t34:302_0": "976.",
  "tika-abh06t34:303_0": " Accantaparisuddho ca, saddhammaratanāvali;",
  "tika-abh06t34:304_0": "Ariyānamalaṅkāro, anupāyi siriṅkaro.",
  "tika-abh06t34:305_0": "977.",
  "tika-abh06t34:306_0": " Cintānaṁ dunnimittānamidaṁ santikaraṁ paraṁ;",
  "tika-abh06t34:307_0": "Vipattipaṭighātāya, parittamidamuttamaṁ.",
  "tika-abh06t34:308_0": "978.",
  "tika-abh06t34:309_0": " Antarāyavināsāya, maṅgalaṁ jinadesitaṁ;",
  "tika-abh06t34:310_0": "Micchāgāhavimokkhāya, sotthi sambuddhabhāsitā.",
  "tika-abh06t34:311_0": "979.",
  "tika-abh06t34:312_0": " Anivatti ca paccakkhamāvenikamabhāriyaṁ;",
  "tika-abh06t34:313_0": "Amatosadhamaccantamajarāmarasādhanaṁ.",
  "tika-abh06t34:314_0": "980.",
  "tika-abh06t34:315_0": " Yametaṁ samadhiṭṭhāya, sambodhittayamuttamaṁ;",
  "tika-abh06t34:316_0": "Papponti sabbasampattiguṇapāramipūritaṁ.",
  "tika-abh06t34:317_0": "981.",
  "tika-abh06t34:318_0": " Sabbākāravaropeta-metaṁ nekkhammasammataṁ;",
  "tika-abh06t34:319_0": "Sīlagambhīraparikkhaṁ, dhutaṅgoditatoraṇaṁ.",
  "tika-abh06t34:320_0": "982.",
  "tika-abh06t34:321_0": " Samādhivīthivitthinnaṁ, satipākāragopuraṁ;",
  "tika-abh06t34:322_0": "Saddhāsamiddhisamphullaṁ, paññāpāsādasobhitaṁ.",
  "tika-abh06t34:323_0": "983.",
  "tika-abh06t34:324_0": " Sammājīvadhajaṁ rammaṁ, hirottappapaṭicchadaṁ;",
  "tika-abh06t34:325_0": "Vimuttāmatasambhogaṁ, veneyyajanasevitaṁ.",
  "tika-abh06t34:326_0": "984.",
  "tika-abh06t34:327_0": " Abhejjaṁ pāpaverīhi, puraṁ sugatamāpitaṁ;",
  "tika-abh06t34:328_0": "Anītimanupasaggaṁ, paṭipannā mahesayo.",
  "tika-abh06t34:329_0": "985.",
  "tika-abh06t34:330_0": " Paramassāsasampattā , paripuṇṇamanorathā;",
  "tika-abh06t34:331_0": "Sabbasaṅgamatikkamma, nikkhantā akuto bhayā.",
  "tika-abh06t34:332_0": "986.",
  "tika-abh06t34:333_0": " Sammadatthamabhiññāya, maccudheyyapahāyino;",
  "tika-abh06t34:334_0": "Sabbadukkhoghanittiṇṇā, pāraṁ gacchanti paṇḍitā.",
  "tika-abh06t34:335_0": "987.",
  "tika-abh06t34:336_0": " Iti sabbaṅgasampannaṁ, mahesigaṇasevitaṁ;",
  "tika-abh06t34:337_0": "Nekkhammaṁ kāmanikkhantaṁ, saddhammapathamuttamaṁ.",
  "tika-abh06t34:338_0": "988.",
  "tika-abh06t34:339_0": " Virādhenti parābhūtā, mucchitā yena dujjanā;",
  "tika-abh06t34:340_0": "Taṁ pāpasamudācāraṁ, pariyuṭṭhānamabravuṁ.",
  "tika-abh06t34:341_0": "989.",
  "tika-abh06t34:342_0": " Cetonīvaraṇaṁ cetaṁ, paññācakkhunirodhanaṁ;",
  "tika-abh06t34:343_0": "Sīlopaghātakaraṇaṁ, cittavikkhepasaṅgamo.",
  "tika-abh06t34:344_0": "990.",
  "tika-abh06t34:345_0": " Ayasānaṁ padaṭṭhānaṁ, guṇatejavināsanaṁ;",
  "tika-abh06t34:346_0": "Sabbasampattidahanaṁ, caturāpāyasādhakaṁ.",
  "tika-abh06t34:347_0": "991.",
  "tika-abh06t34:348_0": " Sabbāsavamalopeto, sabbopaklesasañcayo;",
  "tika-abh06t34:349_0": "Pāpayakkhasamo ceso, dosāsīvisasaṅgamo.",
  "tika-abh06t34:350_0": "992.",
  "tika-abh06t34:351_0": " Pamādapathamakkantaṁ, amittagaṇasaṅgamaṁ;",
  "tika-abh06t34:352_0": "Mahabbhayasamuṭṭhānaṁ, mahābyasanasaṅkaraṁ.",
  "tika-abh06t34:353_0": "993.",
  "tika-abh06t34:354_0": " Apāyadukkhamāruḷhaṁ, ahitāvahitaṁ padaṁ;",
  "tika-abh06t34:355_0": "Sabbānatthakaraṁ ghoraṁ, sabbadukkhavidhāyakaṁ.",
  "tika-abh06t34:356_0": "994.",
  "tika-abh06t34:357_0": " Dhiratthu pāpadhammānaṁ, sabbakalyāṇahāyinaṁ;",
  "tika-abh06t34:358_0": "Laddhāpi khaṇasampatti, dullabhā yehi nāsitā.",
  "tika-abh06t34:359_0": "995.",
  "tika-abh06t34:360_0": " Tesaṁ hi samudācāro, dullabhaṁ buddhasāsanaṁ;",
  "tika-abh06t34:361_0": "Samuddhaṁseti asani, yathā ratanapabbataṁ.",
  "tika-abh06t34:362_0": "996.",
  "tika-abh06t34:363_0": " Saddhammadhanacorā te, nekkhammapatibandhakā;",
  "tika-abh06t34:364_0": "Paṭipattiṁ vilumpantā, palibundhanti pāṇino.",
  "tika-abh06t34:365_0": "997.",
  "tika-abh06t34:366_0": " Vissāsivadhakāpete, vissaṭṭhāvassaghātino;",
  "tika-abh06t34:367_0": "Yehi bālāhatā senti, nissayejinasāsane.",
  "tika-abh06t34:368_0": "998.",
  "tika-abh06t34:369_0": " Tepi vāsenti dummedhā, nissaṅkā mohapārutā;",
  "tika-abh06t34:370_0": "Antomanasi ucchaṅke, ghoramāsīvisaṁ yathā.",
  "tika-abh06t34:371_0": "999.",
  "tika-abh06t34:372_0": " Attano ca vināsāya, nissaṭaṁ klesapañjare;",
  "tika-abh06t34:373_0": "Cinantā nāvabujjhanti, vipattipathayāyino.",
  "tika-abh06t34:374_0": "1000.",
  "tika-abh06t34:375_0": " Halāhalaṁva khādantā, āliṅgantāva pāpakaṁ;",
  "tika-abh06t34:376_0": "Avassamupahaññanti, pāpadhammopalāḷino.",
  "tika-abh06t34:377_0": "1001.",
  "tika-abh06t34:378_0": " Pāpacintā paribyuḷhā, vitakkamathitā janā;",
  "tika-abh06t34:379_0": "Lokadvayāpi dhaṁsenti, atthadvayavināsino.",
  "tika-abh06t34:380_0": "1002.",
  "tika-abh06t34:381_0": " Kodhūpanāhi vigacchā, issāmaccheradūsitā;",
  "tika-abh06t34:382_0": "Makkhī palāsī sārambhī, appatissā agāravā.",
  "tika-abh06t34:383_0": "1003.",
  "tika-abh06t34:384_0": " Mānātimānabahulā, mudhāmukharacaṇḍikā;",
  "tika-abh06t34:385_0": "Uddhatā ca pamattā ca, dabbitā ketugāhino.",
  "tika-abh06t34:386_0": "1004.",
  "tika-abh06t34:387_0": " Cetokhilakhilabhūtā, vinibandhānuveṭhitā;",
  "tika-abh06t34:388_0": "Mahogho viya sassāni, vināsenti tapoguṇaṁ.",
  "tika-abh06t34:389_0": "1005.",
  "tika-abh06t34:390_0": " Visayassādavikkhittā, vikiṇṇā pākatindriyā;",
  "tika-abh06t34:391_0": "Muṭṭhassatī kusītā ca, jīvanti moghajīvitaṁ.",
  "tika-abh06t34:392_0": "1006.",
  "tika-abh06t34:393_0": " Mahagghasā bāhulikā, duppaññā kāyadaḷhikā;",
  "tika-abh06t34:394_0": "Ganthanīvaraṇābaddhā, icchālobhavasīkatā.",
  "tika-abh06t34:395_0": "1007.",
  "tika-abh06t34:396_0": " Malaggahitasantānā, tiracchānakathāratā;",
  "tika-abh06t34:397_0": "Vinayopasamāpetā, visamācāragocarā.",
  "tika-abh06t34:398_0": "1008.",
  "tika-abh06t34:399_0": " Dubbharatā ca dupposā, sukumārasukhālayā;",
  "tika-abh06t34:400_0": "Asantuṭṭhā mahicchā ca, loluppācāralakkhitā.",
  "tika-abh06t34:401_0": "1009.",
  "tika-abh06t34:402_0": " Duggandheneva sunakhā, āmagandhena mucchitā;",
  "tika-abh06t34:403_0": "Tattha tatthābhidhāvantā, na patiṭṭhanti sāsane.",
  "tika-abh06t34:404_0": "1010.",
  "tika-abh06t34:405_0": " Nillajjā vītasārajjā, lokadhammesu mucchitā;",
  "tika-abh06t34:406_0": "Pāpicchā kuhanacchannā, micchājīvapalobhitā.",
  "tika-abh06t34:407_0": "1011.",
  "tika-abh06t34:408_0": " Saṭhā pagabbhā māyāvī, antopūti avassutā;",
  "tika-abh06t34:409_0": "Saṅkassarasamācārā, kasambu sithilā jaḷā.",
  "tika-abh06t34:410_0": "1012.",
  "tika-abh06t34:411_0": " Siṅgāracapalācittā, pūtikāyānurāgino;",
  "tika-abh06t34:412_0": "Sīdantā palimāpannā, na viruḷhanti sāsane.",
  "tika-abh06t34:413_0": "1013.",
  "tika-abh06t34:414_0": " Pāpapuggalasaṁsaṭṭhā, pāpadiṭṭhiparāgatā;",
  "tika-abh06t34:415_0": "Asaddhā dhammanicchinnā, duṭṭhā dubbacaniṭṭhurā.",
  "tika-abh06t34:416_0": "1014.",
  "tika-abh06t34:417_0": " Sāmaññaṁ paridhaṁsentā, dūsentā jinasāsanaṁ;",
  "tika-abh06t34:418_0": "Atikkamma jinovādaṁ, bālā duggatibhāgino.",
  "tika-abh06t34:419_0": "1015.",
  "tika-abh06t34:420_0": " Kāmagiddhā durācārā, dussīlā mohapārutā;",
  "tika-abh06t34:421_0": "Khajjantā kaddamībhūtā, jinasāsanakaṇṭakā.",
  "tika-abh06t34:422_0": "1016.",
  "tika-abh06t34:423_0": " Hitāhitamajānantā, anurodhavirodhino;",
  "tika-abh06t34:424_0": "Cetopahatasantānā, vipallāsapalambhitā.",
  "tika-abh06t34:425_0": "1017.",
  "tika-abh06t34:426_0": " Vipannākulakammantā, pāpakārī parājitā;",
  "tika-abh06t34:427_0": "Socanti dīghamaddhānaṁ, apāyamhi samappitā.",
  "tika-abh06t34:428_0": "1018.",
  "tika-abh06t34:429_0": " Itthaṁ hitasamucchedī, kumaggoyaṁ rajāpatho;",
  "tika-abh06t34:430_0": "Pāpadhammappavattīti, viditvā puna paṇḍito.",
  "tika-abh06t34:431_0": "1019.",
  "tika-abh06t34:432_0": " Pariyuṭṭhānasaṁklesaṁ, vippharantaṁ visārado;",
  "tika-abh06t34:433_0": "Paṭisaṅkhāya rundheyya, manteneva mahāvisaṁ.",
  "tika-abh06t34:434_0": "1020.",
  "tika-abh06t34:435_0": " Khippamādittacelova, pāpapāvakamuṭṭhitaṁ;",
  "tika-abh06t34:436_0": "Bhāvanājalasekena, nibbāpeyya nirantaraṁ.",
  "tika-abh06t34:437_0": "1021.",
  "tika-abh06t34:438_0": " Appamādena medhāvī, nageneva mahānadiṁ;",
  "tika-abh06t34:439_0": "Pāpoghaṁ paṭibandhanto, pidaheyya khaṇe khaṇe.",
  "tika-abh06t34:440_0": "1022.",
  "tika-abh06t34:441_0": " Sabhayaṁ viya kantāraṁ, ghoramāsīvisaṁ yathā;",
  "tika-abh06t34:442_0": "Papātamiva gambhīraṁ, miḷhaṁ viya ca paṇḍito.",
  "tika-abh06t34:443_0": "1023.",
  "tika-abh06t34:444_0": " Pahāya pariyuṭṭhānaṁ, nekkhammamadhimuccati;",
  "tika-abh06t34:445_0": "Kalyāṇamitto vajjesu, bhayadassāvi subbato.",
  "tika-abh06t34:446_0": "1024.",
  "tika-abh06t34:447_0": " Kāmarāgavisaṁyutto, bhogadhananirālayo;",
  "tika-abh06t34:448_0": "Icchālobhavinimutto, amamo apariggaho.",
  "tika-abh06t34:449_0": "1025.",
  "tika-abh06t34:450_0": " Sorato sakhilo saṇho, mettāyanto dayāparo;",
  "tika-abh06t34:451_0": "Anāhaṭamano dhīro, santacitto khamāparo.",
  "tika-abh06t34:452_0": "1026.",
  "tika-abh06t34:453_0": " Hitesī sabbapāṇīnaṁ,",
  "tika-abh06t34:454_0": "Issāmaccheramuccito;",
  "tika-abh06t34:455_0": "Kodhopanāhabyāpāda",
  "tika-abh06t34:456_0": "Virodhopasame rato.",
  "tika-abh06t34:457_0": "1027.",
  "tika-abh06t34:458_0": " Anolīnamano yogī, niccāraddhaparakkamo;",
  "tika-abh06t34:459_0": "Susamāhitasaṅkappo, vippasanno anāvilo.",
  "tika-abh06t34:460_0": "1028.",
  "tika-abh06t34:461_0": " Okappento vimuccanto, paññavā paṭipattiyaṁ;",
  "tika-abh06t34:462_0": "Pihayanto mamāyanto, sammāsambuddhasāsanaṁ.",
  "tika-abh06t34:463_0": "1029.",
  "tika-abh06t34:464_0": " Iti nīvaraṇāpeto, ñāṇālokajutindharo;",
  "tika-abh06t34:465_0": "Pūjeti sammāsambuddhaṁ, saddhammapaṭipattiyā.",
  "tika-abh06t34:466_0": "1030.",
  "tika-abh06t34:467_0": " Hirottappaguṇopeto,",
  "tika-abh06t34:468_0": "Kalyāṇācāragocaro;",
  "tika-abh06t34:469_0": "Makkhappalāsarahito,",
  "tika-abh06t34:470_0": "Sappatisso sagāravo.",
  "tika-abh06t34:471_0": "1031.",
  "tika-abh06t34:472_0": " Ajjavācāracāritto, māyāsāṭheyyanissaṭo;",
  "tika-abh06t34:473_0": "Thambhasārambhanissaṅgo, maddavācārapesalo.",
  "tika-abh06t34:474_0": "1032.",
  "tika-abh06t34:475_0": " Mānātimānavimukho , saddhammagarusādaro;",
  "tika-abh06t34:476_0": "Parappamādanimmaddī, saṁvegabahulo sadā.",
  "tika-abh06t34:477_0": "1033.",
  "tika-abh06t34:478_0": " Vodātacittasaṅkappo , pāpicchāmalavajjito;",
  "tika-abh06t34:479_0": "Micchādiṭṭhimatikkanto, saddhammesu patiṭṭhito.",
  "tika-abh06t34:480_0": "1034.",
  "tika-abh06t34:481_0": " Cetokhilasamucchedī, vinibandhaviveṭhako;",
  "tika-abh06t34:482_0": "Mānasaṁ sampahaṁseti, saṁkilesavimuttiyā.",
  "tika-abh06t34:483_0": "1035.",
  "tika-abh06t34:484_0": " Pavivitto asaṁsaṭṭho, santo appicchatārato;",
  "tika-abh06t34:485_0": "Ariyāvaṁsālaṅkāro, supposo subharo sukhī.",
  "tika-abh06t34:486_0": "1036.",
  "tika-abh06t34:487_0": " Sallekhavutti dhutavā, pāpāpacayatapparo;",
  "tika-abh06t34:488_0": "Pāsādikasamācāro, pasādabahulo muni.",
  "tika-abh06t34:489_0": "1037.",
  "tika-abh06t34:490_0": " Anuddhato acapalo,",
  "tika-abh06t34:491_0": "Danto gutto yatindriyo;",
  "tika-abh06t34:492_0": "Cetosamādhigaruko,",
  "tika-abh06t34:493_0": "Sampajāno satīyuto.",
  "tika-abh06t34:494_0": "1038.",
  "tika-abh06t34:495_0": " Ussāhajāto saddhamme, chandajāto nirantaraṁ;",
  "tika-abh06t34:496_0": "Sātaccakārī svākāro, paṭipattiparāyaṇo.",
  "tika-abh06t34:497_0": "1039.",
  "tika-abh06t34:498_0": " Cetokāḷakāpagato, bhāvanārasamuttamaṁ;",
  "tika-abh06t34:499_0": "Raṅgaṁ niddhotavatthaṁva, sādhukaṁ paṭigaṇhati.",
  "tika-abh06t34:500_0": "1040.",
  "tika-abh06t34:501_0": " Iti sampāditākāro, parisuddhamanoratho;",
  "tika-abh06t34:502_0": "Nirādīnavasañcāro, sotthipatto niraṅgaṇo.",
  "tika-abh06t34:503_0": "1041.",
  "tika-abh06t34:504_0": " Pāpagāhavinimutto, rāhumuttova candimā;",
  "tika-abh06t34:505_0": "Guṇaraṁsiparikkhitto, sobheti jinasāsanaṁ.",
  "tika-abh06t34:506_0": "1042.",
  "tika-abh06t34:507_0": " Iccālobhamadosañca, mohābhāvamathāparaṁ;",
  "tika-abh06t34:508_0": "Nekkhammaṁ pavivekañca, tathā nissaraṇaṁ budho.",
  "tika-abh06t34:509_0": "1043.",
  "tika-abh06t34:510_0": " Samārabbha visodhento, ajjhāsayamasesato;",
  "tika-abh06t34:511_0": "Dhīro sampaṭipādeti, bhāvanāsukhamuttamaṁ.",
  "tika-abh06t34:512_0": "1044.",
  "tika-abh06t34:513_0": " Tato paṇītādhimutti, palibodhavinissaṭo;",
  "tika-abh06t34:514_0": "Paripanthavinimutto, vigatāvaraṇālayo.",
  "tika-abh06t34:515_0": "1045.",
  "tika-abh06t34:516_0": " Bhāvanāninnasantāno, kallacitto visārado;",
  "tika-abh06t34:517_0": "Kasiṇādikamārabbha, bhāveyya samathaṁ kathaṁ.",
  "tika-abh06t34:518_0": "1046.",
  "tika-abh06t34:519_0": " Pathavīkasiṇaṁ tāva, vidatthicaturaṅgulaṁ;",
  "tika-abh06t34:520_0": "Katvānāruṇavaṇṇāya, mattikāya sumaṇḍalaṁ.",
  "tika-abh06t34:521_0": "1047.",
  "tika-abh06t34:522_0": " Yugamatte ṭhapetvāna, ṭhāne sukhanisinnako;",
  "tika-abh06t34:523_0": "Pathavīti samaññāya, katvābhogaṁ tu bhāvaye.",
  "tika-abh06t34:524_0": "1048.",
  "tika-abh06t34:525_0": " Akatepi khalādimhi, akiccheneva maṇḍale;",
  "tika-abh06t34:526_0": "Nimittaṁ jāyaticcāhu, pubbayogavato pana.",
  "tika-abh06t34:527_0": "1049.",
  "tika-abh06t34:528_0": " Āpomaṇḍalamuggaṇhe, bhājanādigate jale;",
  "tika-abh06t34:529_0": "Tejamhi tejokasiṇaṁ, paṭacchiddādisaṁgate.",
  "tika-abh06t34:530_0": "1050.",
  "tika-abh06t34:531_0": " Sassaggādimhi kammante, vāyokasiṇamaṇḍalaṁ;",
  "tika-abh06t34:532_0": "Paṭibhāgasamācāro, phuṭṭhaṭṭhāneva jāyati.",
  "tika-abh06t34:533_0": "1051.",
  "tika-abh06t34:534_0": " Nīlādikasiṇaṁ vatthe, pupphe vā vaṇṇadhātuyaṁ;",
  "tika-abh06t34:535_0": "Ākāsamaṇḍalaṁ bhitti-chiddādimhi upaṭṭhitaṁ.",
  "tika-abh06t34:536_0": "1052.",
  "tika-abh06t34:537_0": " Chiddappaviṭṭhamālokaṁ, uggaṇheyya patiṭṭhitaṁ;",
  "tika-abh06t34:538_0": "Sūriyālokādibhedaṁ, bhūmiyaṁ vātha bhittiyaṁ.",
  "tika-abh06t34:539_0": "1053.",
  "tika-abh06t34:540_0": " Dasadhā kasiṇesvevaṁ, yattha katthaci yogino;",
  "tika-abh06t34:541_0": "Parikammaṁ karontassa, uggaho nāma jāyati.",
  "tika-abh06t34:542_0": "1054.",
  "tika-abh06t34:543_0": " Cittassupaṭṭhite tasmiṁ, passantasseva cakkhunā;",
  "tika-abh06t34:544_0": "Uggahamhi nimittamhi, paṭipādeyya bhāvanaṁ.",
  "tika-abh06t34:545_0": "1055.",
  "tika-abh06t34:546_0": " Vikkhepaṁ vinivārento, paripanthe virājayaṁ;",
  "tika-abh06t34:547_0": "Nimittābhimukheneva, mānasaṁ paṭipādaye.",
  "tika-abh06t34:548_0": "1056.",
  "tika-abh06t34:549_0": " Āsevantassa tassevaṁ, cittaṁ hoti samāhitaṁ;",
  "tika-abh06t34:550_0": "Saṁklesā sannisīdanti, paṭibhāgo ca jāyati.",
  "tika-abh06t34:551_0": "1057.",
  "tika-abh06t34:552_0": " Tattha paṇṇattisaṅkhāte, nimitte bhāvanāmaye;",
  "tika-abh06t34:553_0": "Tatheva paṭibhāgamhi, tato yuñjeyya bhāvanaṁ.",
  "tika-abh06t34:554_0": "1058.",
  "tika-abh06t34:555_0": " Tatthādhimutto satimā, nimittavidhikovido;",
  "tika-abh06t34:556_0": "Indriyāni samānento, sappāyamupalakkhayaṁ.",
  "tika-abh06t34:557_0": "1059.",
  "tika-abh06t34:558_0": " Niggayha uddhataṁ cittaṁ, paggayha līnamānasaṁ;",
  "tika-abh06t34:559_0": "Ūhataṁ sampahaṁsento, upekkhanto samāhitaṁ.",
  "tika-abh06t34:560_0": "1060.",
  "tika-abh06t34:561_0": " Reṇumhi uppaladale, sutte nāvāya nāḷiyā;",
  "tika-abh06t34:562_0": "Yathā madhukarādīnaṁ, pavatti samma vaṇṇitā.",
  "tika-abh06t34:563_0": "1061.",
  "tika-abh06t34:564_0": " Cittapavattiākāraṁ, sādhukaṁ lakkhayaṁ budho;",
  "tika-abh06t34:565_0": "Tathā samenākārena, pahitatto parakkame.",
  "tika-abh06t34:566_0": "1062.",
  "tika-abh06t34:567_0": " Samappavattamākāraṁ, sallakkhetvā nirantaraṁ;",
  "tika-abh06t34:568_0": "Padahantassa tassevaṁ, appanā nāma jāyati.",
  "tika-abh06t34:569_0": "1063.",
  "tika-abh06t34:570_0": " Paṭibhāganimittaṁ tu, vaḍḍheyya kasiṇaṁ puna;",
  "tika-abh06t34:571_0": "Upacārabhūmiyaṁ vā, appanāyaṁ va katthaci.",
  "tika-abh06t34:572_0": "1064.",
  "tika-abh06t34:573_0": " Ekaṅguladvaṅgulādi-vaseneva yathākkamaṁ;",
  "tika-abh06t34:574_0": "Pharanto manasāyeva, nipuṇo yāvadicchakaṁ.",
  "tika-abh06t34:575_0": "1065.",
  "tika-abh06t34:576_0": " Tatthevaṁ paṭhamajjhānaṁ, patvāna paguṇaṁ tato;",
  "tika-abh06t34:577_0": "Katvā ciṇṇavasībhūtā, tamhā vuṭṭhāya paṇḍito.",
  "tika-abh06t34:578_0": "1066.",
  "tika-abh06t34:579_0": " Vitakkādikathūlaṅgaṁ, pahānāya yathākkamaṁ;",
  "tika-abh06t34:580_0": "Tatheva paṭipajjanto, pappoti dutiyādayo.",
  "tika-abh06t34:581_0": "1067.",
  "tika-abh06t34:582_0": " Dasadhā kasiṇānevaṁ, bhāvetvā pana yogino;",
  "tika-abh06t34:583_0": "Catukkapañcakajjhānaṁ, katvā vikkhepanissaṭā.",
  "tika-abh06t34:584_0": "1068.",
  "tika-abh06t34:585_0": " Supakkhālitupaklesā , santacittā samāhitā;",
  "tika-abh06t34:586_0": "Pavivekarasassādaṁ, anubhonti yathāsukhaṁ.",
  "tika-abh06t34:587_0": "1069.",
  "tika-abh06t34:588_0": " Asubhaṁ pana bhāvento, nimittaṁ yattha katthaci;",
  "tika-abh06t34:589_0": "Uddhumātādibhedamhi, uggaṇheyyāsubhe kathaṁ?",
  "tika-abh06t34:590_0": "1070.",
  "tika-abh06t34:591_0": " Ekāhādimatikkantaṁ, uddhumātakamīritaṁ;",
  "tika-abh06t34:592_0": "Vigatacchavi bībhacchaṁ, nīlākāraṁ vinīlakaṁ.",
  "tika-abh06t34:593_0": "1071.",
  "tika-abh06t34:594_0": " Vikiṇṇapubbakudhitaṁ, paribhinnaṁ vipubbakaṁ;",
  "tika-abh06t34:595_0": "Viccheditaṅgapaccaṅgaṁ, vicchiddakaṁ kaḷevaraṁ.",
  "tika-abh06t34:596_0": "1072.",
  "tika-abh06t34:597_0": " Vividhākārapāṇehi, khajjamānaṁ vikhāditaṁ;",
  "tika-abh06t34:598_0": "Vināsitaṅgapaccaṅgaṁ, vikkhittanti pavuccati.",
  "tika-abh06t34:599_0": "1073.",
  "tika-abh06t34:600_0": " Pādādibhaṅgavikkhittaṁ, hatavikkhittakaṁ mataṁ;",
  "tika-abh06t34:601_0": "Lohitaṁ lohitākiṇṇaṁ, puḷavaṁ kimisaṅkulaṁ.",
  "tika-abh06t34:602_0": "1074.",
  "tika-abh06t34:603_0": " Aṭṭhisaṅkhalikāmattaṁ, aṭṭhikanti ca sabbathā;",
  "tika-abh06t34:604_0": "Saṇṭhānākārabhedena, dasadhāsubhadesanā.",
  "tika-abh06t34:605_0": "1075.",
  "tika-abh06t34:606_0": " Tatthevaṁ dasadhā bhede, nijjīvakuṇapāsubhe;",
  "tika-abh06t34:607_0": "Ujjhite bhūmibhāgasmiṁ, matakāye kaḷevare.",
  "tika-abh06t34:608_0": "1076.",
  "tika-abh06t34:609_0": " Labbhamānakamākāraṁ, oloketvā salakkhaṇaṁ;",
  "tika-abh06t34:610_0": "Uggahetvāna cittena, taṁtaṁnāmena bhāvaye.",
  "tika-abh06t34:611_0": "1077.",
  "tika-abh06t34:612_0": " Paṭikūlañca jegucchaṁ, duggandhañca virūpakaṁ;",
  "tika-abh06t34:613_0": "Harāyitamajaññañca, hīḷitaṁ vikkhitāsivaṁ.",
  "tika-abh06t34:614_0": "1078.",
  "tika-abh06t34:615_0": " Iccevamasubhākāre,",
  "tika-abh06t34:616_0": "Katvābhogaṁ tu yogino;",
  "tika-abh06t34:617_0": "Bhāventassupacāro ca,",
  "tika-abh06t34:618_0": "Paṭibhāgo ca jāyati.",
  "tika-abh06t34:619_0": "1079.",
  "tika-abh06t34:620_0": " Paṭibhāganimittaṁ tu, upacārena sevato;",
  "tika-abh06t34:621_0": "Appeti paṭhamajjhāna-metthevaṁ samathe nayo.",
  "tika-abh06t34:622_0": "1080.",
  "tika-abh06t34:623_0": " Vinā saddhammaṁ panidaṁ, sarīraṁ bālananditaṁ;",
  "tika-abh06t34:624_0": "Vipattipariyosānaṁ, avassaṁ bhedagāmikaṁ.",
  "tika-abh06t34:625_0": "1081.",
  "tika-abh06t34:626_0": " Yathā idaṁ tathā etaṁ, yathā etaṁ tathā idaṁ;",
  "tika-abh06t34:627_0": "Jīvamānañca nijjīvameva dhammaparāyaṇaṁ.",
  "tika-abh06t34:628_0": "1082.",
  "tika-abh06t34:629_0": " Sabhāvo sopi dehassa,",
  "tika-abh06t34:630_0": "Sabbassāpi ca sabbathā;",
  "tika-abh06t34:631_0": "Vicitabbā dhirenāpi,",
  "tika-abh06t34:632_0": "Esāyaṁ niyatā gati.",
  "tika-abh06t34:633_0": "1083.",
  "tika-abh06t34:634_0": " Aniccaṁ khayadhammañca, dukkhameva bhayāvahaṁ;",
  "tika-abh06t34:635_0": "Anattā ca parābhūtā, vibbhijjati khaṇe khaṇe.",
  "tika-abh06t34:636_0": "1084.",
  "tika-abh06t34:637_0": " Vināsamānassākāraṁ, tatthevaṁ pana passato;",
  "tika-abh06t34:638_0": "Vipassanābhāvanāti, tamīrenti tathāgatā.",
  "tika-abh06t34:639_0": "1085.",
  "tika-abh06t34:640_0": " Bhāvanaṁ duvidhampetaṁ, bhāventi puna paṇḍitā;",
  "tika-abh06t34:641_0": "Jīvamānepi kāyamhi, taṁtadākārasambhave.",
  "tika-abh06t34:642_0": "1086.",
  "tika-abh06t34:643_0": " Jīvamānopi kāyoyaṁ,",
  "tika-abh06t34:644_0": "Kuṇapova sabhāvato;",
  "tika-abh06t34:645_0": "Tamalaṅkārapaṭicchanno,",
  "tika-abh06t34:646_0": "Bālānaṁ na pakāsati.",
  "tika-abh06t34:647_0": "1087.",
  "tika-abh06t34:648_0": " Bahi maṭṭhamupaṭṭhāti, anto kuṇapapūritaṁ;",
  "tika-abh06t34:649_0": "Uggharantaṁ paggharantaṁ, navadvāramalassavaṁ.",
  "tika-abh06t34:650_0": "1088.",
  "tika-abh06t34:651_0": " Sarīraṁ niccaduggandhaṁ, nānākimisamākulaṁ;",
  "tika-abh06t34:652_0": "Tacamaṁsapaṭicchannaṁ, aṭṭhipañjarasaṇṭhitaṁ.",
  "tika-abh06t34:653_0": "1089.",
  "tika-abh06t34:654_0": " Vaccakūpamidaṁ nāma, dvattiṁsāsucipūritaṁ;",
  "tika-abh06t34:655_0": "Narānukkārabhūmīva, nekavassagaṇocitā.",
  "tika-abh06t34:656_0": "1090.",
  "tika-abh06t34:657_0": " Susānagamanosānaṁ, bahusādhāraṇāsubhaṁ;",
  "tika-abh06t34:658_0": "Gaṇḍabhūtaṁ sallabhūtaṁ, bahudukkhanibandhanaṁ.",
  "tika-abh06t34:659_0": "1091.",
  "tika-abh06t34:660_0": " Nānābyādhisamākiṇṇaṁ , nānopaddavasaṁkulaṁ;",
  "tika-abh06t34:661_0": "Nānānatthasamodhānaṁ, nānāsaṁklesavatthukaṁ.",
  "tika-abh06t34:662_0": "1092.",
  "tika-abh06t34:663_0": " Positampi ciraṁ kālaṁ, mamaṁkāramamāyitaṁ;",
  "tika-abh06t34:664_0": "Lahudujjanamittova, pīḷitaṁ sampadussati.",
  "tika-abh06t34:665_0": "1093.",
  "tika-abh06t34:666_0": " Parihāyati nissāraṁ, jaratāpi taṁ yobbanaṁ;",
  "tika-abh06t34:667_0": "Maccubhajjitamaccanta-masesaṁ paribhijjati.",
  "tika-abh06t34:668_0": "1094.",
  "tika-abh06t34:669_0": " Tathāpi jālasantāno, bahusambhārasaṅkhato;",
  "tika-abh06t34:670_0": "Vatthālaṅkārasañchanno, mālāgandhādisobhito.",
  "tika-abh06t34:671_0": "1095.",
  "tika-abh06t34:672_0": " Saviññattivikārehi, vicittākāramaṇḍito;",
  "tika-abh06t34:673_0": "Kāyo līḷavilāsehi, palambheti mahājanaṁ.",
  "tika-abh06t34:674_0": "1096.",
  "tika-abh06t34:675_0": " Vañcitā yena dummedhā, kāmaklesamalīmayā;",
  "tika-abh06t34:676_0": "Pūrenti caturāpāyaṁ, māradheyyānusārino.",
  "tika-abh06t34:677_0": "1097.",
  "tika-abh06t34:678_0": " Evamādīnavaṁ ñatvā, pūtikāye vicakkhaṇā;",
  "tika-abh06t34:679_0": "Asubhādikamākāra-mārabbha chandupaṭṭhahuṁ.",
  "tika-abh06t34:680_0": "1098.",
  "tika-abh06t34:681_0": " Yasmiṁ patanti kuṇape viparītasaññā,",
  "tika-abh06t34:682_0": "Saṁklesapāpavasagā visamaṁ carantā;",
  "tika-abh06t34:683_0": "Taṁ passathetamasubhampi vināsadhammaṁ,",
  "tika-abh06t34:684_0": "Iccevamāha sugato dasadhā vibhāgaṁ.",
  "tika-abh06t34:685_0": "1099.",
  "tika-abh06t34:686_0": " Satthārā kasiṇañca yaṁ dasavidhaṁ vikkhepavikkhambhanaṁ,",
  "tika-abh06t34:687_0": "Kāmaklesavināsanaṁ dasavidhaṁ yañcāsubhaṁ bhāsitaṁ;",
  "tika-abh06t34:688_0": "Dibbabrahmasukhāvahaṁ samapadaṁ vijjodayaṁ yoginā,",
  "tika-abh06t34:689_0": "Kammaṭṭhānamalaṁ tamuttamaguṇenāsevitaṁ sevituṁ.",
  "tika-abh06t34:690_0": "Iti nāmarūpaparicchede kasiṇāsubhavibhāgo nāma",
  "tika-abh06t34:691_0": "Aṭṭhamo paricchedo."
}