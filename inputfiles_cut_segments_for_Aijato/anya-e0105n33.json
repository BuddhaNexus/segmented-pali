{
  "anya-e0105n33:0_0": "Dhammapadaṭṭhakathākaraṇaṁ",
  "anya-e0105n33:1_0": "Aparāpi tisso aṭṭhakathāyo santi khuddakapāṭhaṭṭhakathā dhammapadaṭṭhakathā suttanipātaṭṭhakathā cāti, yā tāsu dissamānanigamanavasena ācariyabuddhaghoseneva katāti paññāyanti.",
  "anya-e0105n33:1_1": "Tattha pana vuttavacanāni kānici kānici āgamaṭṭhakathāsu vuttākārena na honti.",
  "anya-e0105n33:1_2": "Tasmā eke vadanti ‘‘netā ācariyabuddhaghosassā’’ti.",
  "anya-e0105n33:1_3": "Ekacce pana ‘‘ācariyassa upathambhakattherehi paṭhamaṁ katā, pacchā ācariyena osānasodhanavasena pariyosāpitā vā bhaveyyuṁ, abhidhammaṭṭhakathaṁ āyācantena cūḷabuddhaghosena vā katā bhaveyyu’’nti vadanti.",
  "anya-e0105n33:2_0": "Taṁ tathā vā hotu aññathā vā, idāni ekantato vinicchinituṁ na sukarameva.",
  "anya-e0105n33:2_1": "Tasmā tāsaṁ nigamanavacanavaseneva ettha pakāsayissāma.",
  "anya-e0105n33:2_2": "Tāsu hi dhammapadaṭṭhakathaṁ kumārakassapattherena āyācito sirikūṭassa (sirikuḍḍassa) rañño pāsāde viharanto paramparābhataṁ sīhaḷabhāsāya saṇṭhitaṁ porāṇaṭṭhakathaṁ pāḷibhāsāya āropetvā vitthāragatañca vacanakkamaṁ samāsetvā gāthāsu asaṁvaṇṇitapadabyañjanāni saṁvaṇṇetvā akāsi.",
  "anya-e0105n33:2_3": "Vuttañhi tattha ganthārambhe –",
  "anya-e0105n33:3_0": "‘‘Paramparābhatā tassa, nipuṇā atthavaṇṇanā;",
  "anya-e0105n33:4_0": "Yā tambapaṇṇidīpamhi, dīpabhāsāya saṇṭhitā…pe…",
  "anya-e0105n33:5_0": "Kumārakassapenāhaṁ, therena thiracetasā;",
  "anya-e0105n33:6_0": "Saddhammaṭṭhitikāmena, sakkaccaṁ abhiyācito…pe…",
  "anya-e0105n33:7_0": "Taṁ bhāsaṁ ativitthāra, gatañca vacanakkamaṁ;",
  "anya-e0105n33:8_0": "Pahāyāropayitvāna, tantibhāsaṁ manoramaṁ.",
  "anya-e0105n33:9_0": "Gāthānaṁ byañjanapadaṁ, yaṁ tattha na vibhāvitaṁ;",
  "anya-e0105n33:10_0": "Kevalaṁ taṁ vibhāvetvā, sesaṁ tameva atthato.",
  "anya-e0105n33:11_0": "Bhāsantarena bhāsissa’’nti dha. pa. aṭṭha. 1.ganthārambhakathā –",
  "anya-e0105n33:12_0": "Nigamane ca vuttaṁ –",
  "anya-e0105n33:13_0": "‘‘Vihāre adhirājena, kāritamhi kataññunā;",
  "anya-e0105n33:14_0": "Pāsāde sirikūṭassa, rañño viharatā mayā’’ti dha. pa. aṭṭha. 2.nigamanakathā.",
  "anya-e0105n33:15_0": "Ettha ca sirikūṭo nāma samantapāsādikānigamane siripāloti vutto mahānāmoyeva rājāti vadanti.",
  "anya-e0105n33:15_1": "Evaṁ sati mahesiyā ānayanaṁ samādāpanamārabbha tena raññā dinne dhūmarakkhapabbatavihāre vasantena sā katāti veditabbā. Vuttañhetaṁ mahāvaṁse –",
  "anya-e0105n33:16_0": "37-212.",
  "anya-e0105n33:17_0": " ‘‘Lohadvāra-ralaggāma-koṭipassāvanavhaye;",
  "anya-e0105n33:18_0": "Tayo vihāre kāretvā, bhikkhūnaṁ abhayuttare.",
  "anya-e0105n33:19_0": "213.",
  "anya-e0105n33:20_0": " Vihāraṁ kārayitvāna, dhūmarakkhamhi pabbate;",
  "anya-e0105n33:21_0": "Mahesiyā’nayenā’dā, bhikkhūnaṁ theravādina’’nti.",
  "anya-e0105n33:22_0": "Tassa pana rañño kāle sā niṭṭhāpitāti na sakkā gahetuṁ.",
  "anya-e0105n33:22_1": "Tassa hi rañño ekavīsatimavasse samantapāsādikaṁ niṭṭhāpesi.",
  "anya-e0105n33:22_2": "So ca rājā dvāvīsatimavasse divaṅgato.",
  "anya-e0105n33:22_3": "Etthantare sādhikaekavassena ‘‘catasso ca āgamaṭṭhakathāyo tisso ca abhidhammaṭṭhakathāyo ayañca dhammapadaṭṭhakathā’’ti sabbā etā na sakkā niṭṭhāpetunti."
}