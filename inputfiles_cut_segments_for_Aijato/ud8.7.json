{
  "ud8.7:0.1_0": "Udāna 8.7",
  "ud8.7:0.2_0": "Dvidhāpathasutta",
  "ud8.7:1.1_0": "Evaṁ me sutaṁ—",
  "ud8.7:1.2_0": " ekaṁ samayaṁ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena.",
  "ud8.7:1.3_0": "Addasā kho āyasmā nāgasamālo antarāmagge dvidhāpathaṁ.",
  "ud8.7:1.4_0": "Disvāna bhagavantaṁ etadavoca:",
  "ud8.7:1.5_0": "“ayaṁ, bhante, bhagavā pantho;",
  "ud8.7:1.6_0": "iminā gacchāmā”ti.",
  "ud8.7:1.7_0": "Evaṁ vutte, bhagavā āyasmantaṁ nāgasamālaṁ etadavoca:",
  "ud8.7:1.8_0": "“ayaṁ, nāgasamāla, pantho;",
  "ud8.7:1.9_0": "iminā gacchāmā”ti.",
  "ud8.7:2.1_0": "Dutiyampi kho …pe…",
  "ud8.7:2.2_0": "tatiyampi kho āyasmā nāgasamālo bhagavantaṁ etadavoca:",
  "ud8.7:2.3_0": "“ayaṁ, bhante, bhagavā pantho;",
  "ud8.7:2.4_0": "iminā gacchāmā”ti.",
  "ud8.7:2.5_0": "Tatiyampi kho bhagavā āyasmantaṁ nāgasamālaṁ etadavoca:",
  "ud8.7:2.6_0": "“ayaṁ, nāgasamāla, pantho;",
  "ud8.7:2.7_0": "iminā gacchāmā”ti.",
  "ud8.7:2.8_0": "Atha kho āyasmā nāgasamālo bhagavato pattacīvaraṁ tattheva chamāyaṁ nikkhipitvā pakkāmi:",
  "ud8.7:2.9_0": "“idaṁ, bhante, bhagavato pattacīvaran”ti.",
  "ud8.7:3.1_0": "Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ pattañca bhindiṁsu saṅghāṭiñca vipphālesuṁ.",
  "ud8.7:3.2_0": "Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami;",
  "ud8.7:3.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud8.7:3.3_0": "Ekamantaṁ nisinno kho āyasmā nāgasamālo bhagavantaṁ etadavoca:",
  "ud8.7:3.4_0": "“idha mayhaṁ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ, pattañca bhindiṁsu, saṅghāṭiñca vipphālesun”ti.",
  "ud8.7:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.7:5.1_0": "“Saddhiṁ caramekato vasaṁ,",
  "ud8.7:5.2_0": "Misso aññajanena vedagū;",
  "ud8.7:5.3_0": "Vidvā pajahāti pāpakaṁ,",
  "ud8.7:5.4_0": "Koñco khīrapakova ninnagan”ti.",
  "ud8.7:5.5_0": "Sattamaṁ."
}