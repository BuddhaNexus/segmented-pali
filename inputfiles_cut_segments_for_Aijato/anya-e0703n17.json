{
  "anya-e0703n17:0_0": "Aṭṭhārasama pariccheda",
  "anya-e0703n17:1_0": "Mahābodhiggahaṇo",
  "anya-e0703n17:2_0": "1.",
  "anya-e0703n17:3_0": "Mahābodhiñca theriñca, āṇāpetuṁ mahīpati;",
  "anya-e0703n17:4_0": "Therena vuttavacanaṁ, saramāno sake ghare.",
  "anya-e0703n17:5_0": "2.",
  "anya-e0703n17:6_0": "Antovasse’ka divasaṁ, nisinno therasantike;",
  "anya-e0703n17:7_0": "Sahā’maccehi mantetvā, bhāgineyyaṁ sayaṁ sakaṁ.",
  "anya-e0703n17:8_0": "3.",
  "anya-e0703n17:9_0": "Ariṭṭhanāmakā’maccaṁ , tasmiṁ kamme niyojituṁ;",
  "anya-e0703n17:10_0": "Mantvā āmantayitvāna, idaṁ vacanamabravi.",
  "anya-e0703n17:11_0": "4.",
  "anya-e0703n17:12_0": "Tā sakkhissasi....., dhammāsokassa santikā;",
  "anya-e0703n17:13_0": "Mahābodhiṁ saṅghamittaṁ, theriṁ ānayituṁ idha.",
  "anya-e0703n17:14_0": "5.",
  "anya-e0703n17:15_0": "Sakkhissāmi ahaṁ deva, ānetuṁ taṁ duve tato;",
  "anya-e0703n17:16_0": "Idhā’gato pabbajituṁ, sace lacchāmi mānada.",
  "anya-e0703n17:17_0": "6.",
  "anya-e0703n17:18_0": "Evaṁ hotūti vatvāna, rājā taṁ tattha pesayi;",
  "anya-e0703n17:19_0": "So therassa ca rañño ca, sāsanaṁ gayha vandiya.",
  "anya-e0703n17:20_0": "7.",
  "anya-e0703n17:21_0": "Assayujasukkapakkhe, nikkhanto dutiye’hani;",
  "anya-e0703n17:22_0": "Sānuyutto jambukole, nāvamāruyha paṭṭane.",
  "anya-e0703n17:23_0": "8.",
  "anya-e0703n17:24_0": "Mahodamiṁ karitvāna, therādhiṭṭhānayogato;",
  "anya-e0703n17:25_0": "Nikkhantadivaseyeva, rammaṁ pupphapuraṁ agā.",
  "anya-e0703n17:26_0": "9.",
  "anya-e0703n17:27_0": "Tadā tu anulādevī, pañcakaññāsatehi ca;",
  "anya-e0703n17:28_0": "Antepurikaitthīnaṁ, saddhiṁ pañcasatehi ca.",
  "anya-e0703n17:29_0": "10.",
  "anya-e0703n17:30_0": "Dasasīlaṁ samādāya, kāsāya vasanā suci;",
  "anya-e0703n17:31_0": "Pabbajjāpekkhi nisekhā, pekkhanti theriyā’gamaṁ.",
  "anya-e0703n17:32_0": "11.",
  "anya-e0703n17:33_0": "Nagarasse’kadesamhi, ramme bhikkhunupassaye;",
  "anya-e0703n17:34_0": "Kārāpite narindena, vāsaṁ kappesi subbatā.",
  "anya-e0703n17:35_0": "12.",
  "anya-e0703n17:36_0": "Upāsikāhi tāhe’sa, vutto bhikkhunupassayo;",
  "anya-e0703n17:37_0": "Upāsikā vihāroti, tena laṁkāya vissuto.",
  "anya-e0703n17:38_0": "13.",
  "anya-e0703n17:39_0": "Bhāgineyyo mahā’riṭṭho, dhammāsokassa rājino;",
  "anya-e0703n17:40_0": "Appetvā rājasandesaṁ, therasandesa’mabravi.",
  "anya-e0703n17:41_0": "14.",
  "anya-e0703n17:42_0": "Bhātujayā sahāyassa, rañño te rājakuñjara;",
  "anya-e0703n17:43_0": "Ākaṅkhamānā pabbajjaṁ, niccaṁ vasati saññatā.",
  "anya-e0703n17:44_0": "15.",
  "anya-e0703n17:45_0": "Saṅghamittaṁ bhikkhuniṁ taṁ, pabbājetuṁ visajjaya;",
  "anya-e0703n17:46_0": "Tāya saddhiṁ mahābodhi-dakkhiṇasākhameva ca.",
  "anya-e0703n17:47_0": "16.",
  "anya-e0703n17:48_0": "Theriyā ca tamevatthaṁ, abravi therabhāsitaṁ;",
  "anya-e0703n17:49_0": "Gantvā pitusamīpaṁ sā, therī theramataṁ bravī.",
  "anya-e0703n17:50_0": "17.",
  "anya-e0703n17:51_0": "Āha rājā tuvaṁ amma, apassanto kathaṁ ahaṁ;",
  "anya-e0703n17:52_0": "Sokaṁ vinodayissāmi, puttanattaviyogajaṁ.",
  "anya-e0703n17:53_0": "18.",
  "anya-e0703n17:54_0": "Āha sā me mahārāja, bhātuno vacanaṁ garu;",
  "anya-e0703n17:55_0": "Pabbājanīyā ca bahū, gantabbaṁ tattha tena me.",
  "anya-e0703n17:56_0": "19.",
  "anya-e0703n17:57_0": "‘‘Satthaghātamanārahā, mahābodhimahīruhā;",
  "anya-e0703n17:58_0": "Kathannu sākhaṁ gaṇissaṁ’’, iti rājā vicintayī.",
  "anya-e0703n17:59_0": "20.",
  "anya-e0703n17:60_0": "Amaccassa mahādeva-nāmakassa matena so;",
  "anya-e0703n17:61_0": "Bhikkhusaṅghaṁ nimantetvā, bhojetvā pucchi bhūpatiṁ.",
  "anya-e0703n17:62_0": "21.",
  "anya-e0703n17:63_0": "Bhante laṁkaṁ mahābodhi, pesetabbā nu kho iti;",
  "anya-e0703n17:64_0": "Thero moggaliputto so, pesetabbāti bhāsiya.",
  "anya-e0703n17:65_0": "22.",
  "anya-e0703n17:66_0": "Kataṁ mahāadhiṭṭhāna-pañcakaṁ pañcacakkhunā;",
  "anya-e0703n17:67_0": "Ābhāsi rañño taṁ sutvā, tussitvā dharaṇīpati.",
  "anya-e0703n17:68_0": "23.",
  "anya-e0703n17:69_0": "Sattayojanikaṁ maggaṁ, so mahābodhigāminaṁ;",
  "anya-e0703n17:70_0": "Sodhāpetvāna sakkaccaṁ, bhūsāpeti anekadhā.",
  "anya-e0703n17:71_0": "24.",
  "anya-e0703n17:72_0": "Suvaṇṇaṁ nīharāpesi, kaṭāhakaraṇāya ca;",
  "anya-e0703n17:73_0": "Vissakammo ca āgantvā, satulādhārarūpavā.",
  "anya-e0703n17:74_0": "25.",
  "anya-e0703n17:75_0": "‘‘Kaṭāhaṁ kiṁ pamāṇaṁ nu, karomī’ti apucchitaṁ;",
  "anya-e0703n17:76_0": "‘‘Ñatvā pamāṇaṁ tvaṁyeva, karohi’’ iti bhāsiya.",
  "anya-e0703n17:77_0": "26.",
  "anya-e0703n17:78_0": "Suvaṇṇā gahetvāna, hatthena parimajjiya;",
  "anya-e0703n17:79_0": "Kaṭāhaṁ taṅkhaṇaṁyeva, nimminitvāna pakkami.",
  "anya-e0703n17:80_0": "27.",
  "anya-e0703n17:81_0": "Navahatthaparikkhepaṁ, pañcahatthaṁ gabhīrato;",
  "anya-e0703n17:82_0": "Tihatthavikkhambhayutaṁ, aṭṭhaṅgulaghanaṁ subhaṁ.",
  "anya-e0703n17:83_0": "28.",
  "anya-e0703n17:84_0": "Yuvassa hatthino soṇḍa-pamāṇamukhavaṭṭikaṁ;",
  "anya-e0703n17:85_0": "Gāhā petvāna taṁ rājā, bālasurasamappakaṁ.",
  "anya-e0703n17:86_0": "29.",
  "anya-e0703n17:87_0": "Sattayojanadīghāya, vitthatāyati yojanaṁ;",
  "anya-e0703n17:88_0": "Senāya caturaṅginyā, mahābhikkhugaṇena ca.",
  "anya-e0703n17:89_0": "30.",
  "anya-e0703n17:90_0": "Upagamma mahābodhiṁ, nānālaṅkārabhūsitaṁ;",
  "anya-e0703n17:91_0": "Nānāratanacittaṁ taṁ, vividhaddhajamāliniṁ.",
  "anya-e0703n17:92_0": "31.",
  "anya-e0703n17:93_0": "Nānākusumasaṁkiṇṇaṁ , nānāturiyaghositaṁ;",
  "anya-e0703n17:94_0": "Senāya parivāretvā, parikkhipiya sāṇiyā.",
  "anya-e0703n17:95_0": "32.",
  "anya-e0703n17:96_0": "Mahātherasahassena, pamukhena mahāgaṇe;",
  "anya-e0703n17:97_0": "Raññaṁ pattābhisekānaṁ, sahassenā’dhikena ca.",
  "anya-e0703n17:98_0": "33.",
  "anya-e0703n17:99_0": "Attānaṁ parivāretvā, mahābodhiñca sādhukaṁ;",
  "anya-e0703n17:100_0": "Olokesi mahābodhiṁ, paggahetvāna añjaliṁ.",
  "anya-e0703n17:101_0": "34.",
  "anya-e0703n17:102_0": "Tassā dakkhiṇasākhāya, catuhatthapamāṇakaṁ;",
  "anya-e0703n17:103_0": "Ṭhānaṁ khandhañca vajjetvā, sākhā antaradhāyisuṁ.",
  "anya-e0703n17:104_0": "35.",
  "anya-e0703n17:105_0": "Taṁ pāṭihāriyaṁ disvā, patīto puthavīpati;",
  "anya-e0703n17:106_0": "‘‘Pūjema’haṁ mahābodhiṁ, rajjenā’hi udīriya.",
  "anya-e0703n17:107_0": "36.",
  "anya-e0703n17:108_0": "Abhisiñci mahābodhīṁ, mahārajje mahīpati;",
  "anya-e0703n17:109_0": "Pupphādīhi mahābodhiṁ, pūjetvāna padakkhiṇaṁ.",
  "anya-e0703n17:110_0": "37.",
  "anya-e0703n17:111_0": "Katvā aṭṭhasu ṭhānesu, vanditvāna katañjalī;",
  "anya-e0703n17:112_0": "Suvaṇṇakhacite pīṭhe, nānāratanamaṇḍite.",
  "anya-e0703n17:113_0": "38.",
  "anya-e0703n17:114_0": "Svārohe yāva sāucce, taṁ suvaṇṇakaṭāhakaṁ;",
  "anya-e0703n17:115_0": "Ṭhapāpetvāna āruyha, gahetuṁ sākhamuttamaṁ.",
  "anya-e0703n17:116_0": "39.",
  "anya-e0703n17:117_0": "Ādiyitvāna sovaṇṇa tulikāya manosilaṁ;",
  "anya-e0703n17:118_0": "Lekhaṁ datvāna sākhāya, saccakriyamakā iti.",
  "anya-e0703n17:119_0": "40.",
  "anya-e0703n17:120_0": "‘‘Laṁkādīpaṁ yadi ito, gantabbaṁ urubodhiyā;",
  "anya-e0703n17:121_0": "Nibbematiko buddhassa, sāsanamhi sace ahaṁ.",
  "anya-e0703n17:122_0": "41.",
  "anya-e0703n17:123_0": "Sayaṁyeva mahābodhi-sākhāyaṁ dakkhiṇā subhā;",
  "anya-e0703n17:124_0": "Chijjitvāna patiṭṭhātu, idha hemakaṭāhake.",
  "anya-e0703n17:125_0": "42.",
  "anya-e0703n17:126_0": "Lekhaṭhāne mahābodhi, chijjitvā sayameva sā;",
  "anya-e0703n17:127_0": "Gandhakaddamapūrassa, kaṭāhasso’pariṭṭhitā.",
  "anya-e0703n17:128_0": "43.",
  "anya-e0703n17:129_0": "Mūlalekhāya upari, tiyaṅgulatiyaṅgule;",
  "anya-e0703n17:130_0": "Dadaṁ manosilā lekhā, parikkhipi narissaro.",
  "anya-e0703n17:131_0": "44.",
  "anya-e0703n17:132_0": "Ādiyā thūlamūlāni, khuddakāni’tarāhi tu;",
  "anya-e0703n17:133_0": "Nikkhamitvā dasa dasa, jālībhūtā niotaruṁ.",
  "anya-e0703n17:134_0": "45.",
  "anya-e0703n17:135_0": "Taṁ pāṭihāriyaṁ disvā, rājā’tīva pamodito;",
  "anya-e0703n17:136_0": "Tatthevā’kāsi ukkuṭṭhiṁ, samantā parisāpi ca.",
  "anya-e0703n17:137_0": "46.",
  "anya-e0703n17:138_0": "Bhikkhusaṅgho sādhukāraṁ, tuṭṭhacitto pamodayi;",
  "anya-e0703n17:139_0": "Celukkhepasahassāni, pavattiṁsu samantato.",
  "anya-e0703n17:140_0": "47.",
  "anya-e0703n17:141_0": "Evaṁ satena mūlānaṁ, tattha sā gandhakaddame;",
  "anya-e0703n17:142_0": "Patiṭṭhāsi mahābodhi, pasādentī mahājanaṁ.",
  "anya-e0703n17:143_0": "48.",
  "anya-e0703n17:144_0": "Tassā khandho dasahattho, pañcasākhā manoramā;",
  "anya-e0703n17:145_0": "Catuhatthā catuhatthā, dasaḍḍhaphalamaṇḍitā.",
  "anya-e0703n17:146_0": "49.",
  "anya-e0703n17:147_0": "Sahassantu pasākhānaṁ, sākhānaṁ tāsamāsi ca;",
  "anya-e0703n17:148_0": "Evaṁ āsi mahābodhi, manoharasiridharā.",
  "anya-e0703n17:149_0": "50.",
  "anya-e0703n17:150_0": "Kaṭāhamhi mahābodhi-patiṭṭhitakkhaṇe mahī;",
  "anya-e0703n17:151_0": "Akampi pāṭihīrāni, ahesuṁ vividhāni ca.",
  "anya-e0703n17:152_0": "51.",
  "anya-e0703n17:153_0": "Sayaṁ nādehi tūriyānaṁ, devesu mānusesu ca;",
  "anya-e0703n17:154_0": "Sādhukāraninādeti, devabrahmagaṇassa ca.",
  "anya-e0703n17:155_0": "52.",
  "anya-e0703n17:156_0": "Meghānaṁ migapakkhinaṁ, yakkhādīnaṁ ravehi ca;",
  "anya-e0703n17:157_0": "Ravehicamahīkampe, ekakolāhalaṁ ahu.",
  "anya-e0703n17:158_0": "53.",
  "anya-e0703n17:159_0": "Bodhiyā phalapattehi, chabbaṇṇarasmiyo subhā;",
  "anya-e0703n17:160_0": "Nikkhamitvā cakkavāḷaṁ, sakalā sobhayiṁsu ca.",
  "anya-e0703n17:161_0": "54.",
  "anya-e0703n17:162_0": "Sakaṭāhā mahābodhi, uggantvāna tato nabhaṁ;",
  "anya-e0703n17:163_0": "Aṭṭhāsi himagabbhamhi, sattāhāni adassanā.",
  "anya-e0703n17:164_0": "55.",
  "anya-e0703n17:165_0": "Rājā oruyha pīṭhamhā, taṁ sattāhaṁ tahiṁ vasaṁ;",
  "anya-e0703n17:166_0": "Niccaṁ mahābodhipūjaṁ, akāsi ca anekadhā.",
  "anya-e0703n17:167_0": "56.",
  "anya-e0703n17:168_0": "Atīte tamhi sattāhe, sabbe himavalāvakā;",
  "anya-e0703n17:169_0": "Pavisiṁsu mahābodhiṁ, sabbākā raṁsiyopi ca.",
  "anya-e0703n17:170_0": "57.",
  "anya-e0703n17:171_0": "Suddhenakadisissittha, sākaṭāhe pattiṭṭhitā;",
  "anya-e0703n17:172_0": "Mahājanassa sabbassa, mahābodhi manoramā.",
  "anya-e0703n17:173_0": "58.",
  "anya-e0703n17:174_0": "Pavattamhi mahābodhi, vividhe pāṭihāriye;",
  "anya-e0703n17:175_0": "Vimhāpayanti janataṁ, pathavītalamoruhi.",
  "anya-e0703n17:176_0": "59.",
  "anya-e0703n17:177_0": "Pāṭihirehi’nekehi , tehi so pīṇito puna;",
  "anya-e0703n17:178_0": "Mahārājā mahābodhiṁ, mahārajjena pūjayi.",
  "anya-e0703n17:179_0": "60.",
  "anya-e0703n17:180_0": "Mahābodhiṁ mahārajje-nābhisiñciya pūjayaṁ;",
  "anya-e0703n17:181_0": "Nānāpūjāhi sattāhaṁ, puna tattheva so vasi.",
  "anya-e0703n17:182_0": "61.",
  "anya-e0703n17:183_0": "Assayujasukkapakkhe, pannarasauposathe;",
  "anya-e0703n17:184_0": "Aggahesi mahābodhiṁ, dvisattāhamaccaye tato.",
  "anya-e0703n17:185_0": "62.",
  "anya-e0703n17:186_0": "Assayujakāḷapakkhe, catuddasauposathe;",
  "anya-e0703n17:187_0": "Rathe subhe ṭhapetvāna, mahābodhiṁ rathesabho.",
  "anya-e0703n17:188_0": "63.",
  "anya-e0703n17:189_0": "Pūjento taṁ dinaṁyeva, upanetvā sakaṁ puraṁ;",
  "anya-e0703n17:190_0": "Alaṅkaritvā bahudhā, kāretvā maṇḍapaṁ subhaṁ.",
  "anya-e0703n17:191_0": "64.",
  "anya-e0703n17:192_0": "Kattikasukkapakkhassa, dine pāṭipade tahiṁ;",
  "anya-e0703n17:193_0": "Mahābodhiṁ mahāsāla-mūle pācinate subhe.",
  "anya-e0703n17:194_0": "65.",
  "anya-e0703n17:195_0": "Ṭhapāpetvāna kāresi, pūjā’nekā dine dine;",
  "anya-e0703n17:196_0": "Gāhato sattarasame, vivase tu navaṅkirā.",
  "anya-e0703n17:197_0": "66.",
  "anya-e0703n17:198_0": "Sakiṁ yevaajāyiṁsu, tassā’nekanarādhipo;",
  "anya-e0703n17:199_0": "Tuṭṭhacitto mahābodhiṁ, puna rajjena pūjayi.",
  "anya-e0703n17:200_0": "67.",
  "anya-e0703n17:201_0": "Mahārajje’bhi siñcitvā, mahābodhiṁ mahissaro;",
  "anya-e0703n17:202_0": "Kāresi ca mahābodhi-pūjā nānappakārakaṁ.",
  "anya-e0703n17:203_0": "68.",
  "anya-e0703n17:204_0": "Iti kusumapure saresaraṁsā,",
  "anya-e0703n17:205_0": "Bahuvidhacārudhajākulāvisālā;",
  "anya-e0703n17:206_0": "Surucirapavaroru bodhipūjā,",
  "anya-e0703n17:207_0": "Marunaracittavikāsinī ahosīti.",
  "anya-e0703n17:208_0": "Sujanappasādasaṁvegatthāya kate mahāvaṁse",
  "anya-e0703n17:209_0": "Mahābodhiggahaṇo nāma",
  "anya-e0703n17:210_0": "Aṭṭhārasamo paricchedo."
}