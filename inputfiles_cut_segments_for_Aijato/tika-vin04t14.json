{
  "tika-vin04t14:0_0": "Nissaggiyakaṇḍo",
  "tika-vin04t14:1_0": "1. Pattasannicayasikkhāpadavaṇṇanā",
  "tika-vin04t14:2_0": "Nissaggiyesu ādivaggassa tāva paṭhame pattasannicayaṁ kareyyāti pattasannidhiṁ kareyya, ekāhaṁ anadhiṭṭhahitvā vā avikappetvā vā adhiṭṭhānupagaṁ pattaṁ ṭhapeyyāti attho.",
  "tika-vin04t14:3_0": "Sāvatthiyaṁ chabbaggiyā bhikkhuniyo ārabbha pattasannicayavatthusmiṁ paññattaṁ, sesakathāmaggo bhikkhupātimokkhavaṇṇanāyaṁ vuttanayeneva veditabbo, tatra hi dasāhātikkame āpatti, idha ekāhātikkameti ettakameva tassa ca imassa ca nānākaraṇaṁ, sesaṁ tādisamevāti.",
  "tika-vin04t14:4_0": "Pattasannicayasikkhāpadavaṇṇanā niṭṭhitā.",
  "tika-vin04t14:5_0": "2. Akālacīvarasikkhāpadavaṇṇanā",
  "tika-vin04t14:6_0": "Dutiye akālacīvaranti atthate kathine kathinamāsehi, anatthate cīvaramāsato aññasmiṁ kāle uppannaṁ, yaṁ vā pana kālepi ādissa dinnaṁ.",
  "tika-vin04t14:6_1": "Ādissa dinnaṁ nāma ‘‘sampattā bhājentū’’ti vatvā vā, ‘‘idaṁ gaṇassa, idaṁ tumhākaṁ dammī’’ti vatvā vā, dātukāmatāya pādamūle ṭhapetvā vā dinnaṁ.",
  "tika-vin04t14:6_2": "Iccetaṁ akālacīvaraṁ ‘‘kālacīvara’’nti adhiṭṭhahitvā bhājāpentiyā payoge dukkaṭaṁ, yaṁ attanā laddhaṁ, taṁ nissaggiyaṁ hoti.",
  "tika-vin04t14:6_3": "Nissaṭṭhaṁ paṭilabhitvāpi yathādāneyeva upanetabbaṁ, aññasmimpi evarūpe sikkhāpade eseva nayo.",
  "tika-vin04t14:7_0": "Sāvatthiyaṁ thullanandaṁ ārabbha akālacīvaraṁ ‘‘kālacīvara’’nti adhiṭṭhahitvā bhājanavatthusmiṁ paññattaṁ, akālacīvare vematikāya, kālacīvare akālacīvarasaññāya ceva vematikāya ca dukkaṭaṁ.",
  "tika-vin04t14:7_1": "Ubhosu kālacīvarasaññāya, ummattikādīnañca anāpatti.",
  "tika-vin04t14:7_2": "Akālacīvaratā, tathāsaññitā, ‘‘kālacīvara’’nti adhiṭṭhāya lesena bhājāpanaṁ, paṭilābhoti imānettha cattāri aṅgāni.",
  "tika-vin04t14:7_3": "Samuṭṭhānādīni adinnādānasadisānīti.",
  "tika-vin04t14:8_0": "Akālacīvarasikkhāpadavaṇṇanā niṭṭhitā.",
  "tika-vin04t14:9_0": "3. Cīvaraparivattanasikkhāpadavaṇṇanā",
  "tika-vin04t14:10_0": "Tatiye handāti gaṇha.",
  "tika-vin04t14:10_1": "Acchindeyyāti sayaṁ acchindantiyā bandhitvā ṭhapitesu bahūsupi ekāpatti, itaresu vatthugaṇanāya āpattiyo.",
  "tika-vin04t14:10_2": "Acchindāpane pana ekāya āṇattiyā bahūsu acchinnesupi ekāvāpatti.",
  "tika-vin04t14:11_0": "Sāvatthiyaṁ thullanandaṁ ārabbha cīvaraṁ parivattetvā acchindanavatthusmiṁ paññattaṁ, sāṇattikaṁ, tikapācittiyaṁ, aññasmiṁ parikkhāre tikadukkaṭaṁ, anupasampannāya cīvarepi tikadukkaṭameva.",
  "tika-vin04t14:11_1": "Yā pana tāya vā diyyamānaṁ, tassā vā vissāsaṁ gaṇhāti, tassā, ummattikādīnañca anāpatti.",
  "tika-vin04t14:11_2": "Upasampannatā, parivattitacīvarassa vikappanupagatā, sakasaññāya acchindanaṁ vā acchindāpanaṁ vāti imānettha tīṇi aṅgāni.",
  "tika-vin04t14:11_3": "Samuṭṭhānādīni adinnādānasadisāni, idaṁ pana dukkhavedananti.",
  "tika-vin04t14:12_0": "Cīvaraparivattanasikkhāpadavaṇṇanā niṭṭhitā.",
  "tika-vin04t14:13_0": "4. Aññaviññāpanasikkhāpadavaṇṇanā",
  "tika-vin04t14:14_0": "Catutthe viññāpetvāti jānāpetvā, ‘‘idaṁ nāma āharā’’ti yācitvā vā.",
  "tika-vin04t14:14_1": "Aññaṁ viññāpeyyāti yaṁ pubbe ‘‘kinte, ayye, aphāsu, kiṁ āhariyatū’’ti vuttāya viññāpitaṁ, taṁ paṭikkhipitvā tañceva aññañca gahetukāmā tato aññaṁ viññāpeyya, tassā viññattiyā dukkaṭaṁ, paṭilābhena nissaggiyaṁ hoti.",
  "tika-vin04t14:15_0": "Sāvatthiyaṁ thullanandaṁ ārabbha aññaṁ viññāpetvā aññaṁ viññāpanavatthusmiṁ paññattaṁ, tikapācittiyaṁ, anaññe dvikadukkaṭaṁ.",
  "tika-vin04t14:15_1": "Anaññe anaññasaññāya pana, tasmiṁ appahonte puna taññeva, aññenapi atthe sati tena saddhiṁ aññañca, yañca viññattaṁ, tato ce aññaṁ samagghataraṁ hoti, imaṁ ānisaṁsaṁ dassetvā suddhaṁ aññameva ca viññāpentiyā, ummattikādīnañca anāpatti.",
  "tika-vin04t14:15_2": "Lesena gahetukāmatā, aññassa viññāpanaṁ, paṭilābhoti imānettha tīṇi aṅgāni.",
  "tika-vin04t14:15_3": "Samuṭṭhānādīni sañcarittasadisānīti.",
  "tika-vin04t14:16_0": "Aññaviññāpanasikkhāpadavaṇṇanā niṭṭhitā.",
  "tika-vin04t14:17_0": "5. Aññacetāpanasikkhāpadavaṇṇanā",
  "tika-vin04t14:18_0": "Pañcame aññaṁ cetāpetvāti attano kappiyabhaṇḍena ‘‘idaṁ nāma āharā’’ti aññaṁ parivattāpetvā.",
  "tika-vin04t14:18_1": "Aññaṁ cetāpeyyāti ‘‘evaṁ me idaṁ datvā aññampi āharissatī’’ti maññamānā ‘‘na me iminā attho, idaṁ nāma me āharā’’ti tato aññaṁ cetāpeyya.",
  "tika-vin04t14:18_2": "Tassā cetāpanappayoge dukkaṭaṁ, paṭilābhena tena vā aññena vā mūlena āhaṭaṁ nissaggiyaṁ hoti, sesaṁ catutthasadisamevāti.",
  "tika-vin04t14:19_0": "Aññacetāpanasikkhāpadavaṇṇanā niṭṭhitā.",
  "tika-vin04t14:20_0": "6. Paṭhamasaṅghikacetāpanasikkhāpadavaṇṇanā",
  "tika-vin04t14:21_0": "Chaṭṭhe aññadatthikenāti aññassatthāya dinnena.",
  "tika-vin04t14:21_1": "Aññuddisikenāti aññaṁ uddisitvā dinnena.",
  "tika-vin04t14:21_2": "Saṅghikenāti saṅghassa pariccattena.",
  "tika-vin04t14:21_3": "Parikkhārenāti kappiyabhaṇḍena.",
  "tika-vin04t14:21_4": "Aññaṁ cetāpeyyāti ‘‘idaṁ nāma paribhuñjeyyāthā’’ti yaṁ uddisitvā niyametvā yo parikkhāro dinno, tato aññaṁ parivattāpeyya, tassā payoge dukkaṭaṁ, paṭilābhena nissaggiyaṁ.",
  "tika-vin04t14:22_0": "Sāvatthiyaṁ sambahulā bhikkhuniyo ārabbha tādisena parikkhārena aññaṁ cetāpanavatthusmiṁ paññattaṁ, tikapācittiyaṁ, anaññadatthike dvikadukkaṭaṁ.",
  "tika-vin04t14:22_1": "Tasmiṁ pana anaññadatthikasaññāya, sesakaṁ upanentiyā, ‘‘tumhehi etadatthāya dinno, amhākañca iminā nāma attho’’ti sāmike apaloketvā upanentiyā, yadā bhikkhuniyo vihārampi chaḍḍetvā pakkamanti, evarūpāsu āpadāsu upanentīnaṁ, ummattikādīnañca anāpatti.",
  "tika-vin04t14:22_2": "Sesaṁ catutthasadisamevāti.",
  "tika-vin04t14:23_0": "Paṭhamasaṅghikacetāpanasikkhāpadavaṇṇanā niṭṭhitā.",
  "tika-vin04t14:24_0": "7. Dutiyasaṅghikacetāpanasikkhāpadavaṇṇanā",
  "tika-vin04t14:25_0": "Sattame saññācikenāti sayaṁ yācitakenāpi. Etadevettha nānākaraṇaṁ, sesaṁ chaṭṭhasadisamevāti.",
  "tika-vin04t14:26_0": "Dutiyasaṅghikacetāpanasikkhāpadavaṇṇanā niṭṭhitā.",
  "tika-vin04t14:27_0": "8. Paṭhamagaṇikacetāpanasikkhāpadavaṇṇanā",
  "tika-vin04t14:28_0": "Aṭṭhame mahājanikenāti gaṇassa pariccattena, idamettha chaṭṭhato nānākaraṇaṁ.",
  "tika-vin04t14:29_0": "Paṭhamagaṇikacetāpanasikkhāpadavaṇṇanā niṭṭhitā.",
  "tika-vin04t14:30_0": "9. Dutiyagaṇikacetāpanasikkhāpadavaṇṇanā",
  "tika-vin04t14:31_0": "Navame saññācikenāti idaṁ aṭṭhamato atirittaṁ, sesaṁ dvīsupi chaṭṭhasikkhāpadasadisamevāti.",
  "tika-vin04t14:32_0": "Dutiyagaṇikacetāpanasikkhāpadavaṇṇanā niṭṭhitā.",
  "tika-vin04t14:33_0": "10. Puggalikacetāpanasikkhāpadavaṇṇanā",
  "tika-vin04t14:34_0": "Dasame puggalikenāti ekabhikkhuniyā pariccattena.",
  "tika-vin04t14:34_1": "Saññācikenāti sayaṁ yācitakena ca.",
  "tika-vin04t14:34_2": "Aññaṁ cetāpeyyāti yaṁ uddisitvā dinnaṁ, tato aññaṁ cetāpentiyā payoge dukkaṭaṁ, paṭilābhena nissaggiyaṁ hoti.",
  "tika-vin04t14:35_0": "Sāvatthiyaṁ thullanandaṁ ārabbha tādisena parikkhārena aññaṁ cetāpanavatthusmiṁ paññattaṁ, sesaṁ chaṭṭhasadisamevāti.",
  "tika-vin04t14:36_0": "Puggalikacetāpanasikkhāpadavaṇṇanā niṭṭhitā.",
  "tika-vin04t14:37_0": "Pattavaggo paṭhamo.",
  "tika-vin04t14:38_0": "11. Garupāvuraṇasikkhāpadavaṇṇanā",
  "tika-vin04t14:39_0": "Dutiyassa paṭhame garupāvuraṇanti sītakāle pāvuraṇaṁ.",
  "tika-vin04t14:39_1": "Catukkaṁsaparamanti kaṁso nāma catukkahāpaṇiko hoti, tasmā soḷasakahāpaṇagghanakaṁ.",
  "tika-vin04t14:39_2": "Cetāpetabbanti ṭhapetvā sahadhammike ca ñātakappavārite ca aññena kismiñcideva guṇe parituṭṭhena ‘‘vadethāyye, yenattho’’ti vuttāya viññāpetabbaṁ.",
  "tika-vin04t14:39_3": "Tato ce uttarīti tatuttari viññāpentiyā dukkaṭaṁ, paṭiladdhaṁ nissaggiyaṁ hoti.",
  "tika-vin04t14:40_0": "Sāvatthiyaṁ thullanandaṁ ārabbha rājānaṁ kambalaṁ viññāpanavatthusmiṁ paññattaṁ, tikapācittiyaṁ, ūnakacatukkaṁse dvikadukkaṭaṁ.",
  "tika-vin04t14:40_1": "Tasmiṁ pana ūnakasaññāya, catukkaṁsaparamaṁ cetāpentiyā, ñātakappavārite vā, aññassa vā atthāya, attano vā dhanena, mahagghaṁ cetāpentaṁ appagghaṁ cetāpentiyā, ummattikādīnañca anāpatti.",
  "tika-vin04t14:40_2": "Garupāvuraṇatā, atirekacatukkaṁsatā, ananuññātaṭṭhāne viññatti, paṭilābhoti imānettha cattāri aṅgāni.",
  "tika-vin04t14:40_3": "Samuṭṭhānādīni sañcarittasadisānīti.",
  "tika-vin04t14:41_0": "Garupāvuraṇasikkhāpadavaṇṇanā niṭṭhitā.",
  "tika-vin04t14:42_0": "12. Lahupāvuraṇasikkhāpadavaṇṇanā",
  "tika-vin04t14:43_0": "Dutiye lahupāvuraṇanti uṇhakāle pāvuraṇaṁ.",
  "tika-vin04t14:43_1": "Aḍḍhateyyakaṁsaparamanti dasakahāpaṇagghanakaṁ, sesaṁ paṭhamasadisamevāti.",
  "tika-vin04t14:44_0": "Lahupāvuraṇasikkhāpadavaṇṇanā niṭṭhitā.",
  "tika-vin04t14:45_0": "Ito parāni imasmiṁ vagge aṭṭha, tatiyavagge dasāti imāni aṭṭhārasa sikkhāpadāni bhikkhupātimokkhavaṇṇanāyaṁ vuttanayeneva veditabbānīti.",
  "tika-vin04t14:46_0": "Jātarūpavaggo tatiyo.",
  "tika-vin04t14:47_0": "Uddiṭṭhā kho ayyāyo tiṁsa nissaggiyā pācittiyā dhammāti bhikkhū ārabbha paññattā sādhāraṇā aṭṭhārasa, asādhāraṇā dvādasāti evaṁ tiṁsa.",
  "tika-vin04t14:47_1": "Sesaṁ sabbattha uttānamevāti.",
  "tika-vin04t14:48_0": "Kaṅkhāvitaraṇiyā pātimokkhavaṇṇanāya bhikkhunipātimokkhe",
  "tika-vin04t14:49_0": "Nissaggiyapācittiyavaṇṇanā niṭṭhitā."
}