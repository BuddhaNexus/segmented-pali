{
  "tika-s0101t0:0_0": " Namo tassa bhagavato arahato sammāsambuddhassa",
  "tika-s0101t0:1_0": "Dīghanikāye",
  "tika-s0101t0:2_0": "Sīlakkhandhavaggaṭīkā",
  "tika-s0101t0:3_0": "Ganthārambhakathāvaṇṇanā",
  "tika-s0101t0:4_0": "Saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ, taṁ pana dhammasaṁvaṇṇanāsu viññūnaṁ bahumānuppādanatthaṁ, taṁ sammadeva tesaṁ uggahadhāraṇādikkamaladdhabbāya sammāpaṭipattiyā sabbahitasukhanipphādanatthaṁ.",
  "tika-s0101t0:4_1": "Atha vā maṅgalabhāvato, sabbakiriyāsu pubbakiccabhāvato, paṇḍitehi sammācaritabhāvato, āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyā.",
  "tika-s0101t0:4_2": "Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ, taṁ attano yathāladdhasampattinimittakassa kammassa balānuppādanatthaṁ, antarā ca tassa asaṅkocanatthaṁ, tadubhayaṁ anantarāyena aṭṭhakathāya parisamāpanatthaṁ.",
  "tika-s0101t0:4_3": "Idameva ca payojanaṁ ācariyena idhādhippetaṁ.",
  "tika-s0101t0:4_4": "Tathā hi vakkhati –",
  "tika-s0101t0:4_5": "‘‘iti me pasannamatino…pe…",
  "tika-s0101t0:4_6": "tassānubhāvenā’’ti.",
  "tika-s0101t0:4_7": "Vatthuttayapūjā hi niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti. Yathāha –",
  "tika-s0101t0:5_0": "‘‘Pūjārahe pūjayato, buddhe yadi va sāvake’’tiādi (dha. pa. 1.195; apa. 1.10.1), tathā –",
  "tika-s0101t0:6_0": "‘‘Ye bhikkhave buddhe pasannā, agge te pasannā.",
  "tika-s0101t0:6_1": "Agge kho pana pasannānaṁ aggo vipāko hotī’’tiādi (a. ni. 4.34; itivu. 90).",
  "tika-s0101t0:7_0": "‘‘Buddhoti kittayantassa, kāye bhavati yā pīti;",
  "tika-s0101t0:8_0": "Varameva hi sā pīti, kasiṇenapi jambudīpassa.",
  "tika-s0101t0:9_0": "Dhammoti…pe… saṅghoti…pe… dīpassā’’ti. (dī. ni. aṭṭha. 1.6);",
  "tika-s0101t0:10_0": "Tathā –",
  "tika-s0101t0:11_0": "‘‘Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosa…pe…",
  "tika-s0101t0:11_1": "na mohapariyuṭṭhitaṁ cittaṁ hotī’’tiādi (a. ni. 6.10; 11.11),",
  "tika-s0101t0:12_0": "‘‘Araññe rukkhamūle vā…pe…",
  "tika-s0101t0:13_0": "Bhayaṁ vā chambhitattaṁ vā,",
  "tika-s0101t0:14_0": "Lomahaṁso na hessatī’’ti. (saṁ. ni. 1.249) ca",
  "tika-s0101t0:15_0": "Tattha yassa vatthuttayassa vandanaṁ kattukāmo, tassa guṇātisayayogasandassanatthaṁ ‘‘karuṇāsītalahadaya’’ntiādinā gāthattayamāha.",
  "tika-s0101t0:15_1": "Guṇātisayayogena hi vandanārahabhāvo, vandanārahe ca katā vandanā yathādhippetappayojanaṁ sādhetīti.",
  "tika-s0101t0:15_2": "Tattha yassā desanāya saṁvaṇṇanaṁ kattukāmo, sā na vinayadesanā viya karuṇāppadhānā, nāpi abhidhammadesanā viya paññāppadhānā, atha kho karuṇāpaññāppadhānāti tadubhayappadhānameva tāva sammāsambuddhassa thomanaṁ kātuṁ taṁmūlakattā sesaratanānaṁ ‘‘karuṇāsītalahadaya’’ntiādi vuttaṁ.",
  "tika-s0101t0:16_0": "Tattha kiratīti karuṇā, paradukkhaṁ vikkhipati, apanetīti attho.",
  "tika-s0101t0:16_1": "Atha vā kiṇātīti karuṇā, paradukkhe sati kāruṇikaṁ hiṁsati, vibādhatīti attho, paradukkhe sati sādhūnaṁ kampanaṁ hadayakhedaṁ karotīti vā karuṇā.",
  "tika-s0101t0:16_2": "Atha vā kamiti sukhaṁ, taṁ rundhatīti karuṇā.",
  "tika-s0101t0:16_3": "Esā hi paradukkhāpanayanakāmatālakkhaṇā, attasukhanirapekkhatāya kāruṇikānaṁ sukhaṁ rundhati vibandhatīti.",
  "tika-s0101t0:16_4": "Karuṇāya sītalaṁ karuṇāsītalaṁ, karuṇāsītalaṁ hadayaṁ assāti karuṇāsītalahadayo, taṁ karuṇāsītalahadayaṁ.",
  "tika-s0101t0:16_5": "Tattha kiñcāpi paresaṁ hitopasaṁhārasukhādiaparihānicchanasabhāvatāya, byāpādāratīnaṁ ujuvipaccanīkatāya ca sattasantānagatasantāpavicchedanākārappavattiyā mettāmuditānampi cittasītalabhāvakāraṇatā upalabbhati, tathāpi dukkhāpanayanākārappavattiyā parūpatāpāsahanarasā avihiṁsābhūtā karuṇā visesena bhagavato cittassa cittapassaddhi viya sītībhāvanimittanti vuttaṁ ‘‘karuṇāsītalahadaya’’nti.",
  "tika-s0101t0:16_6": "Karuṇāmukhena vā mettāmuditānampi hadayasītalabhāvakāraṇatā vuttāti daṭṭhabbaṁ.",
  "tika-s0101t0:17_0": "Atha vā asādhāraṇañāṇavisesanibandhanabhūtā sātisayaṁ niravasesañca sabbaññutaññāṇaṁ viya savisayabyāpitāya mahākaruṇābhāvaṁ upagatā karuṇāva bhagavato atisayena hadayasītalabhāvahetūti āha ‘‘karuṇāsītalahadaya’’nti.",
  "tika-s0101t0:17_1": "Atha vā satipi mettāmuditānaṁ sātisaye hadayasītībhāvanibandhanatte sakalabuddhaguṇavisesakāraṇatāya tāsampi kāraṇanti karuṇāva bhagavato hadayasītalabhāvakāraṇaṁ vuttā.",
  "tika-s0101t0:17_2": "Karuṇānidānā hi sabbepi buddhaguṇā.",
  "tika-s0101t0:17_3": "Karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya anekānipi asaṅkheyyāni kappānaṁ akilantarūpasseva niravasesabuddhakaradhammasambharaṇaniyatassa samadhigatadhammādhipateyyassa ca sannihitesupi sattasaṅkhārasamupanītahadayūpatāpanimittesu na īsakampi cittasītībhāvassaññathattamahosīti.",
  "tika-s0101t0:17_4": "Etasmiñca atthavikappe tīsupi avatthāsu bhagavato karuṇā saṅgahitāti daṭṭhabbaṁ.",
  "tika-s0101t0:18_0": "Pajānātīti paññā, yathāsabhāvaṁ pakārehi paṭivijjhatīti attho.",
  "tika-s0101t0:18_1": "Paññāva ñeyyāvaraṇappahānato pakārehi dhammasabhāvāvajotanaṭṭhena pajjototi paññāpajjoto, savāsanappahānato visesena hataṁ samugghāṭitaṁ vihataṁ, paññāpajjotena vihataṁ paññāpajjotavihataṁ.",
  "tika-s0101t0:18_2": "Muyhanti tena, sayaṁ vā muyhati, mohanamattameva vā tanti moho, avijjā, sveva visayasabhāvapaṭicchādanato andhakārasarikkhatāya tamo viyāti tamo, paññāpajjotavihato mohatamo etassāti paññāpajjotavihatamohatamo, taṁ paññāpajjotavihatamohatamaṁ.",
  "tika-s0101t0:18_3": "Sabbesampi hi khīṇāsavānaṁ satipi paññāpajjotena avijjāndhakārassa vihatabhāve saddhādhimuttehi viya diṭṭhippattānaṁ sāvakehi, paccekasambuddhehi ca savāsanappahānena sammāsambuddhānaṁ kilesappahānassa viseso vijjatīti sātisayena avijjāppahānena bhagavantaṁ thomento āha ‘‘paññāpajjotavihatamohatama’’nti.",
  "tika-s0101t0:19_0": "Atha vā antarena paropadesaṁ attano santāne accantaṁ avijjāndhakāravigamassa nibbattitattā, tattha ca sabbaññutāya, balesu ca vasībhāvassa samadhigatattā, parasantatiyañca dhammadesanātisayānubhāvena sammadeva tassa pavattitattā bhagavāva visesato mohatamavigamena thometabboti āha ‘‘paññāpajjotavihatamohatama’’nti.",
  "tika-s0101t0:19_1": "Imasmiñca atthavikappe ‘‘paññāpajjoto’’ti padena bhagavato paṭivedhapaññā viya desanāpaññāpi sāmaññaniddesena ekasesanayena vā saṅgahitāti daṭṭhabbaṁ.",
  "tika-s0101t0:20_0": "Atha vā bhagavato ñāṇassa ñeyyapariyantikattā sakalañeyyadhammasabhāvābodhanasamatthena anāvaraṇañāṇasaṅkhātena paññāpajjotena sabbañeyyadhammasabhāvacchādakassa mohandhakārassa vidhamitattā anaññasādhāraṇo bhagavato mohatamavināsoti katvā vuttaṁ ‘‘paññāpajjotavihatamohatama’’nti.",
  "tika-s0101t0:20_1": "Ettha ca mohatamavidhamanante adhigatattā anāvaraṇañāṇaṁ kāraṇūpacārena sakasantāne mohatamavidhamanaṁ daṭṭhabbaṁ.",
  "tika-s0101t0:20_2": "Abhinīhārasampattiyā savāsanappahānameva hi kilesānaṁ ‘‘ñeyyāvaraṇappahāna’’nti, parasantāne pana mohatamavidhamanassa kāraṇabhāvato anāvaraṇañāṇaṁ ‘‘mohatamavidhamana’’nti vuccatīti.",
  "tika-s0101t0:21_0": "Kiṁ pana kāraṇaṁ avijjāvigghāto yeveko pahānasampattivasena bhagavato thomanānimittaṁ gayhati, na pana sātisayaniravasesakilesappahānanti?",
  "tika-s0101t0:21_1": "Tappahānavacaneneva tadekaṭṭhatāya sakalasaṁkilesagaṇasamugghātajotitabhāvato.",
  "tika-s0101t0:21_2": "Na hi so tādiso kileso atthi, yo niravasesaavijjāppahānena na pahīyatīti.",
  "tika-s0101t0:21_3": "Atha vā vijjā viya sakalakusaladhammasamuppattiyā niravasesākusaladhammanibbattiyā, saṁsārappavattiyā ca avijjā padhānakāraṇanti tabbigghātavacanena sakalasaṁkilesagaṇasamugghāto vuttoyeva hotīti vuttaṁ ‘‘paññāpajjotavihatamohatama’’nti.",
  "tika-s0101t0:22_0": "Narā ca amarā ca narāmarā, saha narāmarehīti sanarāmaro, sanarāmaro ca so loko cāti sanarāmaraloko, tassa garuti sanarāmaralokagaru, taṁ sanarāmaralokagaruṁ.",
  "tika-s0101t0:22_1": "Etena devamanussānaṁ viya tadavasiṭṭhasattānampi yathārahaṁ guṇavisesāvahato bhagavato upakāritaṁ dasseti.",
  "tika-s0101t0:22_2": "Na cettha padhānāpadhānabhāvo codetabbo.",
  "tika-s0101t0:22_3": "Añño hi saddakkamo, añño atthakkamo.",
  "tika-s0101t0:22_4": "Edisesu hi samāsapadesu padhānampi appadhānaṁ viya niddisīyati yathā –",
  "tika-s0101t0:22_5": "‘‘sarājikāya parisāyā’’ti (apa. aṭṭha. 1.82).",
  "tika-s0101t0:22_6": "Kāmañcettha sattasaṅkhārabhājanavasena tividho loko, garubhāvassa pana adhippetattā garukaraṇasamatthasseva yujjanato sattalokassavasena attho gahetabbo.",
  "tika-s0101t0:22_7": "So hi lokiyanti ettha puññapāpāni tabbipāko cāti ‘‘loko’’ti vuccati.",
  "tika-s0101t0:22_8": "Amaraggahaṇena cettha upapattidevā adhippetā.",
  "tika-s0101t0:23_0": "Atha vā samūhattho loka-saddo samudāyavasena lokīyati paññāpīyatīti.",
  "tika-s0101t0:23_1": "Saha narehīti sanarā, sanarā ca te amarā ceti sanarāmarā, tesaṁ lokoti sanarāmaralokoti purimanayeneva yojetabbaṁ.",
  "tika-s0101t0:23_2": "Amara-saddena cettha visuddhidevāpi saṅgayhanti.",
  "tika-s0101t0:23_3": "Te hi maraṇābhāvato paramatthato amarā.",
  "tika-s0101t0:23_4": "Narāmarānaṁyeva ca gahaṇaṁ ukkaṭṭhaniddesavasena, yathā –",
  "tika-s0101t0:23_5": "‘‘satthā devamanussāna’’nti (dī. ni. 1.157).",
  "tika-s0101t0:23_6": "Tathā hi sabbānatthapariharaṇapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantupakāritāya, aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ uttamaṁ gāravaṭṭhānaṁ, tena vuttaṁ –",
  "tika-s0101t0:23_7": "‘‘sanarāmaralokagaru’’nti.",
  "tika-s0101t0:24_0": "Sobhanaṁ gataṁ gamanaṁ etassāti sugato.",
  "tika-s0101t0:24_1": "Bhagavato hi veneyyajanupasaṅkamanaṁ ekantena tesaṁ hitasukhanipphādanato sobhanaṁ, tathā lakkhaṇānubyañjana (dī. ni. 2.33;",
  "tika-s0101t0:24_2": "3.198-200; ma. ni.",
  "tika-s0101t0:24_3": "2.385, 386) paṭimaṇḍitarūpakāyatāyadutavilambita- khalitānukaḍḍhananippīḷanukkuṭikakuṭilākulatādidosarahitaṁ vilāsitarājahaṁsavasabhavāraṇamigarājagamanaṁ kāyagamanaṁ ñāṇagamanañca vipulanimmalakaruṇāsativīriyādiguṇavisesasahitamabhinīhārato yāva mahābodhi anavajjatāya sobhanamevāti.",
  "tika-s0101t0:25_0": "Atha vā sayambhuñāṇena sakalampi lokaṁ pariññābhisamayavasena parijānanto ñāṇena sammā gato avagatoti sugato.",
  "tika-s0101t0:25_1": "Tathā lokasamudayaṁ pahānābhisamayavasena pajahanto anuppattidhammataṁ āpādento sammā gato atītoti sugato.",
  "tika-s0101t0:25_2": "Lokanirodhaṁ nibbānaṁ sacchikiriyābhisamayavasena sammā gato adhigatoti sugato.",
  "tika-s0101t0:25_3": "Lokanirodhagāminipaṭipadaṁ bhāvanābhisamayavasena sammā gato paṭipannoti sugato.",
  "tika-s0101t0:25_4": "Sotāpattimaggena ye kilesā pahīnā, te kilese na puneti, na pacceti, na paccāgacchatīti sugatotiādinā nayena ayamattho vibhāvetabbo .",
  "tika-s0101t0:25_5": "Atha vā sundaraṁ ṭhānaṁ sammāsambodhiṁ nibbānameva vā gato adhigatoti sugato.",
  "tika-s0101t0:25_6": "Yasmā vā bhūtaṁ tacchaṁ atthasañhitaṁ vineyyānaṁ yathārahaṁ kālayuttameva ca dhammaṁ bhāsati, tasmā sammā gadatīti sugato, da-kārassa ta-kāraṁ katvā.",
  "tika-s0101t0:25_7": "Iti sobhanagamanatādīhi sugato, taṁ sugataṁ.",
  "tika-s0101t0:26_0": "Puññapāpakammehi upapajjanavasena gantabbato gatiyo, upapattibhavavisesā.",
  "tika-s0101t0:26_1": "Tā pana nirayādivasena pañcavidhā, tāhi sakalassāpi bhavagāmikammassa ariyamaggādhigamena avipākārahabhāvakaraṇena nivattitattā bhagavā pañcahipi gatīhi suṭṭhu mutto visaṁyuttoti āha –",
  "tika-s0101t0:26_2": "‘‘gativimutta’’nti.",
  "tika-s0101t0:26_3": "Etena bhagavato katthacipi gatiyā apariyāpannataṁ dasseti, yato bhagavā ‘‘devātidevo’’ti vuccati, tenevāha –",
  "tika-s0101t0:27_0": "‘‘Yena devūpapatyassa, gandhabbo vā vihaṅgamo;",
  "tika-s0101t0:28_0": "Yakkhattaṁ yena gaccheyyaṁ, manussattañca abbaje;",
  "tika-s0101t0:29_0": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36);",
  "tika-s0101t0:30_0": "Taṁtaṁgatisaṁvattanakānañhi kammakilesānaṁ aggamaggena bodhimūleyeva suppahīnattā natthi bhagavato gatipariyāpannatāti accantameva bhagavā sabbabhavayonigativiññāṇaṭṭhitisattāvāsasattanikāyehi suparimutto, taṁ gativimuttaṁ.",
  "tika-s0101t0:30_1": "Vandeti namāmi, thomemīti vā attho.",
  "tika-s0101t0:31_0": "Atha vā gativimuttanti anupādisesanibbānadhātuppattiyā bhagavantaṁ thometi.",
  "tika-s0101t0:31_1": "Ettha hi dvīhākārehi bhagavato thomanā veditabbā –",
  "tika-s0101t0:31_2": "attahitasampattito, parahitapaṭipattito ca.",
  "tika-s0101t0:31_3": "Tesu attahitasampatti anāvaraṇañāṇādhigamato, savāsanānaṁ sabbesaṁ kilesānaṁ accantappahānato, anupādisesanibbānappattito ca veditabbā.",
  "tika-s0101t0:31_4": "Parahitapaṭipatti lābhasakkārādinirapekkhacittassa sabbadukkhaniyyānikadhammadesanāto, viruddhesupi niccaṁ hitajjhāsayato, ñāṇaparipākakālāgamanato ca.",
  "tika-s0101t0:31_5": "Sā panettha āsayato payogato ca duvidhā parahitapaṭipatti, tividhā ca attahitasampatti pakāsitā hoti. Kathaṁ?",
  "tika-s0101t0:31_6": "‘‘Karuṇāsītalahadaya’’nti etena āsayato parahitapaṭipatti, sammā gadanatthena sugata-saddena payogato parahitapaṭipatti, ‘‘paññāpajjotavihatamohatamaṁ gativimutta’’nti etehi catusaccapaṭivedhatthena ca sugata-saddena tividhāpi attahitasampatti, avasiṭṭhena, ‘‘paññāpajjotavihatamohatama’’nti etena ca sabbāpi attahitasampattiparahitapaṭipatti pakāsitā hotīti.",
  "tika-s0101t0:32_0": "Atha vā tīhākārehi bhagavato thomanā veditabbā –",
  "tika-s0101t0:32_1": "hetuto, phalato, upakārato ca.",
  "tika-s0101t0:32_2": "Tattha hetu mahākaruṇā, sā paṭhamapadena nidassitā.",
  "tika-s0101t0:32_3": "Phalaṁ catubbidhaṁ –",
  "tika-s0101t0:32_4": "ñāṇasampadā, pahānasampadā, ānubhāvasampadā, rūpakāyasampadā cāti.",
  "tika-s0101t0:32_5": "Tāsu ñāṇappahānasampadā dutiyapadena saccappaṭivedhatthena ca sugata-saddena pakāsitā honti.",
  "tika-s0101t0:32_6": "Ānubhāvasampadā tatiyapadena, rūpakāyasampadā yathāvuttakāyagamanasobhanatthena sugata-saddena, lakkhaṇānubyañjanapāripūriyā (dī. ni. 2.33;",
  "tika-s0101t0:32_7": "3.198-200; ma. ni.",
  "tika-s0101t0:32_8": "2.385-386) vinā tadabhāvato.",
  "tika-s0101t0:32_9": "Upakāro antaraṁ abāhiraṁ karitvā tividhayānamukhena vimuttidhammadesanā, so sammā gadanatthena sugata-saddena pakāsito hotīti veditabbaṁ.",
  "tika-s0101t0:33_0": "Tattha ‘‘karuṇāsītalahadaya’’nti etena sammāsambodhiyā mūlaṁ dasseti.",
  "tika-s0101t0:33_1": "Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ.",
  "tika-s0101t0:33_2": "‘‘Paññāpajjotavihatamohatama’’nti etena sammāsambodhiṁ dasseti.",
  "tika-s0101t0:33_3": "Anāvaraṇañāṇapadaṭṭhānañhi maggañāṇaṁ, maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccatīti.",
  "tika-s0101t0:33_4": "Sammā gadanatthena sugata-saddena sammāsambodhiyā paṭipattiṁ dasseti, līnuddhaccapatiṭṭhānāyūhanakāmasukhallikattakilamathānuyoga- sassatucchedābhinivesādiantadvayarahitāya karuṇāpaññāpariggahitāya majjhimāya paṭipattiyā pakāsanato sugata-saddassa.",
  "tika-s0101t0:33_5": "Itarehi sammāsambodhiyā padhānāppadhānabhedaṁ payojanaṁ dasseti.",
  "tika-s0101t0:33_6": "Saṁsāramahoghato sattasantāraṇañcettha padhānaṁ payojanaṁ, tadaññamappadhānaṁ.",
  "tika-s0101t0:33_7": "Tesu padhānena parahitappaṭipattiṁ dasseti, itarena attahitasampattiṁ, tadubhayena attahitāya paṭipannādīsu (pu. pa.",
  "tika-s0101t0:33_8": "24, 173) catūsu puggalesu bhagavato catutthapuggalabhāvaṁ dasseti.",
  "tika-s0101t0:33_9": "Tena ca anuttaradakkhiṇeyyabhāvaṁ uttamavandanīyabhāvaṁ, attano ca vandanakiriyāya khettaṅgatabhāvaṁ dasseti.",
  "tika-s0101t0:34_0": "Ettha ca karuṇāggahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti, paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti.",
  "tika-s0101t0:34_1": "Tadubhayaggahaṇasiddho hi attho ‘‘sanarāmaralokagaru’’ntiādinā vipañcīyatīti.",
  "tika-s0101t0:34_2": "Karuṇāggahaṇena ca upagamanaṁ nirupakkilesaṁ dasseti, paññāggahaṇena apagamanaṁ.",
  "tika-s0101t0:34_3": "Tathā karuṇāggahaṇena lokasamaññānurūpaṁ bhagavato pavattiṁ dasseti, lokavohāravisayattā karuṇāya, paññāggahaṇena samaññāyānavidhāvanaṁ.",
  "tika-s0101t0:34_4": "Sabhāvānavabodhena hi dhammānaṁ samaññaṁ atidhāvitvā sattādiparāmasanaṁ hotīti.",
  "tika-s0101t0:34_5": "Tathā karuṇāggahaṇena mahākaruṇāsamāpattivihāraṁ dasseti, paññāggahaṇena tīsu kālesu appaṭihatañāṇaṁ, catusaccañāṇaṁ, catuppaṭisambhidāñāṇaṁ, catuvessārajjañāṇaṁ.",
  "tika-s0101t0:34_6": "Karuṇāggahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā, aṭṭhasu parisāsu (ma. ni.",
  "tika-s0101t0:34_7": "1.151) akampanañāṇāni, dasa balāni, cuddasa buddhañāṇāni, soḷasa ñāṇacariyā, aṭṭhārasa buddhadhammā, (dī. ni. aṭṭha. 3.305; vibha. mūla. ṭī.",
  "tika-s0101t0:34_8": "ganthārambhavaṇṇanāya) catucattārīsa ñāṇavatthūni, (saṁ. ni.",
  "tika-s0101t0:34_9": "2.34) sattasattati ñāṇavatthūnīti (saṁ. ni.",
  "tika-s0101t0:34_10": "2.34) evamādīnaṁ anekesaṁ paññāppabhedānaṁ vasena ñāṇacāraṁ dasseti.",
  "tika-s0101t0:35_0": "Tathā karuṇāggahaṇena caraṇasampattiṁ, paññāggahaṇena vijjāsampattiṁ.",
  "tika-s0101t0:35_1": "Karuṇāggahaṇena sattādhipatitā, paññāggahaṇena dhammādhipatitā.",
  "tika-s0101t0:35_2": "Karuṇāggahaṇena lokanāthabhāvo, paññāggahaṇena attanāthabhāvo.",
  "tika-s0101t0:35_3": "Tathā karuṇāggahaṇena pubbakāribhāvo, paññāggahaṇena kataññutā .",
  "tika-s0101t0:35_4": "Tathā karuṇāggahaṇena aparantapatā, paññāggahaṇena anattantapatā.",
  "tika-s0101t0:35_5": "Karuṇāggahaṇena vā buddhakaradhammasiddhi, paññāggahaṇena buddhabhāvasiddhi.",
  "tika-s0101t0:35_6": "Tathā karuṇāggahaṇena paresaṁ tāraṇaṁ, paññāggahaṇena sayaṁ tāraṇaṁ.",
  "tika-s0101t0:35_7": "Tathā karuṇāggahaṇena sabbasattesu anuggahacittatā, paññāggahaṇena sabbadhammesu virattacittatā dassitā hoti.",
  "tika-s0101t0:35_8": "Sabbesañca buddhaguṇānaṁ karuṇā ādi, tannidānabhāvato.",
  "tika-s0101t0:35_9": "Paññā pariyosānaṁ, tato uttarikaraṇīyābhāvato.",
  "tika-s0101t0:35_10": "Iti ādipariyosānadassanena sabbe buddhaguṇā dassitā honti.",
  "tika-s0101t0:35_11": "Tathā karuṇāggahaṇena sīlakkhandhapubbaṅgamo samādhikkhandho dassito hoti.",
  "tika-s0101t0:35_12": "Karuṇānidānañhi sīlaṁ, tato pāṇātipātādiviratippavattito, sā ca jhānattayasampayoginīti.",
  "tika-s0101t0:35_13": "Paññāvacanena paññākkhandho.",
  "tika-s0101t0:35_14": "Sīlañca sabbabuddhaguṇānamādi, samādhi majjhe, paññā pariyosānanti.",
  "tika-s0101t0:35_15": "Evampi ādimajjhapariyosānakalyāṇā sabbe buddhaguṇā dassitā honti, nayato dassitattā.",
  "tika-s0101t0:35_16": "Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ.",
  "tika-s0101t0:35_17": "Aññathā ko nāma samattho bhagavato guṇe anupadaṁ niravasesato dassetuṁ.",
  "tika-s0101t0:35_18": "Tenevāha –",
  "tika-s0101t0:36_0": "‘‘Buddhopi buddhassa bhaṇeyya vaṇṇaṁ,",
  "tika-s0101t0:37_0": "Kappampi ce aññamabhāsamāno;",
  "tika-s0101t0:38_0": "Khīyetha kappo ciradīghamantare,",
  "tika-s0101t0:39_0": "Vaṇṇo na khīyetha tathāgatassā’’ti. (dī. ni. aṭṭha. 1.304; dī. ni. aṭṭha. 3.141; ma. ni. aṭṭha.",
  "tika-s0101t0:39_1": "3.425, udā. aṭṭha. 53; bu. vaṁ. aṭṭha. 4.4; cariyā. aṭṭha.",
  "tika-s0101t0:39_2": "nidānakathāyaṁ, pakiṇṇakakathāyaṁ; apa. aṭṭha. 2.6.20);",
  "tika-s0101t0:40_0": "Teneva ca āyasmatā sāriputtattherenāpi buddhaguṇaparicchedanaṁ pati anuyuttena ‘‘no hetaṁ bhante’’ti (dī. ni.",
  "tika-s0101t0:40_1": "2.145) paṭikkhipitvā, ‘‘api ca me bhante dhammanvayo vidito’’ti (dī. ni.",
  "tika-s0101t0:40_2": "2.146) vuttaṁ.",
  "tika-s0101t0:41_0": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ ‘‘buddhopī’’tiādimāha.",
  "tika-s0101t0:41_1": "Tattha buddhoti kattuniddeso.",
  "tika-s0101t0:41_2": "Buddhabhāvanti kammaniddeso.",
  "tika-s0101t0:41_3": "Bhāvetvā, sacchikatvāti ca pubbakālakiriyāniddeso.",
  "tika-s0101t0:41_4": "Yanti aniyamato kammaniddeso.",
  "tika-s0101t0:41_5": "Upagatoti aparakālakiriyāniddeso.",
  "tika-s0101t0:41_6": "Vandeti kiriyāniddeso, tanti niyamanaṁ.",
  "tika-s0101t0:41_7": "Dhammanti vandanakiriyāya kammaniddeso.",
  "tika-s0101t0:41_8": "Gatamalaṁ, anuttaranti ca tabbisesanaṁ.",
  "tika-s0101t0:42_0": "Tattha buddha-saddassa tāva ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. 95-97; paṭi. ma.",
  "tika-s0101t0:42_1": "1.162) niddesanayena attho veditabbo.",
  "tika-s0101t0:42_2": "Atha vā savāsanāya aññāṇaniddāya accantavigamato, buddhiyā vā vikasitabhāvato buddhavāti buddho, jāgaraṇavikasanatthavasena.",
  "tika-s0101t0:42_3": "Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato kammavacanicchāya abhāvena avagamanatthavaseneva kattuniddeso labbhatīti buddhavāti buddho, yathā ‘‘dikkhito na dadātī’’ti, atthato pana pāramitāparibhāvito sayambhūñāṇena saha vāsanāya vihataviddhastaniravasesakileso mahākaruṇāsabbaññutaññāṇādiaparimeyya guṇagaṇādhāro khandhasantāno buddho. Yathāha –",
  "tika-s0101t0:43_0": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti (mahāni. 192; cūḷani. 95-97; paṭi. ma. 1.162).",
  "tika-s0101t0:44_0": "Api-saddo sambhāvane, tena ‘‘evaṁ guṇavisesayutto sopi nāma bhagavā’’ti vakkhamānaguṇe dhamme sambhāvanaṁ dīpeti.",
  "tika-s0101t0:44_1": "Buddhabhāvanti sammāsambodhiṁ.",
  "tika-s0101t0:44_2": "Bhāvetvāti uppādetvā, vaḍḍhetvā ca.",
  "tika-s0101t0:44_3": "Sacchikatvāti paccakkhaṁ katvā.",
  "tika-s0101t0:44_4": "Upagatoti patto, adhigatoti attho, etassa ‘‘buddhabhāva’’nti etena sambandho.",
  "tika-s0101t0:44_5": "Gatamalanti vigatamalaṁ, niddosanti attho.",
  "tika-s0101t0:44_6": "Vandeti paṇamāmi, thomemi vā.",
  "tika-s0101t0:44_7": "Anuttaranti uttararahitaṁ, lokuttaranti attho.",
  "tika-s0101t0:44_8": "Dhammanti yathānusiṭṭhaṁ paṭipajjamāne apāyato ca, saṁsārato ca apatamāne katvā dhārayatīti dhammo.",
  "tika-s0101t0:45_0": "Ayañhettha saṅkhepattho –",
  "tika-s0101t0:45_1": "evaṁ vividhaguṇasamannāgato buddhopi bhagavā yaṁ ariyasaṅkhātaṁ dhammaṁ bhāvetvā, phalanibbānasaṅkhātaṁ pana sacchikatvā anuttaraṁ sammāsambodhiṁ adhigato, tametaṁ buddhānampi buddhabhāvahetubhūtaṁ sabbadosamalarahitaṁ attano uttaritarābhāvena anuttaraṁ paṭivedhasaddhammaṁ namāmīti.",
  "tika-s0101t0:45_2": "Pariyattisaddhammassāpi tappakāsanattā idha saṅgaho daṭṭhabbo.",
  "tika-s0101t0:45_3": "Atha vā ‘‘abhidhammanayasamuddaṁ bhāvetvā adhigacchi, tīṇi piṭakāni sammasī’’ti ca aṭṭhakathāyaṁ vuttattā pariyattidhammassāpi sacchikiriyāsammasanapariyāyo labbhatīti sopi idha vutto yevāti daṭṭhabbo.",
  "tika-s0101t0:45_4": "Tathā ‘‘yaṁ dhammaṁ bhāvetvā, sacchikatvā’’ti ca vuttattā buddhakaradhammabhūtāhi pāramitāhi saha pubbabhāge adhisīlasikkhādayopi idha dhamma-saddena saṅgahitāti veditabbā.",
  "tika-s0101t0:45_5": "Tāpi hi vigatapaṭipakkhatāya vigatamalā, anaññasādhāraṇatāya anuttarā cāti.",
  "tika-s0101t0:45_6": "Tathā hi sattānaṁ sakalavaṭṭadukkhanissaraṇāya katamahābhinīhāro mahākaruṇādhivāsapesalajjhāsayo paññāvisesapariyodātanimmalānaṁ dānadamasaññamādīnaṁ uttamadhammānaṁ satasahassādhikāni kappānaṁ cattāri asaṅkheyyāni sakkaccaṁ nirantaraṁ niravasesaṁ bhāvanāpaccakkhakaraṇehi kammādīsu adhigatavasībhāvo, acchariyācinteyyamahānubhāvo, adhisīlaadhicittānaṁ paramukkaṁsapāramippatto bhagavā paccayākāre catuvīsatikoṭisatasahassamukhena mahāvajirañāṇaṁ pesetvā anuttaraṁ sammāsambodhiṁ abhisambuddhoti.",
  "tika-s0101t0:46_0": "Ettha ca ‘‘bhāvetvā’’ti etena vijjāsampadāya dhammaṁ thometi, ‘sacchikatvā’ti etena vimuttisampadāya.",
  "tika-s0101t0:46_1": "Tathā paṭhamena jhānasampadāya, dutiyena vimokkhasampadāya.",
  "tika-s0101t0:46_2": "Paṭhamena vā samādhisampadāya, dutiyena samāpattisampadāya.",
  "tika-s0101t0:46_3": "Atha vā paṭhamena khayañāṇabhāvena, dutiyena anuppādañāṇabhāvena.",
  "tika-s0101t0:46_4": "Purimena vā vijjūpamatāya, dutiyena vajirūpamatāya.",
  "tika-s0101t0:46_5": "Purimena vā virāgasampattiyā, dutiyena nirodhasampattiyā.",
  "tika-s0101t0:46_6": "Tathā paṭhamena niyyānabhāvena, dutiyena nissaraṇabhāvena.",
  "tika-s0101t0:46_7": "Paṭhamena vā hetubhāvena, dutiyena asaṅkhatabhāvena.",
  "tika-s0101t0:46_8": "Paṭhamena vā dassanabhāvena, dutiyena vivekabhāvena.",
  "tika-s0101t0:46_9": "Paṭhamena vā adhipatibhāvena, dutiyena amatabhāvena dhammaṁ thometi.",
  "tika-s0101t0:46_10": "Atha vā ‘‘yaṁ dhammaṁ bhāvetvā buddhabhāvaṁ upagato’’ti etena svākkhātatāya dhammaṁ thometi, ‘‘sacchikatvā’’ti etena sandiṭṭhikatāya.",
  "tika-s0101t0:46_11": "Tathā purimena akālikatāya, pacchimena ehipassikatāya.",
  "tika-s0101t0:46_12": "Purimena vā opaneyyikatāya, pacchimena paccattaṁ veditabbatāya dhammaṁ thometi.",
  "tika-s0101t0:47_0": "‘‘Gatamala’’nti iminā saṁkilesābhāvadīpanena dhammassa parisuddhataṁ dasseti, ‘‘anuttara’’nti etena aññassa visiṭṭhassa abhāvadīpanena vipulaparipuṇṇataṁ.",
  "tika-s0101t0:47_1": "Paṭhamena vā pahānasampadaṁ dhammassa dasseti, dutiyena pabhāvasampadaṁ.",
  "tika-s0101t0:47_2": "Bhāvetabbatāya vā dhammassa gatamalabhāvo yojetabbo .",
  "tika-s0101t0:47_3": "Bhāvanāguṇena hi so dosānaṁ samugghātako hotīti.",
  "tika-s0101t0:47_4": "Sacchikātabbabhāvena anuttarabhāvo yojetabbo.",
  "tika-s0101t0:47_5": "Sacchikiriyānibbattito hi taduttarikaraṇīyābhāvato anaññasādhāraṇatāya anuttaroti.",
  "tika-s0101t0:47_6": "Tathā ‘‘bhāvetvā’’ti etena saha pubbabhāgasīlādīhi sekkhā sīlasamādhipaññākkhandhā dassitā honti, ‘‘sacchikatvā’’ti etena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0101t0:48_0": "Evaṁ saṅkhepeneva sabbadhammaguṇehi saddhammaṁ abhitthavitvā, idāni ariyasaṅghaṁ thometuṁ ‘‘sugatassā’’tiādimāha.",
  "tika-s0101t0:48_1": "Tattha sugatassāti sambandhaniddeso, tassa ‘‘puttāna’’nti etena sambandho.",
  "tika-s0101t0:48_2": "Orasānanti puttavisesanaṁ.",
  "tika-s0101t0:48_3": "Mārasenamathanānanti orasaputtabhāve kāraṇaniddeso, tena kilesappahānameva bhagavato orasaputtabhāvakāraṇaṁ anujānātīti dasseti.",
  "tika-s0101t0:48_4": "Aṭṭhannanti gaṇanaparicchedaniddeso, tena ca satipi tesaṁ sattavisesabhāvena anekasatasahassasaṅkhyabhāve imaṁ gaṇanaparicchedaṁ nātivattantīti dasseti, maggaṭṭhaphalaṭṭhabhāvānativattanato.",
  "tika-s0101t0:48_5": "Samūhanti samudāyaniddeso.",
  "tika-s0101t0:48_6": "Ariyasaṅghanti guṇavisiṭṭhasaṅghātabhāvaniddeso, tena asatipi ariyapuggalānaṁ kāyasāmaggiyaṁ ariyasaṅghabhāvaṁ dasseti, diṭṭhisīlasāmaññena saṁhatabhāvato.",
  "tika-s0101t0:48_7": "Tattha urasi bhavā jātā, saṁvaddhā ca orasā.",
  "tika-s0101t0:48_8": "Yathā hi sattānaṁ orasaputtā attajātatāya pitusantakassa dāyajjassa visesena bhāgino honti, evametepi ariyapuggalā sammāsambuddhassa savanante ariyāya jātiyā jātatāya bhagavato santakassa vimuttisukhassa, ariyadhammaratanassa ca ekantabhāginoti orasā viya orasā.",
  "tika-s0101t0:48_9": "Atha vā bhagavato dhammadesanānubhāvena ariyabhūmiṁ okkamamānā, okkantā ca ariyasāvakā bhagavato urovāyāmajanitābhijātatāya nippariyāyena ‘‘orasaputtā’’ti vattabbataṁ arahanti.",
  "tika-s0101t0:48_10": "Sāvakehi pavattiyamānāpi hi dhammadesanā bhagavato ‘‘dhammadesanā’’ icceva vuccati, taṁmūlakattā, lakkhaṇādivisesābhāvato ca.",
  "tika-s0101t0:49_0": "Yadipi ariyasāvakānaṁ ariyamaggādhigamasamaye bhagavato viya tadantarāyakaraṇatthaṁ devaputtamāro , māravāhinī vā na ekantena apasādeti, tehi pana apasādetabbatāya kāraṇe vimathite tepi vimathitā eva nāma hontīti āha –",
  "tika-s0101t0:49_1": "‘‘mārasenamathanāna’’nti.",
  "tika-s0101t0:49_2": "Imasmiṁ panatthe ‘māramārasenamathanāna’nti vattabbe ‘‘mārasenamathanāna’’nti ekadesasarūpekaseso katoti daṭṭhabbaṁ.",
  "tika-s0101t0:49_3": "Atha vā khandhābhisaṅkhāramārānaṁ viya devaputtamārassāpi guṇamāraṇe sahāyabhāvūpagamanato kilesabalakāyo ‘‘senā’’ti vuccati. Yathāha –",
  "tika-s0101t0:49_4": "‘‘kāmā te paṭhamā senā’’tiādi (su. ni. 438; mahāni. 28, 68; cūḷani. 47).",
  "tika-s0101t0:49_5": "Sā ca tehi diyaḍḍhasahassabhedā, anantabhedā vā kilesavāhinī satidhammavicayavīriyasamathādiguṇapaharaṇehi odhiso vimathitā, vihatā, viddhastā cāti mārasenamathanā, ariyasāvakā.",
  "tika-s0101t0:49_6": "Etena tesaṁ bhagavato anujātaputtataṁ dasseti.",
  "tika-s0101t0:50_0": "Ārakattā kilesehi, anaye na iriyanato, aye ca iriyanato ariyā, niruttinayena.",
  "tika-s0101t0:50_1": "Atha vā sadevakena lokena ‘‘saraṇa’’nti araṇīyato upagantabbato, upagatānañca tadatthasiddhito ariyā, ariyānaṁ saṅghoti ariyasaṅgho, ariyo ca so, saṅgho cāti vā ariyasaṅgho, taṁ ariyasaṅghaṁ.",
  "tika-s0101t0:50_2": "Bhagavato aparabhāge buddhadhammaratanānampi samadhigamo saṅgharatanādhīnoti assa ariyasaṅghassa bahūpakārataṁ dassetuṁ idheva ‘‘sirasā vande’’ti vuttanti daṭṭhabbaṁ.",
  "tika-s0101t0:51_0": "Ettha ca ‘‘sugatassa orasānaṁ puttāna’’nti etena ariyasaṅghassa pabhavasampadaṁ dasseti, ‘‘mārasenamathanāna’’nti etena pahānasampadaṁ, sakalasaṁkilesappahānadīpanato.",
  "tika-s0101t0:51_1": "‘‘Aṭṭhannampi samūha’’nti etena ñāṇasampadaṁ, maggaṭṭhaphalaṭṭhabhāvadīpanato.",
  "tika-s0101t0:51_2": "‘‘Ariyasaṅgha’’nti etena pabhavasampadaṁ dasseti, sabbasaṅghānaṁ aggabhāvadīpanato.",
  "tika-s0101t0:51_3": "Atha vā ‘‘sugatassa orasānaṁ puttāna’’nti ariyasaṅghassa visuddhanissayabhāvadīpanaṁ, ‘‘mārasenamathanāna’’nti sammāujuñāyasāmīcippaṭipannabhāvadīpanaṁ, ‘‘aṭṭhannampi samūha’’nti āhuneyyādibhāvadīpanaṁ, ‘‘ariyasaṅgha’’nti anuttarapuññakkhettabhāvadīpanaṁ.",
  "tika-s0101t0:51_4": "Tathā ‘‘sugatassa orasānaṁ puttāna’’nti etena ariyasaṅghassa lokuttarasaraṇagamanasabbhāvaṁ dīpeti.",
  "tika-s0101t0:51_5": "Lokuttarasaraṇagamanena hi te bhagavato orasaputtā jātā.",
  "tika-s0101t0:51_6": "‘‘Mārasenamathanāna’’nti etena abhinīhārasampadāsiddhaṁ pubbabhāge sammāpaṭipattiṁ dasseti.",
  "tika-s0101t0:51_7": "Katābhinīhārā hi sammā paṭipannā māraṁ, māraparisaṁ vā abhivijinanti.",
  "tika-s0101t0:51_8": "‘‘Aṭṭhannampi samūha’’nti etena viddhastavipakkhe sekkhāsekkhadhamme dasseti, puggalādhiṭṭhānena maggaphaladhammānaṁ pakāsitattā.",
  "tika-s0101t0:51_9": "‘‘Ariyasaṅgha’’nti aggadakkhiṇeyyabhāvaṁ dasseti.",
  "tika-s0101t0:51_10": "Saraṇagamanañca sāvakānaṁ sabbaguṇānamādi, sapubbabhāgappaṭipadā sekkhā sīlakkhandhādayo majjhe, asekkhā sīlakkhandhādayo pariyosānanti ādimajjhapariyosānakalyāṇā saṅkhepato sabbe ariyasaṅghaguṇā pakāsitā honti.",
  "tika-s0101t0:52_0": "Evaṁ gāthāttayena saṅkhepato sakalaguṇasaṅkittanamukhena ratanattayassa paṇāmaṁ katvā, idāni taṁ nipaccakāraṁ yathādhippete payojane pariṇāmento ‘‘iti me’’tiādimāha.",
  "tika-s0101t0:52_1": "Tattha ratijananaṭṭhena ratanaṁ, buddhadhammasaṅghā.",
  "tika-s0101t0:52_2": "Tesañhi ‘‘itipi so bhagavā’’tiādinā yathābhūtaguṇe āvajjantassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0101t0:53_0": "‘‘Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti, ujugatamevassa tasmiṁ samaye cittaṁ hoti tathāgataṁ ārabbha.",
  "tika-s0101t0:53_1": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ, pamuditassa pīti jāyatī’’tiādi (a. ni. 6.10; a. ni. 11.11).",
  "tika-s0101t0:54_0": "Cittīkatādibhāvo vā ratanaṭṭho. Vuttañhetaṁ –",
  "tika-s0101t0:55_0": "‘‘Cittīkataṁ mahagghañca, atulaṁ dullabhadassanaṁ;",
  "tika-s0101t0:56_0": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33; su. ni. aṭṭha. 1.226; mahāni. aṭṭha. 50);",
  "tika-s0101t0:57_0": "Cittīkatabhāvādayo ca anaññasādhāraṇā buddhādīsu eva labbhantīti.",
  "tika-s0101t0:57_1": "Vandanāva vandanāmayaṁ, yathā ‘‘dānamayaṁ, sīlamaya’’nti (dī. ni. 3.305; itivu. 60; netti. 34).",
  "tika-s0101t0:57_2": "Vandanā cettha kāyavācācittehi tiṇṇaṁ ratanānaṁ guṇaninnatā, thomanā vā.",
  "tika-s0101t0:57_3": "Pujjabhavaphalanibbattanato puññaṁ, attano santānaṁ puṇātīti vā.",
  "tika-s0101t0:57_4": "Suvihatantarāyoti suṭṭhu vihatantarāyo, etena attano pasādasampattiyā, rattanattayassa ca khettabhāvasampattiyā taṁ puññaṁ atthappakāsanassa upaghātakaupaddavānaṁ vihanane samatthanti dasseti.",
  "tika-s0101t0:57_5": "Hutvāti pubbakālakiriyā, tassa ‘‘atthaṁ pakāsayissāmī’’ti etena sambandho.",
  "tika-s0101t0:57_6": "Tassāti yaṁ ratanattayavandanāmayaṁ puññaṁ, tassa.",
  "tika-s0101t0:57_7": "Ānubhāvenāti balena.",
  "tika-s0101t0:58_0": "Evaṁ ratanattayassa nipaccakārakaraṇe payojanaṁ dassetvā, idāni yassā dhammadesanāya atthaṁ saṁvaṇṇetukāmo, tassā tāva guṇābhitthavanavasena upaññāpanatthaṁ ‘‘dīghassā’’tiādi vuttaṁ.",
  "tika-s0101t0:58_1": "Tattha dīghasuttaṅkitassāti dīghappamāṇasuttalakkhitassa, etena ‘‘dīgho’’ti ayaṁ imassa āgamassa atthānugatā samaññāti dasseti.",
  "tika-s0101t0:58_2": "Nanu ca suttāniyeva āgamo, kassa pana suttehi aṅkananti?",
  "tika-s0101t0:58_3": "Saccametaṁ paramatthato, suttāni pana upādāyapaññatto āgamo.",
  "tika-s0101t0:58_4": "Yathā hi atthabyañjanasamudāye ‘‘sutta’’nti vohāro, evaṁ suttasamudāye ‘‘āgamo’’ti vohāro.",
  "tika-s0101t0:58_5": "Paṭiccasamuppādādinipuṇatthasabbhāvato nipuṇassa.",
  "tika-s0101t0:58_6": "Āgamissanti ettha, etena, etasmā vā attatthaparatthādayoti āgamo, āgamo ca so varo cāti āgamavaro, āgamasammatehi vā varoti āgamavaro, tassa.",
  "tika-s0101t0:58_7": "Buddhānaṁ anubuddhā buddhānubuddhā, buddhānaṁ saccapaṭivedhaṁ anugamma paṭividdhasaccā aggasāvakādayo ariyā.",
  "tika-s0101t0:58_8": "Tehi atthasaṁvaṇṇanāvasena, guṇasaṁvaṇṇanāvasena ca saṁvaṇṇitassa.",
  "tika-s0101t0:58_9": "Atha vā buddhā ca anubuddhā ca buddhānubuddhāti yojetabbaṁ.",
  "tika-s0101t0:58_10": "Sammāsambuddheneva hi tiṇṇampi piṭakānaṁ atthavaṇṇanākkamo bhāsito, yā ‘‘pakiṇṇakadesanā’’ti vuccati, tato saṅgāyanādivasena sāvakehīti ācariyā vadanti.",
  "tika-s0101t0:59_0": "Saddhāvahaguṇassāti buddhādīsu pasādāvahasampattikassa.",
  "tika-s0101t0:59_1": "Ayañhi āgamo brahmajālādīsu (dī. ni.",
  "tika-s0101t0:59_2": "1.5-7, 26-28) sīladiṭṭhādīnaṁ anavasesaniddesādivasena, mahāpadānādīsu (dī. ni.",
  "tika-s0101t0:59_3": "2.3-5) purimabuddhānampi guṇaniddesādivasena, pāthikasuttādīsu (dī. ni.",
  "tika-s0101t0:59_4": "3.3,4) titthiye nimadditvā appaṭivattiyasīhanāda nadanādivasena, anuttariyasuttādīsu (a. ni.",
  "tika-s0101t0:59_5": "6.8) ca visesato buddhaguṇavibhāvanena ratanattaye sātisayappasādaṁ āvahati.",
  "tika-s0101t0:59_6": "Saṁvaṇṇanāsu cāyaṁ ācariyassa pakati, yā taṁtaṁsaṁvaṇṇanāsu ādito tassa tassa saṁvaṇṇetabbassa dhammassa visesaguṇakittanena thomanā.",
  "tika-s0101t0:59_7": "Tathā hi papañcasūdanīsāratthappakāsinīmanorathapūraṇīsu aṭṭhasālinīādīsu ca yathākkamaṁ ‘‘paravādamathanassa ñāṇappabhedajananassa dhammakathikapuṅgavānaṁ vicittappaṭibhānajananassa tassa gambhīrañāṇehi ogāḷhassa abhiṇhaso nānānayavicittassa abhidhammassā’’tiādinā thomanā katā.",
  "tika-s0101t0:60_0": "Attho kathīyati etāyāti atthakathā, sā eva aṭṭhakathā, ttha-kārassa ṭṭha-kāraṁ katvā, yathā ‘‘dukkhassa pīḷanaṭṭho’’ti (paṭi. ma. 2.8).",
  "tika-s0101t0:60_1": "Ādito tiādimhi paṭhamasaṅgītiyaṁ.",
  "tika-s0101t0:60_2": "Chaḷabhiññatāya paramena cittavasībhāvena samannāgatattā, jhānādīsu pañcavidhavasitāsabbhāvato ca vasino, therā mahākassapādayo.",
  "tika-s0101t0:60_3": "Tesaṁ satehi pañcahi.",
  "tika-s0101t0:60_4": "Yāti yā aṭṭhakathā.",
  "tika-s0101t0:60_5": "Saṅgītāti atthaṁ pakāsetuṁ yuttaṭṭhāne ‘‘ayaṁ etassa attho, ayaṁ etassa attho’’ti saṅgahetvā vuttā.",
  "tika-s0101t0:60_6": "Anusaṅgītā ca yasattherādīhi pacchāpi dutiyatatiyasaṅgītīsu, iminā attano saṁvaṇṇanāya āgamanasuddhiṁ dasseti.",
  "tika-s0101t0:61_0": "Sīhassa lānato gahaṇato sīhaḷo, sīhakumāro.",
  "tika-s0101t0:61_1": "Taṁvaṁsajātatāya tambapaṇṇidīpe khattiyānaṁ, tesaṁ nivāsatāya tambapaṇṇidīpassa ca sīhaḷabhāvo veditabbo.",
  "tika-s0101t0:61_2": "Ābhatāti jambudīpato ānītā.",
  "tika-s0101t0:61_3": "Athāti pacchā.",
  "tika-s0101t0:61_4": "Aparabhāge hi asaṅkaratthaṁ sīhaḷabhāsāya aṭṭhakathā ṭhapitāti.",
  "tika-s0101t0:61_5": "Tenassa mūlaṭṭhakathā sabbasādhāraṇā na hotīti idaṁ atthappakāsanaṁ ekantena karaṇīyanti dasseti.",
  "tika-s0101t0:61_6": "Tenevāha –",
  "tika-s0101t0:61_7": "‘‘dīpavāsīnamatthāyā’’ti.",
  "tika-s0101t0:61_8": "Tattha dīpavāsīnanti jambudīpavāsīnaṁ.",
  "tika-s0101t0:61_9": "Dīpavāsīnanti vā sīhaḷadīpavāsīnaṁ atthāya sīhaḷabhāsāya ṭhapitāti yojanā.",
  "tika-s0101t0:62_0": "Apanetvānāti kañcukasadisaṁ sīhaḷabhāsaṁ apanetvā.",
  "tika-s0101t0:62_1": "Tatoti aṭṭhakathāto.",
  "tika-s0101t0:62_2": "Ahanti attānaṁ niddisati.",
  "tika-s0101t0:62_3": "Manoramaṁ bhāsanti māgadhabhāsaṁ.",
  "tika-s0101t0:62_4": "Sā hi sabhāvaniruttibhūtā paṇḍitānaṁ manaṁ ramayatīti.",
  "tika-s0101t0:62_5": "Tenevāha –",
  "tika-s0101t0:62_6": "‘‘tantinayānucchavika’’nti, pāḷigatiyā anulomikaṁ pāḷibhāsāyānuvidhāyininti attho.",
  "tika-s0101t0:62_7": "Vigatadosanti asabhāvaniruttibhāsantararahitaṁ.",
  "tika-s0101t0:63_0": "Samayaṁ avilomentoti siddhantaṁ avirodhento, etena atthadosābhāvamāha.",
  "tika-s0101t0:63_1": "Aviruddhattā eva hi theravādāpi idha pakāsiyissanti.",
  "tika-s0101t0:63_2": "Theravaṁsapadīpānanti thirehi sīlakkhandhādīhi samannāgatattā therā, mahākassapādayo.",
  "tika-s0101t0:63_3": "Tehi āgatā ācariyaparamparā theravaṁso, tappariyāpannā hutvā āgamādhigamasampannattā paññāpajjotena tassa samujjalanato theravaṁsapadīpā, mahāvihāravāsino therā, tesaṁ.",
  "tika-s0101t0:63_4": "Vividhehi ākārehi nicchīyatīti vinicchayo, gaṇṭhiṭṭhānesu khīlamaddanākārena pavattā vimaticchedakathā.",
  "tika-s0101t0:63_5": "Suṭṭhu nipuṇo saṇho vinicchayo etesanti sunipuṇavinicchayā.",
  "tika-s0101t0:63_6": "Atha vā vinicchinotīti vinicchayo, yathāvuttavisayaṁ ñāṇaṁ.",
  "tika-s0101t0:63_7": "Suṭṭhu nipuṇo cheko vinicchayo etesanti sunipuṇavinicchayā, etena mahākassapāditheraparamparābhato, tatoyeva ca aviparīto saṇhasukhumo mahāvihāravāsīnaṁ vinicchayoti tassa pamāṇabhūtataṁ dasseti.",
  "tika-s0101t0:64_0": "Sujanassa cāti ca-saddo sampiṇḍanattho, tena na kevalaṁ jambudīpavāsīnameva atthāya, atha kho sādhujanatosanatthañcāti dasseti, tena ca tambapaṇṇidīpavāsīnampi atthāyāti ayamattho siddho hoti, uggahaṇādisukaratāya tesampi bahupakārattā.",
  "tika-s0101t0:64_1": "Ciraṭṭhitatthanti ciraṭṭhitiatthaṁ , cirakālaṭṭhitiyāti attho.",
  "tika-s0101t0:64_2": "Idañhi atthappakāsanaṁ aviparītabyañjanasunikkhepassa atthasunayassa ca upāyabhāvato saddhammassa ciraṭṭhitiyā saṁvattati.",
  "tika-s0101t0:64_3": "Vuttañhetaṁ bhagavatā –",
  "tika-s0101t0:65_0": "‘‘Dveme, bhikkhave, dhammā saddhammassa ṭhitiyā asammosāya anantaradhānāya saṁvattanti.",
  "tika-s0101t0:65_1": "Katame dve?",
  "tika-s0101t0:65_2": "Sunikkhattañca padabyañjanaṁ, attho ca sunīto’’ti (a. ni. 2.21).",
  "tika-s0101t0:66_0": "Yaṁ atthavaṇṇanaṁ kattukāmo, tassā mahattaṁ pariharituṁ ‘‘sīlakathā’’tiādi vuttaṁ.",
  "tika-s0101t0:66_1": "Tenevāha –",
  "tika-s0101t0:66_2": "‘‘na taṁ idha vicārayissāmī’’ti.",
  "tika-s0101t0:66_3": "Atha vā yaṁ aṭṭhakathaṁ kattukāmo, tadekadesabhāvena visuddhimaggo ca gahetabboti kathikānaṁ upadesaṁ karonto tattha vicāritadhamme uddesavasena dasseti ‘‘sīlakathā’’ tiādinā.",
  "tika-s0101t0:66_4": "Tattha sīlakathāti cārittavārittādivasena sīlavitthārakathā.",
  "tika-s0101t0:66_5": "Dhutadhammāti piṇḍapātikaṅgādayo (visuddhi. 1.22; theragā. aṭṭha.",
  "tika-s0101t0:66_6": "2.845, 849) terasa kilesadhunanakadhammā.",
  "tika-s0101t0:66_7": "Kammaṭṭhānāni sabbānīti pāḷiyaṁ āgatāni aṭṭhatiṁsa, aṭṭhakathāyaṁ dveti niravasesāni yogakammassa bhāvanāya pavattiṭṭhānāni.",
  "tika-s0101t0:66_8": "Cariyāvidhānasahitoti rāgacaritādīnaṁ sabhāvādividhānena sahito.",
  "tika-s0101t0:66_9": "Jhānāni cattāri rūpāvacarajjhānāni, samāpattiyo catasso arūpasamāpattiyo.",
  "tika-s0101t0:66_10": "Aṭṭhapi vā paṭiladdhamattāni jhānāni, samāpajjanavasībhāvappattiyā samāpattiyo.",
  "tika-s0101t0:66_11": "Jhānāni vā rūpārūpāvacarajjhānāni , samāpattiyo phalasamāpattinirodhasamāpattiyo.",
  "tika-s0101t0:67_0": "Lokiyalokuttarabhedā cha abhiññāyo sabbā abhiññāyo.",
  "tika-s0101t0:67_1": "Ñāṇavibhaṅgādīsu āgatanayena ekavidhādinā paññāya saṅkaletvā sampiṇḍetvā nicchayo paññāsaṅkalananicchayo.",
  "tika-s0101t0:68_0": "Paccayadhammānaṁ hetādīnaṁ paccayuppannadhammānaṁ hetupaccayādibhāvo paccayākāro, tassa desanā paccayākāradesanā, paṭiccasamuppādakathāti attho.",
  "tika-s0101t0:68_1": "Sā pana ghanavinibbhogassa sudukkaratāya saṇhasukhumā, nikāyantaraladdhisaṅkararahitā, ekattanayādisahitā ca tattha vicāritāti āha –",
  "tika-s0101t0:68_2": "‘‘suparisuddhanipuṇanayā’’ti.",
  "tika-s0101t0:68_3": "Paṭisambhidādīsu āgatanayaṁ avissajjetvāva vicāritattā avimuttatanti maggā.",
  "tika-s0101t0:69_0": "Itipana sabbanti iti-saddo parisamāpane, pana-saddo vacanālaṅkāre, etaṁ sabbanti attho.",
  "tika-s0101t0:69_1": "Idhāti imissā aṭṭhakathāyaṁ.",
  "tika-s0101t0:69_2": "Na vicārayissāmi, punaruttibhāvatoti adhippāyo.",
  "tika-s0101t0:70_0": "Idāni tasseva avicāraṇassa ekantakāraṇaṁ niddhārento ‘‘majjhe visuddhimaggo’’tiādimāha.",
  "tika-s0101t0:70_1": "Tattha ‘‘majjhe ṭhatvā’’ti etena majjhebhāvadīpanena visesato catunnaṁ āgamānaṁ sādhāraṇaṭṭhakathā visuddhimaggo, na sumaṅgalavilāsinīādayo viya asādhāraṇaṭṭhakathāti dasseti.",
  "tika-s0101t0:70_2": "‘‘Visesato’’ti idaṁ vinayābhidhammānampi visuddhimaggo yathārahaṁ atthavaṇṇanā hoti yevāti katvā vuttaṁ.",
  "tika-s0101t0:71_0": "Iccevāti iti eva.",
  "tika-s0101t0:71_1": "Tampīti visuddhimaggampi.",
  "tika-s0101t0:71_2": "Etāyāti sumaṅgalavilāsiniyā.",
  "tika-s0101t0:71_3": "Ettha ca ‘‘sīhaḷadīpaṁ ābhatā’’tiādinā atthappakāsanassa nimittaṁ dasseti, ‘‘dīpavāsīnamatthāya, sujanassa ca tuṭṭhatthaṁ, ciraṭṭhitatthañca dhammassā’’ti etena payojanaṁ, avasiṭṭhena karaṇappakāraṁ.",
  "tika-s0101t0:71_4": "Sīlakathādīnaṁ avicāraṇampi hi idha karaṇappakāro evāti.",
  "tika-s0101t0:72_0": "Ganthārambhakathāvaṇṇanā niṭṭhitā.",
  "tika-s0101t0:73_0": "Nidānakathāvaṇṇanā",
  "tika-s0101t0:74_0": "Vibhāgavantānaṁ sabhāvavibhāvanaṁ vibhāgadassanavaseneva hotīti paṭhamaṁ tāva vaggasuttavasena vibhāgaṁ dassetuṁ ‘‘tattha dīghāgamo nāmā’’tiādimāha.",
  "tika-s0101t0:74_1": "Tattha tatthāti ‘‘dīghassa āgamavarassa atthaṁ pakāsayissāmī’’ti yadidaṁ vuttaṁ, tasmiṁ vacane.",
  "tika-s0101t0:74_2": "Yassa atthaṁ pakāsayissāmīti paṭiññātaṁ, so dīghāgamo nāma vaggasuttavasena evaṁ vibhāgoti attho.",
  "tika-s0101t0:74_3": "Atha vā tatthāti ‘‘dīghāgamanissitamattha’’nti etasmiṁ vacane.",
  "tika-s0101t0:74_4": "Yo dīghāgamo vutto, so vaggādivasena edisoti attho.",
  "tika-s0101t0:74_5": "Attano saṁvaṇṇanāya paṭhamamahāsaṅgītiyaṁ nikkhittānukkameneva pavattabhāvadassanatthaṁ ‘‘tassa vaggesu…pe…",
  "tika-s0101t0:74_6": "vuttaṁ nidānamādī’’ti āha.",
  "tika-s0101t0:74_7": "Kasmā pana catūsu āgamesu dīghāgamo paṭhamaṁ saṅgīto, tattha ca sīlakkhandhavaggo ādito nikkhitto, tasmiñca brahmajālanti?",
  "tika-s0101t0:74_8": "Nāyamanuyogo katthacipi na pavattati, api ca saddhāvahaguṇato dīghanikāyo paṭhamaṁ saṅgīto.",
  "tika-s0101t0:74_9": "Saddhā hi kusaladhammānaṁ bījaṁ. Yathāha –",
  "tika-s0101t0:74_10": "‘‘saddhā bījaṁ tapo vuṭṭhī’’ti, (saṁ. ni. 1.197; su. ni.",
  "tika-s0101t0:74_11": "77) saddhāvahaguṇatā cassa dassitāyeva.",
  "tika-s0101t0:74_12": "Kiñca katipayasuttasaṅgahato, appaparimāṇato ca gahaṇadhāraṇādisukhato.",
  "tika-s0101t0:74_13": "Tathāhesa catuttiṁsasuttasaṅgaho catusaṭṭhibhāṇavāraparimāṇo ca.",
  "tika-s0101t0:74_14": "Sīlakathābāhullato pana sīlakkhandhavaggo paṭhamaṁ nikkhitto.",
  "tika-s0101t0:74_15": "Sīlañhi sāsanassa ādi, sīlapatiṭṭhānattā sabbaguṇānaṁ.",
  "tika-s0101t0:74_16": "Tenevāha –",
  "tika-s0101t0:74_17": "‘‘tasmā tiha, tvaṁ bhikkhu, ādimeva visodhehi kusalesu dhammesu.",
  "tika-s0101t0:74_18": "Ko cādi kusalānaṁ dhammānaṁ?",
  "tika-s0101t0:74_19": "Sīlañca suvisuddha’’ntiādi (saṁ. ni. 5.395).",
  "tika-s0101t0:74_20": "Etena cassa vaggassa anvatthasaññatā vuttā hoti.",
  "tika-s0101t0:74_21": "Diṭṭhiviniveṭhanakathābhāvato pana suttantapiṭakassa niravasesadiṭṭhivibhajanaṁ brahmajālaṁ paṭhamaṁ nikkhittanti daṭṭhabbaṁ.",
  "tika-s0101t0:74_22": "Tepiṭake hi buddhavacane brahmajālasadisaṁ diṭṭhigatāni niggumbaṁ nijjaṭaṁ katvā vibhattasuttaṁ natthīti.",
  "tika-s0101t0:75_0": "Paṭhamamahāsaṅgītikathāvaṇṇanā",
  "tika-s0101t0:76_0": "Yassā paṭhamamahāsaṅgītiyaṁ nikkhittānukkamena saṁvaṇṇanaṁ kattukāmo, taṁ, tassā ca tantiāruḷhāya idha vacane kāraṇaṁ dassento ‘‘paṭhamamahāsaṅgīti…pe…",
  "tika-s0101t0:76_1": "veditabbā’’ti āha.",
  "tika-s0101t0:76_2": "Tattha yathāpaccayaṁ tattha tattha desitattā , paññattattā ca vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti, etena taṁtaṁsikkhāpadānaṁ suttānañca ādipariyosānesu, antarantarā ca sambandhavasena ṭhapitaṁ saṅgītikāravacanaṁ saṅgahitaṁ hoti.",
  "tika-s0101t0:76_3": "Mahāvisayattā, pūjanīyattā ca mahatī saṅgīti mahāsaṅgīti, paṭhamā mahāsaṅgīti paṭhamamahāsaṅgīti, tassā pavattikālo paṭhamamahāsaṅgītikālo, tasmiṁ paṭhamamahāsaṅgītikāle.",
  "tika-s0101t0:76_4": "Nidānanti ca desanaṁ desakālādivasena aviditaṁ viditaṁ katvā nidassetīti nidānaṁ.",
  "tika-s0101t0:76_5": "Sattānaṁ dassanānuttariyasaraṇādipaṭilābhahetubhūtāsu vijjamānāsupi aññāsu bhagavato kiriyāsu ‘‘buddho bodheyya’’nti (bu. vaṁ. aṭṭha.",
  "tika-s0101t0:76_6": "ratanacaṅkamanakaṇḍavaṇṇanā; cariyā.",
  "tika-s0101t0:76_7": "uddhānagāthāvaṇṇanā) paṭiññāya anulomato veneyyānaṁ maggaphalappattīnaṁ hetubhūtā kiriyā nippariyāyena buddhakiccanti āha –",
  "tika-s0101t0:76_8": "‘‘dhammacakkappavattanañhi ādiṁ katvā’’ti.",
  "tika-s0101t0:76_9": "Tattha saddhindriyādidhammoyeva pavattanaṭṭhena cakkanti dhammacakkaṁ.",
  "tika-s0101t0:76_10": "Atha vā cakkanti āṇā, dhammato anapetattā dhammañca taṁ cakkañcāti dhammacakkaṁ, dhammena ñāyena cakkantipi dhammacakkaṁ. Yathāha –",
  "tika-s0101t0:77_0": "‘‘Dhammañca pavatteti cakkañcāti dhammacakkaṁ, cakkañca pavatteti dhammañcāti dhammacakkaṁ, dhammena pavattetīti dhammacakkaṁ, dhammacariyāya pavattetīti dhammacakka’’ntiādi (paṭi. ma.",
  "tika-s0101t0:77_1": "2, 39, 41).",
  "tika-s0101t0:78_0": "‘‘Katabuddhakicce’’ti etena buddhakattabbassa kassacipi asesitabhāvaṁ dasseti.",
  "tika-s0101t0:78_1": "Nanu ca sāvakehi vinītāpi vineyyā bhagavatāyeva vinītā honti, yato sāvakabhāsitaṁ suttaṁ ‘‘buddhavacana’’nti vuccati, sāvakavineyyā ca na tāva vinītāti?",
  "tika-s0101t0:78_2": "Nāyaṁ doso tesaṁ vinayanupāyassa sāvakesu ṭhapitattā.",
  "tika-s0101t0:78_3": "Tenevāha –",
  "tika-s0101t0:79_0": "‘‘Na tāvāhaṁ, pāpima, parinibbāyissāmi, yāva me bhikkhū na sāvakā bhavissanti viyattā vinītā visāradā bahussutā dhammadharā…pe…",
  "tika-s0101t0:79_1": "uppannaṁ parappavādaṁ saha dhammena suniggahitaṁ niggahetvā sappāṭihāriyaṁ dhammaṁ desessa’’ntiādi (dī. ni. 2.168; saṁ. ni. 5.822; udā. 51).",
  "tika-s0101t0:80_0": "‘‘Kusinārāya’’ntiādi bhagavato parinibbutadesakālavisesadassanaṁ ‘‘aparinibbuto bhagavā’’ti gāhassa micchābhāvadassanatthaṁ, loke jātasaṁvaddhabhāvadassanatthañca .",
  "tika-s0101t0:80_1": "Tathā hi manussabhāvassa supākaṭakaraṇatthaṁ mahābodhisattā carimabhave dārapariggahādīnipi karontīti.",
  "tika-s0101t0:80_2": "Upādīyate kammakilesehīti upādi, vipākakkhandhā kaṭattā ca rūpaṁ.",
  "tika-s0101t0:80_3": "So pana upādi kilesābhisaṅkhāramāranimmathanena nibbānappattiyaṁ anossaṭṭho, idha khandhamaccumāranimmathanena ossaṭṭho nissesitoti ayaṁ anupādisesā, nibbānadhātu.",
  "tika-s0101t0:80_4": "Nibbānadhātūti cettha nibbutimattaṁ adhippetaṁ, itthambhūtalakkhaṇe cāyaṁ karaṇaniddeso.",
  "tika-s0101t0:80_5": "‘‘Dhātubhājanadivase’’ti idaṁ na ‘‘sannipatitāna’’nti etassa visesanaṁ, ussāhajananassa pana visesanaṁ, ‘‘dhātubhājanadivase bhikkhūnaṁ ussāhaṁ janesī’’ti.",
  "tika-s0101t0:80_6": "Dhātubhājanadivasato hi purimapurimataradivasesu bhikkhū samāgatāti.",
  "tika-s0101t0:80_7": "Atha vā dhātubhājanadivase sannipatitānaṁ kāyasāmaggīvasena sahitānanti attho.",
  "tika-s0101t0:80_8": "Saṅghassa thero saṅghatthero, so pana saṅgho kiṁ parimāṇānanti āha –",
  "tika-s0101t0:80_9": "‘‘sattannaṁ bhikkhusatasahassāna’’nti.",
  "tika-s0101t0:80_10": "Niccasāpekkhatāya hi edisesu samāso hotiyeva, yathā –",
  "tika-s0101t0:80_11": "‘‘devadattassa garukula’’nti.",
  "tika-s0101t0:81_0": "Āyasmā mahākassapo puna dullabhabhāvaṁ maññamāno bhikkhūnaṁ ussāhaṁ janesīti sambandho.",
  "tika-s0101t0:81_1": "‘‘Dhātubhājanadivase sannipatitāna’’nti idaṁ ‘‘bhikkhūnaṁ ussāhaṁ janesī’’ti ettha ‘‘bhikkhūna’’nti imināpi padena sambandhanīyaṁ.",
  "tika-s0101t0:81_2": "Subhaddena vuḍḍhapabbajitena vuttavacanamanussarantoti sambandho.",
  "tika-s0101t0:81_3": "Tattha anussaranto dhammasaṁvegavasenāti adhippāyo.",
  "tika-s0101t0:81_4": "‘‘Saddhammaṁ antaradhāpeyyuṁ saṅgāyeyyaṁ…pe…",
  "tika-s0101t0:81_5": "ciraṭṭhitikaṁ tassa kimaññaṁ āṇaṇyaṁ bhavissatī’’ti etesaṁ padānaṁ ‘‘iti cintayanto’’ti etena sambandho.",
  "tika-s0101t0:81_6": "Tathā ‘‘yañcāha’’nti etassa ‘‘anuggahito pasaṁsito’’ti etena sambandho.",
  "tika-s0101t0:81_7": "Yaṁ pāpabhikkhūti ettha yanti nipātamattaṁ, kāraṇaniddeso vā, yena kāraṇena antaradhāpeyyuṁ, tadetaṁ kāraṇaṁ vijjatīti attho, addhaniyanti addhānamaggagāmi, addhānakkhamanti attho.",
  "tika-s0101t0:82_0": "Yañcāhanti ettha yanti yasmā, yena kāraṇenāti vuttaṁ hoti, kiriyāparāmasanaṁ vā etaṁ, tena ‘‘anuggahito pasaṁsito’’ti ettha anuggaṇhanaṁ pasaṁsanañca parāmasati.",
  "tika-s0101t0:82_1": "‘‘Cīvare sādhāraṇaparibhogenā’’ti ettha ‘‘attanā samasamaṭṭhapanenā’’ti idha attanā-saddaṁ ānetvā cīvare attanā sādhāraṇaparibhogenāti yojetabbaṁ.",
  "tika-s0101t0:82_2": "Yassa yena hi sambandho dūraṭṭhampi ca tassa tanti atha vā bhagavatā cīvare sādhāraṇaparibhogena bhagavatā anuggahitoti yojanīyaṁ, etassāpi hi karaṇaniddesassa sahayogakattutthajotakattasambhavato.",
  "tika-s0101t0:82_3": "Yāvadeti yāvadeva, yattakaṁ kālaṁ, yattake vā samāpattivihāre, abhiññāvihāre vā ākaṅkhanto viharāmi ceva voharāmi ca, tathā kassapopīti attho.",
  "tika-s0101t0:82_4": "Idañca navānupubbavihārachaḷabhiññabhāvasāmaññena thutimattaṁ vuttanti daṭṭhabbaṁ.",
  "tika-s0101t0:82_5": "Na hi āyasmā mahākassapo bhagavā viya devasikaṁ catuvīsatikoṭisatasahassasaṅkhyā samāpattiyo samāpajjati, yamakapāṭihāriyādivasena vā abhiññāyo vaḷañjetīti.",
  "tika-s0101t0:82_6": "Tenevāha –",
  "tika-s0101t0:82_7": "‘‘navānupubbavihārachaḷabhiññāppabhede’’ti .",
  "tika-s0101t0:82_8": "Tassa kimaññaṁ āṇaṇyaṁ bhavissati, aññatra dhammavinayasaṅgāyanāti adhippāyo.",
  "tika-s0101t0:82_9": "‘‘Nanu maṁ bhagavā’’tiādinā vuttamevatthaṁ upamāvasena vibhāveti.",
  "tika-s0101t0:83_0": "Tato paranti tato bhikkhūnaṁ ussāhajananato parato.",
  "tika-s0101t0:83_1": "Pure adhammo dippatīti apināma dibbati, yāva adhammo dhammaṁ paṭibāhituṁ samattho hoti, tato puretaramevāti attho.",
  "tika-s0101t0:83_2": "Āsanne anicchite hi ayaṁ pure-saddo.",
  "tika-s0101t0:83_3": "Dippatīti ca dippissati.",
  "tika-s0101t0:83_4": "Puresaddasanniyogena hi anāgatatthe ayaṁ vattamānappayogo, yathā –",
  "tika-s0101t0:83_5": "‘‘purā vassati devo’’ti.",
  "tika-s0101t0:84_0": "‘‘Sakalanavaṅgasatthusāsanapariyattidhare…pe…",
  "tika-s0101t0:84_1": "ekūnapañcasate pariggahesī’’ti etena sukkhavipassakakhīṇāsavapariyantānaṁ yathāvuttapuggalānaṁ satipi āgamādhigamasabbhāve saha paṭisambhidāhi pana tevijjādiguṇayuttānaṁ āgamādhigamasampattiyā ukkaṁsagatattā saṅgītiyā bahupakārataṁ dasseti.",
  "tika-s0101t0:84_2": "Idaṁ vuttaṁ saṅgītikkhandhake, (pārā.",
  "tika-s0101t0:84_3": "437) apaccakkhaṁ nāma natthi paguṇappavattibhāvato, samantapāsādikāyaṁ pana ‘‘asammukhā paṭiggahitaṁ nāma natthī’’ti (pārā. aṭṭha.",
  "tika-s0101t0:84_4": "paṭhamamahāsaṅgītikathā) vuttaṁ, taṁ ‘‘dve sahassāni bhikkhuto’’ti vuttampi bhagavato santike paṭiggahitamevāti katvā vuttaṁ.",
  "tika-s0101t0:84_5": "Caturāsītisahassānīti dhammakkhandhe sandhāyāha.",
  "tika-s0101t0:84_6": "Pavattinoti paguṇāni.",
  "tika-s0101t0:84_7": "Ānandattherassa navappāyāya parisāya vibbhamanena mahākassapatthero evamāha –",
  "tika-s0101t0:84_8": "‘‘na vāyaṁ kumārako mattamaññāsī’’ti.",
  "tika-s0101t0:84_9": "Tattha mattanti pamāṇaṁ.",
  "tika-s0101t0:84_10": "Chandā āgamanaṁ viyāti padavibhāgo.",
  "tika-s0101t0:84_11": "‘‘Kiñcāpi sekkho’’ti idaṁ na sekkhānaṁ agatigamanasabbhāvena vuttaṁ, asekkhānameva pana uccinitattāti daṭṭhabbaṁ .",
  "tika-s0101t0:84_12": "Paṭhamamaggeneva hi cattāri agatigamanāni pahīyantīti.",
  "tika-s0101t0:84_13": "‘‘Abhabbo chandā…pe…",
  "tika-s0101t0:84_14": "agatiṁ gantu’’nti ca dhammasaṅgītiyā tassa yogyabhāvadassanena vijjamānaguṇakathanaṁ.",
  "tika-s0101t0:84_15": "Pariyattoti adhīto.",
  "tika-s0101t0:85_0": "Gāvo caranti etthāti gocaro, gocaro viya gocaro, bhikkhācaraṇaṭṭhānaṁ.",
  "tika-s0101t0:85_1": "Visabhāgapuggalo subhaddasadiso.",
  "tika-s0101t0:85_2": "Sattipañjaranti sattikhaggādihatthehi purisehi mallarājūnaṁ bhagavato dhātuārakkhakaraṇaṁ sandhāyāha.",
  "tika-s0101t0:85_3": "Taṁ palibodhaṁ chinditvā taṁ karaṇīyaṁ karotūti saṅgāhakena chinditabbaṁ chinditvā ekantakaraṇīyaṁ karotūti attho.",
  "tika-s0101t0:85_4": "Mahājananti bahujanaṁ.",
  "tika-s0101t0:85_5": "Gandhakuṭiṁ vanditvā paribhogacetiyabhāvatoti adhippāyo.",
  "tika-s0101t0:85_6": "Yathā tanti yathā aññopi yathāvuttasabhāvo, evanti attho.",
  "tika-s0101t0:85_7": "Saṁvejesīti ‘‘nanu bhagavatā paṭikacceva akkhātaṁ –",
  "tika-s0101t0:85_8": "‘sabbeheva piyehi manāpehi nānābhāvo vinābhāvo’’’tiādinā (dī. ni. 2.183; saṁ. ni. 5.379; a. ni. 10.48; cūḷava.",
  "tika-s0101t0:85_9": "437) saṁvegaṁ janesi.",
  "tika-s0101t0:85_10": "Ussannadhātukanti upacitadosaṁ.",
  "tika-s0101t0:85_11": "Bhesajjamattāti appakaṁ bhesajjaṁ.",
  "tika-s0101t0:85_12": "Appattho hi ayaṁ mattā-saddo, ‘‘mattāsukhapariccāgo’’tiādīsu (dha. pa.",
  "tika-s0101t0:85_13": "290) viya.",
  "tika-s0101t0:85_14": "Dutiyadivaseti devatāya saṁvejitadivasato, jetavanavihāraṁ paviṭṭhadivasato vā dutiyadivase.",
  "tika-s0101t0:85_15": "Āṇāva cakkaṁ āṇācakkaṁ.",
  "tika-s0101t0:86_0": "Etadagganti eso aggo.",
  "tika-s0101t0:86_1": "Liṅgavipallāsena hi ayaṁ niddeso.",
  "tika-s0101t0:86_2": "Yadidanti ca yo ayaṁ, yadidaṁ khandhapañcakanti vā yojetabbaṁ.",
  "tika-s0101t0:86_3": "‘‘Paṭhamaṁ āvuso upāli pārājikaṁ kattha paññatta’’nti kasmā vuttaṁ, nanu tassa saṅgītiyā purimakāle paṭhamabhāvo na yuttoti?",
  "tika-s0101t0:86_4": "No na yutto, bhagavatā paññattānukkamena pātimokkhuddesānukkamena ca paṭhamabhāvassa siddhattā.",
  "tika-s0101t0:86_5": "Yebhuyyena hi tīṇi piṭakāni bhagavato dharamānakāle ṭhitānukkameneva saṅgītāni, visesato vinayābhidhammapiṭakānīti daṭṭhabbaṁ.",
  "tika-s0101t0:86_6": "‘‘Vatthumpi pucchī’’tiādi ‘kattha paññatta’ntiādinā dassitena saha tadavasiṭṭhampi saṅgahetvā dassanavasena vuttaṁ.",
  "tika-s0101t0:86_7": "Paṭhamapārājiketi paṭhamapārājikapāḷiyaṁ (pārā.",
  "tika-s0101t0:86_8": "24), tenevāha –",
  "tika-s0101t0:86_9": "‘‘na hi tathāgatā ekabyañjanampi niratthakaṁ vadantī’’ti.",
  "tika-s0101t0:87_0": "Jātakādike khuddakanikāyapariyāpanne, yebhuyyena ca dhammaniddesabhūte tādise abhidhammapiṭake saṅgaṇhituṁ yuttaṁ, na pana dīghanikāyādippakāre suttantapiṭake, nāpi paññattiniddesabhūte vinayapiṭaketi dīghabhāṇakā ‘‘jātakādīnaṁ abhidhammapiṭake saṅgaho’’ti vadanti.",
  "tika-s0101t0:87_1": "Cariyāpiṭakabuddhavaṁsānañcettha aggahaṇaṁ, jātakagatikattā.",
  "tika-s0101t0:87_2": "Majjhimabhāṇakā pana ‘‘aṭṭhuppattivasena desitānaṁ jātakādīnaṁ yathānulomadesanābhāvato tādise suttantapiṭake saṅgaho yutto, na pana sabhāvadhammaniddesabhūte yathādhammasāsane abhidhammapiṭake’’ti jātakādīnaṁ suttantapiṭakapariyāpannataṁ kathayanti.",
  "tika-s0101t0:87_3": "Tattha ca yuttaṁ vicāretvā gahetabbaṁ.",
  "tika-s0101t0:88_0": "Evaṁ nimittapayojanakāladesakārakakaraṇappakārehi paṭhamaṁ saṅgītiṁ dassetvā idāni tattha vavatthāpitasiddhesu dhammavinayesu nānappakārakosallatthaṁ ekavidhādibhede dassetuṁ ‘‘evameta’’ntiādimāha.",
  "tika-s0101t0:88_1": "Tattha vimuttirasanti vimuttiguṇaṁ, vimuttisampattikaṁ vā, aggaphalanipphādanato, vimuttikiccaṁ vā, kilesānaṁ accantaṁ vimuttisampādanato.",
  "tika-s0101t0:88_2": "Keci pana ‘‘vimuttiassāda’’nti vadanti.",
  "tika-s0101t0:89_0": "Kiñcāpi avisesena sabbampi buddhavacanaṁ kilesavinayanena vinayo, yathānusiṭṭhaṁ paṭipajjamāne apāyapatanādito dhāraṇena dhammo, idhādhippete pana dhammavinaye niddhāretuṁ ‘‘tattha vinayapiṭaka’’ntiādimāha.",
  "tika-s0101t0:89_1": "Avasesaṁ buddhavacanaṁ dhammo, khandhādivasena sabhāvadhammadesanābāhullato.",
  "tika-s0101t0:89_2": "Atha vā yadipi dhammoyeva vinayopi, pariyattiyādibhāvato, vinayasaddasannidhāne pana bhinnādhikaraṇabhāvena payutto dhamma-saddo vinayatantividhuraṁ tantiṁ dīpeti yathā ‘‘puññañāṇasambhārā, gobalibaddha’’nti ca.",
  "tika-s0101t0:90_0": "‘‘Anekajātisaṁsāra’’nti ayaṁ gāthā bhagavatā attano sabbaññutañāṇapadaṭṭhānaṁ arahattappattiṁ paccavekkhantena ekūnavīsatimassa paccavekkhaṇañāṇassa anantaraṁ bhāsitā.",
  "tika-s0101t0:90_1": "Tenāha ‘‘idaṁ paṭhamabuddhavacana’’nti.",
  "tika-s0101t0:90_2": "Idaṁ kira sabbabuddhehi avijahitaṁ udānaṁ.",
  "tika-s0101t0:90_3": "Ayamassa saṅkhepattho –",
  "tika-s0101t0:90_4": "ahaṁ imassa attabhāvagehassa kārakaṁ taṇhāvaḍḍhakiṁ gavesanto yena ñāṇena taṁ daṭṭhuṁ sakkā, tassa bodhiñāṇassatthāya dīpaṅkarapādamūle katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhyaṁ saṁsāravaṭṭaṁ anibbisaṁ taṁ ñāṇaṁ avindanto alabhantoyeva sandhāvissaṁ saṁsariṁ.",
  "tika-s0101t0:90_5": "Yasmā jarāvyādhimaraṇamissatāya jāti nāmesā punappunaṁ upagantuṁ dukkhā, na ca sā tasmiṁ adiṭṭhe nivattati, tasmā taṁ gavesanto sandhāvissanti attho.",
  "tika-s0101t0:90_6": "Diṭṭhosīti idāni mayā sabbaññutañāṇaṁ paṭivijjhantena diṭṭho asi.",
  "tika-s0101t0:90_7": "Puna gehanti puna imaṁ attabhāvasaṅkhātaṁ mama gehaṁ.",
  "tika-s0101t0:90_8": "Na kāhasi na karissasi.",
  "tika-s0101t0:90_9": "Tava sabbā avasesākilesaphāsukā mayā bhaggā.",
  "tika-s0101t0:90_10": "Imassa tayā katassa attabhāvagehassa kūṭaṁ avijjāsaṅkhātaṁ kaṇṇikamaṇḍalaṁ visaṅkhataṁ viddhaṁsitaṁ.",
  "tika-s0101t0:90_11": "Visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ idāni mama cittaṁ, ahañca taṇhānaṁ khayasaṅkhātaṁ arahattamaggaṁ ajjhagā adhigato pattosmīti.",
  "tika-s0101t0:90_12": "Ayaṁ manasā pavattitadhammānamādi.",
  "tika-s0101t0:90_13": "‘‘Yadā have pātubhavanti dhammā’’ti (udā.",
  "tika-s0101t0:90_14": "1, 2, 3) ayaṁ pana vācāya pavattitadhammānaṁ ādīti vadanti.",
  "tika-s0101t0:90_15": "Antojappanavasena kira bhagavā ‘‘anekajātisaṁsāra’’ntiādimāha (dha. pa. 153).",
  "tika-s0101t0:90_16": "‘‘Pāṭipadadivase’’ti idaṁ ‘‘sabbaññubhāvappattassā’’ti na etena sambandhitabbaṁ, ‘‘paccavekkhantassa uppannā’’ti etena pana sambandhitabbaṁ.",
  "tika-s0101t0:90_17": "Visākhapuṇṇamāyameva hi bhagavā paccūsasamaye sabbaññutaṁ pattoti.",
  "tika-s0101t0:91_0": "Vayadhammāti aniccalakkhaṇamukhena dukkhānattalakkhaṇampi saṅkhārānaṁ vibhāveti ‘‘yadaniccaṁ taṁ dukkhaṁ, yaṁ dukkhaṁ tadanattā’’ti (saṁ. ni. 3.15; paṭi. ma.",
  "tika-s0101t0:91_1": "2.10) vacanato.",
  "tika-s0101t0:91_2": "Lakkhaṇattayavibhāvananayeneva ca tadārammaṇaṁ vipassanaṁ dassento sabbatitthiyānaṁ avisayabhūtaṁ buddhāveṇikaṁ catusaccakammaṭṭhānādhiṭṭhānaṁ aviparītaṁ nibbānagāminippaṭipadaṁ pakāsetīti daṭṭhabbaṁ.",
  "tika-s0101t0:91_3": "Idāni tattha sammāpaṭipattiyaṁ niyojeti ‘‘appamādena sampādethā’’ti.",
  "tika-s0101t0:91_4": "Atha vā ‘‘vayadhammā saṅkhārā’’ti etena saṅkhepena saṁvejetvā ‘‘appamādena sampādethā’’ti saṅkhepeneva niravasesaṁ sammāpaṭipattiṁ dasseti.",
  "tika-s0101t0:91_5": "Appamādapadañhi sikkhāttayasaṅgahitaṁ kevalaparipuṇṇaṁ sāsanaṁ pariyādiyitvā tiṭṭhatīti.",
  "tika-s0101t0:92_0": "Paṭhamasaṅgītiyaṁ asaṅgītaṁ saṅgītikkhandhakakathāvatthuppakaraṇādi.",
  "tika-s0101t0:92_1": "Keci pana ‘‘subhasuttampi (dī. ni.",
  "tika-s0101t0:92_2": "1.444) paṭhamasaṅgītiyaṁ asaṅgīta’’nti vadanti, taṁ pana na yujjati.",
  "tika-s0101t0:92_3": "Paṭhamasaṅgītito puretarameva hi āyasmatā ānandena jetavane viharantena subhassa māṇavassa bhāsitanti.",
  "tika-s0101t0:93_0": "Daḷhikammasithilīkaraṇappayojanā yathākkamaṁ pakatisāvajjapaṇṇattisāvajjesu sikkhāpadesu.",
  "tika-s0101t0:93_1": "Tenāti vividhanayattādinā.",
  "tika-s0101t0:93_2": "Etanti vividhavisesanayattāti gāthāvacanaṁ.",
  "tika-s0101t0:93_3": "Etassāti vinayassa.",
  "tika-s0101t0:94_0": "Attatthaparatthādibhedeti yo taṁ suttaṁ sajjhāyati, suṇāti, vāceti, cinteti, deseti ca, suttena saṅgahito sīlādiattho tassāpi hoti, tena parassa sādhetabbato parassāpi hotīti, tadubhayaṁ taṁ suttaṁ sūceti dīpeti.",
  "tika-s0101t0:94_1": "Tathā diṭṭhadhammikasamparāyikaṁ lokiyalokuttarañcāti evamādibhede atthe ādi-saddena saṅgaṇhāti.",
  "tika-s0101t0:94_2": "Attha-saddo cāyaṁ hitapariyāyavacanaṁ, na bhāsitatthavacanaṁ, yadi siyā, suttaṁ attanopi bhāsitatthaṁ sūceti, parassāpīti ayamattho vutto siyā.",
  "tika-s0101t0:94_3": "Suttena ca yo attho pakāsito so tasseva hotīti, na tena parattho sūcito hoti, tena sūcetabbassa paratthassa nivattetabbassa abhāvā atthagahaṇañca na kattabbaṁ.",
  "tika-s0101t0:94_4": "Attatthaparatthavinimmuttassa bhāsitatthassa abhāvā ādiggahaṇañca na kattabbaṁ.",
  "tika-s0101t0:94_5": "Tasmā yathāvuttassa hitapariyāyassa atthassa sutte asambhavato suttadhārassa puggalassa vasena attatthaparatthā vuttā.",
  "tika-s0101t0:95_0": "Atha vā suttaṁ anapekkhitvā ye attatthādayo atthappabhedā vuttā ‘‘na haññadatthatthipasaṁsalābhā’’ti etassa padassa niddese (mahāni. 63; cūḷani.",
  "tika-s0101t0:95_1": "85) ‘‘attattho, parattho, ubhayattho, diṭṭhadhammiko attho, samparāyiko attho, uttāno attho, gambhīro attho, gūḷho attho, paṭicchanno attho, neyyo attho, nīto attho, anavajjo attho, nikkileso attho, vodāno attho, paramattho’’ti te suttaṁ sūcetīti attho.",
  "tika-s0101t0:95_2": "Imasmiṁ atthavikappe attha-saddo bhāsitatthapariyāyopi hoti.",
  "tika-s0101t0:95_3": "Ettha hi purimakā pañca atthappabhedā hitapariyāyā, tato pare cha bhāsitatthabhedā, pacchimakā pana ubhayasabhāvā.",
  "tika-s0101t0:95_4": "Tattha duradhigamatāya vibhāvane aladdhagādho gambhīro.",
  "tika-s0101t0:95_5": "Na vivaṭo gūḷho.",
  "tika-s0101t0:95_6": "Mūludakādayo viya paṁsunā akkharasannivesādinā tirohito paṭicchanno.",
  "tika-s0101t0:95_7": "Niddhāretvā ñāpetabbo neyyo.",
  "tika-s0101t0:95_8": "Yathārutavasena veditabbo nīto.",
  "tika-s0101t0:95_9": "Anavajjanikkilesavodānā pariyāyavasena vuttā, kusalavipākakiriyādhammavasena vā.",
  "tika-s0101t0:95_10": "Paramattho nibbānaṁ, dhammānaṁ aviparītasabhāvo eva vā.",
  "tika-s0101t0:95_11": "Atha vā ‘‘attanā ca appiccho hotī’’ti attatthaṁ, ‘‘appicchākathañca paresaṁ kattā hotī’’ti paratthaṁ sūceti.",
  "tika-s0101t0:95_12": "Evaṁ ‘‘attanā ca pāṇātipātā paṭivirato hotī’’tiādi (a. ni.",
  "tika-s0101t0:95_13": "4.99, 265) suttāni yojetabbāni.",
  "tika-s0101t0:95_14": "Vinayābhidhammehi ca visesetvā sutta-saddassa attho vattabbo.",
  "tika-s0101t0:95_15": "Tasmā veneyyajjhāsayavasappavattāya desanāya attahitaparahitatādīni sātisayaṁ pakāsitāni hoti tapparabhāvato, na āṇādhammasabhāvavasappavattāyāti idameva ca ‘‘atthānaṁ sūcanato sutta’’nti vuttaṁ.",
  "tika-s0101t0:96_0": "Sutte ca āṇādhammasabhāvā ca veneyyajjhāsayaṁ anuvattanti, na vinayābhidhammesu viya veneyyajjhāsayo āṇādhammasabhāve.",
  "tika-s0101t0:96_1": "Tasmā veneyyānaṁ ekantahitapaṭilābhasaṁvattanikā suttantadesanā hotīti ‘‘suvuttā cetthā’’tiādi vuttaṁ.",
  "tika-s0101t0:96_2": "Pasavatīti phalati.",
  "tika-s0101t0:96_3": "‘‘Suttāṇā’’ti etassa atthaṁ pakāsetuṁ ‘‘suṭṭhu ca ne tāyatī’’ti vuttaṁ.",
  "tika-s0101t0:96_4": "Attatthādividhānesu ca suttassa pamāṇabhāvo, attatthādīnañca saṅgāhakattaṁ yojetabbaṁ tadatthappakāsanapadhānattā suttassa.",
  "tika-s0101t0:96_5": "Vinayābhidhammehi visesanañca yojetabbaṁ.",
  "tika-s0101t0:96_6": "Etanti ‘‘atthānaṁ sūcanato’’tiādikaṁ atthavacanaṁ.",
  "tika-s0101t0:96_7": "Etassāti suttassa.",
  "tika-s0101t0:97_0": "Abhikkamantīti ettha abhi-saddo kamanakiriyāya vuddhibhāvaṁ atirekataṁ dīpeti, abhiññātā abhilakkhitāti ettha ñāṇalakkhaṇakiriyānaṁ supākaṭatāvisesaṁ, abhikkantenāti ettha kantiyā adhikattaṁ visiṭṭhatanti yuttaṁ kiriyāvisesakattā upasaggassa.",
  "tika-s0101t0:97_1": "Abhirājā abhivinayeti pana pūjitaparicchinnesu rājavinayesu abhi-saddo pavattatīti kathametaṁ yujjeyyāti ?",
  "tika-s0101t0:97_2": "Pūjanaparicchedanakiriyādīpanato, tāhi ca kiriyāhi rājavinayānaṁ yuttattā.",
  "tika-s0101t0:97_3": "Ettha hi atimālādīsu ati-saddo viya, abhi-saddo yathā saha sādhanena kiriyaṁ vadatīti abhirājaabhivinaya-saddā siddhā, evaṁ abhidhammasadde abhi-saddo saha sādhanena vuḍḍhiyādikiriyaṁ dīpetīti ayamattho dassitoti daṭṭhabbo.",
  "tika-s0101t0:98_0": "Bhāvanāpharaṇavuḍḍhīhi vuḍḍhimantopi dhammā vuttā.",
  "tika-s0101t0:98_1": "Ārammaṇādīhīti ārammaṇasampayuttakammadvārapaṭipadādīhi.",
  "tika-s0101t0:98_2": "Avisiṭṭhanti aññamaññavisiṭṭhesu vinayasuttābhidhammesu avisiṭṭhaṁ samānaṁ.",
  "tika-s0101t0:98_3": "Taṁ piṭakasaddanti attho.",
  "tika-s0101t0:98_4": "Yathāvuttenāti ‘‘evaṁ duvidhatthenā’’tiādinā vuttappakārena.",
  "tika-s0101t0:99_0": "Kathetabbānaṁ atthānaṁ desakāyattena āṇādividhinā atisajjanaṁ pabodhanaṁ desanā.",
  "tika-s0101t0:99_1": "Sāsitabbapuggalagatena yathāparādhādisāsitabbabhāvena anusāsanaṁ vinayanaṁ sāsanaṁ.",
  "tika-s0101t0:99_2": "Kathetabbassa saṁvarāsaṁvarādino atthassa kathanaṁ vacanapaṭibaddhatākaraṇaṁ kathā.",
  "tika-s0101t0:99_3": "Kathīyati vā etthāti kathā.",
  "tika-s0101t0:99_4": "Saṁvarāsaṁvarassa kathā saṁvarāsaṁvarakathā.",
  "tika-s0101t0:99_5": "Esa nayo itaresupi.",
  "tika-s0101t0:99_6": "Bheda-saddo visuṁ visuṁ yojetabbo ‘‘desanābhedaṁ sāsanabhedaṁ kathābhedañca yathārahaṁ paridīpaye’’ti.",
  "tika-s0101t0:99_7": "Bhedanti ca nānattanti attho.",
  "tika-s0101t0:99_8": "Sikkhā ca pahānāni ca gambhīrabhāvo ca sikkhāppahānagambhīrabhāvaṁ, tañca paridīpaye.",
  "tika-s0101t0:99_9": "Ettha yathāti upārambhanissaraṇadhammakosarakkhaṇahetupariyāpuṇanaṁ suppaṭipatti duppaṭipattīti etehi pakārehi.",
  "tika-s0101t0:99_10": "Āṇaṁ paṇetuṁ arahatīti āṇāraho sammāsambuddhattā.",
  "tika-s0101t0:99_11": "Vohāraparamatthānampi sabbhāvato āha āṇābāhullatoti.",
  "tika-s0101t0:99_12": "Ito paresupi eseva nayo.",
  "tika-s0101t0:99_13": "Pacurāparādhā seyyasakādayo.",
  "tika-s0101t0:99_14": "Ajjhāsayo āsayova atthato diṭṭhi, ñāṇañca.",
  "tika-s0101t0:99_15": "Vuttañcetaṁ –",
  "tika-s0101t0:100_0": "‘‘Sassatucchedadiṭṭhi ca, khanti cevānulomike;",
  "tika-s0101t0:101_0": "Yathābhūtañca yaṁ ñāṇaṁ, etaṁ āsayasaddita’’nti. (visuddhi. ṭī. 1.136);",
  "tika-s0101t0:102_0": "Anusayā kāmarāgabhavarāgadiṭṭhipaṭighavicikicchāmānāvijjāvasena satta anāgatā kilesā, atītā paccuppannā ca tatheva vuccanti.",
  "tika-s0101t0:102_1": "Na hi kālabhedena dhammānaṁ sabhāvabhedo atthīti.",
  "tika-s0101t0:102_2": "Cariyāti cha mūlacariyā, antarabhedena anekavidhā, saṁsaggavasena tesaṭṭhi honti.",
  "tika-s0101t0:102_3": "Te pana amhehi asammohantaradhānasuttaṭīkāyaṁ vibhāgato dassitā, atthikehi tato gahetabbā.",
  "tika-s0101t0:102_4": "Atha vā cariyāti caritaṁ, taṁ sucaritaduccaritavasena duvidhaṁ.",
  "tika-s0101t0:102_5": "Adhimutti nāma sattānaṁ pubbaparicayavasena abhiruci, sā duvidhā hīnapaṇītabhedena.",
  "tika-s0101t0:102_6": "Ghanavinibbhogābhāvato diṭṭhimānataṇhāvasena ‘‘ahaṁ mamā’’ti saññino.",
  "tika-s0101t0:102_7": "Mahanto saṁvaro asaṁvaro.",
  "tika-s0101t0:102_8": "Buddhiattho hi aya’makāro yathā ‘‘asekkhā dhammā’’ti (dha. sa. 11).",
  "tika-s0101t0:103_0": "Tīsupicetesu ete dhammatthadesanā paṭivedhāti ettha tantiattho tantidesanā tantiatthapaṭivedho ca tantivisayā hontīti vinayapiṭakādīnaṁ atthadesanāpaṭivedhādhārabhāvo yutto, piṭakāni pana tanti yevāti tesaṁ dhammādhārabhāvo kathaṁ yujjeyyāti?",
  "tika-s0101t0:103_1": "Tantisamudāyassa avayavatantiyā ādhārabhāvato.",
  "tika-s0101t0:103_2": "Avayavassa hi samudāyo ādhārabhāvena vuccati, yathā –",
  "tika-s0101t0:103_3": "‘‘rukkhe sākhā’’ti.",
  "tika-s0101t0:103_4": "Dhammādīnañca dukkhogāhabhāvato tehi vinayādayo gambhīrāti vinayādīnañca catubbidho gambhīrabhāvo vutto.",
  "tika-s0101t0:103_5": "Tasmā dhammādayo eva dukkhogāhattā gambhīrā, na vinayādayoti na codetabbametaṁ samukhena, visayavisayīmukhena ca vinayādīnaṁyeva gambhīrabhāvassa vuttattā.",
  "tika-s0101t0:103_6": "Dhammo hi vinayādayo, tesaṁ visayo attho, dhammatthavisayā ca desanāpaṭivedhoti.",
  "tika-s0101t0:103_7": "Tattha paṭivedhassa dukkarabhāvato dhammatthānaṁ, desanāñāṇassa dukkarabhāvato desanāya ca dukkhogāhabhāvo veditabbo, paṭivedhassa pana uppādetuṁ asakkuṇeyyattā, tabbisayañāṇuppattiyā ca dukkarabhāvato dukkhogāhatā veditabbā.",
  "tika-s0101t0:104_0": "‘‘Hetumhi ñāṇaṁ dhammapaṭisambhidā’’ti etena vacanena dhammassa hetubhāvo kathaṁ ñātabboti?",
  "tika-s0101t0:104_1": "‘‘Dhammapaṭisambhidā’’ti etassa samāsapadassa avayavapadatthaṁ dassentena ‘‘hetumhi ñāṇa’’nti vuttattā.",
  "tika-s0101t0:104_2": "‘‘Dhamme paṭisambhidā’’ti ettha hi ‘‘dhamme’’ti etassa atthaṁ dassentena ‘‘hetumhī’’ti vuttaṁ, ‘‘paṭisambhidā’’ti etassa ca atthaṁ dassentena ‘‘ñāṇa’’nti.",
  "tika-s0101t0:104_3": "Tasmā hetudhamma-saddā ekatthā, ñāṇapaṭisambhidā-saddā cāti imamatthaṁ vadantena sādhito dhammassa hetubhāvo, atthassa hetuphalabhāvo ca evameva daṭṭhabbo.",
  "tika-s0101t0:105_0": "Yathādhammanti cettha dhamma-saddo hetuṁ hetuphalañca sabbaṁ saṅgaṇhāti.",
  "tika-s0101t0:105_1": "Sabhāvavācako hesa, na pariyattihetubhāvavācako, tasmā yathādhammanti yo yo avijjāsaṅkhārādidhammo , tasmiṁ tasminti attho.",
  "tika-s0101t0:105_2": "Dhammānurūpaṁ vā yathādhammaṁ.",
  "tika-s0101t0:105_3": "Desanāpi hi paṭivedho viya aviparītasavisayavibhāvanato dhammānurūpaṁ pavattati, yato ‘aviparītābhilāpo’ti vuccati.",
  "tika-s0101t0:105_4": "Dhammābhilāpoti atthabyañjanako aviparītābhilāpo, etena ‘‘tatra dhammaniruttābhilāpe ñāṇaṁ niruttipaṭisambhidā’’ti (vibha.",
  "tika-s0101t0:105_5": "718) ettha vuttaṁ sabhāvadhammaniruttiṁ dasseti, saddasabhāvattā desanāya.",
  "tika-s0101t0:105_6": "Tathā hi niruttipaṭisambhidāya parittārammaṇādibhāvo paṭisambhidāvibhaṅgapāḷiyaṁ (vibha.",
  "tika-s0101t0:105_7": "749) vutto.",
  "tika-s0101t0:105_8": "Aṭṭhakathāyañca ‘‘taṁ sabhāvaniruttiṁ saddaṁ ārammaṇaṁ katvā’’tiādinā (vibha. aṭṭha.",
  "tika-s0101t0:105_9": "642) saddārammaṇatā dassitā.",
  "tika-s0101t0:105_10": "‘‘Imassa atthassa ayaṁ saddo vācako’’ti vacanavacanīye vavatthapetvā taṁtaṁvacanīya vibhāvanavasena pavattito hi saddo desanāti.",
  "tika-s0101t0:105_11": "‘‘Anulomādivasena vā kathana’’nti etena tassā dhammaniruttiyā abhilāpaṁ kathanaṁ tassa vacanassa pavattanaṁ dasseti.",
  "tika-s0101t0:105_12": "‘‘Adhippāyo’’ti etena ‘‘desanāti paññattī’’ti etaṁ vacanaṁ dhammaniruttābhilāpaṁ sandhāya vuttaṁ, na tabbinimuttaṁ paññattiṁ sandhāyāti dasseti.",
  "tika-s0101t0:106_0": "Nanu ca ‘‘dhammo tantī’’ti imasmiṁ pakkhe dhammassa saddasabhāvattā dhammadesanānaṁ viseso na siyāti?",
  "tika-s0101t0:106_1": "Na, tesaṁ tesaṁ atthānaṁ bodhakabhāvena ñāto, uggahaṇādivasena ca pubbe vavatthāpito saddappabandho dhammo, pacchā paresaṁ avabodhanatthaṁ pavattito tadatthappakāsako saddo desanāti.",
  "tika-s0101t0:106_2": "Atha vā yathāvuttasaddasamuṭṭhāpako cittuppādo desanā, musāvādādayo viya.",
  "tika-s0101t0:106_3": "‘‘Vacanassa pavattana’’nti ca yathāvuttacittuppādavasena yujjati.",
  "tika-s0101t0:106_4": "So hi vacanaṁ pavatteti, tañca tena pavattīyati desīyati.",
  "tika-s0101t0:106_5": "‘‘So ca lokiyalokuttaro’’ti evaṁ vuttaṁ abhisamayaṁ yena pakārena abhisameti, yaṁ abhisameti, yo ca tassa sabhāvo, tehi pākaṭaṁ kātuṁ ‘‘visayato asammohato ca atthānurūpaṁ dhammesū’’tiādimāha.",
  "tika-s0101t0:106_6": "Tattha hi visayato atthādianurūpaṁ dhammādīsu avabodho avijjādidhammasaṅkhārādiatthatadubhayapaññāpanārammaṇo lokiyo abhisamayo, asammohato atthādianurūpaṁ dhammādīsu avabodho nibbānārammaṇo maggasampayutto yathāvuttadhammatthapaññattīsu sammohaviddhaṁsano lokuttaro abhisamayoti.",
  "tika-s0101t0:106_7": "Abhisamayato aññampi paṭivedhatthaṁ dassetuṁ ‘‘tesaṁ tesaṁ vā’’tiādimāha.",
  "tika-s0101t0:106_8": "‘Paṭivedhanaṁ paṭivedho’ti iminā hi vacanatthena abhisamayo, ‘paṭivijjhīyatīti paṭivedho’ti iminā taṁtaṁrūpādidhammānaṁ aviparītasabhāvo ca ‘‘paṭivedho’’ti vuccatīti.",
  "tika-s0101t0:107_0": "Yathāvuttehi dhammādīhi piṭakānaṁ gambhīrabhāvaṁ dassetuṁ ‘‘idāni yasmā etesu piṭakesū’’tiādimāha.",
  "tika-s0101t0:107_1": "Yo cetthāti etesu taṁtaṁpiṭakagatesu dhammādīsu yo paṭivedho, etesu ca piṭakesu tesaṁ tesaṁ dhammānaṁ yo aviparītasabhāvoti yojetabbaṁ.",
  "tika-s0101t0:107_2": "Dukkhogāhatā ca avijjāsaṅkhārādīnaṁ dhammatthānaṁ duppaṭivijjhatāya, tesaṁ paññāpanassa dukkarabhāvato taṁdesanāya, paṭivedhanasaṅkhātassa paṭivedhassa uppādanavisayikaraṇānaṁ asakkuṇeyyattā, aviparītasabhāvasaṅkhātassa paṭivedhassa duviññeyyatāya eva veditabbā.",
  "tika-s0101t0:108_0": "Yanti yaṁ pariyattiduggahaṇaṁ sandhāya vuttaṁ.",
  "tika-s0101t0:108_1": "Atthanti bhāsitatthaṁ, payojanatthañca.",
  "tika-s0101t0:108_2": "Na upaparikkhantīti na vicārenti.",
  "tika-s0101t0:108_3": "Na nijjhānaṁ khamantīti nijjhānapaññaṁ nakkhamanti, nijjhāyitvā paññāya disvā rocetvā gahetabbā na hontīti adhippāyo.",
  "tika-s0101t0:108_4": "Itīti evaṁ etāya pariyattiyā.",
  "tika-s0101t0:108_5": "Vādappamokkhānisaṁsā attano upari parehi āropitavādassa niggahassa pamokkhappayojanā hutvā dhammaṁ pariyāpuṇanti, vādappamokkhā vā nindāpamokkhā.",
  "tika-s0101t0:108_6": "Yassa catthāyāti yassa ca sīlādipūraṇassa anupādāvimokkhassa vā atthāya dhammaṁ pariyāpuṇanti ñāyena pariyāpuṇantīti adhippāyo.",
  "tika-s0101t0:108_7": "Assāti assa dhammassa.",
  "tika-s0101t0:108_8": "Nānubhontīti na vindanti.",
  "tika-s0101t0:108_9": "Tesaṁ te dhammā duggahitattā upārambhamānadabbamakkhapalāsādihetubhāvena dīgharattaṁ ahitāya dukkhāya saṁvattanti.",
  "tika-s0101t0:108_10": "Bhaṇḍāgāre niyutto bhaṇḍāgāriko, bhaṇḍāgāriko viya bhaṇḍāgāriko, dhammaratanānupālako.",
  "tika-s0101t0:108_11": "Aññatthaṁ anapekkhitvā bhaṇḍāgārikasseva sato pariyatti bhaṇḍāgārikapariyatti.",
  "tika-s0101t0:109_0": "‘‘Tāsaṁyevā’’ti avadhāraṇaṁ pāpuṇitabbānaṁ chaḷabhiññācatuppaṭisambhidādīnaṁ vinaye pabhedavacanābhāvaṁ sandhāya vuttaṁ.",
  "tika-s0101t0:109_1": "Verañjakaṇḍe (pārā.",
  "tika-s0101t0:109_2": "12) hi tisso vijjāva vibhattā.",
  "tika-s0101t0:109_3": "Dutiye pana ‘‘tāsaṁyevā’’ti avadhāraṇaṁ catasso paṭisambhidā apekkhitvā kataṁ, na tisso vijjā.",
  "tika-s0101t0:109_4": "Tā hi chasu abhiññāsu antogadhāti sutte vibhattā yevāti.",
  "tika-s0101t0:110_0": "Duggahitaṁ gaṇhāti, ‘‘tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati anañña’’ntiādinā (ma. ni. 1.396).",
  "tika-s0101t0:110_1": "Dhammacintanti dhammasabhāvavicāraṇaṁ, ‘‘cittuppādamatteneva dānaṁ hoti, sayameva cittaṁ attano ārammaṇaṁ hoti, sabbaṁ cittaṁ asabhāvadhammārammaṇa’’nti ca evamādi.",
  "tika-s0101t0:110_2": "Tesanti tesaṁ piṭakānaṁ.",
  "tika-s0101t0:111_0": "Etanti etaṁ buddhavacanaṁ.",
  "tika-s0101t0:111_1": "Atthānulomato anulomiko.",
  "tika-s0101t0:111_2": "Anulomikataṁyeva vibhāvetuṁ ‘‘kasmā panā’’tiādi vuttaṁ.",
  "tika-s0101t0:111_3": "Ekanikāyampīti ekasamūhampi .",
  "tika-s0101t0:111_4": "Poṇikā cikkhallikā ca khattiyā, tesaṁ nivāso poṇikanikāyo cikkhallikanikāyo ca.",
  "tika-s0101t0:112_0": "Navappabhedanti ettha kathaṁ navappabhedaṁ?",
  "tika-s0101t0:112_1": "Sagāthakañhi suttaṁ geyyaṁ, niggāthakañca suttaṁ veyyākaraṇaṁ, tadubhayavinimuttañca suttaṁ udānādivisesasaññārahitaṁ natthi, yaṁ suttaṅgaṁ siyā, maṅgalasuttādīnañca (khu. pā. 5.2; su. ni.",
  "tika-s0101t0:112_2": "225) suttaṅgasaṅgaho na siyā, gāthābhāvato, dhammapadādīnaṁ viya, geyyaṅgasaṅgaho vā siyā, sagāthakattā, sagāthavaggassa viya, tathā ubhatovibhaṅgādīsu sagāthakappadesānanti? Vuccate –",
  "tika-s0101t0:113_0": "‘‘Suttanti sāmaññavidhi, visesavidhayo pare;",
  "tika-s0101t0:114_0": "Sanimittā niruḷhattā sahatāññena nāññato’’. (sārattha. ṭī. 1.paṭhamamahāsaṅgītikathāvaṇṇanā);",
  "tika-s0101t0:115_0": "Sabbassāpi hi buddhavacanassa suttanti ayaṁ sāmaññavidhi.",
  "tika-s0101t0:115_1": "Tenevāha āyasmā mahākaccāno nettiyaṁ –",
  "tika-s0101t0:115_2": "‘‘navavidhasuttantapariyeṭṭhī’’ti (netti.",
  "tika-s0101t0:115_3": "saṅgahavāra).",
  "tika-s0101t0:115_4": "‘‘Ettakaṁ tassa bhagavato suttāgataṁ suttapariyāpannaṁ (pāci.",
  "tika-s0101t0:115_5": "255, 1242), sakavāde pañcasuttasatānī’’ti (dha. sa. aṭṭha.",
  "tika-s0101t0:115_6": "nidānakathā; kathā. aṭṭha.",
  "tika-s0101t0:115_7": "nidānakathā) evamādi ca etassa atthassa sādhakaṁ.",
  "tika-s0101t0:116_0": "Visesavidhayopare sanimittā tadekadesesu geyyādayo visesavidhayo tena tena nimittena patiṭṭhitā.",
  "tika-s0101t0:116_1": "Tathā hi geyyassa sagāthakattaṁ tabbhāvanimittaṁ.",
  "tika-s0101t0:116_2": "Lokepi hi sasilokaṁ sagāthakaṁ (netti. aṭṭha.",
  "tika-s0101t0:116_3": "13) cuṇṇiyaganthaṁ ‘geyya’nti vadanti.",
  "tika-s0101t0:116_4": "Gāthāvirahe pana sati pucchaṁ katvā vissajjanabhāvo veyyākaraṇassa tabbhāvanimittaṁ.",
  "tika-s0101t0:116_5": "Pucchāvissajjanañhi ‘byākaraṇa’nti vuccati, byākaraṇameva veyyākaraṇaṁ.",
  "tika-s0101t0:116_6": "Evaṁ sante sagāthakādīnampi pucchaṁ katvā vissajjanavasena pavattānaṁ veyyākaraṇabhāvo āpajjatīti?",
  "tika-s0101t0:116_7": "Nāpajjati, geyyādisaññānaṁ anokāsabhāvato, ‘gāthāvirahe satī’ti visesitattā ca.",
  "tika-s0101t0:116_8": "Tathā hi dhammapadādīsu kevalaṁ gāthābandhesu, sagāthakattepi somanassañāṇamayikagāthāyuttesu, ‘vuttañheta’ntiādivacanasambandhesu, abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhāvissajjanabhāve, sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo.",
  "tika-s0101t0:116_9": "Yaṁ panettha geyyaṅgādinimittarahitaṁ, taṁ suttaṅgaṁ visesasaññāparihārena sāmaññasaññāya pavattanatoti.",
  "tika-s0101t0:116_10": "Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthā vāti?",
  "tika-s0101t0:116_11": "Na tadavatthā, sodhitattā.",
  "tika-s0101t0:116_12": "Sodhitañhi pubbe gāthāvirahe sati pucchāvissajjanabhāvo veyyākaraṇassa tabbhāvanimittanti.",
  "tika-s0101t0:117_0": "Yañca vuttaṁ –",
  "tika-s0101t0:117_1": "‘‘gāthābhāvato maṅgalasuttādīnaṁ (khu. pā.",
  "tika-s0101t0:117_2": "5.1, 2, 3) suttaṅgasaṅgaho na siyā’’ti, taṁ na, niruḷhattā.",
  "tika-s0101t0:117_3": "Niruḷho hi maṅgalasuttādīnaṁ suttabhāvo.",
  "tika-s0101t0:117_4": "Na hi tāni dhammapadabuddhavaṁsādayo viya gāthābhāvena paññātāni, atha kho suttabhāvena.",
  "tika-s0101t0:117_5": "Teneva hi aṭṭhakathāyaṁ ‘‘suttanāmaka’’nti nāmaggahaṇaṁ kataṁ.",
  "tika-s0101t0:117_6": "Yañca pana vuttaṁ –",
  "tika-s0101t0:117_7": "‘‘sagāthakattā geyyaṅgasaṅgaho siyā’’ti, tadapi natthi, yasmā sahatāññena.",
  "tika-s0101t0:117_8": "Saha gāthāhīti hi sagāthakaṁ.",
  "tika-s0101t0:117_9": "Sahabhāvo nāma atthato aññena hoti, na ca maṅgalasuttādīsu kathāvinimutto koci suttapadeso atthi, yo ‘saha gāthāhī’ti vucceyya, na ca samudāyo nāma koci atthi, yadapi vuttaṁ –",
  "tika-s0101t0:117_10": "‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti tadapi na, aññato.",
  "tika-s0101t0:117_11": "Aññā eva hi tā gāthā jātakādipariyāpannattā.",
  "tika-s0101t0:117_12": "Ato na tāhi ubhatovibhaṅgādīnaṁ geyyaṅgabhāvoti.",
  "tika-s0101t0:117_13": "Evaṁ suttādīnaṁ aṅgānaṁ aññamaññasaṅkarābhāvo veditabbo.",
  "tika-s0101t0:118_0": "‘‘Ayaṁ dhammo…pe…",
  "tika-s0101t0:118_1": "ayaṁ vinayo, imāni caturāsīti dhammakkhandhasahassānī’’ti buddhavacanaṁ dhammavinayādibhedena vavatthapetvā saṅgāyantena mahākassapappamukhena vasigaṇena anekacchariyapātubhāvapaṭimaṇḍitāya saṅgītiyā imassa dīghāgamassa paṭhamamajjhimabuddhavacanādibhāvo vavatthāpitoti dasseti, ‘‘evametaṁ abhedato’’tiādinā.",
  "tika-s0101t0:119_0": "Nidānakathāvaṇṇanā niṭṭhitā."
}