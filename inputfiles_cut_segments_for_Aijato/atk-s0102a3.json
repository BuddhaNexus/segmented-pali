{
  "atk-s0102a3:0_0": "4. Mahāsudassanasuttavaṇṇanā",
  "atk-s0102a3:1_0": "Kusāvatīrājadhānīvaṇṇanā",
  "atk-s0102a3:2_0": "241.Evaṁme sutanti mahāsudassanasuttaṁ.",
  "atk-s0102a3:2_1": "Tatrāyaṁ apubbapadavaṇṇanā – sabbaratanamayoti ettha ekā iṭṭhakā sovaṇṇamayā, ekā rūpiyamayā, ekā veḷuriyamayā, ekā phalikamayā, ekā lohitaṅkamayā, ekā masāragallamayā, ekā sabbaratanamayā, ayaṁ pākāro sabbapākārānaṁ anto ubbedhena saṭṭhihattho ahosi.",
  "atk-s0102a3:2_2": "Eke pana therā – ‘‘nagaraṁ nāma anto ṭhatvā olokentānaṁ dassanīyaṁ vaṭṭati, tasmā sabbabāhiro saṭṭhihattho, sesā anupubbanīcā’’ti vadanti.",
  "atk-s0102a3:2_3": "Eke – ‘‘bahi ṭhatvā olokentānaṁ dassanīyaṁ vaṭṭati, tasmā sabbaabbhantarimo saṭṭhihattho, sesā anupubbanīcā’’ti.",
  "atk-s0102a3:2_4": "Eke – ‘‘anto ca bahi ca ṭhatvā olokentānaṁ dassanīyaṁ vaṭṭati, tasmā majjhe pākāro saṭṭhihattho, anto ca bahi ca tayo tayo anupubbanīcā’’ti.",
  "atk-s0102a3:3_0": "Esikāti esikatthambho.",
  "atk-s0102a3:3_1": "Tiporisaṅgāti ekaṁ porisaṁ majjhimapurisassa attano hatthena pañcahatthaṁ, tena tiporisaparikkhepā pannarasahatthaparimāṇāti attho. Te pana kathaṁ ṭhitāti?",
  "atk-s0102a3:3_2": "Nagarassa bāhirapasse ekekaṁ mahādvārabāhaṁ nissāya ekeko, ekekaṁ khuddakadvārabāhaṁ nissāya ekeko, mahādvārakhuddakadvārānaṁ antarā tayo tayoti.",
  "atk-s0102a3:3_3": "Tālapantīsu sabbaratanamayānaṁ tālānaṁ ekaṁ sovaṇṇamayanti pākāre vuttalakkhaṇameva veditabbaṁ, paṇṇaphalesupi eseva nayo.",
  "atk-s0102a3:3_4": "Tā pana tālapantiyo asītihatthā ubbedhena, vippakiṇṇavāluke samatale bhūmibhāge pākārantare ekekā hutvā ṭhitā.",
  "atk-s0102a3:4_0": "Vaggūti cheko sundaro. Rajanīyoti rañjetuṁ samattho.",
  "atk-s0102a3:4_1": "Khamanīyoti divasampi suyyamāno khamateva, na bībhaccheti.",
  "atk-s0102a3:4_2": "Madanīyoti mānamadapurisamadajanano.",
  "atk-s0102a3:4_3": "Pañcaṅgikassāti ātataṁ vitataṁ ātatavitataṁ susiraṁ ghananti imehi pañcahaṅgehi samannāgatassa.",
  "atk-s0102a3:4_4": "Tattha ātataṁ nāma cammapariyonaddhesu bherīādīsu ekatalaṁ tūriyaṁ. Vitataṁ nāma ubhayatalaṁ.",
  "atk-s0102a3:4_5": "Ātatavitataṁ nāma sabbato pariyonaddhaṁ. Susiraṁ nāma vaṁsādi. Ghanaṁ nāma sammādi.",
  "atk-s0102a3:4_6": "Suvinītassāti ākaḍḍhanasithilakaraṇādīhi sumucchitassa.",
  "atk-s0102a3:4_7": "Suppaṭitāḷitassāti pamāṇe ṭhitabhāvajānanatthaṁ suṭṭhu paṭitāḷitassa.",
  "atk-s0102a3:4_8": "Sukusalehi samannāhatassāti ye vādituṁ chekā kusalā, tehi vāditassa. Dhuttāti akkhadhuttā,. Soṇḍāti surāsoṇḍā.",
  "atk-s0102a3:4_9": "Teyeva punappunaṁ pātukāmatāvasena pipāsā. Paricāresunti (dī. ni.",
  "atk-s0102a3:4_10": "2.132) hatthaṁ vā pādaṁ vā cāletvā naccantā kīḷiṁsu.",
  "atk-s0102a3:5_0": "Cakkaratanavaṇṇanā",
  "atk-s0102a3:6_0": "243.Sīsaṁ nhātassāti sīsena saddhiṁ gandhodakena nahātassa.",
  "atk-s0102a3:6_1": "Uposathikassāti samādinnauposathaṅgassa.",
  "atk-s0102a3:6_2": "Uparipāsādavaragatassāti pāsādavarassa upari gatassa, subhojanaṁ bhuñjitvā pāsādavarassa uparimahātale sirigabbhaṁ pavisitvā sīlāni āvajjantassa.",
  "atk-s0102a3:6_3": "Tadā kira rājā pātova satasahassaṁ vissajjetvā mahādānaṁ datvā soḷasahi gandhodakaghaṭehi sīsaṁ nahāyitvā katapātarāso suddhaṁ uttarāsaṅgaṁ ekaṁsaṁ karitvā uparipāsādassa sirisayane pallaṅkaṁ ābhujitvā nisinno attano dānādimayaṁ puññasamudāyaṁ āvajjanto nisīdi.",
  "atk-s0102a3:6_4": "Ayaṁ sabbacakkavattīnaṁ dhammatā.",
  "atk-s0102a3:7_0": "Tesaṁ taṁ āvajjantānaṁyeva vuttappakārapuññakammapaccayautusamuṭṭhānaṁ nīlamaṇisaṅghātasadisaṁ pācīnasamuddajalatalaṁ bhindamānaṁ viya, ākāsaṁ alaṅkurumānaṁ viya dibbaṁ cakkaratanaṁ pātubhavati.",
  "atk-s0102a3:7_1": "Taṁ mahāsudassanassāpi tatheva pāturahosi.",
  "atk-s0102a3:7_2": "Tayidaṁ dibbānubhāvayuttattā dibbanti vuttaṁ.",
  "atk-s0102a3:7_3": "Sahassaṁ assa arānanti sahassāraṁ.",
  "atk-s0102a3:7_4": "Saha nemiyā, saha nābhiyā cāti sanemikaṁ sanābhikaṁ.",
  "atk-s0102a3:7_5": "Sabbehi ākārehi paripuṇṇanti sabbākāraparipūraṁ.",
  "atk-s0102a3:8_0": "Tattha cakkañca taṁ ratijananaṭṭhena ratanañcāti cakkaratanaṁ.",
  "atk-s0102a3:8_1": "Yāya pana taṁ nābhiyā ‘‘sanābhika’’nti vuttaṁ, sā indanīlamayā hoti, majjhe panassā sārarajatamayā panāḷi, yāya suddhasiniddhadantapantiyā hasamānā viya virocati, majjhe chiddena viya candamaṇḍalena, ubhosupi bāhirantesu rajatapaṭṭena kataparikkhepā hoti.",
  "atk-s0102a3:8_2": "Tesu panassa nābhipanāḷiparikkhepapaṭṭesu yuttayuttaṭṭhānesu paricchedalekhā suvibhattāva hutvā paññāyanti.",
  "atk-s0102a3:8_3": "Ayaṁ tāva assa nābhiyā sabbākāraparipūratā.",
  "atk-s0102a3:9_0": "Yehi pana taṁ – ‘‘arehi sahassāra’’nti vuttaṁ, te sattaratanamayā sūriyarasmiyo viya pabhāsampannā honti, tesampi ghaṭakamaṇikaparicchedalekhādīni suvibhattāneva hutvā paññāyanti.",
  "atk-s0102a3:9_1": "Ayamassa arānaṁ sabbākāraparipūratā.",
  "atk-s0102a3:10_0": "Yāya pana taṁ nemiyā – ‘‘sanemika’’nti vuttaṁ, sā bālasūriyarasmikalāpasiriṁ avahasamānā viya surattasuddhasiniddhapavāḷamayā hoti.",
  "atk-s0102a3:10_1": "Sandhīsu panassā sañjhārāgasassirikā rattajambunadapaṭṭā vaṭṭaparicchedalekhā suvibhattā hutvā paññāyanti.",
  "atk-s0102a3:10_2": "Ayamassa nemiyā sabbākāraparipūratā.",
  "atk-s0102a3:11_0": "Nemimaṇḍalapiṭṭhiyaṁ panassa dasannaṁ dasannaṁ arānaṁ antare dhamanavaṁso viya anto susiro chiddamaṇḍalakhacito vātagāhī pavāḷadaṇḍo hoti, yassa vāteritassa sukusalasamannāhatassa pañcaṅgikatūriyassa viya saddo vaggu ca rajanīyo ca kamanīyo ca madanīyo ca hoti.",
  "atk-s0102a3:11_1": "Tassa kho pana pavāḷadaṇḍassa upari setacchattaṁ ubhosu passesu samosaritakusumadāmānaṁ dve pantiyoti evaṁ samosaritakusumadāmapantisatadvayaparivārasetacchattasatadhārinā pavāḷadaṇḍasatena samupasobhitanemiparikkhepassa dvinnampi nābhipanāḷīnaṁ anto dve sīhamukhāni honti, yehi tālakkhandhappamāṇā puṇṇacandakiraṇakalāpasassirīkā taruṇaravisamānarattakambalageṇḍukapariyantā ākāsagaṅgāgatisobhaṁ avahasamānā viya dve muttakalāpā olambanti.",
  "atk-s0102a3:11_2": "Yehi cakkaratanena saddhiṁ ākāse samparivattamānehi tīṇi cakkāni ekato parivattantāni viya khāyanti.",
  "atk-s0102a3:11_3": "Ayamassa sabbaso sabbākāraparipūratā.",
  "atk-s0102a3:12_0": "Taṁ panetaṁ evaṁ sabbākāraparipūraṁ pakatiyā sāyamāsabhattaṁ bhuñjitvā attano attano gharadvāre paññattāsanesu nisīditvā pavattakathāsallāpesu manussesu vīthicatukkādīsu kīḷamāne dārakajane nātiuccena nātinīcena vanasaṇḍamatthakāsannena ākāsappadesena upasobhayamānaṁ viya, rukkhasākhaggāni dvādasayojanato paṭṭhāya suyyamānena madhurassarena sattānaṁ sotāni odhāpayamānaṁ yojanato paṭṭhāya nānappabhāsamudayasamujjalena vaṇṇena nayanāni samākaḍḍhantaṁ viya, rañño cakkavattissa puññānubhāvaṁ ugghosayantaṁ viya, rājadhāniyā abhimukhaṁ āgacchati.",
  "atk-s0102a3:13_0": "Athassa cakkaratanassa saddasavaneneva – ‘‘kuto nu kho, kassa nu kho ayaṁ saddo’’ti āvajjitahadayānaṁ puratthimadisaṁ ālokayamānānaṁ tesaṁ manussānaṁ aññataro aññataraṁ evamāha – ‘‘passatha, bho, acchariyaṁ, ayaṁ puṇṇacando pubbe eko uggacchati, ajjeva pana attadutiyo uggato, etañhi rājahaṁsamithunamiva puṇṇacandamithunaṁ pubbāpariyena gaganatalaṁ abhilaṅghatī’’ti.",
  "atk-s0102a3:13_1": "Tamañño āha – ‘‘kiṁ kathesi, samma, kuhiṁ nāma tayā dve puṇṇacandā ekato uggacchantā diṭṭhapubbā, nanu esa tapanīyaraṁsidhāro piñcharakiraṇo divākaro uggato’’ti, tamañño hasitaṁ katvā evamāha – ‘‘kiṁ ummattosi, nanu idāneva divākaro atthaṅgato, so kathaṁ imaṁ puṇṇacandaṁ anubandhamāno uggacchissati?",
  "atk-s0102a3:13_2": "Addhā panetaṁ anekaratanappabhāsamudayujjalaṁ ekassāpi puññavato vimānaṁ bhavissatī’’ti.",
  "atk-s0102a3:13_3": "Te sabbepi apasārayantā aññe evamāhaṁsu – ‘‘bho, kiṁ bahuṁ vilapatha, nevāyaṁ puṇṇacando, na sūriyo na devavimānaṁ.",
  "atk-s0102a3:13_4": "Na hetesaṁ evarūpā sirisampatti atthi, cakkaratanena pana etena bhavitabba’’nti.",
  "atk-s0102a3:14_0": "Evaṁ pavattasallāpasseva tassa janassa candamaṇḍalaṁ ohāya taṁ cakkaratanaṁ abhimukhaṁ hoti.",
  "atk-s0102a3:14_1": "Tato tehi – ‘‘kassa nu kho idaṁ nibbatta’’nti vutte bhavanti vattāro – ‘‘na kassaci aññassa, nanu amhākaṁ mahārājā pūritacakkavattivatto, tassetaṁ nibbatta’’nti.",
  "atk-s0102a3:14_2": "Atha so ca mahājano, yo ca añño passati, sabbo cakkaratanameva anugacchati.",
  "atk-s0102a3:14_3": "Taṁ cāpi cakkaratanaṁ raññoyeva atthāya attano āgatabhāvaṁ ñāpetukāmaṁ viya sattakkhattuṁ pākāramatthakeneva nagaraṁ anusaṁyāyitvā, atha rañño antepuraṁ padakkhiṇaṁ katvā, antepurassa ca uttarasīhapañjarasadise ṭhāne yathā gandhapupphādīhi sukhena sakkā hoti pūjetuṁ, evaṁ akkhāhataṁ viya tiṭṭhati.",
  "atk-s0102a3:15_0": "Evaṁ ṭhitassa panassa vātapānachiddādīhi pavisitvā nānāvirāgaratanappabhāsamujjalaṁ antopāsādaṁ alaṅkurumānaṁ pabhāsamūhaṁ disvā dassanatthāya sañjātābhilāso rājā hoti.",
  "atk-s0102a3:15_1": "Parijanopissa piyavacanapābhatena āgantvā tamatthaṁ nivedeti.",
  "atk-s0102a3:15_2": "Atha rājā balavapītipāmojjaphuṭasarīro pallaṅkaṁ mocetvā uṭṭhāyāsanā sīhapañjarasamīpaṁ gantvā taṁ cakkaratanaṁ disvā ‘‘sutaṁ kho pana meta’’ntiādikaṁ cintanaṁ cintayati.",
  "atk-s0102a3:15_3": "Mahāsudassanassāpi sabbaṁ taṁ tatheva ahosi.",
  "atk-s0102a3:15_4": "Tena vuttaṁ – ‘‘disvā rañño mahāsudassanassa…pe… assaṁ nu kho ahaṁ rājā cakkavattī’’ti.",
  "atk-s0102a3:15_5": "Tattha so hoti rājā cakkavattīti kittāvatā cakkavattī hotīti?",
  "atk-s0102a3:15_6": "Ekaṅguladvaṅgulamattampi cakkaratane ākāsaṁ abbhuggantvā pavatte idāni tassa pavattāpanatthaṁ yaṁ kātabbaṁ, taṁ dassento atha kho ānandātiādimāha.",
  "atk-s0102a3:16_0": "244.",
  "atk-s0102a3:16_1": "Tattha uṭṭhāyāsanāti nisinnāsanato uṭṭhahitvā cakkaratanasamīpaṁ āgantvā.",
  "atk-s0102a3:16_2": "Suvaṇṇabhiṅkāraṁ gahetvāti hatthisoṇḍasadisapanāḷiṁ suvaṇṇabhiṅkāraṁ ukkhipitvā.",
  "atk-s0102a3:16_3": "Anvadeva rājā mahāsudassano saddhiṁ caturaṅginiyā senāyāti sabbacakkavattīnañhi udakena abbhukkiritvā – ‘‘abhivijinātu bhavaṁ cakkaratana’’nti vacanasamanantarameva vehāsaṁ abbhuggantvā cakkaratanaṁ pavattati.",
  "atk-s0102a3:16_4": "Yassa pavatti samakālameva so rājā cakkavattī nāma hoti.",
  "atk-s0102a3:16_5": "Pavatte pana cakkaratane taṁ anubandhamānova rājā cakkavattiyānavaraṁ āruyha vehāsaṁ abbhuggacchati.",
  "atk-s0102a3:16_6": "Athassa chattacāmarādihattho parijano ceva antepurajano ca tato nānākārakañcukakavacādisannāhavibhūsitena vividhābharaṇappabhāsamujjalena samussitaddhajapaṭākapaṭimaṇḍitena attano attano balakāyena saddhiṁ uparājasenāpatipabhutayopi vehāsaṁ abbhuggantvā rājānameva parivārenti.",
  "atk-s0102a3:17_0": "Rājayuttā pana janasaṅgahatthaṁ nagaravīthīsu bheriyo carāpenti – ‘‘tātā, amhākaṁ rañño cakkaratanaṁ nibbattaṁ, attano vibhavānurūpena maṇḍitapasādhikā sannipatathā’’ti.",
  "atk-s0102a3:17_1": "Mahājano pana pakatiyā cakkaratanasaddeneva sabbakiccāni pahāya gandhapupphādīni ādāya sannipatitova sopi sabbo vehāsaṁ abbhuggantvā rājānameva parivāreti.",
  "atk-s0102a3:17_2": "Yassa yassa hi raññā saddhiṁ gantukāmatācittaṁ uppajjati, so so ākāsagatova hoti.",
  "atk-s0102a3:17_3": "Evaṁ dvādasayojanāyāmavitthārā parisā hoti.",
  "atk-s0102a3:17_4": "Tattha ekapurisopi chinnabhinnasarīro vā kiliṭṭhavattho vā natthi.",
  "atk-s0102a3:17_5": "Suciparivāro hi rājā cakkavattī.",
  "atk-s0102a3:17_6": "Cakkavattiparisā nāma vijjādharapurisā viya ākāse gacchamānā indanīlamaṇitale vippakiṇṇaratanasadisā hoti.",
  "atk-s0102a3:17_7": "Mahāsudassanassāpi tatheva ahosi.",
  "atk-s0102a3:17_8": "Tena vuttaṁ – ‘‘anvadeva rājā mahāsudassano saddhiṁ caturaṅginiyā senāyā’’ti.",
  "atk-s0102a3:18_0": "Taṁ pana cakkaratanaṁ rukkhaggānaṁ uparūpari nātiuccena nātinīcena gaganappadesena pavattati.",
  "atk-s0102a3:18_1": "Yathā rukkhānaṁ pupphaphalapallavehi atthikā, tāni sukhena gahetuṁ sakkonti.",
  "atk-s0102a3:18_2": "Yathā ca bhūmiyaṁ ṭhitā ‘‘esa rājā, esa uparājā, esa senāpatī’’ti sallakkhetuṁ sakkonti.",
  "atk-s0102a3:18_3": "Ṭhānādīsu ca iriyāpathesu yo yena icchati, so teneva gacchati.",
  "atk-s0102a3:18_4": "Cittakammādisippapasutā cettha attano attano kiccaṁ karontāyeva gacchanti.",
  "atk-s0102a3:18_5": "Yatheva hi bhūmiyaṁ, tathā tesaṁ sabbakiccāni ākāseva ijjhanti.",
  "atk-s0102a3:18_6": "Evaṁ cakkavattiparisaṁ gahetvā taṁ cakkaratanaṁ vāmapassena sineruṁ pahāya mahāsamuddassa uparibhāgena sattasahassayojanappamāṇaṁ pubbavidehaṁ gacchati.",
  "atk-s0102a3:19_0": "Tattha yo vinibbedhena dvādasayojanāya, parikkhepato chattiṁsayojanāya parisāya sannivesakkhamo sulabhāhārūpakaraṇo chāyudakasampanno sucisamatalo ramaṇīyo bhūmibhāgo, tassa uparibhāge taṁ cakkaratanaṁ akkhāhataṁ viya tiṭṭhati.",
  "atk-s0102a3:19_1": "Atha tena saññāṇena so mahājano otaritvā yathāruci nahānabhojanādīni sabbakiccāni karonto vāsaṁ kappeti.",
  "atk-s0102a3:19_2": "Mahāsudassanassāpi sabbaṁ tatheva ahosi.",
  "atk-s0102a3:19_3": "Tena vuttaṁ – ‘‘yasmiṁ kho panānanda, padese cakkaratanaṁ patiṭṭhāti, tattha so rājā mahāsudassano vāsaṁ upagacchi saddhiṁ caturaṅginiyā senāyā’’ti.",
  "atk-s0102a3:20_0": "Evaṁ vāsaṁ upagate cakkavattimhi ye tattha rājāno, te ‘‘paracakkaṁ āgata’’nti sutvāpi na balakāyaṁ sannipātetvā yuddhasajjā honti.",
  "atk-s0102a3:20_1": "Cakkaratanassa hi uppattisamanantarameva natthi so satto nāma, yo paccatthikasaññāya taṁ rājānaṁ ārabbha āvudhaṁ ukkhipituṁ visaheyya. Ayamānubhāvo cakkaratanassa.",
  "atk-s0102a3:21_0": "Cakkānubhāvena hi tassa rañño,",
  "atk-s0102a3:22_0": "Arī asesā damathaṁ upenti;",
  "atk-s0102a3:23_0": "Arindamaṁ nāma narādhipassa,",
  "atk-s0102a3:24_0": "Teneva taṁ vuccati tassa cakkanti.",
  "atk-s0102a3:25_0": "Tasmā sabbepi te rājāno attano attano rajjasirivibhavānurūpaṁ pābhataṁ gahetvā taṁ rājānaṁ upagamma onatasirā attano moḷimaṇippabhābhisekena tassa pādapūjaṁ karontā – ‘‘ehi kho, mahārājā’’tiādīhi vacanehi tassa kiṁkārapaṭisāvitaṁ āpajjanti.",
  "atk-s0102a3:25_1": "Mahāsudassanassāpi tatheva akaṁsu.",
  "atk-s0102a3:25_2": "Tena vuttaṁ – ‘‘ye kho, panānanda, puratthimāya disāya…pe… anusāsa, mahārājā’’ti.",
  "atk-s0102a3:26_0": "Tattha svāgatanti su āgataṁ.",
  "atk-s0102a3:26_1": "Ekasmiñhi āgate socanti, gate nandanti.",
  "atk-s0102a3:26_2": "Ekasmiṁ āgate nandanti, gate socanti, tādiso tvaṁ āgamananandano, gamanasocano.",
  "atk-s0102a3:26_3": "Tasmā tava āgamanaṁ suāgamananti vuttaṁ hoti.",
  "atk-s0102a3:26_4": "Evaṁ vutte pana rājā cakkavattī nāpi – ‘‘ettakaṁ nāma me anuvassaṁ baliṁ upakappethā’’ti vadati, nāpi aññassa bhogaṁ acchinditvā aññassa deti.",
  "atk-s0102a3:26_5": "Attano pana dhammarājabhāvassa anurūpāya paññāya pāṇātipātādīni upaparikkhitvā pemanīyena mañjunā sarena – ‘‘passatha tātā, pāṇātipāto nāmesa āsevito bhāvito bahulīkato nirayasaṁvattaniko hotī’’tiādinā nayena dhammaṁ desetvā ‘‘pāṇo na hantabbo’’tiādikaṁ ovādaṁ deti.",
  "atk-s0102a3:26_6": "Mahāsudassanopi tatheva akāsi, tena vuttaṁ – ‘‘rājā mahāsudassano evamāha – ‘pāṇo na hantabbo…pe… yathābhuttañca bhuñjathā’ti’’.",
  "atk-s0102a3:26_7": "Kiṁ pana sabbepi rañño imaṁ ovādaṁ gaṇhantīti?",
  "atk-s0102a3:26_8": "Buddhassāpi tāva sabbe na gaṇhanti, rañño kiṁ gaṇhissantīti.",
  "atk-s0102a3:26_9": "Tasmā ye paṇḍitā vibhāvino, te gaṇhanti. Sabbe pana anuyantā bhavanti.",
  "atk-s0102a3:26_10": "Tasmā ye kho panānandātiādimāha.",
  "atk-s0102a3:27_0": "Atha taṁ cakkaratanaṁ evaṁ pubbavidehavāsīnaṁ ovāde dinne katapātarāse cakkavattibalena vehāsaṁ abbhuggantvā puratthimasamuddaṁ ajjhogāhati.",
  "atk-s0102a3:27_1": "Yathā yathā ca taṁ ajjhogāhati, tathā tathā agadagandhaṁ ghāyitvā saṅkhittaphaṇo nāgarājā viya, saṅkhittaūmivipphāraṁ hutvā ogacchamānaṁ mahāsamuddasalilaṁ yojanamattaṁ ogantvā antosamudde veḷuriyabhitti viya tiṭṭhati.",
  "atk-s0102a3:27_2": "Taṅkhaṇaññeva ca tassa rañño puññasiriṁ daṭṭhukāmāni viya mahāsamuddatale vippakiṇṇāni nānāratanāni tato tato āgantvā taṁ padesaṁ pūrayanti.",
  "atk-s0102a3:27_3": "Atha sā rājaparisā taṁ nānāratanaparipūraṁ mahāsamuddatalaṁ disvā yathāruci ucchaṅgādīhi ādiyati, yathāruci ādinnaratanāya pana parisāya taṁ cakkaratanaṁ paṭinivattati.",
  "atk-s0102a3:27_4": "Paṭinivattamāne ca tasmiṁ parisā aggato hoti, majjhe rājā, ante cakkaratanaṁ.",
  "atk-s0102a3:27_5": "Tampi jalanidhijalaṁ palobhiyamānamiva cakkaratanasiriyā, asahamānamiva ca tena viyogaṁ nemimaṇḍalapariyantaṁ abhihanantaṁ nirantarameva upagacchati.",
  "atk-s0102a3:27_6": "Evaṁ rājā cakkavattī puratthimamahāsamuddapariyantaṁ pubbavidehaṁ abhivijinitvā dakkhiṇasamuddapariyantaṁ jambudīpaṁ vijetukāmo cakkaratanadesitena maggena dakkhiṇasamuddābhimukho gacchati.",
  "atk-s0102a3:27_7": "Mahāsudassanopi tatheva agamāsi.",
  "atk-s0102a3:27_8": "Tena vuttaṁ – ‘‘atha kho, ānanda, cakkaratanaṁ puratthimaṁ samuddaṁ ajjhogāhetvā paccuttaritvā dakkhiṇaṁ disaṁ pavattī’’ti.",
  "atk-s0102a3:28_0": "Evaṁ pavattamānassa pana tassa pavattanavidhānaṁ, senāsanniveso, paṭirājāgamanaṁ, tesaṁ anusāsanippadānaṁ dakkhiṇasamuddaajjhogāhanaṁ samuddasalilassa ogacchamānaṁ ratanānaṁ ādānanti sabbaṁ purimanayeneva veditabbaṁ.",
  "atk-s0102a3:29_0": "Vijinitvā pana taṁ dasasahassayojanappamāṇaṁ jambudīpaṁ dakkhiṇasamuddatopi paccuttaritvā sattayojanasahassappamāṇaṁ aparagoyānaṁ vijetuṁ pubbe vuttanayeneva gantvā tampi samuddapariyantaṁ tatheva abhivijinitvā pacchimasamuddatopi uttaritvā aṭṭhayojanasahassappamāṇaṁ uttarakuruṁ vijetuṁ tatheva gantvā tampi samuddapariyantaṁ tatheva abhivijiya uttarasamuddato paccuttarati.",
  "atk-s0102a3:30_0": "Ettāvatā raññā cakkavattinā cāturantāya pathaviyā ādhipaccaṁ adhigataṁ hoti.",
  "atk-s0102a3:30_1": "So evaṁ vijitavijayo attano rajjasirisampattidassanatthaṁ sapariso uddhaṁ gaganatalaṁ abhilaṅghitvā suvikasitapadumakumudapuṇḍarīkavanavicitte cattāro jātassare viya pañcasatapañcasataparittadīpaparivāre cattāro mahādīpe oloketvā cakkaratanadesiteneva maggena yathānukkamaṁ attano rājadhāniṁ paccāgacchati.",
  "atk-s0102a3:30_2": "Atha taṁ cakkaratanaṁ antepuradvāraṁ sobhayamānaṁ viya hutvā tiṭṭhati.",
  "atk-s0102a3:31_0": "Evaṁ patiṭṭhite pana tasmiṁ cakkaratane rājantepure ukkāhi vā dīpikāhi vā kiñci karaṇīyaṁ na hoti, cakkaratanobhāsoyeva rattiṁ andhakāraṁ vidhamatiyeva.",
  "atk-s0102a3:31_1": "Ye pana andhakāratthikā honti, tesaṁ andhakārameva hoti.",
  "atk-s0102a3:31_2": "Mahāsudassanassāpi sabbametaṁ tatheva ahosi.",
  "atk-s0102a3:31_3": "Tena vuttaṁ – ‘‘dakkhiṇaṁ samuddaṁ ajjhogāhetvā…pe… evarūpaṁ cakkaratanaṁ pāturahosī’’ti.",
  "atk-s0102a3:32_0": "Hatthiratanavaṇṇanā",
  "atk-s0102a3:33_0": "246.",
  "atk-s0102a3:33_1": "Evaṁ pātubhūtacakkaratanasseva cakkavattino amaccā pakatimaṅgalahatthiṭṭhānaṁ samaṁ sucibhūmibhāgaṁ kāretvā haricandanādīhi surabhigandhehi upalimpāpetvā heṭṭhā vicittavaṇṇasurabhikusumasamokiṇṇaṁ upari suvaṇṇatārakānaṁ antarantarā samosaritamanuññakusumadāmapaṭimaṇḍitavitānaṁ devavimānaṁ viya abhisaṅkharitvā – ‘‘evarūpassa nāma deva hatthiratanassa āgamanaṁ cintethā’’ti vadanti.",
  "atk-s0102a3:33_2": "So pubbe vuttanayeneva mahādānaṁ datvā sīlāni ca samādāya taṁ puññasampattiṁ āvajjanto nisīdi.",
  "atk-s0102a3:33_3": "Athassa puññānubhāvacodito chaddantakulā vā uposathakulā vā taṁ sakkāravisesaṁ anubhavitukāmo taruṇaravimaṇḍalābhirattacaraṇagīvāmukhapaṭimaṇḍitavisuddhasetasarīro sattapatiṭṭho susaṇṭhitaaṅgapaccaṅgasanniveso vikasitarattapadumacārupokkharo iddhimā yogī viya vehāsagamanasamattho manosilācuṇṇarañjitapariyanto viya rajatapabbato hatthiseṭṭho āgantvā tasmiṁ padese tiṭṭhati.",
  "atk-s0102a3:33_4": "So chaddantakulā āgacchanto sabbakaniṭṭho āgacchati.",
  "atk-s0102a3:33_5": "Uposathakulā āgacchanto sabbajeṭṭho.",
  "atk-s0102a3:33_6": "Pāḷiyaṁ pana uposatho nāgarājā icceva āgataṁ.",
  "atk-s0102a3:33_7": "Nāgarājā nāma kassaci aparibhogo, sabbakaniṭṭho āgacchatīti aṭṭhakathāsu vuttaṁ.",
  "atk-s0102a3:33_8": "Svāyaṁ pūritacakkavattivattānaṁ cakkavattīnaṁ vuttanayeneva cintayantānaṁ āgacchati.",
  "atk-s0102a3:33_9": "Mahāsudassanassa pana sayameva pakatimaṅgalahatthiṭṭhānaṁ āgantvā taṁ hatthiṁ apanetvā tattha aṭṭhāsi.",
  "atk-s0102a3:33_10": "Tena vuttaṁ – ‘‘puna caparaṁ ānanda…pe… nāgarājā’’ti.",
  "atk-s0102a3:34_0": "Evaṁ pātubhūtaṁ pana taṁ hatthiratanaṁ disvā hatthigopakādayo haṭṭhatuṭṭhā vegena gantvā rañño ārocenti.",
  "atk-s0102a3:34_1": "Rājā turitaturito āgantvā taṁ disvā pasannacitto – ‘‘bhaddakaṁ vata bho hatthiyānaṁ, sace damathaṁ upeyyā’’ti cintayanto hatthaṁ pasāreti.",
  "atk-s0102a3:34_2": "Atha so gharadhenuvacchako viya kaṇṇe olambitvā sūratabhāvaṁ dassento rājānaṁ upasaṅkamati. Rājā taṁ ārohitukāmo hoti.",
  "atk-s0102a3:34_3": "Athassa parijanā adhippāyaṁ ñatvā taṁ hatthiratanaṁ suvaṇṇaddhajaṁ suvaṇṇālaṅkāraṁ hemajālapaṭicchannaṁ katvā upanenti.",
  "atk-s0102a3:34_4": "Rājā taṁ anisīdāpetvāva sattaratanamayāya nisseṇiyā āruyha ākāsagamananinnacitto hoti.",
  "atk-s0102a3:34_5": "Tassa saha cittuppādeneva so nāgarājā rājahaṁso viya indanīlamaṇippabhājālaṁ nīlagaganatalaṁ abhilaṅghati.",
  "atk-s0102a3:34_6": "Tato cakkacārikāya vuttanayeneva sakalarājaparisā.",
  "atk-s0102a3:34_7": "Iti sapariso rājā antopātarāseyeva sakalapathaviṁ anusaṁyāyitvā rājadhāniṁ paccāgacchati.",
  "atk-s0102a3:34_8": "Evaṁ mahiddhikaṁ cakkavattino hatthiratanaṁ hoti.",
  "atk-s0102a3:34_9": "Mahāsudassanassāpi tādisameva ahosi.",
  "atk-s0102a3:34_10": "Tena vuttaṁ – ‘‘disvā rañño…pe… pāturahosī’’ti.",
  "atk-s0102a3:35_0": "Assaratanavaṇṇanā",
  "atk-s0102a3:36_0": "247.",
  "atk-s0102a3:36_1": "Evaṁ pātubhūtahatthiratanassa pana cakkavattino amaccā pakatimaṅgalaassaṭṭhānaṁ sucisamatalaṁ kāretvā alaṅkaritvā ca purimanayeneva rañño tassa āgamanacintanatthaṁ ussāhaṁ janenti.",
  "atk-s0102a3:36_2": "So purimanayeneva katadānamānanasakkāro samādinnasīlabbato pāsādatale sukhanisinno puññasampattiṁ samanussarati.",
  "atk-s0102a3:36_3": "Athassa puññānubhāvacodito sindhavakulato vijjulatāvinaddhasaradakālasetavalāhakarāsisassirīko rattapādo rattatuṇḍo candappabhāpuñjasadisasuddhasiniddhaghanasaṁhatasarīro kākagīvā viya indanīlamaṇi viya ca kāḷavaṇṇena sīsena samannāgatattā kāḷasīsoti suṭṭhu kappetvā ṭhapitehi viya muñjasadisehi saṇhavaṭṭaujugatehi kesehi samannāgatattā muñjakeso vehāsaṅgamo valāhako nāma assarājā āgantvā tasmiṁ ṭhāne patiṭṭhāti.",
  "atk-s0102a3:36_4": "Mahāsudassanassa panesa hatthiratanaṁ viya āgato.",
  "atk-s0102a3:36_5": "Sesaṁ sabbaṁ hatthiratane vuttanayeneva veditabbaṁ.",
  "atk-s0102a3:36_6": "Evarūpaṁ assaratanaṁ sandhāya bhagavā – ‘‘puna ca para’’ntiādimāha.",
  "atk-s0102a3:37_0": "Maṇiratanavaṇṇanā",
  "atk-s0102a3:38_0": "248.",
  "atk-s0102a3:38_1": "Evaṁ pātubhūtaassaratanassa pana rañño cakkavattino catuhatthāyāmaṁ sakaṭanābhisamapariṇāhaṁ ubhosu antesu kaṇṇikapariyantato viniggatehi suparisuddhamuttākalāpehi dvīhi kañcanapadumehi alaṅkataṁ caturāsītimaṇisahassaparivāraṁ tārāgaṇaparivutassa puṇṇacandasassiriṁ pharamānaṁ viya vepullapabbatato maṇiratanaṁ āgacchati.",
  "atk-s0102a3:38_2": "Tassevaṁ āgatassa muttājālake ṭhapetvā veḷuparamparāya saṭṭhihatthappamāṇaṁ ākāsaṁ āropitassa rattibhāge samantā yojanappamāṇaṁ okāsaṁ ābhā pharati, yāya sabbo so okāso aruṇuggamanavelā viya sañjātāloko hoti.",
  "atk-s0102a3:38_3": "Tato kassakā kasikammaṁ vāṇijā āpaṇugghāṭanaṁ te te sippino taṁ taṁ kammantaṁ payojenti ‘‘divā’’ti maññamānā.",
  "atk-s0102a3:38_4": "Mahāsudassanassāpi sabbaṁ taṁ tatheva ahosi.",
  "atk-s0102a3:38_5": "Tena vuttaṁ – ‘‘puna ca paraṁ ānanda,…pe… maṇiratanaṁ pāturahosī’’ti.",
  "atk-s0102a3:39_0": "Itthiratanavaṇṇanā",
  "atk-s0102a3:40_0": "249.",
  "atk-s0102a3:40_1": "Evaṁ pātubhūtamaṇiratanassa pana cakkavattino visayasukhavisesassa visesakāraṇaṁ itthiratanaṁ pātubhavati.",
  "atk-s0102a3:40_2": "Maddarājakulato vā hissa aggamahesiṁ ānenti, uttarakuruto vā puññānubhāvena sayaṁ āgacchati.",
  "atk-s0102a3:40_3": "Avasesā panassā sampatti – ‘‘puna ca paraṁ, ānanda, rañño mahāsudassanassa itthiratanaṁ pāturahosi, abhirūpā dassanīyā’’tiādinā nayena pāḷiyaṁyeva āgatā.",
  "atk-s0102a3:41_0": "Tattha saṇṭhānapāripūriyā adhikaṁ rūpaṁ assāti abhirūpā.",
  "atk-s0102a3:41_1": "Dissamānāva cakkhūni piṇayati, tasmā aññaṁ kiccavikkhepaṁ hitvāpi daṭṭhabbāti dassanīyā.",
  "atk-s0102a3:41_2": "Dissamānāva somanassavasena cittaṁ pasādetīti pāsādikā.",
  "atk-s0102a3:41_3": "Paramāyāti evaṁ pasādāvahattā uttamāya.",
  "atk-s0102a3:41_4": "Vaṇṇapokkharatāyāti vaṇṇasundaratāya. Samannāgatāti upetā.",
  "atk-s0102a3:41_5": "Abhirūpā vā yasmā nātidīghā nātirassā.",
  "atk-s0102a3:41_6": "Dassanīyā yasmā nātikisā nātithūlā.",
  "atk-s0102a3:41_7": "Pāsādikā yasmā nātikāḷikā nāccodātā.",
  "atk-s0102a3:41_8": "Paramāya vaṇṇapokkharatāya samannāgatā yasmā abhikkantā mānusivaṇṇaṁ appattā dibbavaṇṇaṁ.",
  "atk-s0102a3:41_9": "Manussānañhi vaṇṇābhā bahi na niccharati.",
  "atk-s0102a3:41_10": "Devānaṁ pana atidūrampi niccharati.",
  "atk-s0102a3:42_0": "Tassā pana dvādasahatthappamāṇaṁ padesaṁ sarīrābhā obhāseti.",
  "atk-s0102a3:42_1": "Nātidīghādīsu cassā paṭhamayugaḷena ārohasampatti, dutiyayugaḷena pariṇāhasampatti, tatiyayugaḷena vaṇṇasampatti vuttā.",
  "atk-s0102a3:42_2": "Chahi vāpi etehi kāyavipattiyā abhāvo, atikkantā mānusivaṇṇanti iminā kāyasampatti vuttā.",
  "atk-s0102a3:42_3": "Tūlapicuno vā kappāsapicuno vāti sappimaṇḍe pakkhipitvā ṭhapitassa satavāravihatassa tūlapicuno vā kappāsapicuno vā. Sīteti rañño sītakāle. Uṇheti rañño uṇhakāle.",
  "atk-s0102a3:42_4": "Candanagandhoti niccakālameva supisitassa abhinavassa catujjātisamāyojitassa haricandanassa gandho kāyato vāyati.",
  "atk-s0102a3:42_5": "Uppalagandho vāyatīti hasitakathitakālesu mukhato taṅkhaṇaṁ vikasitasseva nīluppalassa atisurabhigandho vāyati.",
  "atk-s0102a3:43_0": "Evaṁ rūpasamphassagandhasampattiyuttāya panassā sarīrasampattiyā anurūpaṁ ācāraṁ dassetuṁ taṁ kho panātiādi vuttaṁ.",
  "atk-s0102a3:43_1": "Tattha rājānaṁ disvā nisinnāsanato aggidaḍḍhā viya paṭhamameva uṭṭhātīti pubbuṭṭhāyinī.",
  "atk-s0102a3:43_2": "Tasmiṁ nisinne tassa tālavaṇṭena bījanādikiccaṁ katvā pacchā nipatati nisīdatīti pacchānipātinī.",
  "atk-s0102a3:43_3": "Kiṁ karomi, te devāti vācāya kiṁ-kāraṁ paṭisāvetīti kiṁ kārapaṭissāvinī.",
  "atk-s0102a3:43_4": "Rañño manāpameva carati karotīti manāpacārinī.",
  "atk-s0102a3:43_5": "Yaṁ rañño piyaṁ tadeva vadatīti piyavādinī.",
  "atk-s0102a3:44_0": "Idāni – ‘‘svāssā ācāro bhāvavisuddhiyāva, na sāṭheyyanā’’ti dassetuṁ taṁ kho panātiādimāha.",
  "atk-s0102a3:44_1": "Tattha no aticarīti na atikkamitvā cari, ṭhapetvā rājānaṁ aññaṁ purisaṁ cittenapi na patthesīti vuttaṁ hoti.",
  "atk-s0102a3:45_0": "Tattha ye tassā ādimhi ‘‘abhirūpā’’tiādayo, ante ‘‘pubbuṭṭhāyinī’’tiādayo guṇā vuttā, te pakatiguṇā eva.",
  "atk-s0102a3:45_1": "‘‘Atikkantā mānusivaṇṇa’’ntiādayo pana cakkavattino puññaṁ upanissāya cakkaratanapātubhāvato paṭṭhāya purimakammānubhāvena nibbattāti veditabbā.",
  "atk-s0102a3:46_0": "Abhirūpatādikāpi vā cakkaratanapātubhāvato paṭṭhāya sabbākāraparipūrā jātā.",
  "atk-s0102a3:46_1": "Tenāha – ‘‘evarūpaṁ itthiratanaṁ pāturahosī’’ti.",
  "atk-s0102a3:47_0": "Gahapatiratanavaṇṇanā",
  "atk-s0102a3:48_0": "250.",
  "atk-s0102a3:48_1": "Evaṁ pātubhūtaitthiratanassa pana rañño cakkavattino dhanakaraṇīyānaṁ kiccānaṁ yathāsukhaṁ pavattanatthaṁ gahapatiratanaṁ pātubhavati.",
  "atk-s0102a3:48_2": "So pakatiyāva mahābhogo, mahābhogakule jāto.",
  "atk-s0102a3:48_3": "Rañño dhanarāsivaḍḍhako seṭṭhigahapati hoti.",
  "atk-s0102a3:48_4": "Cakkaratanānubhāvasahitaṁ panassa kammavipākajaṁ dibbacakkhu pātubhavati, yena antopathaviyampi yojanabbhantare nidhiṁ passati, so taṁ sampattiṁ disvā tuṭṭhamānaso gantvā rājānaṁ dhanena pavāretvā sabbāni dhanakaraṇīyāni sampādeti .",
  "atk-s0102a3:48_5": "Mahāsudassanassāpi tatheva sampādesi.",
  "atk-s0102a3:48_6": "Tena vuttaṁ – ‘‘puna caparaṁ ānanda…pe… evarūpaṁ gahapatiratanaṁ pāturahosī’’ti.",
  "atk-s0102a3:49_0": "Pariṇāyakaratanavaṇṇanā",
  "atk-s0102a3:50_0": "251.",
  "atk-s0102a3:50_1": "Evaṁ pātubhūtagahapatiratanassa pana rañño cakkavattissa sabbakiccasaṁvidhānasamatthaṁ pariṇāyakaratanaṁ pātubhavati. So rañño jeṭṭhaputtova hoti.",
  "atk-s0102a3:50_2": "Pakatiyā eva so paṇḍito byatto medhāvī vibhāvī.",
  "atk-s0102a3:50_3": "Rañño puññānubhāvaṁ nissāya panassa attano kammānubhāvena paracittañāṇaṁ uppajjati.",
  "atk-s0102a3:50_4": "Yena dvādasayojanāya rājaparisāya cittācāraṁ ñatvā rañño hite ca ahite ca vavatthapetuṁ samattho hoti, sopi taṁ attano ānubhāvaṁ disvā tuṭṭhahadayo rājānaṁ sabbakiccānusāsanena pavāreti.",
  "atk-s0102a3:50_5": "Mahāsudassanampi tatheva pavāresi.",
  "atk-s0102a3:50_6": "Tena vuttaṁ – ‘‘puna caparaṁ…pe… pariṇāyakaratanaṁ pāturahosī’’ti.",
  "atk-s0102a3:51_0": "Tattha ṭhapetabbaṁ ṭhapetunti tasmiṁ tasmiṁ ṭhānantare ṭhapetabbaṁ ṭhapetuṁ.",
  "atk-s0102a3:52_0": "Catuiddhisamannāgatavaṇṇanā",
  "atk-s0102a3:53_0": "252.Samavepākiniyāti samavipācaniyā.",
  "atk-s0102a3:53_1": "Gahaṇiyāti kammajatejodhātuyā.",
  "atk-s0102a3:53_2": "Tattha yassa bhuttamattova āhāro jīrati, yassa vā pana puṭabhattaṁ viya tattheva tiṭṭhati, ubhopete na samavepākiniyā samannāgatā.",
  "atk-s0102a3:53_3": "Yassa pana puna bhattakāle bhattachando uppajjateva, ayaṁ samavepākiniyā samannāgatoti.",
  "atk-s0102a3:54_0": "Dhammapāsādapokkharaṇivaṇṇanā",
  "atk-s0102a3:55_0": "253.Māpesi khoti nagare bheriṁ carāpetvā janarāsiṁ kāretvā na māpesi, rañño pana saha cittuppādeneva bhūmiṁ bhinditvā caturāsīti pokkharaṇīsahassāni nibbattiṁsu. Tāni sandhāyetaṁ vuttaṁ.",
  "atk-s0102a3:55_1": "Dvīhi vedikāhīti ekāya iṭṭhakānaṁ pariyanteyeva parikkhittā ekāya pariveṇaparicchedapariyante. Etadahosīti kasmā ahosi?",
  "atk-s0102a3:55_2": "Ekadivasaṁ kira nahatvā ca pivitvā ca gacchantaṁ mahājanaṁ mahāpuriso oloketvā ime ummattakaveseneva gacchanti.",
  "atk-s0102a3:55_3": "Sace etesaṁ ettha piḷandhanapupphāni bhaveyyuṁ, bhaddakaṁ siyāti. Athassa etadahosi.",
  "atk-s0102a3:55_4": "Tattha sabbotukanti pupphaṁ nāma ekasmiṁyeva utumhi pupphati.",
  "atk-s0102a3:55_5": "Ahaṁ pana tathā karissāmi – ‘‘yathā sabbesu utūsu pupphissatī’’ti cintesiṁ.",
  "atk-s0102a3:55_6": "Ropāpesīti nānāvaṇṇauppalabījādīni tato tato āharāpetvā na ropāpesi, saha cittuppādeneva panassa sabbaṁ ijjhati.",
  "atk-s0102a3:55_7": "Taṁ loko raññā ropitanti maññi. Tena vuttaṁ – ‘‘ropāpesī’’ti.",
  "atk-s0102a3:55_8": "Tato paṭṭhāya mahājano nānappakāraṁ jalajathalajamālaṁ piḷandhitvā nakkhattaṁ kīḷamāno viya gacchati.",
  "atk-s0102a3:56_0": "254.",
  "atk-s0102a3:56_1": "Atha rājā tato uttaripi janaṁ sukhasamappitaṁ kātukāmo – ‘‘yaṁnūnāhaṁ imāsaṁ pokkharaṇīnaṁ tīre’’tiādinā janassa sukhavidhānaṁ cintetvā sabbaṁ akāsi.",
  "atk-s0102a3:56_2": "Tattha nhāpesunti añño sarīraṁ ubbaṭṭesi, añño cuṇṇāni yojesi, añño tīre nahāyantassa udakaṁ āhari, añño vatthāni paṭiggahesi ceva adāsi ca.",
  "atk-s0102a3:57_0": "Paṭṭhapesi khoti kathaṁ paṭṭhapesi?",
  "atk-s0102a3:57_1": "Itthīnañca purisānañca anucchavike alaṅkāre kāretvā itthimattameva tattha paricāravasena sesaṁ sabbaṁ pariccāgavasena ṭhapetvā rājā mahāsudassano dānaṁ deti, taṁ paribhuñjathāti bheriṁ carāpesi.",
  "atk-s0102a3:57_2": "Mahājano pokkharaṇītīraṁ āgantvā nahatvā vatthāni parivattetvā nānāgandhehi vilitto piḷandhanavicittamālo dānaggaṁ gantvā anekappakāresu yāgubhattakhajjakesu aṭṭhavidhapānesu ca yo yaṁ icchati, so taṁ khāditvā ca pivitvā ca nānāvaṇṇāni khomasukhumāni vatthāni nivāsetvā sampattiṁ anubhavitvā yesaṁ tādisāni atthi, te ohāya gacchanti.",
  "atk-s0102a3:57_3": "Yesaṁ pana natthi, te gahetvā gacchanti.",
  "atk-s0102a3:57_4": "Hatthiassayānādīsupi nisīditvā thokaṁ vicaritvā anatthikā ohāya, atthikā gahetvā gacchanti.",
  "atk-s0102a3:57_5": "Varasayanesu nipajjitvā sampattiṁ anubhavitvā anatthikā ohāya, atthikā gahetvā gacchanti.",
  "atk-s0102a3:57_6": "Itthīhipi saddhiṁ sampattiṁ anubhavitvā anatthikā ohāya, atthikā gahetvā gacchanti.",
  "atk-s0102a3:57_7": "Sattavidharatanapasādhanāni ca pasādhetvāpi sampattiṁ anubhavitvā anatthikā ohāya, atthikā gahetvā gacchanti.",
  "atk-s0102a3:57_8": "Tampi dānaṁ uṭṭhāya samuṭṭhāya dīyateva.",
  "atk-s0102a3:57_9": "Jambudīpavāsikānaṁ aññaṁ kammaṁ natthi, rañño dānaṁ paribhuñjantāva vicaranti.",
  "atk-s0102a3:58_0": "255.",
  "atk-s0102a3:58_1": "Atha brāhmaṇagahapatikā cintesuṁ – ‘‘ayaṁ rājā evarūpaṁ dānaṁ dadantopi ‘mayhaṁ taṇḍulādīni vā khīrādīni vā dethā’ti na kiñci āharāpeti, na kho pana amhākaṁ – ‘rājā āharāpetī’ti tuṇhīmāsituṁ patirūpa’’nti te bahuṁ sāpateyyaṁ saṁharitvā rañño upanāmesuṁ.",
  "atk-s0102a3:58_2": "Tasmā – ‘‘atha kho, ānanda, brāhmaṇagahapatikā’’tiādimāha.",
  "atk-s0102a3:58_3": "Evaṁ samacintesunti kasmā evaṁ cintesuṁ?",
  "atk-s0102a3:58_4": "Kassaci gharato appaṁ ābhataṁ, kassaci bahu.",
  "atk-s0102a3:58_5": "Tasmiṁ paṭisaṁhariyamāne – ‘‘kiṁ taveva gharato sundaraṁ ābhataṁ, na mayhaṁ gharato, kiṁ taveva gharato bahu , na mayha’’nti evaṁ kalahasaddopi uppajjeyya, so mā uppajjitthāti evaṁ samacintesuṁ.",
  "atk-s0102a3:59_0": "256.Ehi tvaṁ sammāti ehi tvaṁ vayassa.",
  "atk-s0102a3:59_1": "Dhammaṁ nāma pāsādanti pāsādassa nāmaṁ āropetvāva āṇāpesi.",
  "atk-s0102a3:59_2": "Vissakammo pana kīva mahanto deva pāsādo hotūti paṭipucchitvā dīghato yojanaṁ vitthārato aḍḍhayojanaṁ sabbaratanamayova hotūti vuttepi ‘evaṁ hotu, bhaddaṁ tava vacana’nti tassa paṭissuṇitvā dhammarājānaṁ sampaṭicchāpetvā māpesi.",
  "atk-s0102a3:59_3": "Tattha evaṁ bhaddaṁ tavāti kho ānandāti evaṁ bhaddaṁ tava iti kho ānanda.",
  "atk-s0102a3:59_4": "Paṭissutvāti sampaṭicchitvā, vatvāti attho.",
  "atk-s0102a3:59_5": "Tuṇhībhāvenāti samaṇadhammapaṭipattikaraṇokāso me bhavissatīti icchanto tuṇhībhāvena adhivāsesi. Sāramayoti candanasāramayo.",
  "atk-s0102a3:60_0": "257.Dvīhi vedikāhīti ettha ekā vedikā panassa uṇhīsamatthake ahosi, ekā heṭṭhā paricchedamatthake.",
  "atk-s0102a3:61_0": "258.Duddikkho ahosīti duuddikkho, pabhāsampattiyā duddasoti attho.",
  "atk-s0102a3:61_1": "Musatīti harati phandāpeti niccalabhāvena patiṭṭhātuṁ na deti.",
  "atk-s0102a3:61_2": "Viddheti ubbiddhe, meghavigamena dūrībhūteti attho. Deveti ākāse.",
  "atk-s0102a3:62_0": "259.Māpesi khoti ahaṁ imasmiṁ ṭhāne pokkharaṇiṁ māpemi, tumhākaṁ gharāni bhindathāti na evaṁ kāretvā māpesi.",
  "atk-s0102a3:62_1": "Cittuppādavaseneva panassa bhūmiṁ bhinditvā tathārūpā pokkharaṇī ahosi.",
  "atk-s0102a3:62_2": "Te sabbakāmehīti sabbehi icchiticchitavatthūhi, samaṇe samaṇaparikkhārehi, brāhmaṇe brāhmaṇaparikkhārehi santappesīti.",
  "atk-s0102a3:63_0": "Paṭhamabhāṇavāravaṇṇanā niṭṭhitā.",
  "atk-s0102a3:64_0": "Jhānasampattivaṇṇanā",
  "atk-s0102a3:65_0": "260.Mahiddhikoti cittuppādavaseneva caturāsītipokkharaṇīsahassānaṁ nibbattisaṅkhātāya mahatiyā iddhiyā samannāgato.",
  "atk-s0102a3:65_1": "Mahānubhāvoti tesaṁyeva anubhavitabbānaṁ mahantatāya mahānubhāvena samannāgato.",
  "atk-s0102a3:65_2": "Seyyathidanti nipāto, tassa – ‘‘katamesaṁ tiṇṇa’’nti attho.",
  "atk-s0102a3:65_3": "Dānassāti sampattipariccāgassa.",
  "atk-s0102a3:65_4": "Damassāti āḷavakasutte paññā damoti āgato.",
  "atk-s0102a3:65_5": "Idha attānaṁ damentena kataṁ uposathakammaṁ. Saṁyamassāti sīlassa.",
  "atk-s0102a3:66_0": "Bodhisattapubbayogavaṇṇanā",
  "atk-s0102a3:67_0": "Idha ṭhatvā panassa pubbayogo veditabbo – rājā kira pubbe gahapatikule nibbatti.",
  "atk-s0102a3:67_1": "Tena ca samayena dharamānakasseva kassapabuddhassa sāsane eko thero araññe vāsaṁ vasati, bodhisatto attano kammena araññaṁ paviṭṭho theraṁ disvā upasaṅkamitvā vanditvā therassa nisajjanaṭṭhānacaṅkamanaṭṭhānāni oloketvā pucchi – ‘‘idheva, bhante, ayyo vasatī’’ti?",
  "atk-s0102a3:67_2": "Āma, upāsakāti sutvā – ‘‘idheva ayyassa paṇṇasālaṁ kātuṁ vaṭṭatī’’ti cintetvā attano kammaṁ pahāya dabbasambhāraṁ koṭṭetvā paṇṇasālaṁ katvā chādetvā bhittiyo mattikāya limpitvā dvāraṁ yojetvā kaṭṭhattharaṇaṁ katvā – ‘‘karissati nu kho paribhogaṁ, na karissatī’’ti ekamantaṁ nisīdi.",
  "atk-s0102a3:67_3": "Thero antogāmato āgantvā paṇṇasālaṁ pavisitvā kaṭṭhattharaṇe nisīdi.",
  "atk-s0102a3:67_4": "Upāsakopi āgantvā vanditvā samīpe nisinno ‘‘phāsukā, bhante, paṇṇasālā’’ti pucchi.",
  "atk-s0102a3:67_5": "Phāsukā, bhaddamukha, pabbajitasāruppāti. Vasissatha, bhante, idhāti?",
  "atk-s0102a3:67_6": "Āma, upāsakāti, so adhivāsanākārena vasissatīti ñatvā nibaddhaṁ mayhaṁ gharadvāraṁ āgantabbanti paṭijānāpetvā – ‘‘ekaṁ me, bhante, varaṁ dethā’’ti āha.",
  "atk-s0102a3:67_7": "Atikkantavarā, upāsaka, pabbajitāti.",
  "atk-s0102a3:67_8": "Bhante, yañca kappati, yañca anavajjanti. Vadehi upāsakāti.",
  "atk-s0102a3:67_9": "Bhante, nibaddhavasanaṭṭhāne nāma manussā maṅgale vā amaṅgale vā āgamanaṁ icchanti, anāgacchantassa kujjhanti.",
  "atk-s0102a3:67_10": "Tasmā aññaṁ nimantitaṭṭhānaṁ gantvāpi mayhaṁ gharaṁ pavisitvāva bhattakiccaṁ niṭṭhāpetabbanti. Thero adhivāsesi.",
  "atk-s0102a3:68_0": "So paṇṇasālāya kaṭasāṭakaṁ pattharitvā mañcapīṭhaṁ paññapesi, apassenaṁ nikkhipi, pādakathalikaṁ ṭhapesi, pokkharaṇiṁ khaṇi, caṅkamaṁ katvā vālikaṁ okiri, mige āgantvā bhittiṁ ghaṁsitvā mattikaṁ pātente disvā kaṇṭakavatiṁ parikkhipi.",
  "atk-s0102a3:68_1": "Pokkharaṇiṁ otaritvā udakaṁ āḷulikaṁ karonte disvā anto pāsāṇehi cinitvā bahi kaṇṭakavatiṁ parikkhipitvā antovatipariyante tālapantiyo ropeti, mahācaṅkame sammaṭṭhaṭṭhānaṁ āḷulente disvā caṅkamampi vatiyā parikkhipitvā antovatipariyante tālapantiṁ ropesi.",
  "atk-s0102a3:68_2": "Evaṁ āvāsaṁ niṭṭhapetvā therassa ticīvaraṁ, piṇḍapātaṁ, osadhaṁ, paribhogabhājanaṁ, ārakaṇṭakaṁ, pipphalikaṁ, nakhacchedanaṁ, sūciṁ, kattarayaṭṭhiṁ, upāhanaṁ, udakatumbaṁ, chattaṁ, dīpakapallakaṁ, malaharaṇiṁ.",
  "atk-s0102a3:68_3": "Parissāvanaṁ, dhamakaraṇaṁ, pattaṁ, thālakaṁ, yaṁ vā panaññampi pabbajitānaṁ paribhogajātaṁ, sabbaṁ adāsi.",
  "atk-s0102a3:68_4": "Therassa bodhisattena adinnaparikkhāro nāma nāhosi.",
  "atk-s0102a3:68_5": "So sīlāni rakkhanto uposathaṁ karonto yāvajīvaṁ theraṁ upaṭṭhahi.",
  "atk-s0102a3:68_6": "Thero tattheva vasanto arahattaṁ patvā parinibbāyi.",
  "atk-s0102a3:69_0": "Bodhisattopi yāvatāyukaṁ puññaṁ katvā devaloke nibbattitvā tato cuto manussalokaṁ āgacchanto kusāvatiyā rājadhāniyā nibbattitvā mahāsudassano rājā ahosi.",
  "atk-s0102a3:70_0": "‘‘Evaṁ nātimahantampi, puññaṁ āyatane kataṁ;",
  "atk-s0102a3:71_0": "Mahāvipākaṁ hotīti, kattabbaṁ taṁ vibhāvinā’’.",
  "atk-s0102a3:72_0": "Mahāviyūhanti rajatamayaṁ mahākūṭāgāraṁ.",
  "atk-s0102a3:72_1": "Tattha vasitukāmo hutvā agamāsi, ettāvatā kāmavitakkāti kāmavitakka tayā ettāvatā nivattitabbaṁ, ito paraṁ tuyhaṁ abhūmi, idaṁ jhānāgāraṁ nāma, nayidaṁ tayā saddhiṁ vasanaṭṭhānanti evaṁ tayo vitakke kūṭāgāradvāreyeva nivattesi.",
  "atk-s0102a3:73_0": "261.Paṭhamajjhānantiādīsu visuṁ kasiṇaparikammakiccaṁ nāma natthi.",
  "atk-s0102a3:73_1": "Nīlakasiṇena atthe sati nīlamaṇiṁ, pītakasiṇena atthe sati suvaṇṇaṁ, lohitakasiṇena atthe sati rattamaṇiṁ, odātakasiṇena atthe sati rajatanti olokitaolokitaṭṭhāne kasiṇameva paññāyati.",
  "atk-s0102a3:74_0": "262.Mettāsahagatenātiādīsu yaṁ vattabbaṁ, taṁ sabbampi visuddhimagge vuttameva.",
  "atk-s0102a3:74_1": "Iti pāḷiyaṁ cattāri jhānāni, cattāri appamaññāneva vuttāni.",
  "atk-s0102a3:74_2": "Mahāpuriso pana sabbāpi aṭṭha samāpattiyo, pañca abhiññāyo ca nibbattetvā anulomapaṭilomādivasena cuddasahākārehi samāpattiyo pavisanto madhupaṭalaṁ paviṭṭhabhamaro madhurasena viya samāpattisukheneva yāpeti.",
  "atk-s0102a3:75_0": "Caturāsītinagarasahassādivaṇṇanā",
  "atk-s0102a3:76_0": "263.Kusāvatīrājadhānippamukhānīti kusāvatī rājadhānī tesaṁ nagarānaṁ pamukhā sabbaseṭṭhāti attho.",
  "atk-s0102a3:76_1": "Bhattābhihāroti abhiharitabbabhattaṁ.",
  "atk-s0102a3:77_0": "264.Vassasatassavassasatassāti kasmā evaṁ cintesi?",
  "atk-s0102a3:77_1": "Tesaṁ saddena ukkaṇṭhitvā, ‘‘samāpannassa saddo kaṇṭako’’ti (a. ni. 10.72) hi vuttaṁ.",
  "atk-s0102a3:77_2": "Tasmā saddena ukkaṇṭhito mahāpuriso.",
  "atk-s0102a3:77_3": "Atha kasmā mā āgacchantūti na vadati?",
  "atk-s0102a3:77_4": "Idāni rājā na passatīti nibaddhavattaṁ na labhissanti, taṁ tesaṁ mā uppajjitthāti na vadati.",
  "atk-s0102a3:78_0": "Subhaddādeviupasaṅkamanavaṇṇanā",
  "atk-s0102a3:79_0": "265.Etadahosīti kadā etaṁ ahosi. Rañño kālaṅkiriyadivase.",
  "atk-s0102a3:79_1": "Tadā kira devatā cintesuṁ – ‘‘rājā anāthakālaṅkiriyaṁ mā karotu, orodhehi bahūhi dhītūhi puttehi parivāritova karotū’’ti.",
  "atk-s0102a3:79_2": "Atha deviṁ āvaṭṭetvā tassā evaṁ cittaṁ uppādesuṁ.",
  "atk-s0102a3:79_3": "Pītāni vatthānīti tāni kira pakatiyā rañño manāpāni, tasmā tāni pārupathāti āha.",
  "atk-s0102a3:79_4": "Ettheva devi tiṭṭhāti devi imaṁ jhānāgāraṁ nāma tumhehi saddhiṁ vasanaṭṭhānaṁ na hoti, jhānarativindanaṭṭhānaṁ mama, mā idha pāvisīti.",
  "atk-s0102a3:80_0": "266.Etadahosīti loke sattā nāma maraṇāsannakāle ativiya virocanti, tenassa rañño vippasannaindriyabhāvaṁ disvā evaṁ ahosi, tato mā rañño kālaṅkiriyā ahosīti tassa kālaṅkiriyaṁ anicchamānā sampati guṇamassa kathayitvā tiṭṭhamānākāraṁ karissāmīti cintetvā imāni te devātiādimāha.",
  "atk-s0102a3:80_1": "Tattha chandaṁ janehīti pemaṁ uppādehi, ratiṁ karohi.",
  "atk-s0102a3:80_2": "Jīvite apekkhanti jīvite sāpekkhaṁ, ālayaṁ, taṇhaṁ karohīti attho.",
  "atk-s0102a3:81_0": "Evaṁ kho maṁ tvaṁ devīti ‘‘mayaṁ kho, deva, itthiyo nāma pabbajitānaṁ upacārakathaṁ na jānāma, kathaṁ vadāma mahārājā’’ti rājānaṁ ‘‘pabbajito aya’’nti maññamānāya deviyā vutte – ‘‘evaṁ kho maṁ, tvaṁ devi, samudācarāhī’’tiādimāha.",
  "atk-s0102a3:81_1": "Garahitāti buddhehi paccekabuddhehi sāvakehi aññehi ca paṇḍitehi bahussutehi garahitā. Kiṁ kāraṇā?",
  "atk-s0102a3:81_2": "Sāpekkhakālakiriyā hi attanoyeva gehe yakkhakukkuraajagoṇamahiṁsamūsikakukkuṭaūkāmaṅgulādibhāvena nibbattanakāraṇaṁ hoti.",
  "atk-s0102a3:82_0": "268.Athakho, ānanda, subhaddā devī assūni puñchitvāti devī ekamantaṁ gantvā roditvā kanditvā assūni puñchitvā etadavoca.",
  "atk-s0102a3:83_0": "Brahmalokūpagamavaṇṇanā",
  "atk-s0102a3:84_0": "269.Gahapatissa vāti kasmā āha?",
  "atk-s0102a3:84_1": "Tesaṁ kira soṇaseṭṭhiputtādīnaṁ viya mahatī sampatti hoti, soṇassa kira seṭṭhiputtassa ekā bhattapāti dve satasahassāni agghati.",
  "atk-s0102a3:84_2": "Iti tesaṁ tādisaṁ bhattaṁ bhuttānaṁ muhuttaṁ bhattasammado bhattamucchā bhattakilamatho hoti.",
  "atk-s0102a3:85_0": "271.Yaṁ tena samayena ajjhāvasāmīti yattha vasāmi, taṁ ekaṁyeva nagaraṁ hoti, avasesesu puttadhītādayo ceva dāsamanussā ca vasiṁsu.",
  "atk-s0102a3:85_1": "Pāsādakūṭāgāresupi eseva nayo.",
  "atk-s0102a3:85_2": "Pallaṅkādīsupi ekaṁyeva pallaṅkaṁ paribhuñjati, sesā puttādīnaṁ paribhogā honti.",
  "atk-s0102a3:85_3": "Itthīsupi ekāva paccupaṭṭhāti, sesā parivāramattā honti, paridahāmīti ekameva dussayugaṁ nivāsemi, sesāni parivāretvā vicarantānaṁ asītisahassādhikānaṁ soḷasannaṁ purisasatasahassānaṁ honti.",
  "atk-s0102a3:85_4": "Bhuñjāmīti paramappamāṇena nāḷikodanamattaṁ bhuñjāmi, sesaṁ parivāretvā vicarantānaṁ cattālīsasahassādhikānaṁ aṭṭhannaṁ purisasatasahassānaṁ hotīti dasseti.",
  "atk-s0102a3:85_5": "Ekathālipāko hi dasannaṁ janānaṁ pahoti.",
  "atk-s0102a3:86_0": "Etāni pana caturāsīti nagarasahassāni ceva pāsādasahassāni ca kūṭāgārasahassāni ca ekissāyeva paṇṇasālāya nissandena nibbattāni.",
  "atk-s0102a3:86_1": "Caturāsīti pallaṅkasahassāni nipajjanatthāya dinnamañcakassa nissandena nibbattāni.",
  "atk-s0102a3:86_2": "Caturāsīti hatthisahassāni assasahassāni rathasahassāni nisīdanatthāya dinnapīṭhassa nissandena nibbattāni.",
  "atk-s0102a3:86_3": "Caturāsīti maṇisahassāni ekadīpassa nissandena nibbattāni.",
  "atk-s0102a3:86_4": "Caturāsīti pokkharaṇīsahassāni ekapokkharaṇiyā nissandena nibbattāni.",
  "atk-s0102a3:86_5": "Caturāsīti itthisahassāni puttasahassāni gahapatisahassāni paribhogabhājanapattathālaka dhamakaraṇa parissāvana ārakaṇṭaka pipphalaka nakhacchedana kuñcikakaṇṇamalaharaṇī pādakathalika upāhana chatta kattarayaṭṭhidānassa nissandena nibbattāni.",
  "atk-s0102a3:86_6": "Caturāsīti dhenusahassāni gorasadānassa nissandena nibbattāni.",
  "atk-s0102a3:86_7": "Caturāsīti vatthakoṭisahassāni nivāsanapārupanadānassa nissandena nibbattāni .",
  "atk-s0102a3:86_8": "Caturāsīti thālipākasahassāni bhojanadānassa nissandena nibbattānīti veditabbāni.",
  "atk-s0102a3:87_0": "272.",
  "atk-s0102a3:87_1": "Evaṁ bhagavā mahāsudassanassa sampattiṁ ādito paṭṭhāya vitthārena kathetvā sabbaṁ taṁ dārakānaṁ paṁsvāgārakīḷanaṁ viya dassento parinibbānamañcake nipannova passānandātiādimāha.",
  "atk-s0102a3:87_2": "Tattha vipariṇatāti pakativijahanena nibbutapadīpo viya apaññattikabhāvaṁ gatā.",
  "atk-s0102a3:87_3": "Evaṁ aniccā kho, ānanda, saṅkhārāti evaṁ hutvā abhāvaṭṭhena aniccā.",
  "atk-s0102a3:88_0": "Ettāvatā bhagavā yathā nāma puriso satahatthubbedhe campakarukkhe nisseṇiṁ bandhitvā abhiruhitvā campakapupphaṁ ādāya nisseṇiṁ muñcanto otareyya, evameva nisseṇiṁ bandhanto viya anekavassakoṭisatasahassubbedhaṁ mahāsudassanasampattiṁ āruyha sampattimatthake ṭhitaṁ aniccalakkhaṇaṁ ādāya nisseṇiṁ muñcanto viya otiṇṇo.",
  "atk-s0102a3:88_1": "Teneva pubbe vasabharājā dīghabhāṇakattherānaṁ lohapāsādassa pācīnapasse ambalaṭṭhikāyaṁ imaṁ suttaṁ sajjhāyantānaṁ sutvā – ‘‘kiṁ, bho, mayhaṁ ayyakena ettha vuttaṁ, attano khāditapītaṭṭhāne sampattimeva kathetī’’ti cintento – ‘‘evaṁ aniccā kho, ānanda, saṅkhārā’’ti vuttakāle ‘‘imaṁ, bho, disvā pañcahi cakkhūhi cakkhumatā evaṁ vutta’’nti vāmahatthaṁ samiñjitvā dakkhiṇahatthena apphoṭetvā – ‘‘sādhu sādhū’’ti tuṭṭhahadayo sādhukāraṁ adāsi.",
  "atk-s0102a3:89_0": "Evaṁ addhuvāti evaṁ udakapupphuḷādayo viya dhuvabhāvavirahitā.",
  "atk-s0102a3:89_1": "Evaṁ anassāsikāti evaṁ supinake pītapānīyaṁ viya anulittacandanaṁ viya ca assāsavirahitā.",
  "atk-s0102a3:90_0": "Sarīraṁ nikkhipeyyāti sarīraṁ chaḍḍeyya.",
  "atk-s0102a3:90_1": "Idāni aññassa sarīrassa nikkhepo vā paṭijagganaṁ vā natthi kilesapahīnattā, ānanda, tathāgatassāti vadati.",
  "atk-s0102a3:90_2": "Idaṁ pana vatvā puna theraṁ āmantesi, cakkavattino ānubhāvo nāma rañño pabbajitassa sattame divase antaradhāyati.",
  "atk-s0102a3:90_3": "Mahāsudassanassa pana kālaṅkiriyato sattameva divase sattaratanapākārā sattaratanatālā caturāsīti pokkharaṇīsahassāni dhammapāsādo dhammapokkharaṇī cakkaratananti sabbametaṁ antaradhāyīti.",
  "atk-s0102a3:90_4": "Hatthiādīsu pana ayaṁ dhammatā khīṇāyukā saheva kālaṅkaronti.",
  "atk-s0102a3:90_5": "Āyusese sati hatthiratanaṁ uposathakulaṁ gacchati, assaratanaṁ valāhakakulaṁ, maṇiratanaṁ vepullapabbatameva gacchati.",
  "atk-s0102a3:90_6": "Itthiratanassa ānubhāvo antaradhāyati.",
  "atk-s0102a3:90_7": "Gahapatiratanassa cakkhu pākatikameva hoti.",
  "atk-s0102a3:90_8": "Pariṇāyakaratanassa veyyattiyaṁ nassati.",
  "atk-s0102a3:91_0": "Idamavoca bhagavāti idaṁ pāḷiyaṁ āruḷhañca anāruḷhañca sabbaṁ bhagavā avoca. Sesaṁ uttānatthamevāti.",
  "atk-s0102a3:92_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a3:93_0": "Mahāsudassanasuttavaṇṇanā niṭṭhitā."
}