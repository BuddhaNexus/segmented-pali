{
  "anya-e0401n2:0_0": "3. Pakiṇṇakasaṅgahaanudīpanā",
  "anya-e0401n2:1_0": "129. Pakiṇṇakasaṅgahe . Ubhinnaṁ citta cetasikānaṁ.",
  "anya-e0401n2:1_1": "‘‘Tepaññāsā’’ti tepaññāsavidhā. ‘‘Bhāvo’’ti vijjamānakiriyā.",
  "anya-e0401n2:1_2": "Yo lakkhaṇa rasādīsu lakkhaṇanti vuccati. Tenāha ‘‘dhammānaṁ’’tiādiṁ. Pavattoti pāṭhasesa padaṁ.",
  "anya-e0401n2:1_3": "Etena ‘vedanā bhedena cittacetasikānaṁ saṅgaho’tiādīsupi vedanā bhedena pavatto cittacetasikānaṁ saṅgahotiādinā sambandhaṁ dasseti.",
  "anya-e0401n2:1_4": "‘‘Vacanattho dassito’’ti, kathaṁ dassitoti āha ‘‘vedanā bhedena cittacetasikānaṁ saṅgaho’’tiādi.",
  "anya-e0401n2:1_5": "‘‘Tesaṁ dāni yathārahaṁ’’ti ettha ‘‘tesaṁ’’ti cittacetasikānaṁ, saṅgaho nāmāti sambandho.",
  "anya-e0401n2:1_6": "Etena ayaṁ saṅgaho citta cetasikānaṁ eva saṅgahoti siddhaṁ hoti. Vedanā hetuto. La.",
  "anya-e0401n2:1_7": "Lambaṇavatthuto saṅgaho nāmāti sambandho.",
  "anya-e0401n2:1_8": "Etena upari vedanā saṅgahotiādīsu vedanāto saṅgaho vedanā saṅgaho. La.",
  "anya-e0401n2:1_9": "Vatthuto saṅgaho vatthu saṅgahoti siddhaṁ hoti, vedanātotiādīsu ca vedanā bhedatotiādi atthato siddhaṁ hoti.",
  "anya-e0401n2:1_10": "Evaṁ channaṁ pakiṇṇakasaṅgahānaṁ vacanattho dassito.",
  "anya-e0401n2:1_11": "Tenāha ‘‘vedanā bhedenā’’tiādiṁ. Ādinā dassitoti sambandho.",
  "anya-e0401n2:1_12": "‘‘Saṅgaho nāma niyyate’’ti vuttattā ‘‘nīto nāma atthī’’ti vuttaṁ.",
  "anya-e0401n2:1_13": "‘‘Niyyate’’ti ca pavattīyateti attho.",
  "anya-e0401n2:1_14": "Nanu tesaṁ ‘‘saṅgaho nāma niyyate’’ti vuttattā dvīhi citta cetasikehi eva ayaṁ saṅgaho netabboti. Na.",
  "anya-e0401n2:1_15": "Cittena nīte cetasikehi visuṁ netabba kiccassa abhāvatoti dassetuṁ ‘‘citte pana siddhe’’tiādi vuttaṁ.",
  "anya-e0401n2:2_0": "130. Vedanā saṅgahe.",
  "anya-e0401n2:2_1": "Vedanā bhedaṁ nissāya imassa saṅgahassa pavattattā ‘‘nissaya dhamma pariggahattha’’nti vuttaṁ.",
  "anya-e0401n2:2_2": "‘‘Saṁyuttake’’ti vedanā saṁyuttake.",
  "anya-e0401n2:2_3": "‘‘Ārammaṇaṁ anubhontī’’ti ārammaṇa rasaṁ anubhonti. ‘‘Te’’ti tejanā. ‘‘Taṁ’’ti taṁ ārammaṇaṁ. ‘‘Sātato’’ti sukhākārato.",
  "anya-e0401n2:2_4": "‘‘Assātato’’ti dukkhā kārato .",
  "anya-e0401n2:2_5": "Tato aññopakāro natthi, tasmā vedanā anubhavana lakkhaṇena tividhā eva hotīti yojanā. ‘‘Dve’’ti dve vedanāyo.",
  "anya-e0401n2:2_6": "Upekkhaṁ sukhe saṅgahetvā sukhadukkhavasena vā dve vedanā vuttāti yojanā.",
  "anya-e0401n2:2_7": "‘‘Santasmiṁ esā paṇīte sukhe’’ti jhānasampayuttaṁ adukkhama sukhaṁ sandhāya vuttaṁ.",
  "anya-e0401n2:2_8": "Pañca bhedādīsu vitthāro vedanā saṁyutte gahetabbo.",
  "anya-e0401n2:2_9": "Vedayitanti ca vedanāti ca atthato ekaṁ.",
  "anya-e0401n2:2_10": "‘‘Sabbaṁ taṁ dukkhasmiṁ’’ti sabbaṁ taṁ vedayitaṁ dukkhasmiṁ eva paviṭṭhaṁ hoti.",
  "anya-e0401n2:2_11": "Saṅkhāra dukkhataṁ ānanda mayā sandhāya bhāsitaṁ saṅkhāra vipariṇāmatañca, yaṁ kiñci vedayitaṁ, sabbaṁ taṁ dukkhasmiṁti pāḷi.",
  "anya-e0401n2:2_12": "‘‘Indriyabhedavasenā’’ti somanassa sahagataṁ, upekkhāsahagataṁ, domanassa sahagataṁ, sukhasahagataṁ, dukkha sahagatanti evaṁ indriya bhedavasena.",
  "anya-e0401n2:2_13": "‘‘Yesu dhammesū’’ti sampayutta dhammesu.",
  "anya-e0401n2:2_14": "‘‘Tesaṁ’’ti sampayutta dhammānaṁ.",
  "anya-e0401n2:2_15": "Tattha sukhasampayuttā dhammā kāyika sukha sampayutta cetasika sukha sampayutta vasena duvidhā.",
  "anya-e0401n2:2_16": "Evaṁ issaraṭṭhānabhūtānaṁ sampayutta dhammānaṁ duvidhattā anubhavana bhede tīsu vedanāsu ekaṁ sukha vedanaṁ dvidhā bhinditvā sukhindriyaṁ somanassindriyanti vuttaṁ.",
  "anya-e0401n2:2_17": "Dukkhasampayutta dhammesupi esevanayo.",
  "anya-e0401n2:2_18": "‘‘Api cā’’ti kiñci vattabbaṁ atthīti attho.",
  "anya-e0401n2:2_19": "‘‘Tepī’’ti upekkhā sampayuttāpi dhammā.",
  "anya-e0401n2:2_20": "Cakkhādi pasādakāyā nāma cakkhu sota ghāna jivhā pasādakāyā.",
  "anya-e0401n2:2_21": "Tesu nissitā nāma cakkhu viññāṇa cittuppādādayo.",
  "anya-e0401n2:2_22": "‘‘Sabbhāvā’’ti santabhāvato saṁvijjamāna bhāvato duvidhā hontīti yojanā.",
  "anya-e0401n2:2_23": "‘‘Eka rasattā’’ti majjhattabhāvena ekarasattā.",
  "anya-e0401n2:2_24": "‘‘Itarānī’’ti somanassa domanassa upekkhindriyāni. Sesamettha suviññeyyaṁ.",
  "anya-e0401n2:3_0": "131. Hetusaṅgahe.",
  "anya-e0401n2:3_1": "‘‘Suppatiṭṭhitabhāvasādhanaṁ’’ti suṭṭhu patiṭṭhahantīti suppatiṭṭhitā.",
  "anya-e0401n2:3_2": "Suppatiṭṭhita bhāvasādhanaṁ hetu kiccaṁ nāmāti yojanā.",
  "anya-e0401n2:3_3": "‘‘Imepi dhammā’’ti imepi cha hetu dhammā.",
  "anya-e0401n2:3_4": "‘‘Tatthā’’ti tesu ārammaṇesu, sādhenti.",
  "anya-e0401n2:3_5": "Tasmā suppatiṭṭhita bhāvasādhanaṁ hetukiccaṁ nāmāti vuttaṁ.",
  "anya-e0401n2:3_6": "‘‘Apare panā’’ti paṭṭhānaṭṭha kathāyaṁ āgato revatatthera vādo.",
  "anya-e0401n2:3_7": "‘‘Dhammānaṁ kusalādi bhāvasādhanaṁ’’ti sahajātadhammānaṁ kusalabhāvasādhanaṁ akusalabhāvasādhanaṁ abyākatabhāvasādhanaṁ.",
  "anya-e0401n2:3_8": "‘‘Evaṁ sante’’tiādi taṁ vādaṁ paṭikkhipantānaṁ paṭikkhepavacanaṁ.",
  "anya-e0401n2:3_9": "‘‘Yesa’’nti mohamūla citta dvaye moho ca ahetuka cittuppāda rūpa nibbānāni ca.",
  "anya-e0401n2:3_10": "‘‘Na sampajjeyyā’’ti sahajāta hetuno abhāvā tassa mohassa akusala bhāvo, itare sañca abyākata bhāvo na sampajjeyya. Idaṁ vuttaṁ hoti.",
  "anya-e0401n2:3_11": "Hetu nāma sahajāta dhammānaṁ kusalādibhāvaṁ sādhetīti vuttaṁ.",
  "anya-e0401n2:3_12": "Evaṁ sati, so moho sampayutta dhammānaṁ akusala bhāvaṁ sādheyya.",
  "anya-e0401n2:3_13": "Attano pana akusala bhāvaṁ sādhento sahajāto añño hetu natthi.",
  "anya-e0401n2:3_14": "Tasmā tassa akusalabhāvo na sampajjeyya.",
  "anya-e0401n2:3_15": "Tathā ahetuka cittuppāda rūpa nibbānānañca abyākatabhāvaṁ sādhento koci sahajāto hetu nāma natthīti tesampi abyākata bhāvo na sampajjeyya. Na ca na sampajjati.",
  "anya-e0401n2:3_16": "Tasmā so theravādo na yuttoti. Ettha siyā.",
  "anya-e0401n2:3_17": "Soca moho attano dhammatāya akusalo hoti.",
  "anya-e0401n2:3_18": "Tāni ca ahetuka cittuppādarūpa nibbānāni attano dhammatāya abyākatāni hontīti. Evaṁ sante, yathā te dhammā.",
  "anya-e0401n2:3_19": "Tathā aññepi dhammā attano dhammatāya eva kusalā kusalā byākatā bhavissanti.",
  "anya-e0401n2:3_20": "Na cettha kāraṇaṁ atthi, yenakāraṇena te eva dhammā attano dhammatāya akusalā byākatā honti.",
  "anya-e0401n2:3_21": "Aññe pana dhammā attano dhammatāya kusalā kusalā byākatā na honti, hetūhi eva hontīti.",
  "anya-e0401n2:3_22": "Tasmā tesaṁ sabbesampi kusalādi bhāvatthāya hetūhi payojanaṁ natthi.",
  "anya-e0401n2:3_23": "Tasmā so theravādo na yutto yevāti.",
  "anya-e0401n2:3_24": "Na kevalañca tasmiṁ theravāde ettako doso atthi.",
  "anya-e0401n2:3_25": "Atha kho aññopi doso atthīti dassetuṁ ‘‘yāni cā’’tiādimāha. Tatthāyaṁ adhippāyo.",
  "anya-e0401n2:3_26": "Sace dhammānaṁ kusalādi bhāvo sahajāta hetuppaṭibaddho siyā.",
  "anya-e0401n2:3_27": "Evaṁ sati, hetu paccaye kusala hetuto laddha paccayāni rūpāni kusalāni bhaveyyuṁ.",
  "anya-e0401n2:3_28": "Akusala hetuto laddha paccayāni rūpāni akusalāni bhaveyyuṁ . Na ca bhavanti. Tasmā so vādo ayutto yevāti.",
  "anya-e0401n2:3_29": "Idāni puna taṁ theravādaṁ paggahetuṁ ‘‘yathāpanā’’tiādimāha.",
  "anya-e0401n2:3_30": "‘‘Dhammesū’’ti catussacca dhammesu.",
  "anya-e0401n2:3_31": "Muyhanakiriyā nāma andhakāra kiriyā.",
  "anya-e0401n2:3_32": "Dhammacchando nāma dānaṁ dātukāmo, sīlaṁ pūretukāmo, bhāvanaṁ bhāvetukāmo iccādinā pavatto chando.",
  "anya-e0401n2:3_33": "‘‘Akkhantī’’ti akkhamanaṁ, arocanaṁ, amanāpo.",
  "anya-e0401n2:3_34": "Pāpa dhamma pāpā rammaṇa virodho nāma kāmarāgaṭṭhānīyehi sattavidha methuna dhammādīhi pāpa dhammehi ceva pañcakāmaguṇā rammaṇe hi ca cittassa virodho, jeguccho paṭikūlo.",
  "anya-e0401n2:3_35": "Muyhanakiriyā pana ekanta akusala jātikā eva hoti.",
  "anya-e0401n2:3_36": "Ettāvatā mohamūla citta dvaye moho attano dhammatāya akusalo hotīti imamatthaṁ patiṭṭhāpeti.",
  "anya-e0401n2:3_37": "‘‘Evaṁ sante’’tiādikaṁ tattha dosāropanaṁ vidhamati.",
  "anya-e0401n2:3_38": "Idāni ahetuka cittuppāda rūpa nibbānāni attano dhammatāya abyākatāni hontīti imamatthaṁ patiṭṭhāpetuṁ ‘‘yoca dhammo’’tiādimāha.",
  "anya-e0401n2:3_39": "‘‘Ettakamevā’’ti aññaṁ dukkara kāraṇaṁ natthīti adhippāyo.",
  "anya-e0401n2:3_40": "‘‘Ahetuka cittānaṁ’’ti ahetuka cittuppādānaṁ. Attano dhammatāya eva siddho. Ettāvatā-ahetuka. La.",
  "anya-e0401n2:3_41": "Nibbānāni attano dhammatāya abyākatāni hontī-ti imamatthaṁ patiṭṭhāpeti.",
  "anya-e0401n2:3_42": "‘‘Evaṁ sante’’tiādi tattha dosāropanaṁ apaneti.",
  "anya-e0401n2:3_43": "Idāni sabbopi moho attano dhammatāya akusala bhāveṭhatvā aññesaṁ icchā nāma atthi, akkhanti nāma atthīti evaṁ vuttānaṁ icchā akkhanti dhammānampi akusala bhāvaṁ sādhetīti dassetuṁ ‘‘tattha moho’’tiādimāha.",
  "anya-e0401n2:3_44": "‘‘Muyhana nissandāni evā’’ti muyhanakiriyāya nissandapphalāni eva.",
  "anya-e0401n2:3_45": "Na kevalaṁ so lobhādīnaṁ akusalabhāvaṁ sādheti, atha kho alobhādīnampi kusalabhāvaṁ so eva sādhetīti dassetuṁ ‘‘alobhādīnañcā’’tiādi vuttaṁ.",
  "anya-e0401n2:3_46": "‘‘Avijjānusayena saheva siddho’’ti tāni sattasantāne avijjānusaye appahīne kusalāni honti.",
  "anya-e0401n2:3_47": "Pahīne kiriyāni hontīti adhippāyo.",
  "anya-e0401n2:3_48": "Idāni lobha dosānaṁ alobhādīnañca hetu kiccaṁ dassetuṁ ‘‘tāni pana lobhādīnī’’tiādi vuttaṁ.",
  "anya-e0401n2:3_49": "Rajjana dussanānaṁ nissandāni rajjanādinissandāni.",
  "anya-e0401n2:3_50": "‘‘Diṭṭhi mānādīnī’’ti diṭṭhi māna issā macchariyādīni.",
  "anya-e0401n2:3_51": "Arajjana adussana amuyhanānaṁ nissandāni arajjanādi nissandāni.",
  "anya-e0401n2:3_52": "‘‘Saddhādīnī’’ti saddhā sati hiri ottappādīni.",
  "anya-e0401n2:3_53": "‘‘Hetumukhenapī’’ti ahetuka cittuppāda rūpa nibbānānaṁ abyākatabhāvo attano dhammatāya siddhoti vutto.",
  "anya-e0401n2:3_54": "Sahetuka vipāka kriyānaṁ abyākata bhāvo pana attano dhammatāya siddhotipi sahajāta hetūnaṁ hetu kiccena siddhotipi vattuṁ vaṭṭatīti adhippāyo. Vibhāva nipāṭhe. ‘‘Maggitabbo’’ti gavesitabbo.",
  "anya-e0401n2:3_55": "Atha tesaṁ kusalādi bhāvo sesasampayutta hetuppaṭi baddho siyāti yojanā.",
  "anya-e0401n2:3_56": "‘‘Appaṭi baddho’’ti hetunā appaṭi baddho.",
  "anya-e0401n2:3_57": "‘‘Kusalādibhāvo’’ti kusalādibhāvo siyā. ‘‘So’’ti kusalādibhāvo.",
  "anya-e0401n2:3_58": "‘‘Ahetukānaṁ’’ti ahetuka cittuppāda rūpa nibbānānaṁ.",
  "anya-e0401n2:3_59": "Idāni ‘yāni ca laddhahetu paccayānī’tiādi vacanaṁ paṭikkhipanto ‘‘yathācā’’tiādimāha.",
  "anya-e0401n2:3_60": "‘‘Rūpārūpa dhammesū’’ti niddhāraṇe bhumma vacanaṁ.",
  "anya-e0401n2:3_61": "‘‘Arūpa dhammesu evā’’ti niddhāraṇīyaṁ. Na rūpa dhammesu pharanti.",
  "anya-e0401n2:3_62": "Evaṁ sati, kasmā te rūpa dhammā jhānapaccayuppannesu vuttāti āha ‘‘te panā’’tiādiṁ. Sesamettha suviññeyyaṁ.",
  "anya-e0401n2:3_63": "‘‘Taṁ pana tesaṁ’’ti tesaṁ haṁsādīnaṁ taṁ vaṇṇavisesaṁ. ‘‘Yoniyo’’ti mātāpitu jātiyo.",
  "anya-e0401n2:3_64": "‘‘Abyākatānaṁ panāti sabbaṁ’’ti abyākatānaṁ pana abyākatabhāvo niranusaya santānappaṭi baddho, kammappaṭi baddho, avipākabhāvappaṭi baddho cāti daṭṭhabbanti idaṁ sabbaṁ.",
  "anya-e0401n2:3_65": "‘‘Vutta pakkhepatati yevā’’ti tasmiṁ pakkhe antogadhamevāti adhippāyo.",
  "anya-e0401n2:4_0": "132. Kiccasaṅgahe.",
  "anya-e0401n2:4_1": "Tasmiṁ parikkhīṇeti sambandho. ‘‘Kammassā’’ti kammantarassa.",
  "anya-e0401n2:4_2": "Cutassa sattassa abhinibbattīti sambandho.",
  "anya-e0401n2:4_3": "‘‘Bhavantarādippaṭi sandhāna vasenā’’ti bhavantarassa ādikoṭiyā paṭisandhāna vasena.",
  "anya-e0401n2:4_4": "Bhavasantānassa pavattīti sambandho.",
  "anya-e0401n2:4_5": "Kathaṁ pavattīti āha ‘‘yāva taṁ kammaṁ’’tiādiṁ.",
  "anya-e0401n2:4_6": "‘‘Avicchedappavatti paccayaṅgabhāvenā’’ti avicchedappavattiyā padhāna paccaya saṅkhātena aṅgabhāvena.",
  "anya-e0401n2:4_7": "Etena bhavaṅgapade aṅgasaddassa atthaṁ vadati . Tenāha ‘‘tassahī’’tiādiṁ. ‘‘Tassā’’ti bhavaṅgassa.",
  "anya-e0401n2:4_8": "Āvajjanaṁ āvaṭṭananti eko vacanattho. Taṁ vā āvajjetīti eko. ‘‘Taṁ’’ti citta santānaṁ. Āvaṭṭati vā taṁ etthāti eko. Āvaṭṭati vā taṁ etenāti eko. ‘‘Taṁ’’ti citta santānaṁ. Āvajjeti vāti eko.",
  "anya-e0401n2:4_9": "‘‘Voṭṭhabbanaṁ’’ti vi-ava-ṭhapanaṁti padacchedo. Vibhāvani vicāraṇāyaṁ.",
  "anya-e0401n2:4_10": "‘‘Ekāvajjana parikamma cittato’’ti maggena vā abhiññāya vā ekaṁ samānaṁ āvajjanaṁ assāti viggaho.",
  "anya-e0401n2:4_11": "Tassaṁ vīthiyaṁ ‘āvajjanaṁ, parikammaṁ, upacāro, anulomaṁ, gotrabhū,ti ettha parikamma javanacittaṁ idha parikamma cittanti vuttaṁ.",
  "anya-e0401n2:4_12": "‘‘Tānī’’ti maggā bhiññājavanāni.",
  "anya-e0401n2:4_13": "‘‘Tatthā’’ti tasmiṁ vibhāvani pāṭhe.",
  "anya-e0401n2:4_14": "‘‘Dīghaṁ addhānaṁ’’ti sakalarattiyaṁ vā sakala divasaṁ vā niddokkamana vasena dīghaṁ kālaṁ. Sesamettha suviññeyyaṁ.",
  "anya-e0401n2:4_15": "‘‘Paṭisandhiyāṭhānaṁ’’ti paṭisandhikiccassa ṭhānaṁ.",
  "anya-e0401n2:4_16": "Kālohi nāma visuṁ cittassa ārammaṇa bhūto eko paññatti dhammoti etena kālo nāma sabhāvato avijjamānattā kathaṁ kiccānaṁ pavattiṭṭhānaṁ nāma sakkā bhavitunti imaṁ āsaṅkaṁ visodheti.",
  "anya-e0401n2:4_17": "‘‘Itarathā’’ti tathā aggahetvā aññathā kiccaṭṭhānānaṁ abhede gahite satīti attho.",
  "anya-e0401n2:4_18": "‘‘Sayaṁ somanassa yuttaṁpī’’ti kadāci sayaṁ somanassa yuttaṁpi.",
  "anya-e0401n2:4_19": "‘‘Taṁ’’ti somanassa santīraṇaṁ.",
  "anya-e0401n2:4_20": "‘‘Laddhapaccaya bhāvenā’’ti laddhaanantara paccayabhāvena.",
  "anya-e0401n2:4_21": "‘‘Āsevana bhāva rahitaṁ pī’’ti āsevana guṇa rahitampi.",
  "anya-e0401n2:4_22": "Tañhi āsevana paccaye paccayopi na hoti, paccayuppannampi na hotīti.",
  "anya-e0401n2:4_23": "‘‘Parikamma bhāvanā balena ca pavattattā’’ti idaṁ phalasamāpatti vīthiyaṁ phalajavanesu pākaṭaṁ. Sesametthasubodhameva.",
  "anya-e0401n2:5_0": "133. Dvārasaṅgahe.",
  "anya-e0401n2:5_1": "‘‘Ādāsapaṭṭamayo’’ti ādāsapaṭṭena pakato.",
  "anya-e0401n2:5_2": "‘‘Dve evā’’ti dve eva dvārāni.",
  "anya-e0401n2:5_3": "‘‘Dvāra sadisattā’’ti nagara dvāra sadisattā.",
  "anya-e0401n2:5_4": "‘‘Kammavisesa mahābhūta visesa siddhenā’’ti ettha kammavisesena ca mahābhūta visesena ca siddhoti viggaho.",
  "anya-e0401n2:5_5": "Āvajjanādīni ca vīthi cittāni gaṇhanti. ‘‘Yamhī’’ti yasmiṁ cakkhumhi.",
  "anya-e0401n2:5_6": "Tadeva cakkhu cakkhudvāraṁ nāmāti sambandho.",
  "anya-e0401n2:5_7": "‘‘Tesaṁ dvinnaṁ’’ti rūpa nimittānañca āvajjanādi vīthicittānañca.",
  "anya-e0401n2:5_8": "‘‘Visaya visayī bhāvūpagamanassā’’ti ettha rūpa nimittānaṁ visayabhāvassa upagamanaṁ nāma cakkhu maṇḍe āpātāgamanaṁ vuccati.",
  "anya-e0401n2:5_9": "Āvajjanādīnaṁ visayī bhāvassa upagamanaṁ nāma tesaṁ nimittānaṁ ārammaṇa karaṇaṁ vuccati.",
  "anya-e0401n2:5_10": "‘‘Mukhappathabhūtattā’’ti mukhamaggabhūtattā.",
  "anya-e0401n2:5_11": "Evaṁ dvāra saddassa karaṇa sādhanayuttiṁ dassetvā idāni adhikaraṇa sādhana yuttiṁ dasseti ‘‘athavā’’tiādinā.",
  "anya-e0401n2:5_12": "‘‘Rūpānaṁ’’ti rūpa nimittānaṁ.",
  "anya-e0401n2:5_13": "‘‘Cakkhumeva cakkhu dvāra’’nti etena cakkhumeva dvāraṁ cakkhu dvāranti avadhāraṇa samāsaṁ dasseti.",
  "anya-e0401n2:5_14": "‘‘Kāraṇaṁ vuttamevā’’ti heṭṭhā cittasaṅgahe manodvārāvajjanapade vuttameva.",
  "anya-e0401n2:5_15": "Sabbaṁ ekūna navutividhaṁ cittaṁ manodvārameva nāma hoti.",
  "anya-e0401n2:5_16": "Tathāhi vuttaṁ aṭṭhasāliniyaṁ ayaṁ nāmamano manodvāraṁ nāma na hotīti na vattabboti.",
  "anya-e0401n2:5_17": "‘‘Upapatti dvāramevā’’ti upapattibhava pariyāpannaṁ kammajadvārameva.",
  "anya-e0401n2:5_18": "‘‘Idha cā’’ti imasmiṁ saṅgahaganthe ca.",
  "anya-e0401n2:5_19": "Yañca sādhaka vacananti sambandho. ‘‘Tatthā’’ti vibhāvaniyaṁ.",
  "anya-e0401n2:5_20": "‘‘Tattheva taṁ yuttaṁ’’ti tasmiṁ pāḷippadese eva taṁ sādhaka vacanaṁ yuttaṁ.",
  "anya-e0401n2:5_21": "Itare dve paccayāti sambandho.",
  "anya-e0401n2:5_22": "‘‘Manañcāti etthā’’ti manañca paṭicca dhamme ca uppajjati manoviññāṇaṁti vākye manañcātipade.",
  "anya-e0401n2:5_23": "Tattha pana javana manoviññāṇassa uppattiyā catūsu paccayesu manañcāti ettha dvārabhūtaṁ bhavaṅgamano ca āvajjana mano cāti dve paccayā labbhanti.",
  "anya-e0401n2:5_24": "Dhamme cāti pade dhammārammaṇa saṅkhāto eko paccayo labbhati.",
  "anya-e0401n2:5_25": "Ca saddena manoviññāṇa sampayuttakkhandhā gayhanti. Evaṁ cattāro paccayā honti.",
  "anya-e0401n2:5_26": "‘‘Ettha cā’’ti imasmiṁ aṭṭhakathā vacane.",
  "anya-e0401n2:5_27": "‘‘Sannihita paccayānaṁ eva tattha adhippetattā’’ti paṭicca saddasāmatthiyena āsanne dharamānapaccayānaṁ eva tasmiṁ pāḷivākye adhippetattā.",
  "anya-e0401n2:5_28": "‘‘Dvārabhāvārahassā’’ti visaya visayīnaṁ vutta nayena pavatti mukhabhāvārahassa.",
  "anya-e0401n2:5_29": "Etena ārammaṇāni āpātaṁ āgacchantu vā, māvā, vīthi cittāni pavattantuvā, māvā, appamāṇaṁ.",
  "anya-e0401n2:5_30": "Pabhassarappasannabhāvena dvārabhāvā rahatā eva pamāṇanti dīpeti.",
  "anya-e0401n2:5_31": "‘‘Niṭṭhamettha gantabbaṁ’’ti sanniṭṭhānaṁ ettha gantabbaṁ.",
  "anya-e0401n2:5_32": "Dvāravikāra mūlakāni tādisāni kiccāni yesaṁ tāni taṁ kiccavantāni.",
  "anya-e0401n2:5_33": "‘‘Kammavasena sijjhantī’’ti sattasantāne pavattantīti adhippāyo. Taṁ kiccavantāni cittāni.",
  "anya-e0401n2:5_34": "Vibhāvani pāṭhe ‘‘manodvāra saṅkhāta bhavaṅgato’’ti manodvāra saṅkhāta bhavaṅga bhāvato ca.",
  "anya-e0401n2:5_35": "‘‘Ārammaṇantaraggahaṇavasena appavattito’’ti paṭisandhi cittena yathā gahitaṁ kammakammanimittādikaṁ ārammaṇaṁ muñcitvā pavattikāle chasu dvāresu āpātāgatassa ārammaṇantarassa gahaṇa vasena appavattito ca.",
  "anya-e0401n2:5_36": "Heṭṭhāpi pañcadvārā vajjana cakkhu viññāṇa sampaṭicchana santīraṇa voṭṭhabbana kāmāvacarajavana tadā rammaṇa vasenātiādinā kiccasīseneva. La. Vutto.",
  "anya-e0401n2:5_37": "Etthahi āvajjana sampaṭicchanādīni kicca visesānaṁ nāmāni honti. ‘‘Ce’’ti ce vadeyya. ‘‘Nā’’ti na vattabbaṁ.",
  "anya-e0401n2:5_38": "‘‘Tathā assutattā’’ti ekūna vīsati dvāra vimuttānīti ca, cha dvārikāni ceva dvāra vimuttānīti ca, mahaggata vipākāni dvāra vimuttāne vāti ca, sutaṁ.",
  "anya-e0401n2:5_39": "Na pana dvārika vimuttānīti sutaṁ.",
  "anya-e0401n2:6_0": "134. Ārammaṇa saṅgahe.",
  "anya-e0401n2:6_1": "‘‘Dubbala purisenā’’ti gelaññābhibhūtattā vā jarābhibhūtattā vā daṇḍena vā rajjukena vā vinā uṭṭhātumpi patiṭṭhātumpi aparāparaṁ gantumpi asakkontena dubbala purisena daṇḍakaṁ vā rajjukaṁ vā ālambiyati. Ālambitvā uṭṭhāti. Patiṭṭhāti. Aparāparaṁ gacchati. Evameva.",
  "anya-e0401n2:6_2": "Amuñca mānehi hutvāti pāṭhaseso.",
  "anya-e0401n2:6_3": "‘‘Āgantvā’’ti ārammaṇa karaṇa vasena tato tato āgantvā.",
  "anya-e0401n2:6_4": "‘‘Visuṁ siddhānī’’ti ālambiyatīti etasmiṁ atthe sati, ālambaṇanti sijjhati. Ārammaṇanti na sijjhati.",
  "anya-e0401n2:6_5": "Tāni ettha āgantvā ramantīti etasmiṁ atthe sati, ārammaṇanti sijjhati. Ālambaṇanti na sijjhati.",
  "anya-e0401n2:6_6": "Evañca sati ekaṁ padaṁ dvīhivākyehi dassanaṁ na sundaranti.",
  "anya-e0401n2:6_7": "‘‘Aññāni ārammaṇānī’’ti rūpārammaṇato aññāni saddārammaṇādīni.",
  "anya-e0401n2:6_8": "‘‘Āgacchatī’’ti āvibhāvaṁ gacchati, uppādappavatti vasena paccakkhabhāvaṁ pāpuṇāti.",
  "anya-e0401n2:6_9": "‘‘Āgacchitthā’’ti āvibhāvaṁ gacchittha, uppādappavatti vasena paccakkhabhāvaṁ pāpuṇittha.",
  "anya-e0401n2:6_10": "‘‘Anāgataṁ’’ti ettha na kāro avatthā vasena paṭisedho.",
  "anya-e0401n2:6_11": "Yo dhammo paccaya sāmaggiyaṁ sati āgamana jātiko uppajjana sīlo.",
  "anya-e0401n2:6_12": "So eva idāni āgacchati, idāni āgacchittha, idāni āgamana jātiyaṁ ṭhito, nāgacchati nāgacchitthāti iminā atthena so anāgato nāma.",
  "anya-e0401n2:6_13": "Nibbāna paññattiyo pana āgamana jātikā na honti.",
  "anya-e0401n2:6_14": "Tasmā āgamanappasaṅgābhāvato anāgatāti na vuccantīti.",
  "anya-e0401n2:6_15": "Tenāha ‘‘uppāda jātikā’’tiādiṁ.",
  "anya-e0401n2:6_16": "‘‘Taṁ vicāretabbaṁ’’ti vatvā vicāraṇākāraṁ dasseti ‘‘sabbepihī’’tiādinā.",
  "anya-e0401n2:6_17": "Te yadā vattabba pakkhe tiṭṭhantīti sambandho.",
  "anya-e0401n2:6_18": "Uppāda jātikānaññeva saṅkhata dhammānaṁ. Tāsaṁ nibbāna paññattīnaṁ.",
  "anya-e0401n2:6_19": "‘‘Na tathā imesaṁ’’ti imesaṁ dvāra vimuttānaṁ ārammaṇaṁ pana tathā na hotīti yojanā.",
  "anya-e0401n2:6_20": "‘‘Tatthā’’ti tasmiṁ bhava visese.",
  "anya-e0401n2:6_21": "Vibhāvanipāṭhe ‘‘āvajjanassaviyā’’ti āvajjanassa ārammaṇaṁ viya. Aggahitameva hutvā.",
  "anya-e0401n2:6_22": "‘‘Ekavajjana vīthiyaṁ aggahita bhāvo idha na pamāṇa’’nti cha dvāraggahitanti idha appamāṇaṁ.",
  "anya-e0401n2:6_23": "Bhavantare gahitassa adhippetattā.",
  "anya-e0401n2:6_24": "‘‘Kālavimutta sāmaññaṁ’’vāti yaṁ kiñcikāla vimuttaṁ vā na hotīti adhippāyo.",
  "anya-e0401n2:6_25": "Āgamasiddhi vohāro nāma ‘‘kammanti vā, kammanimittanti vā, gati nimittanti vā, pasiddho vohāro vuccati.",
  "anya-e0401n2:6_26": "Ajāta satturājā saṅkiccajātakepi pitaraṁ māreti.",
  "anya-e0401n2:6_27": "Tasmā ‘‘dvīsubhavesū’’ti vuttaṁ.",
  "anya-e0401n2:6_28": "‘‘Cha hi dvārehī’’ti karaṇa bhūtehi chahi cakkhādi dvārehi.",
  "anya-e0401n2:6_29": "‘‘Maraṇāsanna javanehī’’ti kattu bhūtehi maraṇāsanne pavattehi cha dvārika javanehi.",
  "anya-e0401n2:6_30": "‘‘Anekaṁ sabhāvaṁ’’ti anekanta bhāvaṁ. Yañhi ārammaṇanti sambandho.",
  "anya-e0401n2:6_31": "‘‘Kenaci dvārena aggahitameva hotī’’ti ettha asaññī bhavato cutānaṁ sattānaṁ kāmapaṭisandhiyā kammādi ārammaṇaṁ bhavantare kenaci dvārena aggahitanti yuttaṁ.",
  "anya-e0401n2:6_32": "Kasmā, tasmiṁ bhave kassacidvārasseva abhāvato.",
  "anya-e0401n2:6_33": "Arūpabhavato cutānaṁ pana kāmapaṭisandhiyā gati nimitta sammataṁ ārammaṇaṁ kathaṁ bhavantare kenaci dvārena aggahitaṁ bhaveyya, manodvāraggahitameva bhaveyyāti imaṁ codanaṁ visodhetuṁ ‘‘ettha ca yasmā paṭṭhāne’’tiādi vuttaṁ.",
  "anya-e0401n2:6_34": "Tato cutānaṁ sattānaṁ yā kāmapaṭisandhi, tassākāmapaṭi sandhiyā.",
  "anya-e0401n2:6_35": "Paccuppannaṁ gatinimittaṁ ārammaṇaṁ etissāti viggaho. Kāmapaṭisandhi.",
  "anya-e0401n2:6_36": "Paresaṁ payoga balenāpi kammādīnaṁ upaṭṭhānaṁ nāma hotītiādinā yojetabbaṁ.",
  "anya-e0401n2:6_37": "‘‘Suṭṭhu āsevitānaṁ’’ti cirakālaṁ saṅgha vatta cetiyavatta karaṇādivasena taṁ taṁ bhāvanā kammavasena ca suṭṭhu āsevitānaṁ kammakammanimittānaṁ.",
  "anya-e0401n2:6_38": "‘‘Hoti yevā’’ti kammādīnaṁ upaṭṭhānaṁ nāma hotiyeva.",
  "anya-e0401n2:6_39": "‘‘Āgantvā’’ti imaṁ manussa lokaṁ āgantvā gaṇhantiyeva.",
  "anya-e0401n2:6_40": "Tadāpi nirayapālehi dassitaṁ taṁ taṁ gati nimittaṁ ārammaṇaṁ katvā cavanti.",
  "anya-e0401n2:6_41": "‘‘Taṁ’’ti revatiṁ nāma itthiṁ.",
  "anya-e0401n2:6_42": "Nanu nirayapālā nāma tāvatiṁsā bhavanaṁ gantuṁ na sakkuṇeyyunti. No nasakkuṇeyyuṁ.",
  "anya-e0401n2:6_43": "Kasmā, mahiddhika yakkha jātikattāti dassetuṁ ‘‘tehī’’tiādi vuttaṁ.",
  "anya-e0401n2:6_44": "‘‘Vessavaṇa dūtā’’ti vessavaṇamahārājassa dūtā.",
  "anya-e0401n2:6_45": "‘‘Upacārajjhāneṭhatvā’’ti appanājhānaṁ apattatāya upacārabhāvanābhūte kāmāvacarajjhāneṭhatvā.",
  "anya-e0401n2:6_46": "‘‘Tāneva nimittānī’’ti pathavīkasiṇa nimittādīni paṭibhāga nimittāni.",
  "anya-e0401n2:6_47": "‘‘Kāmapaṭisandhiyā ārammaṇaṁ’’ti tehi nimittārammaṇehi aññaṁ upacāra bhāvanā kammaṁ vā yaṁ kiñci anurūpaṁ gati nimittaṁ vā.",
  "anya-e0401n2:6_48": "‘‘Tāneva nimittāni gahetvā’’ti vacanena tāni nimittāni maraṇāsanna javanehi gahitānīti dasseti.",
  "anya-e0401n2:6_49": "Tāni ca paññatti dhammattā kāmapaṭisandhiyā ārammaṇaṁ na hontīti.",
  "anya-e0401n2:6_50": "‘‘Paccuppannagati nimitte siddhe siddhamevā’’ti tasmiṁ bhave gatassa tattha yāvajīvampi anu bhavitabbaṁ ārammaṇaṁ nāma tasmiṁ khaṇe dharamānaṁ paccuppannampi atthi.",
  "anya-e0401n2:6_51": "Tato vaḍḍhamānaṁ anāgatampi atthi.",
  "anya-e0401n2:6_52": "Tattha paccuppanne upaṭṭhahante paṭisandhiyā ārammaṇaṁ sampajjati.",
  "anya-e0401n2:6_53": "Anāgataṁ pana anupaṭṭhahantampi paccuppanne antogadhasadisaṁ hotīti adhippāyo.",
  "anya-e0401n2:6_54": "Vibhāvani pāṭhena ca paccuppanna gatinimittaṁ viya āpātamāgataṁ, kasmā, paccuppanna gati nimitteneva kicca siddhito-ti adhippāyo. Sesamettha subodhaṁ. ‘‘Tānihī’’tiādīsu. Keci vadanti. Anejosanti mārabbha.",
  "anya-e0401n2:6_55": "Yaṁ kālamakarīmunīti vuttattā sabbaññu buddhādīnaṁ parinibbāna cuti cittaṁ santi lakkhaṇaṁ nibbānaṁ ārammaṇaṁ karotīti.",
  "anya-e0401n2:6_56": "Taṁ sabbathāpi kāmāvacarā lambaṇā nevāti iminā apanetabbanti dassetuṁ ‘‘tā nihi sabbaññu buddhānaṁ uppannāni pī’’tiādi vuttaṁ. ‘‘Lokuttara dhammā’’tiādīsu.",
  "anya-e0401n2:6_57": "‘‘Tānī’’ti dvādasā kusala cittāni aṭṭhañāṇa vippayutta kusala kriya javanāni ca.",
  "anya-e0401n2:6_58": "Ajjhāna lābhino puthujjanā mahaggatajjhānānipi ālambituṁ na sakkontīti vuttaṁ ‘‘paññattiyā saha kāmāvacarā rammaṇānī’’ti.",
  "anya-e0401n2:6_59": "‘‘Tāne vā’’ti ñāṇa sampayutta kāma kusalāni eva.",
  "anya-e0401n2:6_60": "Jhānalābhīnaṁ tāneva ñāṇa sampayuttakāma kusalāni.",
  "anya-e0401n2:6_61": "Heṭṭhima phalaṭṭhānaṁ tāneva attanā adhigata maggaphala nibbānā rammaṇāni.",
  "anya-e0401n2:6_62": "‘‘Jhānāni patthentī’’ti āyatiṁ jhānalābhino bhaveyyāmāti patthanaṁ karonti.",
  "anya-e0401n2:6_63": "‘‘Tesaṁ pī’’ti tesaṁ puthujjanānampi. ‘‘Te’’ti te lokuttara dhammā. ‘‘Anubhontī’’ti sampāpuṇanti.",
  "anya-e0401n2:6_64": "‘‘Navanipāte’’ti aṅguttara nikāye navanipāte. Sesaṁ sabbaṁ suviññeyyameva.",
  "anya-e0401n2:7_0": "135. Vatthusaṅgahe.",
  "anya-e0401n2:7_1": "‘‘Vatthū’’ti nissaya viseso vuccati.",
  "anya-e0401n2:7_2": "Tāni nissaya vatthūni yesaṁ tāni tabbatthukāni.",
  "anya-e0401n2:7_3": "‘‘Tesañca saddo na yujjatī’’ti tesaṁ vāde ca saddo na yujjati.",
  "anya-e0401n2:7_4": "Na hi alutta ca kāraṁ dvanda padaṁ nāma atthīti.",
  "anya-e0401n2:7_5": "‘‘Pubbapadesu ānetabbo’’ti cakkhu vatthu ca sotavatthu cātiādinā ānetabbo. Samāsa padaṁ na yujjati.",
  "anya-e0401n2:7_6": "Na hi samāsa padato eka desaṁ aññattha ānetuṁ yujjatīti.",
  "anya-e0401n2:7_7": "Avibhattika niddeso nāma cakkhuṁ, sotaṁ, ghānaṁ, jivhā, kāyo, hadayaṁ, vatthu cāti vattabbe pubbapadesu avibhattika niddeso.",
  "anya-e0401n2:7_8": "Evañcasati vatthu saddo ca saddo ca pubbapadesu ānetuṁ labbhantīti.",
  "anya-e0401n2:7_9": "Kāmataṇhāya adhīnena āyattena kāmāvacara kammena nibbattā kāmataṇhādhīna kamma nibbattā.",
  "anya-e0401n2:7_10": "‘‘Rūpādīnaṁ paribhogo’’ti rūpādīnaṁ pañcakāmaguṇānaṁ paribhogo.",
  "anya-e0401n2:7_11": "‘‘Parittakammaṁ pī’’ti sabbaṁ kāmāvacara kammampi.",
  "anya-e0401n2:7_12": "‘‘Pūrayamānaṁ’’ti paripūrentaṁ.",
  "anya-e0401n2:7_13": "Cakkhu dassanānuttariyaṁ nāma. Sotaṁ savanānuttariyaṁ nāma.",
  "anya-e0401n2:7_14": "Sabbesaṁ dassana kiccānaṁ majjhe buddha dassanā divasena anuttaraṁ dassanaṁ janetīti dassanānuttariyaṁ.",
  "anya-e0401n2:7_15": "Evaṁ savanānuttariyepi catusacca dhammassavanā divasenāti vattabbaṁ.",
  "anya-e0401n2:7_16": "‘‘Ajjhatta bahiddha santā nesu pī’’ti ajjhatta santānepi bahiddha santānepi.",
  "anya-e0401n2:7_17": "‘‘Suddhe’’ti kenaci ālokena ca andhakārena ca virahite. Āloko hi eko rūpa viseso. Tathā andhakāro ca. Te ca tattha natthi.",
  "anya-e0401n2:7_18": "‘‘Imasmiṁ saṅgahe’’ti vatthu saṅgahe. Visiṭṭhaṁ jānanaṁ vijānanaṁ.",
  "anya-e0401n2:7_19": "Tañca vijānanaṁ tīsu manodhātūsu natthīti vuttaṁ ‘‘vijānana kiccābhāvato’’ti.",
  "anya-e0401n2:7_20": "Āvajjana kiccaṁ kimetanti, manasikāra mattaṁ hoti.",
  "anya-e0401n2:7_21": "Sampaṭicchana kiccañca pañcaviññāṇehi yathā gahitāneva pañcārammaṇāni sampaṭicchana mattaṁ hoti.",
  "anya-e0401n2:7_22": "Tenāha ‘‘visesajānana kiccāni na hontī’’ti.",
  "anya-e0401n2:7_23": "Dassanaṁ, savanaṁ, ghāyanaṁ, sāyanaṁ, phusana, nti imāni kiccāni thokaṁ visesa jānana kiccāni hontīti vuttaṁ ‘‘paccakkhato dassanā divasenā’’tiādiṁ.",
  "anya-e0401n2:7_24": "Thokaṁ visesa jānana kiccāni honti.",
  "anya-e0401n2:7_25": "Tasmā tāni pañcaviññāṇānīti vuttāni.",
  "anya-e0401n2:7_26": "Avasesā pana santīraṇādayo manoviññāṇadhātuyo nāmāti sambandho.",
  "anya-e0401n2:7_27": "Nanu mananaṭṭhena mano ca taṁ vijānanaṭṭhena viññāṇañcāti vuttepi pañcaviññāṇehi viseso natthīti āha ‘‘atissaya visesa jānana dhātuyoti attho’’ti.",
  "anya-e0401n2:7_28": "Evaṁ santepi so attho saddayuttiyā siddho na hoti.",
  "anya-e0401n2:7_29": "Yadicchā vasena vutto hotīti āha ‘‘pariyāya padānaṁ’’tiādi.",
  "anya-e0401n2:7_30": "Etena so attho saddayuttiyā eva siddho.",
  "anya-e0401n2:7_31": "Na yadicchāvasena vuttoti dasseti.",
  "anya-e0401n2:7_32": "‘‘Visesana samāse’’ti mano ca taṁ viññāṇañcāti manoviññāṇanti evarūpe kammadhāraya samāse.",
  "anya-e0401n2:7_33": "‘‘Padaṭṭhānaṁ’’ti ettha padanti ca ṭhānanti ca kāraṇattha vacanāni, tasmā pariyāya saddā nāma.",
  "anya-e0401n2:7_34": "Padañca taṁ ṭhānañcāti vutte atissaya kāraṇanti attho viññāyati.",
  "anya-e0401n2:7_35": "Tathā dukkha dukkhaṁ, rūpa rūpaṁ, rāja rājā, devadevotiādīni.",
  "anya-e0401n2:7_36": "‘‘Katthaci dissati yujjati cā’’ti na hi katthaci dissati ca.",
  "anya-e0401n2:7_37": "Sacepi katthaci disseyya, na hi yujjati cāti attho.",
  "anya-e0401n2:7_38": "‘‘Manaso viññāṇaṁ’’ti ettha paṭisandhi cittato paṭṭhāya yāvacuti cittā antare sabbaṁ citta santānaṁ satta viññāṇa dhātūnaṁ vasena vibhāgaṁ katvā attho vattabbo.",
  "anya-e0401n2:7_39": "Pañcadvārā vajjanañca sampaṭicchana dvayañca manodhātu mattattā mano nāma.",
  "anya-e0401n2:7_40": "Pañcaviññāṇāni viññāṇa mattāni nāma.",
  "anya-e0401n2:7_41": "Avasesāni sabbāni viññāṇāni manassa viññāṇanti atthena manoviññāṇāni nāma.",
  "anya-e0401n2:7_42": "Tattha ‘‘manassa viññāṇaṁ’’ti anantara paccaya bhūtassa vā manassa paccayuppanna bhūtaṁ viññāṇaṁ.",
  "anya-e0401n2:7_43": "Ettha sampaṭicchana dvayaṁ paccayamano nāma.",
  "anya-e0401n2:7_44": "Santīraṇato paṭṭhāya yāva dvārantare pañcadvārā vajjanaṁ nāgacchati, tāva antare sabbaṁ manoviññāṇa santānaṁ paccayuppanna viññāṇaṁ nāma.",
  "anya-e0401n2:7_45": "Puna ‘‘manassa viññāṇa’’nti paccayuppanna bhūtassa manassa paccaya bhūtaṁ viññāṇaṁ.",
  "anya-e0401n2:7_46": "Ettha pañcadvārā vajjanaṁ paccayuppanna mano nāma.",
  "anya-e0401n2:7_47": "Tato pure sabbaṁ manoviññāṇa santānaṁ paccaya mano nāma. Sesaṁ suviññeyyaṁ. Avasesāpanātiādīsu.",
  "anya-e0401n2:7_48": "‘‘Manoviññāṇadhātu bhāvaṁ sambhāvetī’’ti avasesā pana dhammā manoviññāṇadhātu ca nāma honti, hadaya vatthuñca nissāyayeva vattantīti evaṁ tesaṁ dhammānaṁ manoviññāṇadhātu bhāvañca sambhāveti, vaṇṇeti. Suṭṭhu pakāsetīti attho. Ettha panātiādīsu.",
  "anya-e0401n2:7_49": "‘‘Pāḷiyaṁ’’ti indriya saṁyutta pāḷiyaṁ.",
  "anya-e0401n2:7_50": "Dutīyajjhāne eva aparisesa nirodha vacanaṁ viruddhaṁ siyā.",
  "anya-e0401n2:7_51": "Kathaṁ, sace paṭigho anīvaraṇā vattho nāma natthi.",
  "anya-e0401n2:7_52": "Pathamajjhānato pubbe eva so niruddho siyā.",
  "anya-e0401n2:7_53": "Atha dutīyajjhānupacārepi so uppajjeyya, pathamajjhānampi parihīnaṁ siyā.",
  "anya-e0401n2:7_54": "Tasmiṁ parihīne sati, dutīyajjhānampi nuppajjeyya. Evaṁ viruddhaṁ siyā.",
  "anya-e0401n2:7_55": "‘‘Purima kāraṇamevā’’ti anīvaraṇā vatthassa paṭighassa abhāvatoti kāraṇaṁ eva.",
  "anya-e0401n2:7_56": "Paratoghoso nāma sāvakānaṁ sammādiṭṭhippaṭilābhāya padhāna paccayo hoti. So ca arūpabhave natthi.",
  "anya-e0401n2:7_57": "Dhammābhisamayo nāma catusacca dhammappaṭivedho, buddhā ca pacceka sambuddhā ca sayambhuno parato ghosena vinā dhammaṁ paṭivijjhanti. Te ca tattha nuppajjanti.",
  "anya-e0401n2:7_58": "‘‘Rūpavirāga bhāvanāyā’’ti rūpavirāga bhāvanā balena. Tesaṁ rūpāvacara cittānaṁ.",
  "anya-e0401n2:7_59": "‘‘Samatikkantattā’’ti tesu nikantippahānavasena suṭṭhu atikkantattā. Sesaṁ sabbaṁ suviññeyyaṁ.",
  "anya-e0401n2:8_0": "Pakiṇṇakasaṅgahadīpaniyāanudīpanāniṭṭhitā."
}