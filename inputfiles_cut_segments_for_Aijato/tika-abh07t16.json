{
  "tika-abh07t16:0_0": "8. Paccayaparicchedavaṇṇanā",
  "tika-abh07t16:1_0": "1.",
  "tika-abh07t16:1_1": "Idāni yathāvuttanāmarūpadhammānaṁ paṭiccasamuppādapaṭṭhānanayavasena paccaye dassetuṁ ‘‘yesa’’ntyādi āraddhaṁ.",
  "tika-abh07t16:1_2": "Yesaṁ paccayehi saṅkhatattā saṅkhatānaṁ paccayuppannadhammānaṁ ye paccayadhammā yathā yenākārena paccayā ṭhitiyā, uppattiyā ca upakārakā, taṁ vibhāgaṁ tesaṁ paccayuppannānaṁ, tesaṁ paccayānaṁ, tassa ca paccayākārassa pabhedaṁ iha imasmiṁ samuccayasaṅgahānantare ṭhāne yathārahaṁ taṁtaṁpaccayuppannadhamme sati taṁtaṁpaccayānaṁ taṁtaṁpaccayabhāvākārānurūpaṁ idāni pavakkhāmīti yojanā.",
  "tika-abh07t16:2_0": "2.",
  "tika-abh07t16:2_1": "Tattha paccayasāmaggiṁ paṭicca samaṁ gantvā phalānaṁ uppādo etasmāti paṭiccasamuppādo, paccayākāro.",
  "tika-abh07t16:2_2": "Nānappakārāni ṭhānāni paccayā etthātyādinā paṭṭhānaṁ, anantanayasamantapaṭṭhānamahāpakaraṇaṁ, tattha desitanayo paṭṭhānanayo.",
  "tika-abh07t16:3_0": "3.Tatthāti tesu dvīsu nayesu.",
  "tika-abh07t16:3_1": "Tassa paccayadhammassa bhāvena bhavanasīlassa bhāvo tabbhāvabhāvībhāvo, soyeva ākāramattaṁ, tena upalakkhito tabbhāvabhāvībhāvākāramattopalakkhito.",
  "tika-abh07t16:3_2": "Eteneva tadabhāvābhāvākāramattopalakkhitatāpi atthato dassitā hoti.",
  "tika-abh07t16:3_3": "Anvayabyatirekavasena hi paccayalakkhaṇaṁ dassetabbaṁ.",
  "tika-abh07t16:3_4": "Tenāha bhagavā – ‘‘imasmiṁ sati idaṁ hoti, imassuppādā idamuppajjati.",
  "tika-abh07t16:3_5": "Imasmiṁ asati idaṁ na hoti, imassa nirodhā idaṁ nirujjhatī’’ti (ma. ni. 1.404, 406; saṁ. ni. 2.21; udā. 1, 2).",
  "tika-abh07t16:3_6": "Paṭicca phalaṁ eti etasmāti paccayo.",
  "tika-abh07t16:3_7": "Tiṭṭhati phalaṁ ettha tadāyattavuttitāyāti ṭhiti, āhacca visesetvā pavattā paccayasaṅkhātā ṭhiti āhaccapaccayaṭṭhiti.",
  "tika-abh07t16:3_8": "Paṭiccasamuppādanayo hi tabbhāvabhāvībhāvākāramattaṁ upādāya pavattattā hetādipaccayaniyamavisesaṁ anapekkhitvā avisesatova pavattati, ayaṁ pana hetāditaṁtaṁpaccayānaṁ tassa tassa dhammantarassa taṁtaṁpaccayabhāvasāmatthiyākāravisesaṁ upādāya visesetvā pavattoti āhaccapaccayaṭṭhitimārabbha pavuccatīti.",
  "tika-abh07t16:3_9": "Keci pana ‘‘āhacca kaṇṭhatāluādīsu paharitvā vuttā ṭhiti āhaccapaccayaṭṭhitī’’ti vaṇṇenti.",
  "tika-abh07t16:3_10": "Taṁ pana savanamatteneva tesaṁ avahasitabbavacanataṁ pakāseti.",
  "tika-abh07t16:3_11": "Na hi paṭiccasamuppādanayo, añño vā koci nayo kaṇṭhatāluādīsu anāhacca desetuṁ sakkāti.",
  "tika-abh07t16:3_12": "Vomissetvāti paṭṭhānanayampi paṭiccasamuppādeyeva pakkhipitvā tabbhāvabhāvībhāvena hetādipaccayavasena ca missetvā ācariyā saṅgahakārādayo papañcenti vitthārenti, mayaṁ pana visuṁ visuṁyeva dassayissāmātyadhippāyo.",
  "tika-abh07t16:4_0": "Paṭiccasamuppādanayavaṇṇanā",
  "tika-abh07t16:5_0": "4.",
  "tika-abh07t16:5_1": "Na vijānātīti avijjā, avindiyaṁ vā kāyaduccaritādiṁ vindati paṭilabhati, vindiyaṁ vā kāyasucaritādiṁ na vindati, veditabbaṁ vā catusaccādikaṁ na viditaṁ karoti, avijjamāne vā javāpeti, vijjamāne vā na javāpetīti avijjā, catūsu ariyasaccesu pubbantādīsu catūsu aññāṇassetaṁ nāmaṁ.",
  "tika-abh07t16:5_2": "Avijjā eva paccayo avijjāpaccayo.",
  "tika-abh07t16:5_3": "Tato avijjāpaccayā saṅkhatamabhisaṅkharontīti saṅkhārā, kusalākusalakammāni.",
  "tika-abh07t16:5_4": "Te tividhā puññābhisaṅkhāro apuññābhisaṅkhāro āneñjābhisaṅkhāroti.",
  "tika-abh07t16:5_5": "Tatthakāmarūpāvacarā terasa kusalacetanā puññābhisaṅkhāro, dvādasa akusalacetanā apuññābhisaṅkhāro, catasso āruppacetanā āneñjābhisaṅkhāroti evametā ekūnatiṁsa cetanā saṅkhārā nāma.",
  "tika-abh07t16:5_6": "Paṭisandhivasena ekūnavīsatividhaṁ, pavattivasena dvattiṁsavidhaṁ vipākacittaṁ viññāṇaṁ nāma. Nāmañca rūpañca nāmarūpaṁ.",
  "tika-abh07t16:5_7": "Tattha nāmaṁ idha vedanādikkhandhattayaṁ, rūpaṁ pana bhūtupādāyabhedato duvidhaṁ kammasamuṭṭhānarūpaṁ, tadubhayampi idha paṭisandhiviññāṇasahagatanti daṭṭhabbaṁ.",
  "tika-abh07t16:5_8": "Nāmarūpapaccayāti ettha nāmañca rūpañca nāmarūpañca nāmarūpanti sarūpekaseso veditabbo.",
  "tika-abh07t16:5_9": "Cakkhādīni cha ajjhattikāyatanāni, kesañci matena rūpādīni cha bāhirāyatanānipi vā āyatanaṁ nāma.",
  "tika-abh07t16:5_10": "Cha āyatanāni ca chaṭṭhāyatanañca saḷāyatanaṁ.",
  "tika-abh07t16:5_11": "Cakkhusamphassādivasena chadvāriko phasso phasso nāma.",
  "tika-abh07t16:5_12": "Sukhadukkhupekkhāvasena tividhā vedanā.",
  "tika-abh07t16:6_0": "Kāmataṇhā bhavataṇhā vibhavataṇhāti tividhā taṇhā.",
  "tika-abh07t16:6_1": "Chaḷārammaṇādivasena pana aṭṭhasatappabhedā honti kāmupādānādivasena cattāri upādānāni.",
  "tika-abh07t16:6_2": "Ettha ca dubbalā taṇhā taṇhā nāma, balavatī upādānaṁ.",
  "tika-abh07t16:6_3": "Asampattavisayapatthanā vā taṇhā tamasi corānaṁ hatthappasāraṇaṁ viya, sampattavisayaggahaṇaṁ upādānaṁ corānaṁ hatthappattassa gahaṇaṁ viya.",
  "tika-abh07t16:6_4": "Appicchatāpaṭipakkhā taṇhā, santosappaṭipakkhaṁ upādānaṁ.",
  "tika-abh07t16:6_5": "Pariyesanadukkhamūlaṁ taṇhā, ārakkhadukkhamūlaṁ upādānanti ayametesaṁ viseso.",
  "tika-abh07t16:6_6": "Kammabhavo upapattibhavoti duvidho bhavo.",
  "tika-abh07t16:6_7": "Tattha paṭhamo bhavati etasmā phalanti bhavo, so kāmāvacarakusalākusalādivasena ekūnatiṁsavidho.",
  "tika-abh07t16:6_8": "Dutiyo pana bhavatīti bhavo, so kāmabhavādivasena navavidho.",
  "tika-abh07t16:6_9": "Upādānapaccayā bhavoti cettha upapattibhavopi adhippeto.",
  "tika-abh07t16:6_10": "Bhavapaccayā jātīti kammabhavova.",
  "tika-abh07t16:6_11": "So hi jātiyā paccayo hoti, na itaro.",
  "tika-abh07t16:6_12": "So hi paṭhamābhinibbattakkhandhasabhāvo jātiyeva, na ca tadeva tassa kāraṇaṁ yuttaṁ.",
  "tika-abh07t16:6_13": "Tesaṁ tesaṁ sattānaṁ taṁtaṁgatiādīsu attabhāvapaṭilābho jāti.",
  "tika-abh07t16:6_14": "Tathānibbattassa ca attabhāvassa purāṇabhāvo jarā.",
  "tika-abh07t16:6_15": "Etasseva ekabhavaparicchinnassa pariyosānaṁ maraṇaṁ.",
  "tika-abh07t16:6_16": "Ñātibyasanādīhi phuṭṭhassa cittasantāpo soko. Tasseva vacīpalāpo paridevo. Kāyikadukkhavedanā dukkhaṁ.",
  "tika-abh07t16:6_17": "Mānasikadukkhavedanā domanassaṁ.",
  "tika-abh07t16:6_18": "Ñātibyasanādīhi phuṭṭhassa adhimattacetodukkhappabhāvito bhuso āyāso upāyāso.",
  "tika-abh07t16:7_0": "Ettha ca satipi vatthārammaṇādike paccayantare avijjādiekekapaccayaggahaṇaṁ padhānabhāvato, pākaṭabhāvato cāti daṭṭhabbaṁ.",
  "tika-abh07t16:7_1": "Ettha ca avijjānusayiteyeva santāne saṅkhārānaṁ vipākadhammabhāvena pavattanato avijjāpaccayāsaṅkhārāsambhavanti, viññāṇañca saṅkhārajanitaṁ hutvā bhavantare patiṭṭhāti.",
  "tika-abh07t16:7_2": "Na hi janakābhāve tassuppatti siyā, tasmā saṅkhārapaccayā viññāṇaṁ.",
  "tika-abh07t16:7_3": "Nāmarūpañca pubbaṅgamādhiṭṭhānabhūtaviññāṇupatthaddhaṁ paṭisandhipavattīsu patiṭṭhahatīti viññāṇapaccayānāmarūpaṁ, saḷāyatanañca nāmarūpanissayameva chabbidhaphassassa dvārabhāvena yathārahaṁ pavattati, no aññathāti nāmarūpapaccayā saḷāyatanaṁ.",
  "tika-abh07t16:7_4": "Phasso ca saḷāyatanasambhaveyeva ārammaṇaṁ phusati.",
  "tika-abh07t16:7_5": "Na hi dvārābhāve tassuppatti siyāti saḷāyatanapaccayā phasso.",
  "tika-abh07t16:7_6": "Iṭṭhāniṭṭhamajjhattañca ārammaṇaṁ phusantoyeva vedanaṁ vedayati, no aññathāti phassapaccayā vedanā.",
  "tika-abh07t16:7_7": "Vedanīyesu ca dhammesu assādānupassino vedanāhetukā taṇhā samuṭṭhātīti vedanāpaccayā taṇhā.",
  "tika-abh07t16:7_8": "Taṇhāsinehapipāsitāyeva ca upādāniyesu dhammesu upādāya daḷhabhāvāya saṁvattanti.",
  "tika-abh07t16:7_9": "Taṇhāya hi rūpādīni assādetvā assādetvā kāmesu pātabyataṁ āpajjantīti taṇhā kāmupādānassa paccayo.",
  "tika-abh07t16:7_10": "Tathā rūpādibhedegadhito ‘‘natthi dinna’’ntyādinā micchādassanaṁ saṁsārato muccitukāmo asuddhimagge suddhimaggaparāmāsaṁ khandhesu attattaniyagāhabhūtaṁ attavādadassanadvayañca gaṇhāti, tasmā diṭṭhupādādīnampi paccayoti taṇhāpaccayā upādānaṁ.",
  "tika-abh07t16:7_11": "Yathārahaṁ sampayogānusayavasena upādānapatiṭṭhitāyeva sattā kammāyūhanāya saṁvattantīti upādānaṁ bhavassa paccayo.",
  "tika-abh07t16:7_12": "Upapattibhavasaṅkhātā ca jāti kammabhavahetukāyeva .",
  "tika-abh07t16:7_13": "Bījato aṅkuro viya tattha tattha samupalabbhatīti bhavo jātiyā paccayo nāma.",
  "tika-abh07t16:7_14": "Sati ca jātiyā eva jarāmaraṇasambhavo.",
  "tika-abh07t16:7_15": "Na hi ajātānaṁ jarāmaraṇasambhavo hotīti jāti jarāmaraṇānaṁ paccayoti evametesaṁ tabbhāvabhāvībhāvo daṭṭhabbo.",
  "tika-abh07t16:8_0": "Evametassa kevalassa dukkhakkhandhassa samudayo hotīti yathāvuttena paccayaparamparavidhinā, na pana issaranimmānādīhi etassa vaṭṭasaṅkhātassa kevalassa sukhādīhi asammissassa, sakalassa vā dukkhakkhandhassa dukkharāsissa na sukhasubhādīnaṁ samudayo nibbatti hoti.",
  "tika-abh07t16:8_1": "Ettha imasmiṁ paccayasaṅgahādhikāre.",
  "tika-abh07t16:9_0": "5. Atati satataṁ gacchati pavattatīti addhā, kālo.",
  "tika-abh07t16:10_0": "6.Avijjāsaṅkhārā atīto addhā atītabhavapariyāpannahetūnamevettha adhippetattā, addhāggahaṇena ca avijjādīnaṁ dhammānameva gahaṇaṁ tabbinimuttassa kassaci kālassa anupalabbhanato.",
  "tika-abh07t16:10_1": "Niruddhānuppādā eva hi dhammā atītānāgatakālavasena uppādādikkhaṇattayapariyāpannā ca paccuppannakālavasena voharīyanti.",
  "tika-abh07t16:10_2": "Jātijarāmaraṇaṁ anāgato addhā paccuppannahetuto anāgate nibbattanato.",
  "tika-abh07t16:10_3": "Majjhe paccuppanno addhā atītahetuto idha nibbattanakaphalasabhāvattā, anāgataphalassa idha hetusabhāvattā ca majjhe viññāṇādīni aṭṭhaṅgāni paccuppanno addhā.",
  "tika-abh07t16:11_0": "8.",
  "tika-abh07t16:11_1": "Nanu sokaparidevādayopi aṅgabhāvena vattabbāti āha ‘‘sokādivacana’’ntyādi.",
  "tika-abh07t16:11_2": "Sokādivacanaṁ jātiyā nissandassa amukhyaphalamattassa nidassanaṁ, na pana visuṁ aṅgadassanantyattho.",
  "tika-abh07t16:12_0": "9.Taṇhupādānabhavāpigahitā hontīti kilesabhāvasāmaññato avijjāggahaṇena taṇhupādānāni, kammabhavasāmaññato saṅkhāraggahaṇena kammabhavo gahito.",
  "tika-abh07t16:12_1": "Tathā taṇhupādānabhavaggahaṇena ca avijjāsaṅkhārā gahitāti sambandho.",
  "tika-abh07t16:12_2": "Etthāpi vuttanayena tesaṁ gahaṇena tesaṁ saṅgaho daṭṭhabbo, viññāṇanāmarūpasaḷāyatanaphassavedanānaṁ jātijarābhaṅgāva jātijarāmaraṇanti ca vuttāti āha ‘‘jātijarāmaraṇaggahaṇenā’’tyādi.",
  "tika-abh07t16:13_0": "10.Atīte hetavo pañcāti sarūpato vuttānaṁ dvinnaṁ avijjāsaṅkhārānaṁ, saṅgahavasena gahitānaṁ tiṇṇaṁ taṇhupādānabhavānañca vasena paccuppannaphalassa paccayā atītabhave nibbattā hetavo pañca, idāni phalapañcakanti atītahetupaccayā idha paccuppanne nibbattaṁ viññāṇādiphalapañcakaṁ.",
  "tika-abh07t16:13_1": "Idāni hetavo pañcāti sarūpato vuttānaṁ taṇhādīnaṁ tiṇṇaṁ, saṅgahato laddhānaṁ avijjāsaṅkhārānaṁ dvinnañca vasena āyatiṁ phalassa paccayā idāni hetavo pañca.",
  "tika-abh07t16:13_2": "Āyatiṁ phalapañcakanti jātijarāmaraṇaggahaṇena vuttaṁ paccuppannahetupaccayā anāgate nibbattanakaviññāṇādiphalapañcakanti evaṁ vīsati atītādīsu tattha tattha ākiriyantīti ākārā.",
  "tika-abh07t16:14_0": "Atītahetūnaṁ, idāni phalapañcakassa ca antarā eko sandhi, idāni phalapañcakassa, idāni hetūnañca antarā eko, idāni hetūnaṁ, āyatiṁ phalassa ca antarā ekoti evaṁ tisandhi.",
  "tika-abh07t16:14_1": "Vuttañhetaṁ – ‘‘saṅkhāraviññāṇānamantarā eko, vedanātaṇhānamantarā eko, bhavajātīnamantarā eko sandhī’’ti.",
  "tika-abh07t16:14_2": "Ettha hi hetutophalassa avicchedappavattibhāvato hetuphalasambandhabhūto paṭhamo sandhi, tathā tatiyo, dutiyo pana phalato hetuno avicchedappavattibhāvato phalahetusambandhabhūto.",
  "tika-abh07t16:14_3": "Phalabhūtopi hi dhammo aññassa hetusabhāvassa dhammassa paccayoti.",
  "tika-abh07t16:14_4": "Saṅkhipīyanti ettha avijjādayo, viññāṇādayo cāti saṅkhepo, atītahetu, etarahi vipāko, etarahi hetu āyatiṁ vipākoti cattāro saṅkhepāti catusaṅkhepā.",
  "tika-abh07t16:15_0": "11.Kammabhavasaṅkhāto bhavekadesoti ettha āyatiṁ paṭisandhiyā paccayacetanā bhavo nāma, purimakammabhavasmiṁ idha paṭisandhiyā paccayacetanā saṅkhārāti veditabbā.",
  "tika-abh07t16:15_1": "Avasesā cāti viññāṇādipañcakajātijarāmaraṇavasena sattavidhā paccuppannaphalavasena vuttadhammā.",
  "tika-abh07t16:15_2": "Upapattibhavasaṅkhāto bhavekadesoti pana anāgatapariyāpannā veditabbā.",
  "tika-abh07t16:15_3": "Bhava-saddena kammabhavassapi vuccamānattā bhavekadesa-saddo vutto.",
  "tika-abh07t16:16_0": "12. Pubbantassa avijjā mūlaṁ.",
  "tika-abh07t16:16_1": "Aparantassa taṇhā mūlanti āha avijjātaṇhāvasena dve mūlānī’’ti.",
  "tika-abh07t16:17_0": "13.Tesameva avijjātaṇhāsaṅkhātānaṁ vaṭṭamūlānaṁ nirodhena anuppādadhammatāpattiyā saccappaṭivedhato siddhāya appavattiyā vaṭṭaṁ nirujjhati.",
  "tika-abh07t16:17_1": "Abhiṇhaso abhikkhaṇaṁ jarāmaraṇasaṅkhātāya mucchāya pīḷitānaṁ sattānaṁ sokādisamappitānaṁ kāmāsavādiāsavānaṁ samuppādato puna avijjā ca pavattati.",
  "tika-abh07t16:17_2": "‘‘Āsavasamudayā avijjāsamudayo’’ti (ma. ni. 1.103) hi vuttaṁ.",
  "tika-abh07t16:17_3": "Etena avijjāyapi paccayo dassito hoti, itarathā paṭiccasamuppādacakkaṁ abaddhaṁ siyāti.",
  "tika-abh07t16:17_4": "Iccevaṁ vuttanayena ābaddhaṁ avicchinnaṁ anādikaṁ ādirahitaṁ tibhūmakapariyāpannattā tebhūmakaṁ kilesakammavipākavasena tivaṭṭabhūtaṁ paṭiccasamuppādoti paṭṭhapesi paññapesi mahāmuni sammāsambuddho.",
  "tika-abh07t16:18_0": "Paṭiccasamuppādanayavaṇṇanā niṭṭhitā.",
  "tika-abh07t16:19_0": "Paṭṭhānanayavaṇṇanā",
  "tika-abh07t16:20_0": "14.",
  "tika-abh07t16:20_1": "Evaṁ paṭiccasamuppādanayaṁ vibhāgato dassetvā idāni paṭṭhānanayaṁ dassetuṁ ‘‘hetupaccayo’’tyādi vuttaṁ.",
  "tika-abh07t16:20_2": "Tattha hinoti patiṭṭhāti etenāti hetu.",
  "tika-abh07t16:20_3": "Anekatthattā dhātusaddānaṁ hi-saddo idha patiṭṭhatthoti daṭṭhabbo.",
  "tika-abh07t16:20_4": "Hinoti vā etena kammanidānabhūtena uddhaṁ ojaṁ abhiharantena mūlena viya pādapo tappaccayaṁ phalaṁ gacchati pavattati vuddhiṁ virūḷhiṁ āpajjatīti hetu.",
  "tika-abh07t16:20_5": "Hetu ca so paccayo cāti hetupaccayo.",
  "tika-abh07t16:20_6": "Hetu hutvā paccayo, hetubhāvena paccayoti vuttaṁ hoti.",
  "tika-abh07t16:20_7": "Mūlaṭṭhena hetu, upakāraṭṭhena paccayoti saṅkhepato mūlaṭṭhena upakārako dhammo hetupaccayo.",
  "tika-abh07t16:20_8": "So pana pavatte cittasamuṭṭhānānaṁ, paṭisandhiyaṁ kammasamuṭṭhānānañca rūpānaṁ ubhayattha sampayuttānaṁ nāmadhammānañca rukkhassa mūlāni viya suppatiṭṭhitabhāvasādhanasaṅkhātamūlaṭṭhena upakārakā cha dhammāti daṭṭhabbaṁ.",
  "tika-abh07t16:21_0": "Ālambīyati dubbalena viya daṇḍādikaṁ cittacetasikehi gayhatīti ārammaṇaṁ.",
  "tika-abh07t16:21_1": "Cittacetasikā hi yaṁ yaṁ dhammaṁ ārabbha pavattanti, te te dhammā tesaṁ tesaṁ dhammānaṁ ārammaṇapaccayo nāma.",
  "tika-abh07t16:21_2": "Na hi so dhammo atthi, yo cittacetasikānaṁ ārammaṇapaccayabhāvaṁ na gaccheyya.",
  "tika-abh07t16:21_3": "Attādhīnappavattīnaṁ patibhūto paccayo adhipatipaccayo.",
  "tika-abh07t16:22_0": "Na vijjati paccayuppannena saha antaraṁ etassa paccayassāti anantarapaccayo.",
  "tika-abh07t16:22_1": "Saṇṭhānābhāvena suṭṭhu anantarapaccayo samanantarapaccayo.",
  "tika-abh07t16:22_2": "Attano attano anantaraṁ anurūpacittuppādajananasamattho purimapurimaniruddho dhammo ‘‘anantarapaccayo’’, ‘‘samanantarapaccayo’’ti ca vuccati.",
  "tika-abh07t16:22_3": "Byañjanamatteneva hi nesaṁ viseso.",
  "tika-abh07t16:22_4": "Atthato pana ubhayampi samanantaraniruddhassevādhivacanaṁ.",
  "tika-abh07t16:22_5": "Na hi tesaṁ atthato bhedo upalabbhati .",
  "tika-abh07t16:22_6": "Yaṁ pana keci vadanti ‘‘atthānantaratāya anantarapaccayo, kālānantaratāya samanantarapaccayo’’ti, taṁ ‘‘nirodhā vuṭṭhahantassa nevasaññānāsaññāyatanaṁ phalasamāpattiyā samanantarapaccayena paccayo’’tyādīhi (paṭṭhā. 1.1.417) virujjhati.",
  "tika-abh07t16:22_7": "Nevasaññānāsaññāyatanaṁ hi sattāhādikālaṁ niruddhaṁ phalasamāpattiyā samanantarapaccayo, tasmā abhinivesaṁ akatvā byañjanamattatovettha nānākaraṇaṁ paccetabbaṁ, na atthato.",
  "tika-abh07t16:22_8": "Pubbadhammanirodhassa hi pacchājātadhammuppādanassa ca antarābhāvena uppādanasamatthatāya nirodho anantarapaccayatā, ‘‘idamito uddhaṁ, idaṁ heṭṭhā, idaṁ samantato’’ti attanā ekattaṁ upanetvā viya suṭṭhu anantarabhāvena uppādetuṁ samatthaṁ hutvā nirodho samanantarapaccayatāti evaṁ byañjanamattatova bhedo.",
  "tika-abh07t16:22_9": "Nirodhapaccayassapi hi nevasaññānāsaññāyatanassa asaññuppattiyā purimassa ca cuticittassa kālantarepi uppajjantānaṁ phalapaṭisandhīnaṁ antarā samānajātiyena arūpadhammena byavadhānābhāvato bhinnajātikānañca rūpadhammānaṁ byavadhānakaraṇe asamatthatāya nirantaruppādane ekattaṁ upanetvā viya uppādane ca samatthatā atthīti tesampi anantarasamanantarapaccayatā labbhati, tasmā dhammato avisesepi tathā tathā bujjhanakānaṁ veneyyānaṁ vasena upasaggatthavisesamattatova bhedo paccetabboti.",
  "tika-abh07t16:23_0": "Attano anuppattiyā sahuppannānampi anuppattito pakāsassa padīpo viya sahuppannānaṁ sahuppādabhāvena paccayo sahajātapaccayo, arūpino catukkhandhā, cattāro mahābhūtā, paṭisandhikkhaṇe vatthuvipākā ca dhammā.",
  "tika-abh07t16:24_0": "Aññamaññaṁ upatthambhayamānaṁ tidaṇḍaṁ viya attano upakārakadhammānaṁ upatthambhakabhāvena paccayo aññamaññapaccayo.",
  "tika-abh07t16:24_1": "Aññamaññatāvaseneva ca upakārakatā aññamaññapaccayatā, na sahajātamattenāti ayametesaṁ dvinnaṁ viseso.",
  "tika-abh07t16:24_2": "Tathā hi sahajātapaccayabhāvīyeva koci aññamaññapaccayo na hoti cittajarūpānaṁ sahajātapaccayabhāvino nāmassa upādārūpānaṁ sahajātapaccayabhāvīnaṁ mahābhūtānañca aññamaññapaccayabhāvassa anuddhaṭattā.",
  "tika-abh07t16:24_3": "Yadi hi sahajātabhāveneva attano upakārakānaṁ upakārakatā aññamaññapaccayatā siyā, tadā sahajātaaññamaññapaccayehi samānehi bhavitabbanti.",
  "tika-abh07t16:25_0": "Cittakammassa paṭo viya sahajātanāmarūpānaṁ nissayabhūtā catukkhandhā, tarupabbatādīnaṁ pathavī viya ādhāraṇatoyeva sahajātarūpasattaviññāṇadhātūnaṁ yathākkamaṁ nissayā bhūtarūpaṁ, vatthu cāti ime nissayapaccayo nāma nissīyati nissitakehīti katvā, balavabhāvena nissayo paccayo upanissayapaccayo upa-saddassa atisayajotakattā, tassa pana bhedaṁ vakkhati.",
  "tika-abh07t16:26_0": "Cha vatthūni, cha ārammaṇāni cāti ime paccayuppannato paṭhamaṁ uppajjitvā pavattamānabhāvena upakārako purejātapaccayo.",
  "tika-abh07t16:26_1": "Pacchājātapaccaye asati santānaṭṭhitihetubhāvaṁ āgacchantassa kāyassa upatthambhanabhāvena upakārakā pacchājātā cittacetasikā dhammā pacchājātapaccayo.",
  "tika-abh07t16:26_2": "So gijjhapotakasarīrānaṁ āhārāsā cetanā viya daṭṭhabbo.",
  "tika-abh07t16:27_0": "Purimapurimaparicitagantho viya uttarauttaraganthassa kusalādibhāvena attasadisassa paguṇabalavabhāvavisiṭṭhaattasamānajātiyatāgāhaṇaṁ āsevanaṁ, tena paccayā sajātiyadhammānaṁ sajātiyadhammāva āsevanapaccayo.",
  "tika-abh07t16:27_1": "Bhinnajātikā hi bhinnajātikehi āsevanapaguṇena paguṇabalavabhāvavisiṭṭhaṁ kusalādibhāvasaṅkhātaṁ attano gatiṁ gāhāpetuṁ na sakkonti, na ca sayaṁ tato gaṇhanti, te pana anantarātītāni lokiyakusalākusalāni ceva anāvajjanakiriyajavanāni cāti daṭṭhabbaṁ.",
  "tika-abh07t16:27_2": "Cittappayogasaṅkhātakiriyābhāvena sahajātānaṁ nānākkhaṇikānaṁ vipākānaṁ, kaṭattārūpānañca upakārikā cetanā kammapaccayo.",
  "tika-abh07t16:28_0": "Attano nirussāhasantabhāvena sahajātanāmarūpānaṁ nirussāhasantabhāvāya upakārakā vipākacittacetasikā vipākapaccayo.",
  "tika-abh07t16:28_1": "Te hi payogena asādhetabbatāya kammassa kaṭattā nipphajjamānamattato nirussāhasantabhāvā honti, na kilesavūpasamasantabhāvā.",
  "tika-abh07t16:28_2": "Tathā santabhāvatoyeva hi bhavaṅgādayo dubbiññeyyā.",
  "tika-abh07t16:28_3": "Abhinipātasampaṭicchanasantīraṇamattā pana vipākā dubbiññeyyāva.",
  "tika-abh07t16:28_4": "Javanappavattiyāva nesaṁ rūpādiggahitatā viññāyati.",
  "tika-abh07t16:29_0": "Rūpārūpānaṁ upatthambhakattena upakārakā cattāro āhārā āhārapaccayo.",
  "tika-abh07t16:29_1": "Satipi hi janakabhāve upatthambhakattameva āhārassa padhānakiccaṁ.",
  "tika-abh07t16:29_2": "Janayantopi āhāro avicchedavasena upatthambhento va janetīti upatthambhakabhāvo va āhārabhāvo.",
  "tika-abh07t16:29_3": "Tesu tesu kiccesu paccayuppannadhammehi attānaṁ anuvattāpanasaṅkhātādhipatiyaṭṭhena paccayo indriyapaccayo.",
  "tika-abh07t16:30_0": "Ārammaṇūpanijjhānalakkhaṇūpanijjhānavasena upagantvā ārammaṇanijjhānakā vitakkādayo jhānapaccayo.",
  "tika-abh07t16:30_1": "Sugatito puññato, duggahito pāpato vā niyyānaṭṭhena upakārakā sammādiṭṭhādayo maggapaccayo.",
  "tika-abh07t16:31_0": "Paramatthato bhinnāpi ekībhāvagatā viya ekuppādādibhāvasaṅkhātasampayogalakkhaṇena upakārakā nāmadhammā va sampayuttapaccayo.",
  "tika-abh07t16:31_1": "Aññamaññasambandhatāya yuttāpi samānā vippayuttabhāvena visaṁsaṭṭhatāya nānattupagamanena upakārakā vatthucittacetasikā vippayuttapaccayo.",
  "tika-abh07t16:32_0": "Paccuppannasabhāvasaṅkhātena atthibhāvena tādisasseva dhammassa upatthambhakattena upakārakā ‘‘sahajātaṁ purejāta’’ntyādinā vakkhamānadhammā atthipaccayo.",
  "tika-abh07t16:32_1": "Satipi hi janakatte ṭhitiyaṁyeva sātisayo atthipaccayānaṁ byāpāroti upatthambhakatāva tesaṁ gahitā.",
  "tika-abh07t16:32_2": "Ekasmiṁ phassādisamudāye pavattamāne dutiyassa abhāvato attano ṭhitiyā okāsaṁ alabhantānaṁ anantaramuppajjamānakacittacetasikānaṁ okāsadānavasena upakārakā anantaraniruddhā cittacetasikā natthipaccayo.",
  "tika-abh07t16:33_0": "Attano sabhāvāvigamanena appavattamānānaṁ vigatabhāvena upakārakāyeva dhammā vigatapaccayo.",
  "tika-abh07t16:33_1": "Nirodhānupagamanavasena upakārakā atthipaccayā va avigatapaccayo.",
  "tika-abh07t16:33_2": "Sasabhāvatāmattena upakārakatā atthipaccayatā, nirodhānupagamanavasena upakārakatā avigatapaccayatāti paccayatāviseso nesaṁ dhammāvisesepi daṭṭhabbo.",
  "tika-abh07t16:33_3": "Dhammānañhi samatthatāvisesaṁ sabbākārena ñatvā bhagavatā catuvīsatipaccayā desitāti bhagavati saddhāya ‘‘evaṁ visesā ete dhammā’’ti sutamayañāṇaṁ uppādetvā cintābhāvanāmayañāṇehi tadabhisamayāya yogo karaṇīyo.",
  "tika-abh07t16:33_4": "Avisesepi hi dhammasāmaggiyassa tathā tathā vinetabbapuggalānaṁ vasena heṭṭhā vuttopi paccayo puna pakārantena vuccati ahetukadukaṁ vatvāpi hetuvippayuttadukaṁ viyāti daṭṭhabbaṁ.",
  "tika-abh07t16:34_0": "15.Nāmaṁ catukkhandhasaṅkhātaṁ nāmaṁ tādisasseva nāmassa chadhā chahākārehi paccayo hoti, tadeva nāmarūpīnaṁ samuditānaṁ pañcadhā paccayo hoti, rūpassa puna bhūtupādāyabhedassa ekadhā paccayo hoti, rūpañca nāmassa ekadhā paccayo, paññattināmarūpāni nāmassa dvidhā dvippakārā paccayā honti, dvayaṁ pana nāmarūpadvayaṁ samuditaṁ dvayassa tādisasseva nāmarūpadvayassa navadhā paccayo ceti evaṁ paccayā chabbidhā ṭhitā.",
  "tika-abh07t16:35_0": "16.",
  "tika-abh07t16:35_1": "Vipākabyākataṁ kammavasena vipākabhāvappattaṁ kammavegakkhittapatitaṁ viya hutvā pavattamānaṁ attano sabhāvaṁ gāhetvā paribhāvetvā neva aññaṁ pavatteti, na ca purimavipākānubhāvaṁ gahetvā uppajjati.",
  "tika-abh07t16:35_2": "‘‘Na maggapaccayā āsevane eka’’nti (paṭṭhā.",
  "tika-abh07t16:35_3": "1.1.221) vacanato ca ahetukakiriyesu hasituppādasseva āsevanatāuddharaṇena āvajjanadvayaṁ āsevanapaccayo na hoti, tasmā javanāneva āsevanapaccayabhāvaṁ gacchantīti āha ‘‘purimāni javanānī’’tyādi.",
  "tika-abh07t16:35_4": "Avisesavacanepettha lokiyakusalākusalābyākatajavanāneva daṭṭhabbāni lokuttarajavanānaṁ āsevanabhāvassa anuddhaṭattā.",
  "tika-abh07t16:36_0": "Evañca katvā vuttaṁ paṭṭhānaṭṭhakathāyaṁ (paṭṭhā. aṭṭha.",
  "tika-abh07t16:36_1": "1.12) ‘‘lokuttaro pana āsevanapaccayo nāma natthī’’ti.",
  "tika-abh07t16:36_2": "Tattha hi kusalaṁ bhinnajātikassa purecarattā na tena āsevanaguṇaṁ gaṇhāpeti, phalacittāni ca javanavasena uppajjamānānipi vipākābyākate vuttanayena āsevanaṁ na gaṇhanti, na ca aññaṁ gāhāpenti.",
  "tika-abh07t16:36_3": "Yampi ‘‘āsevanavinimuttaṁ javanaṁ natthī’’ti ācariyadhammapālattherena vuttaṁ, tampi yebhuyyavasena vuttanti viññāyati.",
  "tika-abh07t16:36_4": "Itarathā ācariyassa asamapekkhitābhidhāyakattappasaṅgo siyā.",
  "tika-abh07t16:36_5": "Maggo pana gotrabhuto āsevanaṁ na gaṇhātīti natthi bhūmiādivasena nānājātitāya anadhippetattā.",
  "tika-abh07t16:36_6": "Tathā hi vuttaṁ paṭṭhāne ‘‘gotrabhu maggassa āsevanapaccayena paccayo, vodānaṁ maggassa āsevanapaccayena paccayo’’ti (paṭṭhā. 1.1.426).",
  "tika-abh07t16:36_7": "Ekuppādādicatubbidhasampayogalakkhaṇābhāvato sahuppannānampi rūpadhammānaṁ sampayuttapaccayatā natthīti vuttaṁ ‘‘cittacetasikā dhammā aññamañña’’nti.",
  "tika-abh07t16:37_0": "17.Hetujhānaṅgamaggaṅgāni sahajātānaṁ nāma rūpānanti tayopete paṭisandhiyaṁ kammasamuṭṭhānānaṁ, pavattiyaṁ cittasamuṭṭhānānañca rūpānaṁ, ubhayattha sahajātānaṁ nāmānañca hetādipaccayena paccayā honti.",
  "tika-abh07t16:37_1": "‘‘Sahajātarūpanti hi sabbattha paṭisandhiyaṁ kammasamuṭṭhānānaṁ, pavattiyaṁ cittasamuṭṭhānāna’’nti vakkhati.",
  "tika-abh07t16:37_2": "Sahajātā cetanāti antamaso cakkhuviññāṇādīhipi sahajātacetanā.",
  "tika-abh07t16:37_3": "Sahajātānaṁ nāma rūpānanti sabbāpi cetanā nāmānaṁ, paṭisandhisahagatā cetanā kammasamuṭṭhānarūpānaṁ, pavattiyaṁ rūpasamuṭṭhāpakacittasahagatā cetanā cittasamuṭṭhānarūpānañca.",
  "tika-abh07t16:37_4": "Nānākkhaṇikācetanāti vipākakkhaṇato nānākkhaṇe atītabhavādīsu nibbattā kusalākusalacetanā.",
  "tika-abh07t16:37_5": "Nāmarūpānanti ubhayatthāpi nāmarūpānaṁ.",
  "tika-abh07t16:37_6": "Vipākakkhandhāti paṭisandhiviññāṇādikā vipākā arūpakkhandhā.",
  "tika-abh07t16:37_7": "Kammasamuṭṭhānampi hi rūpaṁ vipākavohāraṁ na labhati arūpadhammabhāvena, sārammaṇabhāvena ca kammasadisesu arūpadhammesveva vipāka-saddassa niruḷhattā.",
  "tika-abh07t16:38_0": "18.Purejātassa imassa kāyassāti paccayadhammato pure uppannassa imassa rūpakāyassa.",
  "tika-abh07t16:38_1": "Kathaṁ pana paccayuppannassa pure nibbattiyaṁ pacchājātassa paccayatāti?",
  "tika-abh07t16:38_2": "Nanu vuttaṁ ‘‘pacchājātapaccaye asati santānaṭṭhitihetukabhāvaṁ āgacchantassā’’ti, tasmā santānappavattassa hetubhāvupatthambhane imassa byāpāroti na koci virodho.",
  "tika-abh07t16:39_0": "19.",
  "tika-abh07t16:39_1": "Paṭisandhiyaṁ cakkhādivatthūnaṁ asambhavato, sati ca sambhave taṁtaṁviññāṇānaṁ paccayabhāvānupagamanato, hadayavatthuno ca paṭisandhiviññāṇena sahuppannassa purejātakatābhāvato vuttaṁ ‘‘chavatthūni pavattiya’’nti.",
  "tika-abh07t16:39_2": "‘‘Pañcārammaṇāni pañcaviññāṇavīthiyā’’ti ca idaṁ ārammaṇapurejātaniddese āgataṁ sandhāya vuttaṁ.",
  "tika-abh07t16:39_3": "Pañhāvāre pana ‘‘sekkhā vā puthujjanā vā cakkhuṁ aniccato dukkhato anattato vipassantī’’tyādinā (paṭṭhā.",
  "tika-abh07t16:39_4": "1.1.424) avisesena paccuppannacakkhādīnampi gahitattā dhammārammaṇampi ārammaṇapurejātaṁ manoviññāṇavīthiyā labbhati.",
  "tika-abh07t16:39_5": "Atthato hetaṁ siddhaṁ, yaṁ paccuppannadhammārammaṇaṁ gahetvā manodvārikavīthi pavattati, taṁ tassa ārammaṇapurejātaṁ hotīti.",
  "tika-abh07t16:40_0": "22.",
  "tika-abh07t16:40_1": "Pakatiyā eva paccayantararahitena attano sabhāveneva upanissayo pakatūpanissayo.",
  "tika-abh07t16:40_2": "Ārammaṇānantarehi asaṁmisso puthageva koci upanissayoti vuttaṁ hoti.",
  "tika-abh07t16:40_3": "Atha vā pakato upanissayo pakatūpanissayo.",
  "tika-abh07t16:40_4": "Pakatoti cettha pa-kāro upasaggo, so attano phalassa uppādanasamatthabhāvena santāne nipphāditabhāvaṁ, āsevitabhāvañca dīpeti, tasmā attano santāne nipphanno rāgādi, saddhādi, upasevito vā utubhojanādi pakatūpanissayo. Tathā ceva niddisati.",
  "tika-abh07t16:41_0": "23.Garukatanti garuṁ katvā paccavekkhitaṁ.",
  "tika-abh07t16:41_1": "Tathā hi ‘‘dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhatī’’tyādinā (paṭṭhā.",
  "tika-abh07t16:41_2": "1.1.413) dānasīlauposathakammapubbekatasuciṇṇajhānagotrabhuvodānamaggādīni garuṁ katvā paccavekkhaṇavasena assa niddeso pavatto.",
  "tika-abh07t16:42_0": "24.",
  "tika-abh07t16:42_1": "‘‘Purimā purimā kusalā khandhā pacchimānaṁ pacchimānaṁ kusalānaṁ khandhānaṁ upanissayapaccayena paccayo’’tyādinā (paṭṭhā.",
  "tika-abh07t16:42_2": "1.1.423) nayena anantarapaccayena saddhiṁ nānattaṁ akatvā anantarūpanissayassa āgatattā vuttaṁ ‘‘anantaraniruddhā’’tyādi.",
  "tika-abh07t16:42_3": "Evaṁ santepi attano anantaraṁ anurūpacittuppādavasena anantarapaccayo, balavakāraṇavasena anantarūpanissayapaccayoti ayametesaṁ viseso.",
  "tika-abh07t16:43_0": "25.",
  "tika-abh07t16:43_1": "Yathārahaṁ ajjhattañca bahiddhā ca rāgādayo…pe… senāsanañcāti yojanā.",
  "tika-abh07t16:43_2": "Rāgādayo hi ajjhattaṁ nipphāditā, puggalādayo bahiddhā sevitā. Tathā hi vuttaṁ ācariyena –",
  "tika-abh07t16:44_0": "‘‘Rāgasaddhādayo dhammā, ajjhattamanuvāsitā;",
  "tika-abh07t16:45_0": "Sattasaṅkhāradhammā ca, bahiddhopanisevitā’’ti. (nāma. pari. 827);",
  "tika-abh07t16:46_0": "Atha vā ajjhattañca bahiddhā ca kusalādidhammānanti yathāṭhitavaseneva yojanā attano hi rāgādayo ca attano kusalādidhammānaṁ kalyāṇamittassa saddhādike nissāya kusalaṁ karontānaṁ paresañca nissayā honti.",
  "tika-abh07t16:47_0": "Tattha kāmarāgādayo nissāya kāmabhavādīsu nibbattanatthaṁ, rāgādivūpasamatthañca dānasīlauposathajjhānābhiññāvipassanāmaggabhāvanā, rāgādihetukā ca uparūparirāgādayo hontīti yathārahaṁ daṭṭhabbaṁ.",
  "tika-abh07t16:47_1": "Yaṁ yañhi nissāya yassa yassa sambhavo, taṁ taṁ tassa tassa pakatūpanissayo hoti.",
  "tika-abh07t16:47_2": "Paccayamahāpadeso hesa, yadidaṁ ‘‘upanissayapaccayo’’ti vuttaṁ.",
  "tika-abh07t16:47_3": "Tathā cāha ‘‘bahudhā hoti pakatūpanissayo’’ti.",
  "tika-abh07t16:47_4": "Saddhādayoti sīlasutacāgapaññā.",
  "tika-abh07t16:47_5": "Attano saddhādikañhi upanissāya attano dānasīlādayo, tathā kalyāṇamittānaṁ saddhādayo upanissāya paresañca dānasīlādayo hontīti pākaṭametaṁ.",
  "tika-abh07t16:47_6": "Sukhaṁ dukkhanti kāyikaṁ sukhaṁ dukkhaṁ.",
  "tika-abh07t16:47_7": "Puggaloti kalyāṇamittādipuggalo.",
  "tika-abh07t16:47_8": "Bhojananti sappāyādibhojanaṁ, utupi tādisova.",
  "tika-abh07t16:48_0": "27.",
  "tika-abh07t16:48_1": "‘‘Adhipati…pe… paccayā hontī’’ti saṅkhepena vuttamatthaṁ vitthāretuṁ ‘‘tattha garukatamārammaṇa’’ntyādi vuttaṁ.",
  "tika-abh07t16:48_2": "Garukatamārammaṇanti paccavekkhaṇaassādādinā garukataṁ ārammaṇaṁ.",
  "tika-abh07t16:48_3": "Tañhi jhānamaggaphalavipassanānibbānādibhedaṁ paccavekkhaṇaassādādimaggaphalādidhamme attādhīne karotīti ārammaṇādhipati nāma.",
  "tika-abh07t16:48_4": "Garukātabbatāmattena ārammaṇādhipati.",
  "tika-abh07t16:48_5": "Garukatopi balavakāraṇaṭṭhena ārammaṇūpanissayoti ayametesaṁ viseso.",
  "tika-abh07t16:48_6": "Sahajātā…pe… nāmarūpānanti chandacittavīriyavīmaṁsānaṁ, vasena catubbidhopi sahajātādhipati yathārahaṁ sahajātanāmarūpānaṁ pavattiyaṁyeva sahajātādhipativasena paccayo.",
  "tika-abh07t16:49_0": "28.",
  "tika-abh07t16:49_1": "Rūpadhammassa arūpadhammaṁ pati sahajātapaccayatā paṭisandhiyaṁ vatthuvasena vuttāti āha ‘‘vatthuvipākā aññamañña’’nti –",
  "tika-abh07t16:50_0": "30.",
  "tika-abh07t16:50_1": "Yasmā pana aññamaññupatthambhanavaseneva aññamaññapaccayatā, na sahajātamattatoti pavattiyaṁ rūpaṁ nāmānaṁ aññamaññapaccayo na hoti, tasmā vuttaṁ ‘‘cittacetasikā dhammā aññamañña’’nti.",
  "tika-abh07t16:50_2": "Tathā upādārūpāni ca bhūtarūpānaṁ aññamaññapaccayā na hontīti vuttaṁ ‘‘mahābhūtā aññamañña’’nti.",
  "tika-abh07t16:51_0": "31.",
  "tika-abh07t16:51_1": "Nanu ca ‘‘arūpino āhārā sahajātānaṁ nāmarūpāna’’nti vuttaṁ, evañca sati asaññīnaṁ sahajātāhārassa asambhavato ‘‘sabbe sattā āhāraṭṭhitikā’’ti kathamidaṁ nīyatīti?",
  "tika-abh07t16:51_2": "Vuccate – manosañcetanāhāravasappavattassa kammassa , taṁsahagatānampi vā sesāhārānaṁ kammūpanissayapaccayehi paccayattapariyāyaṁ gahetvā sabbasattānaṁ āhāraṭṭhitikatā vuttā, na āhārapaccayabhāvatoti.",
  "tika-abh07t16:52_0": "32.",
  "tika-abh07t16:52_1": "‘‘Pañca pasādā’’tyādīsu nanu itthindriyapurisindriyā na gahitāti? Saccaṁ na gahitā.",
  "tika-abh07t16:52_2": "Yadipi tesaṁ liṅgādīhi anuvattanīyatā atthi, sā pana na paccayabhāvato.",
  "tika-abh07t16:52_3": "Yathā hi jīvitāhārā yesaṁ paccayā honti, tesaṁ anupālakā upatthambhakā atthi, avigatapaccayabhūtā ca honti, na evaṁ itthipurisabhāvā liṅgādīnaṁ kenaci upakārena upakārā honti.",
  "tika-abh07t16:52_4": "Kevalaṁ pana yathāsakeheva kammādipaccayehi pavattamānaṁ liṅgādīnaṁ yathā itthādiggahaṇassa paccayabhāvo hoti, tato aññenākārena taṁ-sahitasantāne appavattito liṅgādīhi anuvattanīyatā, indriyatā ca nesaṁ vuccati, tasmā na tesaṁ indriyapaccayabhāvo vutto.",
  "tika-abh07t16:53_0": "33.",
  "tika-abh07t16:53_1": "Yesaṁ nāmānaṁ cakkhādīnaṁ abbhantarato nikkhamantānaṁ viya pavattānaṁ, yesañca rūpānaṁ nāmasannissayeneva uppajjamānānaṁ sampayogāsaṅkā hoti, tesameva vippayuttapaccayatā.",
  "tika-abh07t16:53_2": "Rūpānaṁ pana rūpehi sāsaṅkā natthi.",
  "tika-abh07t16:53_3": "Vatthusannissayeneva jāyantānaṁ visayabhāvamattaṁ ārammaṇanti tenāpi tesaṁ sampayogāsaṅkā natthīti yesaṁ sampayogāsaṅkā atthi, tesameva vippayuttapaccayatāpi vuttāti āha ‘‘okkantikkhaṇe vatthū’’tyādi.",
  "tika-abh07t16:54_0": "34.Sabbathā sabbākārena yathārahaṁ nāmavasena vuttaṁ tividhaṁ sahajātaṁ, duvidhaṁ purejātaṁ, ekavidhaṁ pacchājātañca paccayajātaṁ, āhāresu kabaḷīkāro āhāro, rūpajīvitindriyanti ayaṁ pañcavidhopi atthipaccayo, avigatapaccayo ca hoti.",
  "tika-abh07t16:54_1": "Paccuppannasabhāvena atthibhāvena tādisasseva dhammassa upatthambhakattā atthibhāvābhāvena anupakārakānameva atthibhāvena upakārakatā atthipaccayabhāvoti natthi nibbānassa sabbadā bhāvino atthipaccayatā, avigatapaccayatā ca.",
  "tika-abh07t16:54_2": "Uppādādiyuttānaṁ vā natthibhāvopakārakatāviruddho, vigatabhāvopakārakatāviruddho ca upakārakabhāvo atthipaccayatādikāti na tassa tappaccayattappasaṅgo.",
  "tika-abh07t16:54_3": "Rūpajīvitindriyañcettha ojā viya ṭhitikkhaṇeva upakārakattā sahajātapaccayesu na gayhatīti visuṁ vuttaṁ.",
  "tika-abh07t16:55_0": "35.",
  "tika-abh07t16:55_1": "Idāni sabbepi paccayā saṅkhepatopi catudhāyevāti dassetuṁ ‘‘ārammaṇū…pe… gacchantī’’ti vuttaṁ.",
  "tika-abh07t16:55_2": "Na hi so koci paccayo atthi, yo cittacetasikānaṁ ārammaṇabhāvaṁ na gaccheyya, sakasakapaccayuppannassa ca upanissayabhāvaṁ na gacchati, kammahetukattā ca lokappavattiyā phalahetūpacāravasena sabbepi kammasabhāvaṁ nātivattanti, te ca paramatthato lokasammutivasena ca vijjamānāyevāti sabbepi catūsu samodhānaṁ gacchanti.",
  "tika-abh07t16:56_0": "36.",
  "tika-abh07t16:56_1": "Idāni yaṁ vuttaṁ tattha tattha ‘‘sahajātarūpa’’nti, taṁ sabbaṁ na avisesato daṭṭhabbanti dassetuṁ ‘‘sahajātarūpa’’ntyādi vuttaṁ.",
  "tika-abh07t16:56_2": "Paṭisandhiyañhi cittasamuṭṭhānarūpābhāvato pavattiyaṁ kammasamuṭṭhānānañca cittacetasikehi sahuppattiniyamābhāvato sahajātarūpanti sabbatthāpi pavatte cittasamuṭṭhānānaṁ rūpānaṁ, paṭisandhiyaṁ kaṭattārūpasaṅkhātakammajarūpānañca vasena duvidhaṁ hoti.",
  "tika-abh07t16:56_3": "Kammassa katattā nibbattamānāni rūpāni kaṭattārūpāni.",
  "tika-abh07t16:57_0": "37.Iti evaṁ vuttanayena sambhavā yathāsambhavaṁ tekālikā anantarasamanantaraāsevananatthivigatavasena pañcannaṁ atītakālikānaṁ, kammapaccayassa atītavattamānavasena dvikālikassa, ārammaṇaadhipatiupanissayapaccayānaṁ tikālikānaṁ , itaresaṁ pannarasannaṁ paccuppannakālikānañca vasena kālattayavanto, nibbānapaññattivasena kālavimuttā ca, cakkhādirāgādisaddhādivasena ajjhattikā ca, puggalautubhojanādivasena tato bahiddhā ca, paccayuppannabhāvena saṅkhatā ca, kathā tappaṭipakkhabhāvena asaṅkhatā ca dhammā paññattināmarūpānaṁ vasena saṅkhepato tividhā ṭhitā sabbathā paṭṭhāne anantanayasamantapaṭṭhāne pakaraṇe catuvīsatisaṅkhātā paccayā nāmāti yojanā.",
  "tika-abh07t16:58_0": "38.Tatthāti tesu paññattināmarūpesu.",
  "tika-abh07t16:59_0": "Paṭṭhānanayavaṇṇanā niṭṭhitā.",
  "tika-abh07t16:60_0": "Paññattibhedavaṇṇanā",
  "tika-abh07t16:61_0": "39.",
  "tika-abh07t16:61_1": "Vacanīyavācakabhedā duvidhā paññattīti vuttaṁ ‘‘paññāpiyattā’’tyādi.",
  "tika-abh07t16:61_2": "Paññāpiyattāti tena tena pakārena ñāpetabbattā, iminā rūpādidhammānaṁ samūhasantānādiavatthāvisesādibhedā sammutisaccabhūtā upādāpaññattisaṅkhātā atthapaññatti vuttā.",
  "tika-abh07t16:61_3": "Sā hi nāmapaññattiyā paññāpīyati.",
  "tika-abh07t16:61_4": "Paññāpanatoti pakārehi atthapaññattiyā ñāpanato.",
  "tika-abh07t16:61_5": "Iminā hi paññāpetīti ‘‘paññattī’’ti laddhanāmānaṁ atthānaṁ abhidhānasaṅkhātā nāmapaññatti vuttā.",
  "tika-abh07t16:62_0": "40.Bhūtapariṇāmākāramupādāyāti pathavādikānaṁ mahābhūtānaṁ pabandhavasena pavattamānānaṁ patthaṭasaṅgahatādiākārena pariṇāmākāraṁ pariṇatabhāvasaṅkhātaṁ ākāraṁ upādāya nissayaṁ katvā. Tathā tathāti bhūmādivasena.",
  "tika-abh07t16:62_1": "Bhūmipabbatādikāti bhūmipabbatarukkhādikā santānapaññatti.",
  "tika-abh07t16:62_2": "Sambhārasannivesākāranti dārumattikātantādīnaṁ sambhārānaṁ upakaraṇānaṁ sannivesākāraṁ racanādivisiṭṭhataṁtaṁsaṇṭhānādiākāraṁ.",
  "tika-abh07t16:62_3": "Rathasakaṭādikāti rathasakaṭagāmaghaṭapaṭādikā samūhapaññatti.",
  "tika-abh07t16:62_4": "Candāvaṭṭanādikanti candimasūriyanakkhattānaṁ sineruṁ padakkhiṇavasena udayādiāvaṭṭanākāraṁ.",
  "tika-abh07t16:62_5": "Disākālādikāti puratthimadisādikā disāpaññatti, pubbaṇhādikā kālapaññatti, māsotuvesākhamāsādikā taṁtaṁnāmavisiṭṭhā māsādipaññatti ca.",
  "tika-abh07t16:62_6": "Asamphuṭṭhākāranti taṁtaṁrūpakalāpehi asamphuṭṭhaṁ susirādiākāraṁ.",
  "tika-abh07t16:62_7": "Kūpaguhādikā ti kūpaguhachiddādikā ākāsapaññatti.",
  "tika-abh07t16:62_8": "Taṁtaṁbhūtanimittanti pathavīkasiṇāditaṁtaṁbhūtanimittaṁ.",
  "tika-abh07t16:62_9": "Bhāvanāvisesanti parikammādibhedaṁ bhāvanāya pabandhavisesaṁ.",
  "tika-abh07t16:62_10": "Kasiṇanimittādikāti kasiṇāsubhanimittādibhedā yogīnaṁ upaṭṭhitā uggahapaṭibhāgādibhedā nimittapaññatti.",
  "tika-abh07t16:62_11": "Evamādippabhedāti kasiṇugghāṭimākāsanirodhakasiṇādibhedā ca.",
  "tika-abh07t16:62_12": "Atthacchāyākārenāti paramatthadhammassa chāyākārena paṭibhāgākārena.",
  "tika-abh07t16:63_0": "41.Nāmanāmakammādināmenāti nāmaṁ nāmakammaṁ nāmadheyyaṁ nirutti byañjanaṁ abhilāpoti imehi chahi nāmehi.",
  "tika-abh07t16:63_1": "Tattha atthesu namatīti nāmaṁ.",
  "tika-abh07t16:63_2": "Taṁ anvattharuḷhīvasena duvidhaṁ, sāmaññaguṇakiriyāyadicchāvasena catubbidhaṁ. Nāmameva nāmakammaṁ. Tathā nāmadheyyaṁ.",
  "tika-abh07t16:63_3": "Akkharadvārena atthaṁ nīharitvā utti kathanaṁ nirutti, atthaṁ byañjayatīti byañjanaṁ.",
  "tika-abh07t16:63_4": "Abhilapatīti abhilāpo, saddagataakkharasannivesakkamo.",
  "tika-abh07t16:63_5": "Sā panāyaṁ nāmapaññatti vijjamānaavijjamānatadubhayasaṁyogavasena chabbidhā hotīti dassetuṁ ‘‘vijjamānapaññattī’’tyādi vuttaṁ, etāya paññāpentīti ‘‘rūpavedanā’’tyādinā pakāsenti.",
  "tika-abh07t16:64_0": "42.Ubhinnanti vijjamānāvijjamānānaṁ dvinnaṁ.",
  "tika-abh07t16:64_1": "Pañcābhiññā, āsavakkhayañāṇanti cha abhiññā assāti chaḷabhiñño.",
  "tika-abh07t16:64_2": "Ettha ca abhiññānaṁ vijjamānattā, tappaṭilābhino puggalassa avijjamānattā ca ayaṁ vijjamānena avijjamānapaññatti nāma.",
  "tika-abh07t16:64_3": "Tathā itthiyā avijjamānattā, saddassa ca vijjamānattā itthisaddoti avijjamānena vijjamānapaññatti.",
  "tika-abh07t16:64_4": "Pasādacakkhuno, tannissitaviññāṇassa ca vijjamānattā cakkhuviññāṇanti vijjamānena vijjamānapaññatti.",
  "tika-abh07t16:64_5": "Rañño ca puttassa ca sammutisaccabhūtattā rājaputtoti avijjamānena avijjamānapaññatti.",
  "tika-abh07t16:65_0": "43.Vacīghosānusārenāti bhūmipabbatarūpavedanādivacīmayasaddassa anusārena anugamanena anussaraṇena ārammaṇakaraṇena pavattāya sotaviññāṇavīthiyā pavattito anantaraṁ uppannassa manodvārassa nāmacintanākārappavattassa manodvārikaviññāṇasantānassa ‘‘idamīdisassa atthassa nāma’’nti pubbeyeva gahitasaṅketopanissayassa gocarā ārammaṇabhūtā tato nāmaggahaṇato paraṁ yassā sammutiparamatthavisayāya nāmapaññattiyā anusārena anugamanena atthā sammutiparamatthabhedā viññāyanti, sāyaṁ bhūmipabbatarūpavedanādikā paññāpetabbatthapaññāpikā lokasaṅketena nimmitā lokavohārena siddhā, manodvāraggahitā akkharāvalibhūtā paññatti viññeyyā paññāpanato paññattisaṅkhātā nāmapaññattīti viññeyyā.",
  "tika-abh07t16:66_0": "Ettha ca sotaviññāṇavīthiyā anantarabhāviniṁ manodvārikavīthimpi sotaviññāṇavīthiggahaṇeneva saṅgahetvā ‘‘sotaviññāṇavīthiyā’’ti vuttaṁ.",
  "tika-abh07t16:66_1": "Ghaṭādisaddañhi suṇantassa ekamekaṁ saddaṁ ārabbha paccuppannātītārammaṇavasena dve dve javanavārā, buddhiyā gahitanāmapaṇṇattibhūtaṁ akkharāvalimārabbha ekoti evaṁ sotaviññāṇavīthiyā anantarāya atītasaddārammaṇāya javanavīthiyā anantaraṁ nāmapaññattiyā gahaṇaṁ, tato paraṁ atthāvabodhoti ācariyā.",
  "tika-abh07t16:67_0": "Paññattibhedavaṇṇanā niṭṭhitā.",
  "tika-abh07t16:68_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t16:69_0": "Paccayaparicchedavaṇṇanā niṭṭhitā."
}