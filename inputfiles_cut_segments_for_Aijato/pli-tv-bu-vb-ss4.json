{
  "pli-tv-bu-vb-ss4:0.1_0": "Theravāda Vinaya",
  "pli-tv-bu-vb-ss4:0.2_0": "Mahāvibhaṅga",
  "pli-tv-bu-vb-ss4:0.3_0": "Saṅghādisesakaṇḍa",
  "pli-tv-bu-vb-ss4:0.4_0": "Attakāmapāricariyasikkhāpada",
  "pli-tv-bu-vb-ss4:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-ss4:1.1.2_0": "Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati.",
  "pli-tv-bu-vb-ss4:1.1.3_0": "Tena kho pana samayena aññatarā itthī matapatikā abhirūpā hoti dassanīyā pāsādikā.",
  "pli-tv-bu-vb-ss4:1.1.4_0": "Atha kho āyasmā udāyī pubbaṇhasamayaṁ nivāsetvā pattacīvaramādāya yena tassā itthiyā nivesanaṁ tenupasaṅkami;",
  "pli-tv-bu-vb-ss4:1.1.4_1": "upasaṅkamitvā paññatte āsane nisīdi.",
  "pli-tv-bu-vb-ss4:1.1.5_0": "Atha kho sā itthī yenāyasmā udāyī tenupasaṅkami;",
  "pli-tv-bu-vb-ss4:1.1.5_1": "upasaṅkamitvā āyasmantaṁ udāyiṁ abhivādetvā ekamantaṁ nisīdi.",
  "pli-tv-bu-vb-ss4:1.1.6_0": "Ekamantaṁ nisinnaṁ kho taṁ itthiṁ āyasmā udāyī dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-ss4:1.1.7_0": "Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṁsitā āyasmantaṁ udāyiṁ etadavoca—",
  "pli-tv-bu-vb-ss4:1.1.8_0": "“vadeyyātha, bhante, yena attho.",
  "pli-tv-bu-vb-ss4:1.1.9_0": "Paṭibalā mayaṁ ayyassa dātuṁ yadidaṁ cīvarapiṇḍapātasenāsanagilānappaccayabhesajjaparikkhāran”ti.",
  "pli-tv-bu-vb-ss4:1.1.10_0": "“Na kho te, bhagini, amhākaṁ dullabhā yadidaṁ cīvarapiṇḍapātasenāsanagilānappaccayabhesajjaparikkhārā.",
  "pli-tv-bu-vb-ss4:1.1.11_0": "Api ca yo amhākaṁ dullabho taṁ dehī”ti.",
  "pli-tv-bu-vb-ss4:1.1.12_0": "“Kiṁ, bhante”ti?",
  "pli-tv-bu-vb-ss4:1.1.13_0": "“Methunadhamman”ti.",
  "pli-tv-bu-vb-ss4:1.1.14_0": "“Attho, bhante”ti?",
  "pli-tv-bu-vb-ss4:1.1.15_0": "“Attho, bhaginī”ti.",
  "pli-tv-bu-vb-ss4:1.1.16_0": "“Ehi, bhante”ti,",
  "pli-tv-bu-vb-ss4:1.1.17_0": "ovarakaṁ pavisitvā sāṭakaṁ nikkhipitvā mañcake uttānā nipajji.",
  "pli-tv-bu-vb-ss4:1.1.18_0": "Atha kho āyasmā udāyī yena sā itthī tenupasaṅkami; upasaṅkamitvā—",
  "pli-tv-bu-vb-ss4:1.1.19_0": "“ko imaṁ vasalaṁ duggandhaṁ āmasissatī”ti,",
  "pli-tv-bu-vb-ss4:1.1.20_0": "niṭṭhubhitvā pakkāmi.",
  "pli-tv-bu-vb-ss4:1.1.21_0": "Atha kho sā itthī ujjhāyati khiyyati vipāceti—",
  "pli-tv-bu-vb-ss4:1.1.22_0": "“alajjino ime samaṇā sakyaputtiyā dussīlā musāvādino.",
  "pli-tv-bu-vb-ss4:1.1.23_0": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "pli-tv-bu-vb-ss4:1.1.24_0": "Natthi imesaṁ sāmaññaṁ natthi imesaṁ brahmaññaṁ, naṭṭhaṁ imesaṁ sāmaññaṁ naṭṭhaṁ imesaṁ brahmaññaṁ, kuto imesaṁ sāmaññaṁ kuto imesaṁ brahmaññaṁ,",
  "pli-tv-bu-vb-ss4:1.1.25_0": "apagatā ime sāmaññā apagatā ime brahmaññā.",
  "pli-tv-bu-vb-ss4:1.1.26_0": "Kathañhi nāma samaṇo udāyī maṁ sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati.",
  "pli-tv-bu-vb-ss4:1.1.27_0": "Kiṁ me pāpakaṁ kiṁ me duggandhaṁ,",
  "pli-tv-bu-vb-ss4:1.1.28_0": "kassāhaṁ kena hāyāmī”ti?",
  "pli-tv-bu-vb-ss4:1.2.1_0": "Aññāpi itthiyo ujjhāyanti khiyyanti vipācenti—",
  "pli-tv-bu-vb-ss4:1.2.2_0": "“alajjino ime samaṇā sakyaputtiyā dussīlā musāvādino …pe…",
  "pli-tv-bu-vb-ss4:1.2.3_0": "kathañhi nāma samaṇo udāyī imissā sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati.",
  "pli-tv-bu-vb-ss4:1.2.4_0": "Kiṁ imissā pāpakaṁ kiṁ imissā duggandhaṁ, kassāyaṁ kena hāyatī”ti?",
  "pli-tv-bu-vb-ss4:1.2.5_0": "Assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ.",
  "pli-tv-bu-vb-ss4:1.2.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss4:1.2.7_0": "“kathañhi nāma āyasmā udāyī mātugāmassa santike attakāmapāricariyāya vaṇṇaṁ bhāsissatī”ti.",
  "pli-tv-bu-vb-ss4:1.2.8_0": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ.",
  "pli-tv-bu-vb-ss4:1.2.9_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ udāyiṁ paṭipucchi—",
  "pli-tv-bu-vb-ss4:1.2.10_0": "“saccaṁ kira tvaṁ, udāyi, mātugāmassa santike attakāmapāricariyāya vaṇṇaṁ bhāsasī”ti?",
  "pli-tv-bu-vb-ss4:1.2.11_0": "“Saccaṁ, bhagavā”ti.",
  "pli-tv-bu-vb-ss4:1.2.12_0": "Vigarahi buddho bhagavā—",
  "pli-tv-bu-vb-ss4:1.2.13_0": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-bu-vb-ss4:1.2.14_0": "Kathañhi nāma tvaṁ, moghapurisa, mātugāmassa santike attakāmapāricariyāya vaṇṇaṁ bhāsissasi.",
  "pli-tv-bu-vb-ss4:1.2.15_0": "Nanu mayā, moghapurisa, anekapariyāyena virāgāya dhammo desito no sarāgāya …pe…",
  "pli-tv-bu-vb-ss4:1.2.16_0": "kāmapariḷāhānaṁ vūpasamo akkhāto?",
  "pli-tv-bu-vb-ss4:1.2.17_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ss4:1.2.18_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss4:1.2.19.1_0": "“Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṁ bhāseyya— ‘etadaggaṁ, bhagini, pāricariyānaṁ yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyāti methunupasaṁhitena’, saṅghādiseso”ti.",
  "pli-tv-bu-vb-ss4:2.1_0": "Yo panāti",
  "pli-tv-bu-vb-ss4:2.2_0": "yo yādiso …pe…",
  "pli-tv-bu-vb-ss4:2.3_0": "bhikkhūti",
  "pli-tv-bu-vb-ss4:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ss4:2.5_0": "Otiṇṇo nāma",
  "pli-tv-bu-vb-ss4:2.6_0": "sāratto apekkhavā paṭibaddhacitto.",
  "pli-tv-bu-vb-ss4:2.7_0": "Vipariṇatanti",
  "pli-tv-bu-vb-ss4:2.8_0": "rattampi cittaṁ vipariṇataṁ, duṭṭhampi cittaṁ vipariṇataṁ, mūḷhampi cittaṁ vipariṇataṁ.",
  "pli-tv-bu-vb-ss4:2.9_0": "Api ca rattaṁ cittaṁ imasmiṁ atthe adhippetaṁ vipariṇatanti.",
  "pli-tv-bu-vb-ss4:2.10_0": "Mātugāmo nāma",
  "pli-tv-bu-vb-ss4:2.11_0": "manussitthī, na yakkhī, na petī, na tiracchānagatā.",
  "pli-tv-bu-vb-ss4:2.11_1": "Viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.",
  "pli-tv-bu-vb-ss4:2.12_0": "Mātugāmassa santiketi",
  "pli-tv-bu-vb-ss4:2.13_0": "mātugāmassa sāmantā, mātugāmassa avidūre.",
  "pli-tv-bu-vb-ss4:2.14_0": "Attakāmanti",
  "pli-tv-bu-vb-ss4:2.15_0": "attano kāmaṁ attano hetuṁ attano adhippāyaṁ attano pāricariyaṁ.",
  "pli-tv-bu-vb-ss4:2.16_0": "Etadagganti",
  "pli-tv-bu-vb-ss4:2.17_0": "etaṁ aggaṁ etaṁ seṭṭhaṁ etaṁ mokkhaṁ etaṁ uttamaṁ etaṁ pavaraṁ.",
  "pli-tv-bu-vb-ss4:2.18_0": "Yāti",
  "pli-tv-bu-vb-ss4:2.19_0": "khattiyī vā brāhmaṇī vā vessī vā suddī vā.",
  "pli-tv-bu-vb-ss4:2.20_0": "Mādisanti",
  "pli-tv-bu-vb-ss4:2.21_0": "khattiyaṁ vā brāhmaṇaṁ vā vessaṁ vā suddaṁ vā.",
  "pli-tv-bu-vb-ss4:2.22_0": "Sīlavantanti",
  "pli-tv-bu-vb-ss4:2.23_0": "pāṇātipātā paṭivirataṁ, adinnādānā paṭivirataṁ, musāvādā paṭivirataṁ.",
  "pli-tv-bu-vb-ss4:2.24_0": "Brahmacārinti",
  "pli-tv-bu-vb-ss4:2.25_0": "methunadhammā paṭivirataṁ.",
  "pli-tv-bu-vb-ss4:2.26_0": "Kalyāṇadhammo nāma",
  "pli-tv-bu-vb-ss4:2.27_0": "tena ca sīlena tena ca brahmacariyena kalyāṇadhammo hoti.",
  "pli-tv-bu-vb-ss4:2.28_0": "Etena dhammenāti",
  "pli-tv-bu-vb-ss4:2.29_0": "methunadhammena.",
  "pli-tv-bu-vb-ss4:2.30_0": "Paricareyyāti",
  "pli-tv-bu-vb-ss4:2.31_0": "abhirameyya.",
  "pli-tv-bu-vb-ss4:2.32_0": "Methunupasaṁhitenāti",
  "pli-tv-bu-vb-ss4:2.33_0": "methunadhammappaṭisaṁyuttena.",
  "pli-tv-bu-vb-ss4:2.34_0": "Saṅghādisesoti",
  "pli-tv-bu-vb-ss4:2.35_0": "…pe… tenapi vuccati “saṅghādiseso”ti.",
  "pli-tv-bu-vb-ss4:3.1.1_0": "Itthī ca hoti itthisaññī sāratto ca.",
  "pli-tv-bu-vb-ss4:3.1.2_0": "Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti saṅghādisesassa.",
  "pli-tv-bu-vb-ss4:3.1.3_0": "Itthī ca hoti vematiko …pe…",
  "pli-tv-bu-vb-ss4:3.1.4_0": "paṇḍakasaññī …",
  "pli-tv-bu-vb-ss4:3.1.5_0": "purisasaññī …",
  "pli-tv-bu-vb-ss4:3.1.6_0": "tiracchānagatasaññī sāratto ca.",
  "pli-tv-bu-vb-ss4:3.1.7_0": "Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti thullaccayassa.",
  "pli-tv-bu-vb-ss4:3.1.8_0": "Paṇḍako ca hoti paṇḍakasaññī sāratto ca.",
  "pli-tv-bu-vb-ss4:3.1.9_0": "Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti thullaccayassa.",
  "pli-tv-bu-vb-ss4:3.1.10_0": "Paṇḍako ca hoti vematiko …pe…",
  "pli-tv-bu-vb-ss4:3.1.11_0": "purisasaññī …",
  "pli-tv-bu-vb-ss4:3.1.12_0": "tiracchānagatasaññī …",
  "pli-tv-bu-vb-ss4:3.1.13_0": "itthisaññī sāratto ca.",
  "pli-tv-bu-vb-ss4:3.1.14_0": "Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti dukkaṭassa.",
  "pli-tv-bu-vb-ss4:3.1.15_0": "Puriso ca hoti",
  "pli-tv-bu-vb-ss4:3.1.16_0": "…pe…",
  "pli-tv-bu-vb-ss4:3.1.17_0": "tiracchānagato ca hoti tiracchānagatasaññī …pe…",
  "pli-tv-bu-vb-ss4:3.1.18_0": "vematiko …",
  "pli-tv-bu-vb-ss4:3.1.19_0": "itthisaññī …",
  "pli-tv-bu-vb-ss4:3.1.20_0": "paṇḍakasaññī …",
  "pli-tv-bu-vb-ss4:3.1.21_0": "purisasaññī sāratto ca.",
  "pli-tv-bu-vb-ss4:3.1.22_0": "Bhikkhu ca naṁ tiracchānagatassa santike attakāmapāricariyāya vaṇṇaṁ bhāsati, āpatti dukkaṭassa.",
  "pli-tv-bu-vb-ss4:3.1.23.1_0": "Dve itthiyo dvinnaṁ itthīnaṁ itthisaññī sāratto ca.",
  "pli-tv-bu-vb-ss4:3.1.24_0": "Bhikkhu ca naṁ dvinnaṁ itthīnaṁ santike attakāmapāricariyāya vaṇṇaṁ bhāsati, āpatti dvinnaṁ saṅghādisesānaṁ.",
  "pli-tv-bu-vb-ss4:3.1.25_0": "…pe…",
  "pli-tv-bu-vb-ss4:3.1.26.1_0": "Itthī ca paṇḍako ca ubhinnaṁ itthisaññī sāratto ca.",
  "pli-tv-bu-vb-ss4:3.1.27_0": "Bhikkhu ca naṁ ubhinnaṁ santike attakāmapāricariyāya vaṇṇaṁ bhāsati, āpatti saṅghādisesena dukkaṭassa.",
  "pli-tv-bu-vb-ss4:3.1.28_0": "…pe…",
  "pli-tv-bu-vb-ss4:3.2.1_0": "Anāpatti—",
  "pli-tv-bu-vb-ss4:3.2.2_0": "“cīvarapiṇḍapātasenāsanagilānappaccayabhesajjaparikkhārena upaṭṭhahā”ti bhaṇati,",
  "pli-tv-bu-vb-ss4:3.2.3_0": "ummattakassa",
  "pli-tv-bu-vb-ss4:3.2.4_0": "ādikammikassāti.",
  "pli-tv-bu-vb-ss4:3.2.5_0": "4.1. Vinītavatthuuddānagāthā",
  "pli-tv-bu-vb-ss4:3.2.6_0": "Kathaṁ vañjhā labhe puttaṁ,",
  "pli-tv-bu-vb-ss4:3.2.7_0": "Piyā ca subhagā siyaṁ;",
  "pli-tv-bu-vb-ss4:3.2.8_0": "Kiṁ dajjaṁ kenupaṭṭheyyaṁ,",
  "pli-tv-bu-vb-ss4:3.2.9_0": "Kathaṁ gaccheyyaṁ suggatinti.",
  "pli-tv-bu-vb-ss4:4.1.0_0": "4.2. Vinītavatthu",
  "pli-tv-bu-vb-ss4:4.1.1_0": "Tena kho pana samayena aññatarā vañjhā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.1.2_0": "“kathāhaṁ, bhante, vijāyeyyan”ti?",
  "pli-tv-bu-vb-ss4:4.1.3_0": "“Tena hi, bhagini, aggadānaṁ dehī”ti.",
  "pli-tv-bu-vb-ss4:4.1.4_0": "“Kiṁ, bhante, aggadānan”ti?",
  "pli-tv-bu-vb-ss4:4.1.5_0": "“Methunadhamman”ti.",
  "pli-tv-bu-vb-ss4:4.1.6_0": "Tassa kukkuccaṁ ahosi …pe…",
  "pli-tv-bu-vb-ss4:4.1.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.2.1_0": "Tena kho pana samayena aññatarā vijāyinī itthī kulūpakaṁ bhikkhuṁ etadavoca—",
  "pli-tv-bu-vb-ss4:4.2.2_0": "“kathāhaṁ, bhante, puttaṁ labheyyan”ti?",
  "pli-tv-bu-vb-ss4:4.2.3_0": "“Tena hi, bhagini, aggadānaṁ dehī”ti.",
  "pli-tv-bu-vb-ss4:4.2.4_0": "“Kiṁ, bhante, aggadānan”ti?",
  "pli-tv-bu-vb-ss4:4.2.5_0": "“Methunadhamman”ti.",
  "pli-tv-bu-vb-ss4:4.2.6_0": "Tassa kukkuccaṁ ahosi …pe…",
  "pli-tv-bu-vb-ss4:4.2.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.3.1_0": "Tena kho pana samayena aññatarā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.3.2_0": "“kathāhaṁ, bhante, sāmikassa piyā assan”ti?",
  "pli-tv-bu-vb-ss4:4.3.3_0": "“Tena hi, bhagini, aggadānaṁ dehī”ti.",
  "pli-tv-bu-vb-ss4:4.3.4_0": "“Kiṁ, bhante, aggadānan”ti?",
  "pli-tv-bu-vb-ss4:4.3.5_0": "“Methunadhamman”ti.",
  "pli-tv-bu-vb-ss4:4.3.6_0": "Tassa kukkuccaṁ ahosi …pe…",
  "pli-tv-bu-vb-ss4:4.3.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.3.8_0": "Tena kho pana samayena aññatarā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.3.9_0": "“kathāhaṁ, bhante, subhagā assan”ti?",
  "pli-tv-bu-vb-ss4:4.3.10_0": "“Tena hi, bhagini, aggadānaṁ dehī”ti.",
  "pli-tv-bu-vb-ss4:4.3.11_0": "“Kiṁ, bhante, aggadānan”ti?",
  "pli-tv-bu-vb-ss4:4.3.12_0": "“Methunadhamman”ti.",
  "pli-tv-bu-vb-ss4:4.3.13_0": "Tassa kukkuccaṁ ahosi …pe…",
  "pli-tv-bu-vb-ss4:4.3.14_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.4.1_0": "Tena kho pana samayena aññatarā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.4.2_0": "“kyāhaṁ, bhante, ayyassa dajjāmī”ti?",
  "pli-tv-bu-vb-ss4:4.4.3_0": "“Aggadānaṁ, bhaginī”ti.",
  "pli-tv-bu-vb-ss4:4.4.4_0": "“Kiṁ, bhante, aggadānan”ti?",
  "pli-tv-bu-vb-ss4:4.4.5_0": "“Methunadhamman”ti.",
  "pli-tv-bu-vb-ss4:4.4.6_0": "Tassa kukkuccaṁ ahosi …pe…",
  "pli-tv-bu-vb-ss4:4.4.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.5.1_0": "Tena kho pana samayena aññatarā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.5.2_0": "“kenāhaṁ, bhante, ayyaṁ upaṭṭhemī”ti?",
  "pli-tv-bu-vb-ss4:4.5.3_0": "“Aggadānena, bhaginī”ti.",
  "pli-tv-bu-vb-ss4:4.5.4_0": "“Kiṁ, bhante, aggadānan”ti?",
  "pli-tv-bu-vb-ss4:4.5.5_0": "“Methunadhamman”ti.",
  "pli-tv-bu-vb-ss4:4.5.6_0": "Tassa kukkuccaṁ ahosi …pe…",
  "pli-tv-bu-vb-ss4:4.5.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.6.1_0": "Tena kho pana samayena aññatarā itthī kulūpakaṁ bhikkhuṁ etadavoca—",
  "pli-tv-bu-vb-ss4:4.6.2_0": "“kathāhaṁ, bhante, sugatiṁ gaccheyyan”ti?",
  "pli-tv-bu-vb-ss4:4.6.3_0": "“Tena hi, bhagini, aggadānaṁ dehī”ti.",
  "pli-tv-bu-vb-ss4:4.6.4_0": "“Kiṁ, bhante, aggadānan”ti?",
  "pli-tv-bu-vb-ss4:4.6.5_0": "“Methunadhamman”ti.",
  "pli-tv-bu-vb-ss4:4.6.6_0": "Tassa kukkuccaṁ ahosi …pe…",
  "pli-tv-bu-vb-ss4:4.6.7_0": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss4:4.6.8_0": "Attakāmapāricariyasikkhāpadaṁ niṭṭhitaṁ catutthaṁ."
}