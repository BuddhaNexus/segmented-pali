{
  "anya-e0703n46:0_0": "Sattacattālīsatima pariccheda",
  "anya-e0703n46:1_0": "Pañcarājako",
  "anya-e0703n46:2_0": "1.",
  "anya-e0703n46:3_0": " Accaye pituno rājā, uparājā ahosi so;",
  "anya-e0703n46:4_0": "Samattho sakkumittānaṁ, kātuṁ niggaha saṁgahe.",
  "anya-e0703n46:5_0": "2.",
  "anya-e0703n46:6_0": " Senā nāmasi sappaññā, mahesī tassa rājino;",
  "anya-e0703n46:7_0": "Khuddaputtā pīyā’tīva, rañño kalyāṇadassanā.",
  "anya-e0703n46:8_0": "3.",
  "anya-e0703n46:9_0": " Adāsi yuvarājattaṁ, jeṭṭhaputtassa attano;",
  "anya-e0703n46:10_0": "Ādipāde’parekāsi, rājinīpi ca dhītaro.",
  "anya-e0703n46:11_0": "4.",
  "anya-e0703n46:12_0": " Datvā ṭhānantaraṁ rājā, tesaṁ tesaṁ yathārahaṁ;",
  "anya-e0703n46:13_0": "Janaṁ saṅgahavatthūhi, saṅgahesi catūhipi.",
  "anya-e0703n46:14_0": "5.",
  "anya-e0703n46:15_0": " Atha kenāpi so gantvā, hetunā maṇihīrakaṁ;",
  "anya-e0703n46:16_0": "Vasanto kira assosi, paccanto kupito iti.",
  "anya-e0703n46:17_0": "6.",
  "anya-e0703n46:18_0": " Tato senāpatiñceva, jeṭṭhaputtañca attano;",
  "anya-e0703n46:19_0": "Gantvā sādhetha taṁ desa-mīti pesesi sajjukaṁ.",
  "anya-e0703n46:20_0": "7.",
  "anya-e0703n46:21_0": " Tesu tatthopayātesu, pisunā bhedacintakā;",
  "anya-e0703n46:22_0": "Vatvā yaṁkiñci bhindiṁsu, te ubhopi narādhipe.",
  "anya-e0703n46:23_0": "8.",
  "anya-e0703n46:24_0": " Tato dve verino hutvā, desaṁ gaṇhitumārabhuṁ;",
  "anya-e0703n46:25_0": "Rājā sutvā khaṇeneva, duratissa mupāgami.",
  "anya-e0703n46:26_0": "9.",
  "anya-e0703n46:27_0": " Te ubho tattha ghātetvā, tesaṁ sabbaṁ samādiya;",
  "anya-e0703n46:28_0": "Hantvā taṁ pakkhiye sabbe, puḷatthinagaraṁ gami.",
  "anya-e0703n46:29_0": "10.",
  "anya-e0703n46:30_0": " Tadā rohaṇadesamhi, bhogādhipatino suto;",
  "anya-e0703n46:31_0": "Dāṭhāsivādipādassa, mahindo nāma khattiyo.",
  "anya-e0703n46:32_0": "11.",
  "anya-e0703n46:33_0": " Pituno so’parijjhitvā, rañño santikamāgamā;",
  "anya-e0703n46:34_0": "Disvā rājāpi santuṭṭho, taṁ saṅgaṇhi yathārahaṁ.",
  "anya-e0703n46:35_0": "12.",
  "anya-e0703n46:36_0": " Tena mettiṁ thiraṁ kātuṁ, dhītaraṁ deva nāmikaṁ;",
  "anya-e0703n46:37_0": "Tassa datvāna pāhesi, balaṁ rohaṇamevaso.",
  "anya-e0703n46:38_0": "13.",
  "anya-e0703n46:39_0": " So gantvā rājasenāya, maddāpetvāna rohaṇaṁ;",
  "anya-e0703n46:40_0": "Jambudīpaṁ palāpetvā, pitaraṁ rohaṇaṁ labhi.",
  "anya-e0703n46:41_0": "14.",
  "anya-e0703n46:42_0": " Mahāvihāre kāresi, salākaggaṁ thiraṁ subhaṁ;",
  "anya-e0703n46:43_0": "Kholakkhiyamunindassa, parihārāya dāpayi.",
  "anya-e0703n46:44_0": "15.",
  "anya-e0703n46:45_0": " Mahānāmavhayaṁ gāmaṁ, pūjayitvā yathābalaṁ;",
  "anya-e0703n46:46_0": "Vaḍḍhamānadumindassa, jiṇṇaṁ gehañca kāriya.",
  "anya-e0703n46:47_0": "16.",
  "anya-e0703n46:48_0": " Rukkhaṇatthāya tassā;dā, koṭṭhāgāmaṁ bahudayaṁ;",
  "anya-e0703n46:49_0": "Nīlārāmassa pādāsi, kāḷussaṁ nāma gāmakaṁ.",
  "anya-e0703n46:50_0": "17.",
  "anya-e0703n46:51_0": " Loharūpassa pādāsi, ārāmassa ca gāmakaṁ;",
  "anya-e0703n46:52_0": "Jiṇṇañca paṭisaṅkhāsi, paṭimāyo ca kārayi.",
  "anya-e0703n46:53_0": "18.",
  "anya-e0703n46:54_0": " Pāsāde cetiyo ceva, vihāre ca anappake;",
  "anya-e0703n46:55_0": "Puḷatthinagare’kāsi, vejjasālaṁ mahādayo.",
  "anya-e0703n46:56_0": "19.",
  "anya-e0703n46:57_0": " Tathā paṇḍā viyañceva, bhogagāmasamāyutaṁ;",
  "anya-e0703n46:58_0": "Piṭṭhasappinamandhānaṁ, sālāyo ca tahiṁ tahiṁ.",
  "anya-e0703n46:59_0": "20.",
  "anya-e0703n46:60_0": " Potthakesu likhāpetvā, aṭṭe sammā vinicchite;",
  "anya-e0703n46:61_0": "Rājagehe ṭhapāpesi, ukkoṭanabhayena so.",
  "anya-e0703n46:62_0": "21.",
  "anya-e0703n46:63_0": " Nāgavaḍḍhananāmassa, bhogagāme bahū adā;",
  "anya-e0703n46:64_0": "Lekhe’pubbe na vāretvā, pāletvā pubbasāsanaṁ.",
  "anya-e0703n46:65_0": "22.",
  "anya-e0703n46:66_0": " Pitarā ca mahādānaṁ, puññamaññampi vā kataṁ;",
  "anya-e0703n46:67_0": "Sabbaṁ tamavināsetvā, niccaṁ so rakkhi sādaro.",
  "anya-e0703n46:68_0": "23.",
  "anya-e0703n46:69_0": " Mahesī ca mahārañño, puññāni bahukārayi;",
  "anya-e0703n46:70_0": "Kaṇṭakaṁ cetiyaṁ kāsi, devī cetiyapabbate.",
  "anya-e0703n46:71_0": "24.",
  "anya-e0703n46:72_0": " Kāretvā jayasenañca, pabbataṁ gāmikassadā;",
  "anya-e0703n46:73_0": "Bhikkhusaṅghassa sā gāmaṁ, mahummārañca tassa dā.",
  "anya-e0703n46:74_0": "25.",
  "anya-e0703n46:75_0": " Silāmeghavhayaṁ katvā, bhikkhunīnamupassayaṁ;",
  "anya-e0703n46:76_0": "Silāmeghavhaye dāsi, bhikkhunīnañca paccaye.",
  "anya-e0703n46:77_0": "26.",
  "anya-e0703n46:78_0": " Gāmāye’suṁ purākītā, vihāro tattha sādhanaṁ;",
  "anya-e0703n46:79_0": "Datvā te me cayitvāna, vihārasseva dāpayi.",
  "anya-e0703n46:80_0": "27.",
  "anya-e0703n46:81_0": " Chādayitvā mahārukkhe, sabbe cetiyapabbate;",
  "anya-e0703n46:82_0": "Nānārāge dhaje ceva, paṭākāyo ca pūjayi.",
  "anya-e0703n46:83_0": "28.",
  "anya-e0703n46:84_0": " Pubbārāmakabhāgampi, pāsādaṁ paṭisaṅkhari;",
  "anya-e0703n46:85_0": "Ussānaviṭṭhiṁ dubbhogaṁ, subhogaṁ tassa kārayi.",
  "anya-e0703n46:86_0": "29.",
  "anya-e0703n46:87_0": " Vihāraṁ giribhaṇḍañca, naṭṭhaṁ pākatikaṁ kari;",
  "anya-e0703n46:88_0": "Bhogagāme ca dāpesi, bhikkhūnaṁ tannivāsinaṁ.",
  "anya-e0703n46:89_0": "30.",
  "anya-e0703n46:90_0": " Ambuyyānamhi āvāsaṁ, katvā dappuḷapabbataṁ;",
  "anya-e0703n46:91_0": "Bhikkhūnaṁ tisatassā’dā, sampannacatupaccayaṁ.",
  "anya-e0703n46:92_0": "31.",
  "anya-e0703n46:93_0": " Kāretvā nīlagallañca, ārāmaṁ so manoramaṁ;",
  "anya-e0703n46:94_0": "Dakavāraṁ bahuppādaṁ, tassa dāpesi kāriya.",
  "anya-e0703n46:95_0": "32.",
  "anya-e0703n46:96_0": " Arikāri vihāre ca, paṭisaṅkhāsi jiṇṇakaṁ;",
  "anya-e0703n46:97_0": "Salākaggañca pāsādaṁ, apubbaṁyeva kārayi.",
  "anya-e0703n46:98_0": "33.",
  "anya-e0703n46:99_0": " Vāhadīpe sakāresi, senaggabodhipabbataṁ;",
  "anya-e0703n46:100_0": "Dhammaṁ tīsu nikāyesu, vācayittha bahussute.",
  "anya-e0703n46:101_0": "34.",
  "anya-e0703n46:102_0": " Gaṇhāpesi ca bhikkhūnaṁ, ayopattesu gaṇṭhike;",
  "anya-e0703n46:103_0": "Puññanti vuttaṁ sabbaṁ so, na kiñci parivajjayi.",
  "anya-e0703n46:104_0": "35.",
  "anya-e0703n46:105_0": " Kulīnānamanāthānaṁ, itthīnaṁ’dā piḷandhanaṁ;",
  "anya-e0703n46:106_0": "Bhojanaṁ bhojanatthīnaṁ, bahu so dāsi rattiyaṁ.",
  "anya-e0703n46:107_0": "36.",
  "anya-e0703n46:108_0": " Gunnaṁ sassāni pādāsi, kākādīnañca bhattakaṁ;",
  "anya-e0703n46:109_0": "Taṇḍulañca kumārānaṁ, madhuphāṇitasaṁyuttaṁ.",
  "anya-e0703n46:110_0": "37.",
  "anya-e0703n46:111_0": " Evaṁ puññāni katvāna, narindo so sapāriso;",
  "anya-e0703n46:112_0": "Bhutvā pañcasu vassesu, mediniṁ sampariccaji.",
  "anya-e0703n46:113_0": "38.",
  "anya-e0703n46:114_0": " Tato tassa suto āsi, sīhaḷānaṁ rathesato;",
  "anya-e0703n46:115_0": "Sabbarūpaguṇopeto, mahindo nāma khattiyo.",
  "anya-e0703n46:116_0": "39.",
  "anya-e0703n46:117_0": " So dhammikasīlāmegho, iccāsi dharaṇītale;",
  "anya-e0703n46:118_0": "Dhammadīpo dhammadhajo, suddhadhammaparāyano.",
  "anya-e0703n46:119_0": "40.",
  "anya-e0703n46:120_0": " Pubbakehi narindehi, kataṁ dhammapathānugaṁ;",
  "anya-e0703n46:121_0": "Sabbaṁ kāsi ahāpetvā, adhammaṁ tu vivajjayi.",
  "anya-e0703n46:122_0": "41.",
  "anya-e0703n46:123_0": " Rājāratanapāsāde, kātuṁ so navakammakaṁ;",
  "anya-e0703n46:124_0": "Sabbakālesu dāpesi, geṭṭhumbadakavārakaṁ.",
  "anya-e0703n46:125_0": "42.",
  "anya-e0703n46:126_0": " Jiṇṇañca paṭisaṅkhāsi, puññakammamakāsi ca;",
  "anya-e0703n46:127_0": "Rajjaṁ katvāna catūsu, vassesu nidhanaṁ gato.",
  "anya-e0703n46:128_0": "43.",
  "anya-e0703n46:129_0": " Aggabodhi tato rājā, chattaṁ ussāpayi pure;",
  "anya-e0703n46:130_0": "Kārento sabbasattānaṁ, hitaṁ sukhamasesato.",
  "anya-e0703n46:131_0": "44.",
  "anya-e0703n46:132_0": " Dhātupūjaṁ sakāresi, satthusabbaguṇārahaṁ;",
  "anya-e0703n46:133_0": "Pitāmahakatassā’pi, sambuddhassa mahāmahaṁ.",
  "anya-e0703n46:134_0": "45.",
  "anya-e0703n46:135_0": " Udayaggādibodhiñca, pariveṇaṁ sakārayi;",
  "anya-e0703n46:136_0": "Nāmaṁ gahetvā pituno, attano ca narādhipo.",
  "anya-e0703n46:137_0": "46.",
  "anya-e0703n46:138_0": " Sabhogaṁ pariveṇañca, katvā taṁ bhūtanāmakaṁ;",
  "anya-e0703n46:139_0": "Sakācariyakassā’dā, bhikkhūnaṁ tisatassa ca.",
  "anya-e0703n46:140_0": "47.",
  "anya-e0703n46:141_0": " Rājasālāya dāpesi, cūḷavāpiyagāmakaṁ;",
  "anya-e0703n46:142_0": "Gāmadvayañca dāpesi, kāḷūlamallavātake.",
  "anya-e0703n46:143_0": "48.",
  "anya-e0703n46:144_0": " Pavesaṁ vinivāresi, uposathadinesu so;",
  "anya-e0703n46:145_0": "Macchamaṁsasurādīnaṁ, antonagaramattano.",
  "anya-e0703n46:146_0": "49.",
  "anya-e0703n46:147_0": " Bhikkhū vā cetiye vā so, vanditvā nikkhamaṁ tato;",
  "anya-e0703n46:148_0": "Vālukā hā vinassantu, iti pādesu vodhayī.",
  "anya-e0703n46:149_0": "50.",
  "anya-e0703n46:150_0": " Yaṁ yaṁ sovaggiyaṁ kammaṁ, kammaṁ nissaraṇavahaṁ;",
  "anya-e0703n46:151_0": "Vatthuttaye pasanno so, kammaṁ taṁ sabbamācari.",
  "anya-e0703n46:152_0": "51.",
  "anya-e0703n46:153_0": " Mātupaṭṭhānanirato, rattindivamahosiso;",
  "anya-e0703n46:154_0": "Gantvā tassā upaṭṭhānaṁ, pātova kira bhūpati.",
  "anya-e0703n46:155_0": "52.",
  "anya-e0703n46:156_0": " Sīsaṁ telena makkhetvā, ubbaṭṭetvāna jallikaṁ;",
  "anya-e0703n46:157_0": "Nakhe visuddhe katvāna, nahāpetvāna sādaraṁ.",
  "anya-e0703n46:158_0": "53.",
  "anya-e0703n46:159_0": " Acchādetvā navaṁ vatthaṁ, sukhasamphassamattano;",
  "anya-e0703n46:160_0": "Vatthaṁ chaḍḍitamādāya, pelletvā sayameva taṁ.",
  "anya-e0703n46:161_0": "54.",
  "anya-e0703n46:162_0": " Tassa toyena siñcitvā, sīsaṁ samakuṭaṁ sakaṁ;",
  "anya-e0703n46:163_0": "Gandhamālāhi taṁ sammā, cetiyaṁ viha pūjiya.",
  "anya-e0703n46:164_0": "55.",
  "anya-e0703n46:165_0": " Namassitvāna tikkhattuṁ, katvā taṁ so padakkhiṇaṁ;",
  "anya-e0703n46:166_0": "Dāpetvā parisāya’ssā, vatthādīni yathāruciṁ.",
  "anya-e0703n46:167_0": "56.",
  "anya-e0703n46:168_0": " Sahattheneva bhojetvā, bhojanaṁ taṁ mahārahaṁ;",
  "anya-e0703n46:169_0": "Bhutthāvasesaṁ bhuñjitvā, samākiriyamatthake.",
  "anya-e0703n46:170_0": "57.",
  "anya-e0703n46:171_0": " Bhojetvā parisaṁ tassā, rājabhojanamuttamaṁ;",
  "anya-e0703n46:172_0": "Sajjetvā vāsagehañca, sugandhaparivāsitaṁ.",
  "anya-e0703n46:173_0": "58.",
  "anya-e0703n46:174_0": " Sahatthā paññapetvāna, sayanaṁ tattha sādhukaṁ;",
  "anya-e0703n46:175_0": "Pāde dhoviya makkhetvā, gandhatelena saṇhakaṁ.",
  "anya-e0703n46:176_0": "59.",
  "anya-e0703n46:177_0": " Sambāhento nisīditvā, katvā niddamupetakaṁ;",
  "anya-e0703n46:178_0": "Katvā padakkhiṇaṁ mañcaṁ, tikkhattuṁ sādhuvandiya.",
  "anya-e0703n46:179_0": "60.",
  "anya-e0703n46:180_0": " Ārakkhake niyojetvā, dāsekammakarepi ca;",
  "anya-e0703n46:181_0": "Tassā piṭṭhimakatvāna, apakkameva piṭṭhito.",
  "anya-e0703n46:182_0": "61.",
  "anya-e0703n46:183_0": " Ṭhatvā adassane ṭhāne, tikkhattuṁ puna vandiya;",
  "anya-e0703n46:184_0": "Santuṭṭho tena kammena, saranto taṁ punappunaṁ.",
  "anya-e0703n46:185_0": "62.",
  "anya-e0703n46:186_0": " Gehaṁ yāti sajīvantaṁ, evameva upaṭṭhahi;",
  "anya-e0703n46:187_0": "Ekadā dāsavādena, vanditvā dāsamattano.",
  "anya-e0703n46:188_0": "63.",
  "anya-e0703n46:189_0": " Tenattano kathāpesi, khamāpetuṁ sayaṁ vaco;",
  "anya-e0703n46:190_0": "Attānaṁ bhikkhusaṅghassa, dāpayitvāna mātarā.",
  "anya-e0703n46:191_0": "64.",
  "anya-e0703n46:192_0": " Dhanamatthagghanaṁ ñatvā, bhujisso āsi buddhimā;",
  "anya-e0703n46:193_0": "Evaṁ puññaparo hutvā, katvā dīpassa saṅgahaṁ.",
  "anya-e0703n46:194_0": "65.",
  "anya-e0703n46:195_0": " Ekādasahi vassehi, devalokamupāgami;",
  "anya-e0703n46:196_0": "Tassānujo dappuḷo’tha, rājā hosi tadaccaye.",
  "anya-e0703n46:197_0": "66.",
  "anya-e0703n46:198_0": " Sabbaṁ pubbakarājūnaṁ, cariyaṁ so samācari;",
  "anya-e0703n46:199_0": "Tadā mahindanāmassa, puttārohaṇasāmino.",
  "anya-e0703n46:200_0": "67.",
  "anya-e0703n46:201_0": " Pitarā nihaṭā’gañchuṁ, rājānaṁ mātulaṁ sakaṁ;",
  "anya-e0703n46:202_0": "So te disvā pavattiṁ taṁ, sutvā datvā mahābalaṁ.",
  "anya-e0703n46:203_0": "68.",
  "anya-e0703n46:204_0": " Pāhesi pitarā yuddhaṁ, kātuṁ bandhu hite rate;",
  "anya-e0703n46:205_0": "Mahindopi tathābhāvaṁ, viditvā rohaṇādhipo.",
  "anya-e0703n46:206_0": "69.",
  "anya-e0703n46:207_0": " Yuddhaṁ paṭipadeyeva, tesaṁ’kāsi mahābalo;",
  "anya-e0703n46:208_0": "Te ubhopi palāyiṁsu, datvā senāya nāyakaṁ.",
  "anya-e0703n46:209_0": "70.",
  "anya-e0703n46:210_0": " Punāgantvā mahīpālaṁ, sevamānā idhā’vasuṁ;",
  "anya-e0703n46:211_0": "Pitāpi tena santuṭṭho, aññena sakabandhunā.",
  "anya-e0703n46:212_0": "71.",
  "anya-e0703n46:213_0": " Yujjhanto maraṇaṁ gañchi, ñātisopi mato kira;",
  "anya-e0703n46:214_0": "Tadā’dā bhāgineyyassa, rājā kittaggabodhino.",
  "anya-e0703n46:215_0": "72.",
  "anya-e0703n46:216_0": " Sabbarūpaguṇopetaṁ, dhitaraṁ deva nāmikaṁ;",
  "anya-e0703n46:217_0": "So dappuḷaṁ ṭhapetvāna, sevatthaṁ tassa rājino.",
  "anya-e0703n46:218_0": "73.",
  "anya-e0703n46:219_0": " Sayaṁ senaṅgamādāya, rohaṇaṁ samupāgami;",
  "anya-e0703n46:220_0": "Rohaṇādhipati hutvā, sabbākārasamappito.",
  "anya-e0703n46:221_0": "74.",
  "anya-e0703n46:222_0": " Puttadhītāhi vaḍḍhento, vāsaṁ tattheva kappayi;",
  "anya-e0703n46:223_0": "Rājākāsi dumindassa, gharaṁ jiṇṇaṁ navaṁ thiraṁ.",
  "anya-e0703n46:224_0": "75.",
  "anya-e0703n46:225_0": " Sovaṇṇakhacitaṁ kammaṁ, maṅgalena ca tassa so;",
  "anya-e0703n46:226_0": "Attano rājabhāvassa, satthupāramitāya ca.",
  "anya-e0703n46:227_0": "76.",
  "anya-e0703n46:228_0": " Sammānucchavikaṁ katvā, mahāpūjaṁ pavattayi;",
  "anya-e0703n46:229_0": "Jiṇṇaṁ kāresi pāsādaṁ, hatthikucchivihārake.",
  "anya-e0703n46:230_0": "77.",
  "anya-e0703n46:231_0": " Vāhadīpassa ārāmaṁ, lāvarāvañca pabbataṁ;",
  "anya-e0703n46:232_0": "Vihāre jetanāme ca, katvā sovaṇṇayaṁ muniṁ.",
  "anya-e0703n46:233_0": "78.",
  "anya-e0703n46:234_0": " Vaḍḍhetvā bodhigehamhi, pūjaṁkāsi acintiyaṁ;",
  "anya-e0703n46:235_0": "Anusaṁvaccharaṁ dīpe, vatthadānaṁ pavattayi.",
  "anya-e0703n46:236_0": "79.",
  "anya-e0703n46:237_0": " Mahāpāḷiñca vaḍḍhesi, bhattaggamavalokayī;",
  "anya-e0703n46:238_0": "Tulābhārañca dāpesi, jiṇṇañca paṭisaṅkhari.",
  "anya-e0703n46:239_0": "80.",
  "anya-e0703n46:240_0": " Cārittaṁ pubbarājūnaṁ, pālesi manavajjiyaṁ;",
  "anya-e0703n46:241_0": "Tassā’si vajiro nāma, senāpati mahāpati.",
  "anya-e0703n46:242_0": "81.",
  "anya-e0703n46:243_0": " Kacchavālaṁ sakāresi, ārāmaṁ paṁsukūlinaṁ;",
  "anya-e0703n46:244_0": "Thūpārāmamhi thūpassa, gharaṁ chādesi sādhukaṁ.",
  "anya-e0703n46:245_0": "82.",
  "anya-e0703n46:246_0": " Iṭṭhakāhi suvaṇṇāhi, hemadvāre ca kārayi;",
  "anya-e0703n46:247_0": "Evaṁ soḷasavassāni, katvā rajjaṁ narādhipo.",
  "anya-e0703n46:248_0": "83.",
  "anya-e0703n46:249_0": " Agamā sabbasattānaṁ, gantabbaṁ desameva so;",
  "anya-e0703n46:250_0": "Tasmiṁ rājini sampatte, devalokaṁ tadā ahu.",
  "anya-e0703n46:251_0": "84.",
  "anya-e0703n46:252_0": " Aggabodhisanāmo’tha, āṇābheriṁ carāpayi;",
  "anya-e0703n46:253_0": "Pitā tassa sabhātussa, puttaṁ mahindanāmakaṁ.",
  "anya-e0703n46:254_0": "85.",
  "anya-e0703n46:255_0": " Rajjatthaṁ sakaputtānaṁ, ādipādaṁ na kārayī;",
  "anya-e0703n46:256_0": "Ādaraṁ so sabandhūnaṁ, kaniṭṭhānampi kātave.",
  "anya-e0703n46:257_0": "86.",
  "anya-e0703n46:258_0": " Asahanto palāyittha, paratīraṁ samākulo;",
  "anya-e0703n46:259_0": "Te samāgamanaṁ sutvā, pesayitvā mahābalaṁ.",
  "anya-e0703n46:260_0": "87.",
  "anya-e0703n46:261_0": " Kāretvā yuddhametehi, sīsaṁ tesaṁ sagaṇhayi;",
  "anya-e0703n46:262_0": "Nikāyesu vicāretvā, kattabbaṁ sabbameva so.",
  "anya-e0703n46:263_0": "88.",
  "anya-e0703n46:264_0": " Dīpe’pi sakale kāsi, pāpācāranivāraṇaṁ;",
  "anya-e0703n46:265_0": "Bhikkhū cūḷavihāresu, yāguṁ gaṇhanti sabbadā.",
  "anya-e0703n46:266_0": "89.",
  "anya-e0703n46:267_0": " Mahāvihāre taṁ sutvā, rājā nibbinnamānaso;",
  "anya-e0703n46:268_0": "Kaṇṭhapiṭṭhimahāgāmaṁ tathā yābālagāmakaṁ.",
  "anya-e0703n46:269_0": "90.",
  "anya-e0703n46:270_0": " Telagāmaṁ bahudañca, dakavāraṁ padāpiya;",
  "anya-e0703n46:271_0": "Yāguṁ gahetuṁ yojesi, vihāresu’pi bhikkhavo.",
  "anya-e0703n46:272_0": "91.",
  "anya-e0703n46:273_0": " Tato paṭṭhāya taṁ yāguṁ, sabbe gaṇhiṁsu sādarā;",
  "anya-e0703n46:274_0": "Dīpe bheriṁca rāpetvā, sannipātiya yācake.",
  "anya-e0703n46:275_0": "92.",
  "anya-e0703n46:276_0": " Suvaṇṇaṁ sopadāpesi, yathicchaṁ divasattayaṁ;",
  "anya-e0703n46:277_0": "Evamādiṁ sa katvāna, puññavaṁ vassehi tīhi ca.",
  "anya-e0703n46:278_0": "93.",
  "anya-e0703n46:279_0": " Vatthuttayapasādassa, phalaṁ passitumattano;",
  "anya-e0703n46:280_0": "Rājā dibbena yānena, gacchanto viya so mari.",
  "anya-e0703n46:281_0": "94.",
  "anya-e0703n46:282_0": " Evaṁ aniccā vata sabbadehino;",
  "anya-e0703n46:283_0": "Sabbaññūnopeva mupeti maccuṁ;",
  "anya-e0703n46:284_0": "Pahāya tasmā bhavarāgajātaṁ;",
  "anya-e0703n46:285_0": "Budho subuddhivibhave bhaveyya.",
  "anya-e0703n46:286_0": "Sujanappasādasaṁvegatthāya kate mahāvaṁse",
  "anya-e0703n46:287_0": "Pañcarājako nāma",
  "anya-e0703n46:288_0": "Sattacattālīsatimo paricchedo."
}