{
  "ud6.8:0.1_0": "Udāna 6.8",
  "ud6.8:0.2_0": "Gaṇikāsutta",
  "ud6.8:1.1_0": "Evaṁ me sutaṁ—",
  "ud6.8:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "ud6.8:1.3_0": "Tena kho pana samayena rājagahe dve pūgā aññatarissā gaṇikāya sārattā honti paṭibaddhacittā;",
  "ud6.8:1.4_0": "bhaṇḍanajātā kalahajātā vivādāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.",
  "ud6.8:1.5_0": "Te tattha maraṇampi nigacchanti maraṇamattampi dukkhaṁ.",
  "ud6.8:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁsu.",
  "ud6.8:2.2_0": "Rājagahe piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "ud6.8:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud6.8:2.3_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud6.8:3.1_0": "“Idha, bhante, rājagahe dve pūgā aññatarissā gaṇikāya sārattā paṭibaddhacittā;",
  "ud6.8:3.2_0": "bhaṇḍanajātā kalahajātā vivādāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.",
  "ud6.8:3.3_0": "Te tattha maraṇampi nigacchanti maraṇamattampi dukkhan”ti.",
  "ud6.8:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.8:5.1_0": "“Yañca pattaṁ yañca pattabbaṁ, ubhayametaṁ rajānukiṇṇaṁ, āturassānusikkhato.",
  "ud6.8:5.2_0": "Ye ca sikkhāsārā sīlabbataṁ jīvitaṁ brahmacariyaṁ upaṭṭhānasārā, ayameko anto.",
  "ud6.8:5.3_0": "Ye ca evaṁvādino:",
  "ud6.8:5.4_0": "‘natthi kāmesu doso’ti, ayaṁ dutiyo anto.",
  "ud6.8:5.5_0": "Iccete ubho antā kaṭasivaḍḍhanā, kaṭasiyo diṭṭhiṁ vaḍḍhenti.",
  "ud6.8:5.6_0": "Etete ubho ante anabhiññāya olīyanti eke, atidhāvanti eke.",
  "ud6.8:5.7_0": "Ye ca kho te abhiññāya tatra ca nāhesuṁ, tena ca nāmaññiṁsu, vaṭṭaṁ tesaṁ natthi paññāpanāyā”ti.",
  "ud6.8:5.8_0": "Aṭṭhamaṁ."
}