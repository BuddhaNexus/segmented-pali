{
  "tika-vin11t12:0_0": "Nissaggiyakathāvaṇṇanā",
  "tika-vin11t12:1_0": "2094-5.",
  "tika-vin11t12:1_1": "Evaṁ sattarasasaṅghādisese dassetvā idāni tadanantarāni nissaggiyāni dassetumāha ‘‘adhiṭṭhānupagaṁ patta’’ntiādi.",
  "tika-vin11t12:1_2": "‘‘Adhiṭṭhānupagaṁ patta’’nti iminā padena kenaci kāraṇena anadhiṭṭhānupage patte anāpattibhāvaṁ dīpeti.",
  "tika-vin11t12:1_3": "‘‘Tassā’’ti ta-saddāpekkhāya bhikkhunīti ettha ‘‘yā’’ti labbhati.",
  "tika-vin11t12:1_4": "Pattasannidhikāraṇāti anadhiṭṭhāya, avikappetvā ekarattampi pattassa nikkhittakāraṇā.",
  "tika-vin11t12:2_0": "2096.Idha imasmiṁ sikkhāpade seso sabbo vinicchayo kathāmaggoti yojanā, avasesasabbavinicchayakathāmaggoti attho.",
  "tika-vin11t12:2_1": "Pattasikkhāpadeti mahāvibhaṅgapaṭhamapattasikkhāpade.",
  "tika-vin11t12:3_0": "2097. Visesova visesatā.",
  "tika-vin11t12:4_0": "Paṭhamaṁ.",
  "tika-vin11t12:5_0": "2098.Akāleti ‘‘anatthatakathine vihāre ekādasa māsā, atthatakathine vihāre satta māsā’’ti (pāci.",
  "tika-vin11t12:5_1": "740 atthato samānaṁ) evaṁ vutte akāle.",
  "tika-vin11t12:5_2": "Vikappantaraṁ dassetumāha ‘‘dinnaṁ kālepi kenacī’’tiādi.",
  "tika-vin11t12:5_3": "Vuttavipariyāyena kālaniyamo veditabbo.",
  "tika-vin11t12:5_4": "Kenaci akāle yaṁ cīvaraṁ dinnaṁ, kālepi yaṁ cīvaraṁ ādissa dinnaṁ, taṁ akālacīvaraṁ nāmāti yojanā.",
  "tika-vin11t12:5_5": "Ādissa dānappakāraṁ dassetumāha ‘‘sampattā bhājentū’’ti.",
  "tika-vin11t12:5_6": "Niyāmitanti ‘‘sampattā bhājentū’’ti evaṁ vatvā dinnañca ‘‘idaṁ gaṇassa, idaṁ tuyhaṁ dammī’’ti vatvā vā dātukāmatāya pādamūle ṭhapetvā vā dinnañca ādissa dinnaṁ nāmāti attho.",
  "tika-vin11t12:5_7": "Yathāha ‘‘sampattā bhājentū’ti vatvā vā ‘idaṁ gaṇassa, idaṁ tumhākaṁ dammī’ti vatvā vā dātukamyatāya pādamūle ṭhapetvā vā dinnampi ādissa dinnaṁ nāma hotī’’ti (pāci. aṭṭha. 740).",
  "tika-vin11t12:6_0": "2099.Akālacīvaranti vuttappakāraṁ akālacīvaraṁ.",
  "tika-vin11t12:7_0": "2100.Attanā paṭiladdhanti tato yaṁ cīvaraṁ attanā vassaggena paṭiladdhaṁ.",
  "tika-vin11t12:7_1": "Nissajjitvā paṭiladdhakāle kattabbavidhiṁ dassetumāha ‘‘labhitvā…pe…",
  "tika-vin11t12:7_2": "niyojaye’’ti.",
  "tika-vin11t12:7_3": "Yathādāne niyojayeti yathā dāyakena dinnaṁ, tathā upanetabbaṁ, akālacīvarapakkheyeva ṭhapetabbanti vuttaṁ hoti.",
  "tika-vin11t12:8_0": "2101.Tassāti ‘‘yathādāne niyojaye’’ti vacanassa.",
  "tika-vin11t12:8_1": "Vinayakammaṁ katvā paṭiladdhampi taṁ puna sevituṁ na ca vaṭṭatīti ayamadhippāyoti yojanā.",
  "tika-vin11t12:9_0": "2102.",
  "tika-vin11t12:9_1": "Kālacīvare akālavatthasaññāya dukkaṭanti yojanā.",
  "tika-vin11t12:9_2": "Ubhayatthapīti akālacīvarepi kālacīvarepi.",
  "tika-vin11t12:9_3": "Vematikāya tathā dukkaṭanti yojanā.",
  "tika-vin11t12:10_0": "2103.Ubhayatthapicīvare kālacīvare ca akālacīvare cāti ubhayacīvarepi kālacīvarasaññāya bhājāpentiyā nadosoti yojanā.",
  "tika-vin11t12:10_1": "Sacittakasamuṭṭhānattayaṁ sandhāyāha ‘‘tisamuṭṭhānatā’’ti.",
  "tika-vin11t12:11_0": "Dutiyaṁ.",
  "tika-vin11t12:12_0": "2104.Sace sayaṁ acchindati aññāya bhikkhuniyā saddhiṁ cīvaraṁ parivattetvā pacchā ‘‘tuyhaṁ cīvaraṁ tvameva gaṇha, mayhaṁ cīvaraṁ dehī’’ti evaṁ yadi sayaṁ acchindati.",
  "tika-vin11t12:12_1": "Ettha ‘‘sakasaññāyā’’ti seso.",
  "tika-vin11t12:12_2": "Sakasaññāya gahitattā pācittiyaṁ, dukkaṭañca vuttaṁ, itarathā bhaṇḍagghena kāretabbo.",
  "tika-vin11t12:13_0": "2105.Itaresūti abandhanañca āṇattibahuttañca saṅgaṇhāti. Tenāha ‘‘vatthūnaṁ payogassa vasā siyā’’ti.",
  "tika-vin11t12:14_0": "2106.‘‘Tikapācittī’’ti idamapekkhitvā ‘‘uddiṭṭhā’’ti sambandhanīyaṁ, upasampannāya upasampannasaññā, vematikā, anupasampannasaññāti etāsaṁ vasena tikapācitti vuttāti attho.",
  "tika-vin11t12:14_1": "Aññasmiṁ parikkhāreti upasampannānupasampannānaṁ aññasmiṁ parikkhāre.",
  "tika-vin11t12:14_2": "Itarissāti anupasampannāya.",
  "tika-vin11t12:14_3": "Tikadukkaṭanti anupasampannāya upasampannasaññāvematikāanupasampannasaññānaṁ vasena tikadukkaṭaṁ uddiṭṭhaṁ.",
  "tika-vin11t12:15_0": "2107.Tāya vā dīyamānaṁ tāya aññāya bhikkhuniyā duṭṭhāya vā tuṭṭhāya vā dīyamānaṁ gaṇhantiyā, tassā vissāsameva vā gaṇhantiyā anāpattīti yojanā.",
  "tika-vin11t12:15_1": "‘‘Tisamuṭṭhānatā matā’’ti idaṁ vuttatthameva.",
  "tika-vin11t12:16_0": "Tatiyaṁ.",
  "tika-vin11t12:17_0": "2108.",
  "tika-vin11t12:17_1": "Yā pana bhikkhunī ‘‘kiṁ te, ayye, aphāsu, kiṁ āharīyatū’’ti vuttā aññaṁ viññāpetvā taṁ āhaṭaṁ paṭikkhipitvā tañca aññañca gaṇhitukāmā sace aññaṁ viññāpeti, tassā viññattidukkaṭaṁ, lābhā nissaggiyaṁ siyāti sādhippāyayojanā.",
  "tika-vin11t12:17_2": "Viññattiyā dukkaṭaṁ viññattidukkaṭaṁ.",
  "tika-vin11t12:18_0": "2109-11.Tikapācittiyaṁ vuttanti ‘‘aññe aññasaññā, aññe vematikā, aññe anaññasaññā aññaṁ viññāpetvā aññaṁ viññāpeti, nissaggiyaṁ pācittiya’’nti (pāci.",
  "tika-vin11t12:18_1": "751) tikapācittiyaṁ vuttaṁ.",
  "tika-vin11t12:18_2": "Anaññe dvikadukkaṭanti anaññe aññasaññāya, vematikāya ca vasena dvikadukkaṭaṁ.",
  "tika-vin11t12:18_3": "‘‘Anaññenaññasaññāyā’’tiādinā anāpattivisayo dassito.",
  "tika-vin11t12:18_4": "‘‘Anaññe anaññasaññāyā’’ti padacchedo.",
  "tika-vin11t12:18_5": "Anaññe anaññasaññāya viññāpentiyā anāpatti.",
  "tika-vin11t12:18_6": "Tasmiṁ paṭhamaviññāpite appahonte vā taññeva vā viññāpentiyā anāpatti.",
  "tika-vin11t12:18_7": "Aññenapi atthe sati tena saddhiṁ aññaṁ viññāpentiyā anāpatti.",
  "tika-vin11t12:18_8": "Idaṁ vuttaṁ hoti –",
  "tika-vin11t12:18_9": "sace paṭhamaṁ sappi viññattaṁ, ‘‘āmakamaṁsaṁ pacitabba’’nti ca vejjena vuttattā telena attho hoti, tato ‘‘telenāpi me attho’’ti evaṁ aññañca viññāpetīti.",
  "tika-vin11t12:18_10": "Ānisaṁsañca dassetvā tato aññaṁ viññāpentiyāpi anāpattīti ñātabbanti yojanā.",
  "tika-vin11t12:18_11": "Idaṁ vuttaṁ hoti –",
  "tika-vin11t12:18_12": "sace kahāpaṇassa sappi ābhataṁ hoti, iminā mūlena diguṇaṁ telaṁ labbhati, telenāpi ca idaṁ kiccaṁ nippajjati, tasmā telamāharāti evaṁ ānisaṁsaṁ dassetvā viññāpetīti.",
  "tika-vin11t12:19_0": "Catutthaṁ.",
  "tika-vin11t12:20_0": "2112-3.",
  "tika-vin11t12:20_1": "Pubbaṁ aññaṁ cetāpetvāti yojanā, attano kappiyabhaṇḍena ‘‘idaṁ nāma āharā’’ti pubbaṁ aññaṁ parivattāpetvāti attho.",
  "tika-vin11t12:20_2": "Evanti ettha ‘‘vutte’’ti seso.",
  "tika-vin11t12:20_3": "Dhanena nibbattaṁ dhaññaṁ, attano dhanena nipphāditattā telādi idha ‘‘dhañña’’nti adhippetaṁ, na vīhādi.",
  "tika-vin11t12:20_4": "Evaṁ vutte mayhaṁ aññaṁ dhaññaṁ ānetvā deti iti saññāya pacchā aññaṁ cetāpeyyāti yojanā, na me iminā attho, aññaṁ āharāti vutte idañca datvā aññañca āharitvā detīti saññāya ‘‘na me idaṁ ruccati, aññaṁ āharā’’ti pacchā aññaṁ parivattāpeyyāti attho.",
  "tika-vin11t12:20_5": "Cetāpanapayogenāti āṇattāya cetāpanavasena.",
  "tika-vin11t12:20_6": "Mūlaṭṭhāyāti āṇāpikāya.",
  "tika-vin11t12:20_7": "Tena ca aññena vā mūlena ābhataṁ hotu, tassa lābhe nissaggiyaṁ hotīti yojanā.",
  "tika-vin11t12:21_0": "2114.Sesanti tikapācittiyādikaṁ vinicchayavisesaṁ.",
  "tika-vin11t12:22_0": "Pañcamaṁ.",
  "tika-vin11t12:23_0": "2115-6.Aññadatthāya dinnenāti upāsakehi ‘‘evarūpaṁ gahetvā bhājetvā paribhuñjathā’’ti aññassatthāya dinnena.",
  "tika-vin11t12:23_1": "‘‘Saṅghikena parikkhārenā’’ti iminā sambandho.",
  "tika-vin11t12:23_2": "Parikkhārenāti kappiyabhaṇḍena.",
  "tika-vin11t12:23_3": "Saṅghikenāti saṅghassa pariccattena.",
  "tika-vin11t12:23_4": "Idhāti imasmiṁ sāsane.",
  "tika-vin11t12:23_5": "Tassāti yāya cetāpitaṁ.",
  "tika-vin11t12:23_6": "Nissaggiyaṁ siyāti ettha nissaṭṭhapaṭiladdhaṁ yathādāne upanetabbanti vattabbaṁ.",
  "tika-vin11t12:23_7": "Yathāha ‘‘nissaṭṭhaṁ paṭilabhitvā yathādāne upanetabba’’nti (pāci. 761).",
  "tika-vin11t12:23_8": "Idaṁ heṭṭhā vuttatthādhippāyameva.",
  "tika-vin11t12:23_9": "Etthāti imasmiṁ sikkhāpade.",
  "tika-vin11t12:23_10": "‘‘Anaññadatthike aññadatthikasaññā, āpatti dukkaṭassa.",
  "tika-vin11t12:23_11": "Anaññadatthike vematikā, āpatti dukkaṭassā’’ti vuttattā āha ‘‘anaññadatthike niddiṭṭhaṁdvikadukkaṭa’’nti.",
  "tika-vin11t12:23_12": "Iminā ca ‘‘aññadatthike tikapācittiya’’nti idaṁ vuttameva.",
  "tika-vin11t12:23_13": "‘‘Aññadatthike aññadatthikasaññā, vematikā, anaññadatthikasaññā aññaṁ cetāpeti, nissaggiyaṁ pācittiya’’nti (pāci.",
  "tika-vin11t12:23_14": "761) hi vuttaṁ.",
  "tika-vin11t12:24_0": "2117.Sesakanti yadatthāya dinnaṁ, taṁ cetāpetvā āharitvā atirittaṁ mūlaṁ aññadatthāya upanentiyā anāpattīti yojetabbaṁ.",
  "tika-vin11t12:24_1": "Sāmike pucchitvāti ‘‘tumhehi cīvaratthāya dinnaṁ, amhākañca cīvaraṁ saṁvijjati, telādīhi pana attho’’ti evaṁ sāmike pucchitvā.",
  "tika-vin11t12:24_2": "Tanti taṁ cetāpannaṁ.",
  "tika-vin11t12:24_3": "Āpadāsūti bhikkhunīhi vihāraṁ pahāya gamanārahamupaddavo gahito.",
  "tika-vin11t12:24_4": "Yathāha ‘‘āpadāsūti tathārūpesu upaddavesu bhikkhuniyo vihāraṁ chaḍḍetvā pakkamanti, evarūpāsu āpadāsu yaṁ vā taṁ vā cetāpetuṁ vaṭṭatī’’ti (pāci. aṭṭha. 762).",
  "tika-vin11t12:25_0": "2118.Sayaṁ yācitakaṁ vināti ‘‘saṁyācitaka’’nti padaṁ vinā, ettakameva visadisanti vuttaṁ hoti.",
  "tika-vin11t12:26_0": "Chaṭṭhasattamāni.",
  "tika-vin11t12:27_0": "2119.",
  "tika-vin11t12:27_1": "Adhikavacanaṁ dassetumāha ‘‘mahājanikasaññācikenā’’ti.",
  "tika-vin11t12:27_2": "Padatādhikāti padameva padatā.",
  "tika-vin11t12:27_3": "Mahājanikenāti gaṇassa pariccattena.",
  "tika-vin11t12:27_4": "Saññācikenāti sayaṁ yācitakena.",
  "tika-vin11t12:28_0": "2120.Anantarasamā matāti idha ‘‘puggalikenā’’ti padaṁ vinā samuṭṭhānādinā saddhiṁ sabbe vinicchayā anantarasikkhāpadasadisā matāti attho.",
  "tika-vin11t12:28_1": "‘‘Yā pana bhikkhunī aññadatthikena parikkhārena aññuddisikena puggalikenā’’ti hi sikkhāpadaṁ.",
  "tika-vin11t12:28_2": "Puggalikenāti ekabhikkhuniyā pariccattena.",
  "tika-vin11t12:28_3": "‘‘Kiñcipī’’ti likhanti.",
  "tika-vin11t12:28_4": "‘‘Kocipī’’ti pāṭho sundaro ‘‘viseso’’ti iminā tulyādhikaraṇattā.",
  "tika-vin11t12:29_0": "Aṭṭhamanavamadasamāni.",
  "tika-vin11t12:30_0": "Paṭhamo vaggo.",
  "tika-vin11t12:31_0": "2121-2.",
  "tika-vin11t12:31_1": "Cattāri kaṁsāni samāhaṭāni, catunnaṁ kaṁsānaṁ samāhāro vā catukkaṁsaṁ, catukkaṁsato atirekaṁ atirekacatukkaṁsaṁ, tena atirekacatukkaṁsagghanakaṁ pāvuraṇamāha, upacārena ‘‘atirekacatukkaṁsa’’nti vuttaṁ.",
  "tika-vin11t12:31_2": "Kaṁsaparimāṇaṁ panettha sayameva vakkhati ‘‘kahāpaṇacatukkaṁ tu, kaṁso nāma pavuccatī’’ti.",
  "tika-vin11t12:31_3": "Tasmā atirekasoḷasakahāpaṇagghanakanti attho.",
  "tika-vin11t12:31_4": "Garupāvuraṇanti sītakāle pārupitabbapāvuraṇaṁ.",
  "tika-vin11t12:31_5": "Cetāpeyyāti viññāpeyya.",
  "tika-vin11t12:31_6": "Cattāri saccāni samāhaṭāni, catunnaṁ vā saccānaṁ samāhāro catusaccaṁ, taṁ pakāseti sīlenāti catusaccappakāsī, tena, catunnaṁ ariyasaccānaṁ niddisakena sammāsambuddhena.",
  "tika-vin11t12:31_7": "Payogeti ‘‘dehī’’ti evaṁ viññāpanapayoge.",
  "tika-vin11t12:31_8": "Lābheti paṭilābhe.",
  "tika-vin11t12:32_0": "Catunnaṁ samūho catukkaṁ, kahāpaṇānaṁ catukkaṁ kahāpaṇacatukkaṁ.",
  "tika-vin11t12:32_1": "Kahāpaṇo cettha taṁtaṁkāle, taṁtaṁpadese ca vohārūpago gahetabbo.",
  "tika-vin11t12:32_2": "Imā vuttappakārā nissaggiyāvasānāpattiyo ‘‘ñātakānañca santake’’ti anāpattivisaye vakkhamānattā ‘‘yadā yena attho, tadā taṁ vadeyyāthā’’ti evaṁ niccapavāraṇaṁ akatvā tasmiṁ kāle kismiñci guṇe pasīditvā ‘‘vadeyyātha yena attho’’ti evaṁ pavāritaṭṭhāne sambhavantīti daṭṭhabbā.",
  "tika-vin11t12:33_0": "2123-5.",
  "tika-vin11t12:33_1": "Ūnakacatukkaṁse atirekasaññā, āpatti dukkaṭassa.",
  "tika-vin11t12:33_2": "Ūnakacatukkaṁse vematikā, āpatti dukkaṭassā’’ti vuttattā āha ‘‘ūnake tu catukkaṁse, uddiṭṭhaṁ dvikadukkaṭa’’nti.",
  "tika-vin11t12:33_3": "Iminā ‘‘atirekacatukkaṁse atirekasaññā, vematikā, ūnakasaññā cetāpeti, nissaggiyaṁ pācittiya’’nti tikapācittiyañca dassitaṁ hoti.",
  "tika-vin11t12:34_0": "Garukanti garupāvuraṇaṁ.",
  "tika-vin11t12:34_1": "Tadūnaṁ vāti catukkaṁsato ūnakaṁ vā.",
  "tika-vin11t12:34_2": "Ñātakānañcāti ettha ca-saddena pavāritānaṁ saṅgaho.",
  "tika-vin11t12:34_3": "Yathāha anāpattivāre ‘‘ñātakānaṁ, pavāritāna’’nti (pāci. 787).",
  "tika-vin11t12:34_4": "Ettha ca ‘‘atirekacatukkaṁsampī’’ti vattabbaṁ ‘‘tadūnaṁ vā’’ti iminā catukkaṁsūnassa vuttattā.",
  "tika-vin11t12:34_5": "‘‘Appameva vā’’ti iminā atirekacatukkaṁsepi mahagghataraṁ vuttanti veditabbaṁ.",
  "tika-vin11t12:35_0": "Ekādasamaṁ.",
  "tika-vin11t12:36_0": "2126-7.",
  "tika-vin11t12:36_1": "‘‘Lahupāvuraṇaṁ pana bhikkhuniyā cetāpentiyā aḍḍhateyyakaṁsaparamaṁ cetāpetabba’’nti (pāci.",
  "tika-vin11t12:36_2": "789) vacanato lahupāvuraṇanti ettha ‘‘cetāpentiyā bhikkhuniyā’’ti ca aḍḍhateyyakaṁsagghananti ettha ‘‘cetāpetabba’’nti ca seso.",
  "tika-vin11t12:36_3": "Lahupāvuraṇanti uṇhakāle pāvuraṇaṁ.",
  "tika-vin11t12:36_4": "Tiṇṇaṁ pūraṇo teyyo, aḍḍho teyyo assāti aḍḍhateyyo, aḍḍhateyyo ca so kaṁso cāti aḍḍhateyyakaṁso, taṁ agghatīti aḍḍhateyyakaṁsagghanaṁ, dasakahāpaṇagghanakanti attho.",
  "tika-vin11t12:36_5": "Tatoti aḍḍhateyyakaṁsagghanakato.",
  "tika-vin11t12:36_6": "Yaṁ pana pāvuraṇaṁ aḍḍhateyyakaṁsagghanakaṁ, taṁ lahupāvuraṇaṁ .",
  "tika-vin11t12:36_7": "Tato aḍḍhateyyakaṁsagghanakato lahupāvuraṇato.",
  "tika-vin11t12:36_8": "Uttarinti atirekaṁ.",
  "tika-vin11t12:36_9": "Aḍḍhateyyakaṁsagghanakaṁ yaṁ pāvuraṇaṁ yā bhikkhunī cetāpeti , tassa pāvuraṇassa paṭilābhe tassā bhikkhuniyā nissaggiyapācittiyā vuttāti yojanā.",
  "tika-vin11t12:37_0": "‘‘Anantarasamaṁ sesa’’nti idaṁ samatthetumāha ‘‘natthi kāci visesatā’’ti. Visesoyeva visesatā.",
  "tika-vin11t12:38_0": "Dvādasamaṁ.",
  "tika-vin11t12:39_0": "2128.",
  "tika-vin11t12:39_1": "Idāni pātimokkhuddese āgatesu samatiṁsanissaggiyesu kesañci attano avacane kāraṇañca avuttehi saddhiṁ vuttānaṁ gahaṇañca dassetumāha ‘‘sādhāraṇānī’’tiādi.",
  "tika-vin11t12:39_2": "Hi yasmā bhikkhunīnaṁ bhikkhūhi sādhāraṇāni yāni sikkhāpadāni sesāni idha vuttehi aññāni, tāni aṭṭhārasa sikkhāpadāni ceva idha vuttasarūpāni dvādasa sikkhāpadāni ceti iccevaṁ nissaggiyapācittiyasikkhāpadāni samatiṁseva hontīti yojanā.",
  "tika-vin11t12:40_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t12:41_0": "Nissaggiyakathāvaṇṇanā niṭṭhitā."
}