{
  "iti44:0.1_0": "Itivuttaka 44",
  "iti44:0.2_0": "Dukanipāta",
  "iti44:0.3_0": "Dutiyavagga",
  "iti44:0.4_0": "Nibbānadhātusutta",
  "iti44:1.1_0": "Vuttañhetaṁ bhagavatā vuttamarahatāti me sutaṁ:",
  "iti44:2.1_0": "“Dvemā, bhikkhave, nibbānadhātuyo.",
  "iti44:2.2_0": "Katamā dve?",
  "iti44:2.3_0": "Saupādisesā ca nibbānadhātu, anupādisesā ca nibbānadhātu.",
  "iti44:3.1_0": "Katamā ca, bhikkhave, saupādisesā nibbānadhātu?",
  "iti44:3.2_0": "Idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto.",
  "iti44:3.3_0": "Tassa tiṭṭhanteva pañcindriyāni yesaṁ avighātattā manāpāmanāpaṁ paccanubhoti, sukhadukkhaṁ paṭisaṁvedeti.",
  "iti44:3.4_0": "Tassa yo rāgakkhayo, dosakkhayo, mohakkhayo—",
  "iti44:3.5_0": "ayaṁ vuccati, bhikkhave, saupādisesā nibbānadhātu.",
  "iti44:4.1_0": "Katamā ca, bhikkhave, anupādisesā nibbānadhātu?",
  "iti44:4.2_0": "Idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto.",
  "iti44:4.3_0": "Tassa idheva, bhikkhave, sabbavedayitāni anabhinanditāni sīti bhavissanti.",
  "iti44:4.4_0": "Ayaṁ vuccati, bhikkhave, anupādisesā nibbānadhātu.",
  "iti44:4.5_0": "Imā kho, bhikkhave, dve nibbānadhātuyo”ti.",
  "iti44:4.6_0": "Etamatthaṁ bhagavā avoca.",
  "iti44:4.7_0": "Tatthetaṁ iti vuccati:",
  "iti44:5.1_0": "“Duve imā cakkhumatā pakāsitā,",
  "iti44:5.2_0": "Nibbānadhātū anissitena tādinā;",
  "iti44:5.3_0": "Ekā hi dhātu idha diṭṭhadhammikā,",
  "iti44:5.4_0": "Saupādisesā bhavanettisaṅkhayā;",
  "iti44:5.5_0": "Anupādisesā pana samparāyikā,",
  "iti44:5.6_0": "Yamhi nirujjhanti bhavāni sabbaso.",
  "iti44:6.1_0": "Ye etadaññāya padaṁ asaṅkhataṁ,",
  "iti44:6.2_0": "Vimuttacittā bhavanettisaṅkhayā;",
  "iti44:6.3_0": "Te dhammasārādhigamā khaye ratā,",
  "iti44:6.4_0": "Pahaṁsu te sabbabhavāni tādino”ti.",
  "iti44:7.1_0": "Ayampi attho vutto bhagavatā, iti me sutanti.",
  "iti44:7.2_0": "Sattamaṁ."
}