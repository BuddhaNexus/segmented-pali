{
  "tika-s0501t4:0_0": "Nayasamuṭṭhānavibhāvanā",
  "tika-s0501t4:1_0": "79.",
  "tika-s0501t4:1_1": "Yena yena saṁvaṇṇanāvisesabhūtena desanāhārasampātādinā hārasampātena ekasuttappadesatthā niddhāretvā vibhattā, so saṁvaṇṇanāvisesabhūto desanāhārasampātādihārasampāto paripuṇṇo, ‘‘katamaṁ nayasamuṭṭhāna’’nti pucchitabbattā ‘‘tattha katamaṁ nayasamuṭṭhāna’’ntiādi āraddhaṁ.",
  "tika-s0501t4:1_2": "Aṭṭhakathāyaṁ pana –‘‘evaṁ nānāsuttavasena, ekasuttavasena ca hāravicāraṁ dassetvā idāni nayavicāraṁ dassetuṁ ‘tattha katamaṁ nayasamuṭṭhāna’ntiādi āraddha’’nti (netti. aṭṭha. 79) vuttaṁ.",
  "tika-s0501t4:1_3": "‘‘Tattha katamo nandiyāvaṭṭanayo’’tiādiṁ anārabhitvā ‘‘tattha katamaṁ nayasamuṭṭhāna’’ntiādiārambhane kāraṇaṁ aṭṭhakathāyaṁ vuttameva.",
  "tika-s0501t4:1_4": "Tattha tatthāti tesu hārādīsu yo atthanayo saṁvaṇṇanānayena niddiṭṭho, tasseva atthanayassa samuṭṭhānaṁ bhūmiṁ pucchati ‘‘katamaṁ nayasamuṭṭhāna’’nti.",
  "tika-s0501t4:2_0": "Kiñcāpi saṁvaṇṇanānayā niddiṭṭhā, tathāpi atthanayasaṁvaṇṇanānayānaṁ visesassa pākaṭaṁ kātuṁ puna kathayissāma.",
  "tika-s0501t4:2_1": "Taṇhāavijjāhi saṁkilesapakkhassa suttatthassa catusaccayojanamukhena nayanalakkhaṇo saṁvaṇṇanāviseso ceva samathavipassanāhi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso ca nandiyāvaṭṭo nayo nāma.",
  "tika-s0501t4:2_2": "Tīhi akusalamūlehi lobhādīhi saṁkilesapakkhassa suttatthassa catusaccayojanamukhena nayanalakkhaṇo saṁvaṇṇanāviseso ceva tīhi kusalamūlehi alobhādīhi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso ca tipukkhalo nayo nāma.",
  "tika-s0501t4:2_3": "Catūhi subhasaññādīhi vipallāsehi sakalasaṁkilesapakkhassa suttatthassa catusaccayojanamukhena nayanalakkhaṇo saṁvaṇṇanāviseso ceva catūhi asubhasaññādīhi avipallāsehi satipaṭṭhānehi, saddhindriyehi vā vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso ca sīhavikkīḷito nayo nāmāti vuttā nayā saṁvaṇṇanānayā nāma.",
  "tika-s0501t4:2_4": "Tesaṁ saṁvaṇṇanānayānaṁ samuṭṭhānaṁ pucchati ‘‘katamaṁ nayasamuṭṭhāna’’nti.",
  "tika-s0501t4:3_0": "Nayā pana nānāsuttato niddhāritehi taṇhāavijjādīhi mūlapadehi catusaccayojanāya nayato anubujjhiyamāno dukkhādiattho.",
  "tika-s0501t4:3_1": "So hi maggañāṇaṁ nayati sampāpetīti ‘‘nayo’’ti vutto, so atthanayo nāma.",
  "tika-s0501t4:3_2": "Tasseva atthanayassa samuṭṭhānaṁ pucchati ‘‘katamaṁ nayasamuṭṭhāna’’nti?",
  "tika-s0501t4:3_3": "Tasmā catusaccayojanāya nayaggāhato nīyati anupucchīyatīti nayo, ko so?",
  "tika-s0501t4:3_4": "Suttatthabhūto dukkhādiko attho.",
  "tika-s0501t4:3_5": "Nayati maggañāṇaṁ pāpetīti vā nayo, dukkhādiko atthova.",
  "tika-s0501t4:3_6": "Tenāha – ‘‘anubujjhiyamāno dukkhādiattho.",
  "tika-s0501t4:3_7": "So hi maggañāṇaṁ nayati sampāpetīti nayo’’ti (netti. aṭṭha. 79).",
  "tika-s0501t4:3_8": "Samuṭṭhahanti nayā etenāti samuṭṭhānaṁ, kiṁ taṁ?",
  "tika-s0501t4:3_9": "Avijjātaṇhādikāraṇaṁ, taṁdīpanā saṁvaṇṇanā ca.",
  "tika-s0501t4:3_10": "Avijjātaṇhādinā hi dukkhādiatthanayā sambhavanti.",
  "tika-s0501t4:3_11": "Atha vā avijjātaṇhādīhi catusaccayojanā samuṭṭhānaṁ nāma. Tena vuttaṁ – ‘‘kiṁ pana taṁ?",
  "tika-s0501t4:3_12": "Taṁtaṁmūlapadehi catusaccayojanā’’ti (netti. aṭṭha. 79).",
  "tika-s0501t4:3_13": "Evaṁ atthe gayhamāne sati saṁvaṇṇanānayāpi gahitā honti, nayānaṁ samuṭṭhānaṁ nayasamuṭṭhānaṁ, tasmiṁ nayasamuṭṭhāne.",
  "tika-s0501t4:4_0": "‘‘Katamaṁ nandiyāvaṭṭanayasamuṭṭhāna’’nti pucchitabbattā paṭhamaṁ nandiyāvaṭṭanayasamuṭṭhānaṁ dassetuṁ ‘‘pubbā koṭi na paññāyatī’’tiādi vuttaṁ.",
  "tika-s0501t4:4_1": "Nandiyāvaṭṭanayasamuṭṭhānabhūtāya avijjāya ca taṇhāya ca pubbā koṭi ‘‘asukassa buddhassa bhagavato uppajjanakāle uppannā, asukassa cakkavattino uppajjanakāle uppannā’’ti na paññāyati koṭiyā abhāvatoti yojanā.",
  "tika-s0501t4:4_2": "‘‘Avijjātaṇhāsu katamā nīvaraṇaṁ, katamā saṁyojana’’nti pucchitabbattā ‘‘tattha avijjā nīvaraṇaṁ taṇhā saṁyojana’’nti vuttaṁ. Tatthāti tāsu avijjātaṇhāsu.",
  "tika-s0501t4:4_3": "Ādīnavapaṭicchādikattā avijjā nīvaraṇaṁ.",
  "tika-s0501t4:4_4": "Bhavesu saṁyojanato taṇhā saṁyojanaṁ.",
  "tika-s0501t4:4_5": "‘‘Avijjānīvaraṇā sattā kathaṁ vicaranti, kathaṁ vuccanti, taṇhāsaṁyojanā sattā kathaṁ vicaranti kathaṁ vuccantī’’ti pucchitabbattā ‘‘avijjānīvaraṇā sattā’’tiādi vuttaṁ.",
  "tika-s0501t4:4_6": "Avijjānīvaraṇametesamatthīti avijjānīvaraṇā.",
  "tika-s0501t4:4_7": "Avijjāya saṁyuttā viya pavattā avijjāya abhinivisavatthūsu saṁyuttā viya pavattā sattā avijjāpakkhena vipallāsena niccādiabhinivesavatthubhūte rūpādiārammaṇe vicaranti vividhā caranti pavattanti, te niccādiabhinivisantā vicarantā sattā ‘‘diṭṭhicaritā’’ti vuccanti.",
  "tika-s0501t4:4_8": "Taṇhāsaṁyojanametesanti taṇhāsaṁyojanā.",
  "tika-s0501t4:4_9": "Taṇhāya saṁyuttā viya pavattā, taṇhāya vā ārammaṇabhūte vatthukāme saṁyuttā viya pavattā sattā taṇhāpakkhena aṭṭhasatataṇhāvicaritena ārammaṇabhūte vatthusmiṁ vicaranti pavattantīti attho.",
  "tika-s0501t4:5_0": "‘‘Diṭṭhicaritā sattā kaṁ paṭipattiṁ anuyuttā viharanti, taṇhācaritā sattā kaṁ paṭipattiṁ anuyuttā viharantī’’ti pucchitabbattā ‘‘diṭṭhicaritā’’tiādi vuttaṁ.",
  "tika-s0501t4:5_1": "Diṭṭhicaritā sattā ito sāsanato bahiddhā pabbajitā hontāpi ‘‘sukhena adhigantabbaṁ sukhaṁ natthi, dukkhena adhigantabbaṁ sukhaṁ pana atthī’’ti manasi karontā attakilamathānuyogaṁ pañcātapādipaṭipattiṁ anuyuttā viharanti.",
  "tika-s0501t4:5_2": "Taṇhācaritā sattā ito sāsanato bahiddhā pabbajitā hontāpi ‘‘kāme paṭisevantā lokaṁ vaḍḍhāpentā bahuṁ puññaṁ vaḍḍhāpentī’’ti manasi karontā kāmesu kāmasukhallikānuyogaṁ paṭipattiṁ anuyuttā viharanti.",
  "tika-s0501t4:6_0": "‘‘Kasmā diṭṭhicaritā tathāvidhaṁ paṭipattiṁ anuyuttā viharanti, kasmā taṇhācaritā tathāvidhaṁ paṭipattiṁ anuyuttā viharantī’’ti pucchitabbattā ‘‘tattha kiṁ kāraṇa’’ntiādi vuttaṁ.",
  "tika-s0501t4:6_1": "Tatthāti tattha tesu diṭṭhicaritataṇhācaritesu.",
  "tika-s0501t4:6_2": "Yaṁ yasmā kāraṇā viharanti, taṁ kāraṇaṁ kinti pucchati.",
  "tika-s0501t4:6_3": "Ito sāsanato bahiddhā yesaṁ puggalānaṁ saccavavatthānaṁ natthi, catusaccappakāsanā kuto ca atthi, samathavipassanākosallaṁ vā upasamasukhappatti vā kuto atthi, te puggalā upasamasukhassa anabhiññā viparītacetā hutvā evaṁ āhaṁsu ‘‘sukhena adhigantabbaṁ sukhaṁ natthi , dukkhena adhigantabbaṁ sukhaṁ nāma atthī’’ti.",
  "tika-s0501t4:6_4": "Te evaṁsaññī evaṁdiṭṭhī dukkhena sukhaṁ patthayamānā hutvā attakilamathānuyogamanuyuttā viharanti.",
  "tika-s0501t4:6_5": "Ito sāsanato bahiddhā yesaṁ puggalānaṁ saccavavatthānaṁ natthi, catusaccappakāsanā kuto ca atthi, samathavipassanākosallaṁ vā upasamasukhappatti vā kuto atthi, te puggalā upasamasukhassa anabhiññā viparītacetā hutvā evamāhaṁsu ‘‘yo kāme paṭisevati, so lokaṁ vaḍḍhayati, yo lokaṁ vaḍḍhayati, so bahuṁ puññaṁ pasavatī’’ti.",
  "tika-s0501t4:6_6": "Te evaṁsaññī evaṁdiṭṭhī kāmesu sukhasaññī hutvā kāmasukhallikānuyogaṁ anuyuttā ca viharantīti yojanā kātabbā.",
  "tika-s0501t4:7_0": "‘‘Tathā viharantā kiṁ vaḍḍhayantī’’ti pucchitabbattā ‘‘te tadabhiññā santā rogameva vaḍḍhayantī’’ti vuttaṁ.",
  "tika-s0501t4:7_1": "‘‘Tathā vaḍḍhayantā rogādīnaṁ bhesajjaṁ samathavipassanaṁ vaḍḍhayanti ki’’nti pucchitabbattā ‘‘te rogābhitunnā gaṇḍapaṭipīḷitā sallānuviddhā nirayatiracchānayonipetāsuresu ummujjanimujjāni karontā ugghātanigghātaṁ paccanubhontā rogagaṇḍasallabhesajjaṁ navindantī’’ti vuttaṁ.",
  "tika-s0501t4:7_2": "Attho pana aṭṭhakathāyaṁ (netti. aṭṭha. 79) vutto.",
  "tika-s0501t4:7_3": "‘‘Katame saṁkilesavodānā, katame rogādayo, katamaṁ bhesajja’’nti pucchitabbattā ‘‘tattha attakilamathānuyogo’’tiādi vuttaṁ.",
  "tika-s0501t4:7_4": "Tatthāti tesu saṁkilesavodānarogabhesajjādīsu.",
  "tika-s0501t4:7_5": "Attakilamathānuyogo ca kāmasukhallikānuyogo ca saṁkileso hoti, samathavipassanā vodānaṁ hoti, attakilamathānuyogo ca rogo hoti, samathavipassanā roganigghātakabhesajjaṁ…pe...",
  "tika-s0501t4:7_6": "samathavipassanā salluddhāraṇabhesajjaṁ hoti.",
  "tika-s0501t4:8_0": "‘‘Katamo katamaṁ sacca’’nti pucchitabbattā ‘‘tattha saṁkileso dukkha’’ntiādi vuttaṁ.",
  "tika-s0501t4:8_1": "Tatthāti tesu saṁkilesādīsu saṁkileso ekadesavasena dukkhaṁ dukkhasaccaṁ hoti.",
  "tika-s0501t4:8_2": "Tadabhisaṅgoti tasmiṁ saṁkilese abhisaṅgo viya pavatto lokiyadhammo niravasesavasena dukkhasaccaṁ hoti.",
  "tika-s0501t4:8_3": "Atha vā tasmiṁ dukkhe abhisaṅgo viya pavattā taṇhā dukkhasamudayo samudayasaccaṁ hoti.",
  "tika-s0501t4:8_4": "Taṇhānirodho dukkhanirodho nirodhasaccaṁ hoti.",
  "tika-s0501t4:8_5": "Samathavipassanā dukkhanirodhagāminī paṭipadā maggasaccaṁ hoti.",
  "tika-s0501t4:8_6": "Imāni cattāri saccāni niddhāretvā yojetabbāni.",
  "tika-s0501t4:8_7": "‘‘Tesu catūsu saccesu katamaṁ pariññeyyaṁ, katamo pahātabbo, katamo bhāvetabbo, katamo sacchikātabbo’’ti pucchitabbattā ‘‘dukkhaṁ pariññeyya’’ntiādi vuttaṁ.",
  "tika-s0501t4:9_0": "80.",
  "tika-s0501t4:9_1": "Diṭṭhicaritataṇhācaritānaṁ attakilamathānuyogādivasena cattāri saccāni niddhāritāni, ‘‘kathaṁ diṭṭhicaritataṇhācaritānaṁ sakkāyadassane pavattibhedavasena cattāri saccāni niddhāritānī’’ti pucchitabbattā ‘‘tattha diṭṭhicaritā’’tiādi vuttaṁ.",
  "tika-s0501t4:9_2": "Atha vā ‘‘diṭṭhicaritataṇhācaritānaṁ sakkāyadassane katamo pavattibhedo’’ti pucchitabbattā imesaṁ sakkāyadassane ayaṁ pavattibhedoti vibhajitvā dassetuṁ ‘‘tattha diṭṭhicaritā’’tiādi vuttaṁ.",
  "tika-s0501t4:9_3": "Tena vuttaṁ – ‘‘idāni diṭṭhicaritataṇhācaritānaṁ sakkāyadiṭṭhidassane pavattibhedaṁ dassetuṁ ‘diṭṭhicaritā’tiādi vutta’’nti.",
  "tika-s0501t4:9_4": "Tatthāti tesu diṭṭhicaritataṇhācaritesu.",
  "tika-s0501t4:9_5": "Diṭṭhicaritā puggalā rūpaṁ ‘‘attā’’ti attato upagacchanti…pe… viññāṇaṁ ‘‘attā’’ti attato upagacchanti diṭṭhicaritānaṁ attābhinivesassa balavabhāvato, taṇhācaritā pana rūpaṁ vā ‘‘attā’’ti rūpavantaṁ attānaṁ upagacchanti attani vā rūpaṁ, rūpasmiṁ vā ‘‘attā’’ti attānaṁ upagacchanti…pe… viññāṇasmiṁ vā ‘‘attā’’ti attānaṁ upagacchanti taṇhācaritānaṁ attaniyābhinivesassa balavabhāvato.",
  "tika-s0501t4:9_6": "Pañcasu upādānakkhandhesu ekekaṁ nissāya catubbidhattā vīsativatthukā ayaṁ micchādiṭṭhi ‘‘sakkāyadiṭṭhī’’ti vuccati.",
  "tika-s0501t4:9_7": "Evaṁ diṭṭhicaritataṇhācaritānaṁ sakkāyadassane pavattibhedo viññātabboti attho.",
  "tika-s0501t4:10_0": "‘‘Sakkāyadiṭṭhiyā katamo paṭipakkho’’ti pucchitabbattā ‘‘tassā paṭipakkho’’tiādi vuttaṁ.",
  "tika-s0501t4:10_1": "Tassā sakkāyadiṭṭhiyā pajahanavasena lokuttarā sammādiṭṭhi paṭipakkho, tassā sammādiṭṭhiyā anvāyikā anuguṇabhāvena pavattanakā dhammā ca sakkāyadiṭṭhiyā pajahanavasena paṭipakkhā bhavanti.",
  "tika-s0501t4:10_2": "‘‘Katame dhammā anvāyikā’’ti pucchitabbattā ‘‘sammāsaṅkappo’’tiādi vuttaṁ.",
  "tika-s0501t4:10_3": "Sammāsaṅkappo…pe… sammāsamādhi ime dhammā anvāyikā honti.",
  "tika-s0501t4:10_4": "Ayaṁ sammādiṭṭhiādiko ariyo aṭṭhaṅgiko maggo tassā sakkāyadiṭṭhiyā paṭipakkho hoti pahāyakattā.",
  "tika-s0501t4:10_5": "‘‘Te sammādiṭṭhiyādayo dhammā khandhato kittakā hontī’’ti pucchitabbattā ‘‘te tayo khandhā’’tiādi vuttaṁ.",
  "tika-s0501t4:10_6": "‘‘Katamo khandho samatho, katamo khandho vipassanā’’ti pucchitabbattā ‘‘sīlakkhandho samādhikkhandho ca samatho, paññākkhandho vipassanā’’ti vuttaṁ.",
  "tika-s0501t4:10_7": "‘‘Sakkāyādīsu katamo katamaṁ saccaṁ, katamo katamaṁ sacca’’nti pucchitabbattā ‘‘tattha sakkāyo’’tiādi vuttaṁ.",
  "tika-s0501t4:11_0": "‘‘Diṭṭhicaritataṇhācaritānaṁ sakkāyadiṭṭhitappaṭipakkhavasena cattāri saccāni niddhāritāni, kathaṁ antadvayamajjhimapaṭipadā niddhāritā’’ti vattabbattā ‘‘tattha ye rūpaṁ attato’’tiādi vuttaṁ.",
  "tika-s0501t4:11_1": "Tatthāti tesu diṭṭhicaritataṇhācaritesu ye diṭṭhicaritā puggalā rūpaṁ ‘‘attā’’ti attato upagacchanti…pe… viññāṇaṁ ‘‘attā’’ti attato upagacchanti.",
  "tika-s0501t4:11_2": "Ime diṭṭhicaritā puggalā ‘‘rūpādayo ca attā, rūpādīnañca aniccattā, attassāpi aniccattā attā ucchijjati, attā vinassati, attā paraṁ maraṇā na hotī’’ti abhinivisanato ‘‘ucchedavādino’’ti vuccanti.",
  "tika-s0501t4:11_3": "Ye taṇhācaritā puggalā rūpaṁ vā ‘‘attā’’ti rūpavantaṁ attānaṁ upagacchanti…pe… viññāṇaṁ vā ‘‘attā’’ti viññāṇavantaṁ attānaṁ upagacchanti.",
  "tika-s0501t4:11_4": "Attani vā viññāṇaṁ, viññāṇasmiṁ vā attānaṁ upagacchanti.",
  "tika-s0501t4:11_5": "Ime taṇhācaritā puggalā ‘‘rūpādīhi attā añño aññattā attā nicco sassato’’ti abhinivisanato ‘‘sassatavādino’’ti vuccanti.",
  "tika-s0501t4:12_0": "Tattha tesu ucchedavādīsassatavādīpuggalesu pavattā ucchedavādasassatavādā ubho antā antadvayapaṭipadā honti.",
  "tika-s0501t4:12_1": "Ayaṁ antadvayapaṭipadā saṁsārapavattanassa hetubhāvato saṁsārapavatti hoti, tassa antadvayassa paṭipajjanassa pajahanavasena majjhimapaṭipadāsaṅkhātova ariyo aṭṭhaṅgiko maggo paṭipakkho hoti pahāyakattā.",
  "tika-s0501t4:12_2": "Ayaṁ maggo saṁsāranivattanassa hetubhāvato saṁsāranivatti hoti.",
  "tika-s0501t4:12_3": "Tattha saṁsārapavattisaṁsāranivattīsu pavatti saṁsārapavatti dukkhaṁ dukkhasaccaṁ, tadabhisaṅgo tasmiṁ dukkhe abhisaṅgo taṇhā samudayo samudayasaccaṁ, taṇhānirodho dukkhanirodho nirodhasaccaṁ, ariyo aṭṭhaṅgiko maggo dukkhanirodhagāminī paṭipadā maggasaccaṁ, iti imāni cattāri saccāni niddhāritāni.",
  "tika-s0501t4:12_4": "‘‘Dukkhaṁ pariññeyya’’ntiādimhi vuttanayova attho.",
  "tika-s0501t4:13_0": "‘‘Ucchedasassatassa kittako pabhedo, maggassa kittako’’ti pucchitabbattā ‘‘tattha ucchedasassata’’ntiādi vuttaṁ.",
  "tika-s0501t4:13_1": "Tattha ucchedasassataariyamaggesu ucchedasassatadassanaṁ samāsato saṅkhepato vīsativatthukā sakkāyadiṭṭhi.",
  "tika-s0501t4:13_2": "Ucchedo pañcupādānakkhandhe nissāya pavattattā pañcavidho, sassatadassanaṁ ekekasmiṁ tidhā uppajjanato pannarasavidhanti vīsatividhaṁ hoti.",
  "tika-s0501t4:13_3": "Vitthārato dvāsaṭṭhi diṭṭhigatāni. Katamāni?",
  "tika-s0501t4:13_4": "Cattāro sassatavādā, cattāro ekaccasassatavādā, cattāro antānantavādā, cattāro amarāvikkhepavādā, dve adhiccasamuppannavādā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādāti dvāsaṭṭhi diṭṭhigatāni veditabbāni.",
  "tika-s0501t4:13_5": "Vitthārato pana brahmajālasutte (dī. ni. 1.30 ādayo) āgatāni.",
  "tika-s0501t4:13_6": "Tesaṁ ucchedasassatadassanānaṁ tecattālīsaṁ bodhipakkhiyadhammā paṭipakkho maggo. Katame tecattālīsaṁ?",
  "tika-s0501t4:13_7": "‘‘Aniccasaññā dukkhasaññā anattasaññā’’ti tisso saññā ca ‘‘pahānasaññā virāgasaññā nirodhasaññā’’ti tisso saññā cāti cha saññā ca ‘‘cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, aṭṭha maggaṅgānī’’ti tecattālīsaṁ bodhipakkhiyadhammā vipassanāvasena paṭipakkho maggo nāma.",
  "tika-s0501t4:14_0": "‘‘Samathavasena katamo paṭipakkho’’ti vattabbattā ‘‘aṭṭha vimokkhā’’tiādi vuttaṁ. Aṭṭha vimokkhā pākaṭā.",
  "tika-s0501t4:14_1": "Dasa kasiṇāyatanāni samathavasena paṭipakkho maggo nāma.",
  "tika-s0501t4:14_2": "‘‘Katamaṁ ñāṇaṁ katamassa dhammassa padālana’’nti pucchitabbattā ‘‘dvāsaṭṭhi diṭṭhigatānī’’tiādi vuttaṁ.",
  "tika-s0501t4:14_3": "Diṭṭhicarite pavattāni diṭṭhigatāni, moho.",
  "tika-s0501t4:14_4": "Taṇhācarite pavattāni diṭṭhigatāni, jālaṁ. Anādivasena pavatto moho.",
  "tika-s0501t4:14_5": "Anidhanavasena pavattaṁ jālaṁ.",
  "tika-s0501t4:14_6": "Aṭṭha samāpattiyo samāpajjitvā tejetvā tikkhaṁ vipassanāñāṇañca ariyamaggañāṇañcañāṇavajiraṁ nāma bodhipakkhiyadhammānaṁ ñāṇapadaṭṭhānattā. Moho ca jālañca mohajālaṁ.",
  "tika-s0501t4:14_7": "Padāletīti padālanaṁ, kattari yupaccayo, mohajālassa padālananti mohajālapadālanaṁ.",
  "tika-s0501t4:14_8": "Padālanañhi duvidhaṁ vikkhambhanapadālanaṁ samucchedapadālananti.",
  "tika-s0501t4:14_9": "Pubbabhāge samathavipassanāvasena vikkhambhanapadālanaṁ, maggakkhaṇe samucchedapadālanaṁ eva daṭṭhabbaṁ.",
  "tika-s0501t4:14_10": "Tatthāti tasmiṁ mohajāle avijjā moho, bhavataṇhā jālaṁ.",
  "tika-s0501t4:14_11": "Attano ādhāraṁ puggalaṁ dukkhādīsu aṭṭhasu ṭhānesu mohetīti moho.",
  "tika-s0501t4:14_12": "Paṭhamaṁ jālaṁ jaṭaṁ lāyitvā jaṭāvasena lāti pavattatīti jālaṁ, attani jātaṁ macchasakuṇādikaṁ lāti gaṇhāti, lāpeti gaṇhāpetīti vā jālaṁ, jālaṁ viyāti jālaṁ.",
  "tika-s0501t4:14_13": "Tena vuttaṁ – ‘‘atītādibhedabhinnesu rūpādīsu, sakaattabhāvādīsu ca saṁsibbanavasena pavattanato jālaṁ bhavataṇhā’’ti (netti. aṭṭha. 80).",
  "tika-s0501t4:14_14": "‘‘Avijjātaṇhāhi attakilamathānuyogādīnaṁ kilesapakkhānaṁ niddhāraṇaṁ kataṁ kathaṁ kena saddahitabba’’nti vattabbattā ‘‘tena vuccati ‘pubbā koṭi na paññāyati avijjāya ca bhavataṇhāya cā’ti’’ vuttaṁ.",
  "tika-s0501t4:15_0": "81.",
  "tika-s0501t4:15_1": "‘‘Ito sāsanato bahiddhā diṭṭhicaritataṇhācaritānaṁ paṭipadādayo niddhāritā, sāsane diṭṭhicaritataṇhācaritānaṁ paṭipadādayo kathaṁ niddhāritabbā’’ti vattabbattā ‘‘saṁkilesapakkhā suttatthā ācariyena dassitā, vodānapakkhasuttatthā kathaṁ dassitabbā’’ti vattabbattā vā ‘‘tattha diṭṭhicarito asmiṁ sāsane’’tiādi vuttaṁ.",
  "tika-s0501t4:15_2": "Tatthāti tesu diṭṭhicaritataṇhācaritesu.",
  "tika-s0501t4:15_3": "Diṭṭhicarito puggalo asmiṁ sāsane pabbajito hutvā catūsu paccayesu sallekhānusantatavutti bhavati. Kasmā?",
  "tika-s0501t4:15_4": "Yasmā sallekhe tibbagāravo, tasmā sallekhe tibbagāravattā.",
  "tika-s0501t4:15_5": "Taṇhācarito puggalo asmiṁ sāsane pabbajito hutvā sikkhānusantatavutti bhavati . Kasmā?",
  "tika-s0501t4:15_6": "Yasmā sikkhāya tibbagāravo, tasmā sikkhāya tibbagāravattā.",
  "tika-s0501t4:15_7": "Diṭṭhicarito puggalo sammattaniyāmaṁ okkamanto hutvā dhammānusārī puggalo bhavati. Kasmā?",
  "tika-s0501t4:15_8": "Diṭṭhiyā diṭṭhivisaye paññāsadisapavattanato.",
  "tika-s0501t4:15_9": "Taṇhācarito puggalo sammattaniyāmaṁ okkamanto hutvā saddhānusārī bhavati. Kasmā?",
  "tika-s0501t4:15_10": "Taṇhāvasena micchādhimokkhattā.",
  "tika-s0501t4:15_11": "Diṭṭhicarito puggalo sukhāya paṭipadāya, dandhābhiññāya ca niyyāti, sukhāya paṭipadāya, khippābhiññāya ca niyyāti sukhena kilesehi vikkhambhituṁ samatthattā.",
  "tika-s0501t4:15_12": "Taṇhācarito puggalo dukkhāya paṭipadāya, dandhābhiññāya ca niyyāti, dukkhāya paṭipadāya, khippābhiññāya ca niyyāti dukkhena kilesehi vikkhambhituṁ samatthattā.",
  "tika-s0501t4:16_0": "‘‘Tathā kasmā niyyātī’’ti pucchitabbattā ‘‘tattha kiṁ kāraṇaṁ ya’’ntiādi vuttaṁ.",
  "tika-s0501t4:16_1": "Yaṁ yena kāraṇena niyyāti, taṁ kāraṇaṁ kinti pucchati.",
  "tika-s0501t4:16_2": "Tassa taṇhācaritassa kāmā sukhena apariccattā hi yasmā bhavanti, tasmā kāmānaṁ sukhena apariccattattā tathā niyyāti.",
  "tika-s0501t4:16_3": "So taṇhācarito kāmehi vatthukāmakilesakāmehi viveciyamāno dukkhena paṭinissarati, dandhañca dhammaṁ catusaccadhammaṁ ājānāti.",
  "tika-s0501t4:16_4": "Yo pana ayaṁ puggalo diṭṭhicarito hoti, so ayaṁ diṭṭhicarito puggalo ādito ādimhiyeva kāmehi kilesakāmavatthukāmehi anatthiko bhavati.",
  "tika-s0501t4:16_5": "So diṭṭhicarito tato tehi kāmehi viveciyamāno khippañca sukhena paṭinissarati, khippañca dhammaṁ ājānāti.",
  "tika-s0501t4:17_0": "‘‘Taṇhācarito dukkhāya paṭipadāya dandhābhiññāya niyyāti, diṭṭhicarito sukhāya paṭipadāya khippābhiññāya niyyātīti ekekāya paṭipadāya bhavitabba’’nti vattabbattā ‘‘dukkhāpi paṭipadā duvidhā dandhābhiññā ca khippābhiññā ca, sukhāpi paṭipadā duvidhā dandhābhiññā ca khippābhiññā cā’’ti vuttaṁ.",
  "tika-s0501t4:17_1": "‘‘Evaṁ sati ekova dvīhi dvīhi paṭipadāhi niyyātīti āpajjatī’’ti vattabbattā ‘‘sattāpī’’tiādi vuttaṁ.",
  "tika-s0501t4:17_2": "Taṇhācaritā sattāpi duvidhā mudindriyāpi tikkhindriyāpi, diṭṭhicaritā sattāpi duvidhā mudindriyāpi tikkhindriyāpīti yojanā kātabbā.",
  "tika-s0501t4:17_3": "Ye taṇhācaritadiṭṭhicaritā mudindriyā bhavanti, te taṇhācaritadiṭṭhicaritā dandhañca paṭinissaranti, dandhañca dhammaṁ ājānanti.",
  "tika-s0501t4:17_4": "Ye taṇhācaritadiṭṭhicaritā tikkhindriyā bhavanti, te taṇhācaritadiṭṭhicaritā khippañca paṭinissaranti, khippañca dhammaṁ ājānanti, tasmā ekekasseva ekekā paṭipadā yuttāvāti.",
  "tika-s0501t4:17_5": "‘‘Imāhi paṭipadāhi niyyantiyeva, na niyyiṁsu niyyissantīti āpajjeyya vattamānavibhattiyā niddiṭṭhattā’’ti vattabbattā ‘‘imā catasso’’tiādi vuttaṁ.",
  "tika-s0501t4:17_6": "Atītepi imāhi catūhi paṭipadāhi niyyiṁsu, paccuppannesupi niyyanti, anāgatepi niyyissantīti attho gahetabbo yathā ‘‘pabbato tiṭṭhatī’’ti.",
  "tika-s0501t4:18_0": "Evanti evaṁ vuttappakārena.",
  "tika-s0501t4:18_1": "Ariyapuggalā catukkamaggaṁ paṭipadaṁ paññāpenti.",
  "tika-s0501t4:18_2": "‘‘Kimatthaṁ paññāpentī’’ti vattabbattā ‘‘abudhajanasevitāyā’’tiādi vuttaṁ.",
  "tika-s0501t4:18_3": "Ayaṁ vuccati nandiyāvaṭṭassa nayassa bhūmīti taṇhāavijjānaṁ vasena saṁkilesapakkhe dvidisā catusaccayojanāpi samathavipassanānaṁ vasena vodānapakkhe dvidisā catusaccayojanāpi dassitā.",
  "tika-s0501t4:18_4": "Ayaṁ catubbidhā catusaccayojanā nandiyāvaṭṭassa nayassa samuṭṭhānaṁ bhūmi samuṭṭhānabhāvatoti.",
  "tika-s0501t4:18_5": "‘‘Tathāvidhāya catusaccayojanāya nandiyāvaṭṭassa nayassa samuṭṭhānabhūmibhāvo kena saddahitabbo’’ti vattabbattā ‘‘tenāhā’’tiādi vuttaṁ.",
  "tika-s0501t4:19_0": "82.",
  "tika-s0501t4:19_1": "‘‘Nandiyāvaṭṭassa nayassa samuṭṭhānabhūtā bhūmi dassitā, tassa nandiyāvaṭṭassa nayassa kattha katamā disā kittakena upaparikkhitabbā’’ti vattabbattā ‘‘veyyākaraṇesu hī’’tiādi vuttaṁ. Hi-saddo pakkhantarattho.",
  "tika-s0501t4:19_2": "Ye disābhūtā āhārādayo dhammā veyyākaraṇesu ‘‘kusalākusalā’’ti vuttaṁ, te disābhūtā āhārādayo dhammā duvidhena ‘‘ime akusalā dhammā saṁkilesadhammā, ime kusalā vodānadhammā’’ti duvidhena upaparikkhitabbā ālocitabbā.",
  "tika-s0501t4:19_3": "‘‘Katamena duvidhenā’’ti pucchitabbattā ‘‘lokavaṭṭānusārī ca lokavivaṭṭānusārī cā’’ti vuttaṁ.",
  "tika-s0501t4:19_4": "‘‘Katamaṁ vaṭṭaṁ, katamaṁ vivaṭṭa’’nti pucchitabbattā ‘‘vaṭṭaṁ nāma saṁsāro, vivaṭṭaṁ nibbāna’’nti vuttaṁ.",
  "tika-s0501t4:19_5": "‘‘Saṁsārassa katamo hetū’’ti pucchitabbattā ‘‘kammakilesā hetu saṁsārassā’’ti vuttaṁ.",
  "tika-s0501t4:19_6": "‘‘Katamaṁ kammaṁ nāma, cetanāyeva kammaṁ nāma kiṁ, udāhu cetasikañca phaladānasamatthāsamatthampi kammaṁ ki’’nti pucchitabbattā ‘‘tattha kamma’’ntiādi vuttaṁ. Tatthāti tesu kammakilesesu.",
  "tika-s0501t4:19_7": "‘‘Taṁ kammaṁ kathaṁ kena pakārena daṭṭhabba’’nti ce vadeyya, yathā yena upacayena kataṁ kammaṁ phaladānasamatthaṁ hoti, tasmiṁ upacaye taṁ kammaṁ daṭṭhabbaṁ.",
  "tika-s0501t4:19_8": "‘‘Te kilesā katamehi dhammehi niddisitabbā’’ti ce puccheyya, sabbepi kilesā catūhi vipallāsehi niddisitabbā.",
  "tika-s0501t4:19_9": "‘‘Te kilesā kattha daṭṭhabbā’’ti ce puccheyya, dasavatthuke kilesapuñje te kilesā daṭṭhabbā.",
  "tika-s0501t4:20_0": "‘‘Katamāni dasa vatthūnī’’ti ce puccheyya, cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānīti dasa vatthūnīti veditabbāni catunnaṁ kiccavasena ekattā.",
  "tika-s0501t4:20_1": "Ettha ca kilesānaṁ paccayo vatthukāmopi kilesopi kilesavatthu hoti purimānaṁ purimānaṁ kilesānaṁ pacchimānaṁ pacchimānaṁ kilesānaṁ paccayabhāvato.",
  "tika-s0501t4:21_0": "‘‘Katamo katamo katamassa katamassa vatthū’’ti pucchitabbattā ‘‘paṭhame āhāre’’tiādi vuttaṁ.",
  "tika-s0501t4:21_1": "Ālambitabbe paṭhame kabaḷīkārāhāre paṭhamo ‘‘rūpaṁ subha’’nti vipallāso ārammaṇakaraṇavasena pavattati.",
  "tika-s0501t4:21_2": "Ālambitabbe dutiye phassāhāre dutiyo ‘‘phassapaccayā vedanā sukhā’’ti vipallāso pavattati.",
  "tika-s0501t4:21_3": "Ālambitabbe tatiye cittāhāre tatiyo ‘‘cittaṁ nicca’’nti vipallāso pavattati, ālambitabbe catutthe manosañcetanāhāre ‘‘dhammo attā’’ti vipallāso ārammaṇakaraṇavasena pavattati.",
  "tika-s0501t4:21_4": "Ālambitabbe paṭhame ‘‘rūpaṁ subha’’nti vipallāso paṭhamaṁ kāmupādānaṁ ārammaṇakaraṇavasena pavattati.",
  "tika-s0501t4:21_5": "Sesesupi yathārahaṁ nayānusārena yojetvā attho veditabbo.",
  "tika-s0501t4:22_0": "83.",
  "tika-s0501t4:22_1": "‘‘Tesu āhārādīsu katamo katamassa puggalassa upakkileso’’ti vattabbattā ‘‘tattha yo cā’’tiādi vuttaṁ.",
  "tika-s0501t4:22_2": "Tatthāti tesu āhārādīsu, taṇhācaritadiṭṭhicaritesu vā.",
  "tika-s0501t4:22_3": "Taṇhācaritassa rūpavedanāsu tibbacchandarāgassa uppajjanato yo ca kabaḷīkāro āhāro, yo ca phassāhāro pavattati, ime kabaḷīkārāhāraphassāhārā taṇhācaritassa puggalassa upakkilesā bhavanti.",
  "tika-s0501t4:22_4": "Diṭṭhicaritassa dhammacittesu balavaattaniccābhinivesassa uppajjanato yo ca manosañcetanāhāro, yo ca viññāṇāhāro pavattati, ime manosañcetanāhāraviññāṇāhārā diṭṭhicaritassa puggalassa upakkilesā bhavanti.",
  "tika-s0501t4:22_5": "‘‘Tattha yo ca asubhe subha’’ntiādīsupi vuttanayānusārena attho gahetabboti.",
  "tika-s0501t4:22_6": "Purimānaṁ dvinnaṁ dvinnaṁ taṇhāpadhānattā ceva taṇhāsabhāvattā ca, pacchimānaṁ dvinnaṁ dvinnaṁ diṭṭhipadhānattā ceva diṭṭhisabhāvattā cāti.",
  "tika-s0501t4:23_0": "84.",
  "tika-s0501t4:23_1": "‘‘Katamasmiṁ paṭhamādike āhāre katamo paṭhamādiko vipallāso pavattatī’’ti pucchitabbattā ‘‘tattha kabaḷīkāre āhāre’’tiādinā nāmavasena niyametvā pubbe vuttatthameva dasseti.",
  "tika-s0501t4:23_2": "‘‘Katamasmiṁ vipallāse ṭhito katamaṁ upādiyatī’’ti pucchitabbattā ‘‘paṭhame vipallāse ṭhito’’tiādi vuttaṁ.",
  "tika-s0501t4:23_3": "Paṭhame vipallāse ṭhito puggalo kāme yena upādānena upādiyati, idaṁ upādānaṁ ‘‘kāmupādānaṁ nāmā’’ti vuccati.",
  "tika-s0501t4:23_4": "Sesesu iminā nayena yojanā kātabbā.",
  "tika-s0501t4:24_0": "‘‘Yena kāmupādānena kāmehi puggalo saṁyujjati, ayaṁ kāmupādānadhammo ‘kāmayogo’ti vuccatī’’tiādinā yojanā kātabbā.",
  "tika-s0501t4:24_1": "Sesānaṁ yojanatthādayo pāḷito, aṭṭhakathāto ca pākaṭā.",
  "tika-s0501t4:25_0": "85.",
  "tika-s0501t4:25_1": "‘‘Āhārādīsu katame katamā disā’’ti pucchitabbattā ‘‘tattha imā catasso disā’’tiādi vuttaṁ.",
  "tika-s0501t4:25_2": "Tattha tesu āhāracatukkādīsu dasasu catukkesu paṭhamo paṭhamo kabaḷīkārāhārādiko paṭhamā disā, dutiyo dutiyo phassāhārādiko dutiyā disā, tatiyo tatiyo viññāṇāhārādiko tatiyā disā, catuttho catuttho manosañcetanāhārādiko catutthā disāti veditabbā.",
  "tika-s0501t4:26_0": "‘‘Tāsu catūsu disāsu tesu kabaḷīkārāhārādīsu dhammesu katame dhammā katamassa upakkilesā’’ti pucchitabbattā ime āhārādayo dhammā imassa puggalassa upakkilesāti vibhattāti dassetuṁ ‘‘tattha yo ca kabaḷīkāro āhāro…pe… ime diṭṭhicaritassa udattassa upakkilesā’’ti vuttaṁ.",
  "tika-s0501t4:26_1": "Aṭṭhakathāyaṁ pana – ‘‘kabaḷīkārāhāro āhārotiādi āhārādīsu ye yassa puggalassa upakkilesā, taṁ vibhajitvā dassetuṁ āraddha’’nti (netti. aṭṭha. 85) vuttaṁ.",
  "tika-s0501t4:26_2": "Dasannaṁ suttānanti ekadesabhūtānaṁ dasannaṁ suttānaṁ. Atthoti sabhāvadhammo. Saddattho hi asamānoti.",
  "tika-s0501t4:26_3": "‘‘Byañjanameva nāna’’nti etena ca saddatthassa nānattaṁ dasseti.",
  "tika-s0501t4:27_0": "‘‘Kabaḷīkārāhārādīsu katame āhārādayo katamena vimokkhamukhena pariññaṁ pahānaṁ gacchantī’’ti pucchitabbattā ‘‘tattha yo ca kabaḷīkāro’’tiādi vuttaṁ.",
  "tika-s0501t4:28_0": "Itīti evaṁ vuttappakārā.",
  "tika-s0501t4:28_1": "Sabbeti sabbe āhārādayo dhammā lokavaṭṭānusārino bhavanti.",
  "tika-s0501t4:28_2": "Teti te sabbe āhārādayo dhammā. Lokāti lokato vaṭṭato.",
  "tika-s0501t4:28_3": "Tīhi vimokkhamukhehi aniccānupassanādīhi niyyanti.",
  "tika-s0501t4:29_0": "86.",
  "tika-s0501t4:29_1": "Saṁkilesapakkhe disābhūtā āhāracatukkādayo dasa catukkā dhammā ācariyena niddhāretvā dassitā, amhehi ca ñātā, ‘‘vodānapakkhe katame disābhūtā dhammā’’ti pucchitabbattā vodānapakkhe disābhūte dhamme dassetuṁ ‘‘catasso paṭipadā’’tiādi vuttaṁ.",
  "tika-s0501t4:29_2": "Cattāro vihārāti dibbavihārā brahmavihārā ariyavihārā āneñjavihārāti cattāro vihārā.",
  "tika-s0501t4:29_3": "Tesu rūpāvacarasamāpattiyo dibbavihārā, catasso appamaññāyo brahmavihārā, catasso phalasamāpattiyo ariyavihārā, catasso arūpasamāpattiyo āneñjavihārācattāro acchariyā abbhutā dhammāti mānapahānaṁ ālayasamugghāto avijjāpahānaṁ bhavūpasamoti cattāro acchariyaabbhutadhammā.",
  "tika-s0501t4:29_4": "Cattāri adhiṭṭhānānīti saccādhiṭṭhānaṁ cāgādhiṭṭhānaṁ paññādhiṭṭhānaṁ upasamādhiṭṭhānanti cattāri adhiṭṭhānāni.",
  "tika-s0501t4:29_5": "Catasso samādhibhāvanāti chandasamādhibhāvanā vīriyasamādhibhāvanā cittasamādhibhāvanā vīmaṁsāsamādhibhāvanāti catasso samādhibhāvanā.",
  "tika-s0501t4:29_6": "Cattārosukhabhāgiyāti indriyasaṁvaro tapo bojjhaṅgo sabbūpadhipaṭinissaggoti cattāro sukhabhāgiyā. Avasesā pākaṭā.",
  "tika-s0501t4:30_0": "‘‘Catūsu catūsu paṭipadādīsu katamo paṭipadādiko paṭhamo satipaṭṭhānādiko bhavatī’’ti pucchitabbattā ‘‘paṭhamā paṭipadā paṭhamaṁ satipaṭṭhāna’’ntiādi vuttaṁ.",
  "tika-s0501t4:30_1": "‘‘Paṭipadādayo paññāpadaṭṭhānādikā, satipaṭṭhānādayo pana satipadaṭṭhānādikā, tasmā ‘paṭhamā paṭipadā paṭhamaṁ satipaṭṭhāna’ntiādiyojanā kātabbā’’ti vattabbattā ‘‘paṭhamā paṭipadā bhāvitā bahulīkatā paṭhamaṁ satipaṭṭhānaṁ pūretī’’tiādi vuttaṁ, pūrakapūretabbabhāvato tathā yojanā kātabbāti adhippāyo.",
  "tika-s0501t4:30_2": "Atha vā ‘‘bhāvitā bahulīkatā katame paṭipadādayo katame satipaṭṭhānādike pūrentī’’ti pucchitabbattā ‘‘paṭhamā paṭipadā bhāvitā bahulīkatā paṭhamaṁ satipaṭṭhānaṁ pūretī’’tiādi vuttaṁ.",
  "tika-s0501t4:31_0": "87.",
  "tika-s0501t4:31_1": "‘‘Tesu dasasu paṭipadācatukkādīsu katame dhammā katamā disā, katame dhammā katamā disā’’ti pucchitabbattā ‘‘tattha imā catasso disā paṭhamā paṭipadā, paṭhamo satipaṭṭhāno’’tiādi vuttaṁ.",
  "tika-s0501t4:31_2": "Tatthāti tesu dasasu paṭipadācatukkādīsu.",
  "tika-s0501t4:31_3": "Imā mayā vuccamānā paṭhamā paṭipadādayo disā catasso disā bhavanti.",
  "tika-s0501t4:32_0": "‘‘Tesu catūsu disābhūtesu paṭipadācatukkādīsu katamo disābhūto attho katamassa puggalassa bhesajja’’nti pucchitabbattā ‘‘tattha paṭhamā paṭipadā…pe… diṭṭhicaritassa udattassa bhesajja’’nti vuttaṁ.",
  "tika-s0501t4:33_0": "‘‘Tesu dasasu paṭipadādicatukkesu dhammesu katamo katamo katamaṁ katamaṁ vimokkhamukha’’nti pucchitabbattā ‘‘tattha dukkhā ca paṭipadā’’tiādi vuttaṁ.",
  "tika-s0501t4:33_1": "Attho pana ṭīkāyaṁ vitthārena vutto pākaṭo.",
  "tika-s0501t4:33_2": "Saṁkilesapakkhe disābhūtā āhāracatukkādayo dasa catukkā samatikkamitabbapahātabbabhāvena niddhāritā, vodānapakkhe pana disābhūtā paṭipadācatukkādayo dasa catukkā samatikkamapahāyakabhāvena niddhāritā.",
  "tika-s0501t4:34_0": "‘‘Tesaṁ āhāracatukkādīnaṁ dasannaṁ catukkānaṁ samatikkamanapahānasaṅkhātaṁ yaṁ vikkīḷitañca tesaṁ paṭipadācatukkādīnaṁ dasannaṁ catukkānaṁ bhāvanāsaṅkhātaṁ yaṁ vikkīḷitañca sacchikiriyāsaṅkhātaṁ yaṁ vikkīḷitañca atthi, taṁ tividhaṁ vikkīḷitaṁ katamesaṁ puggalānaṁ vikkīḷitaṁ bhavatī’’ti pucchitabbattā ‘‘tesaṁ vikkīḷita’’nti vuttaṁ.",
  "tika-s0501t4:34_1": "Atha vā ‘‘yathāvuttappakārehi vimokkhamukhehi ye buddhapaccekabuddhasāvakā vimucciṁsu, tesu buddhasseva vikkīḷitaṁ bhavati kiṁ, paccekabuddhasseva vikkīḷitaṁ bhavati kiṁ, sāvakasseva vikkīḷitaṁ bhavati kiṁ, udāhu sabbesaṁ buddhapaccekabuddhasāvakānaṁ vikkīḷitaṁ bhavati ki’’nti vicāraṇāya sambhavato ‘‘tesaṁ vikkīḷita’’nti vuttaṁ.",
  "tika-s0501t4:34_2": "Yathāvuttappakārehi vimokkhamukhehi ye buddhapaccekabuddhasāvakā mucciṁsu, tesaṁ buddhapaccekabuddhasāvakānaṁ vikkīḷitaṁ.",
  "tika-s0501t4:34_3": "Yaṁ āhāracatukkādīnaṁ dasannaṁ catukkānaṁ saparasantāne samatikkamanapahānañca yā paṭipadācatukkādīnaṁ dasannaṁ catukkānaṁ saparasantāne bhāvanāsampādanā, sacchikiriyāsampādanā ca atthi, idaṁ sabbaṁ vikkīḷitaṁ nāma bhavatīti attho.",
  "tika-s0501t4:35_0": "‘‘Sabbesaṁ āhāracatukkādīnaṁ dasannaṁ catukkānaṁ sabbe paṭipadācatukkādayo dasa catukkā paṭipakkhā honti kiṁ, udāhu yathākkamaṁ catukkānaṁ catukkā paṭipakkhā honti ki’’nti vicāraṇāya sambhavato yathākkamaṁ catukkānaṁ catukkā paṭipakkhā honti pahātabbapahāyakabhāvenāti dassento ‘‘cattāro āhārā tesaṁ paṭipakkho catasso paṭipadā’’tiādimāha.",
  "tika-s0501t4:35_1": "Aṭṭhakathāyaṁ pana – ‘‘idāni āhārādīnaṁ paṭipadādīhi yena samatikkamanaṁ, taṁ nesaṁ paṭipakkhabhāvaṁ dassento ‘cattāro āhārā tesaṁ paṭipakkho catasso paṭipadā’tiādimāhā’’ti (netti. aṭṭha. 87) vuttaṁ.",
  "tika-s0501t4:35_2": "Tattha saṁkilesapakkhe cattāro ye āhārā niddhāritā, tesaṁ catunnaṁ āhārānaṁ vodānapakkhe yā catasso paṭipadā niddhāritā, tā catasso paṭipadā paṭipakkho āhārānaṁ pahātabbattā, paṭipadānaṁ pana pahāyakattā.",
  "tika-s0501t4:35_3": "Satipi āhārānaṁ appahātabbabhāve vipassanārammaṇattā āhārapaṭibaddhachandarāgappahānavasena pahātabbabhāvo vuttoti evamādiyojanā kātabbā.",
  "tika-s0501t4:36_0": "Sīhāti sīhasadisā buddhā ca sīhasadisā paccekabuddhā ca sīhasadisā sāvakā cāti sīhasadisā visuṁ visuṁ yojetabbā.",
  "tika-s0501t4:36_1": "Sāvakā pana ahatarāgadosamohāpi santi, tepi ‘‘sīhā’’ti maññeyyunti taṁ nivattāpanatthaṁ ‘‘hatarāgadosamohā’’ti vuttaṁ.",
  "tika-s0501t4:36_2": "Hanitabbāti hatā, rāgo ca doso ca moho ca rāgadosamohā, hatā rāgadosamohā etehi sāvakehīti hatarāgadosamohā, sāvakāti yojanā kātabbā sāvakānaṁyeva byabhicārasambhavatoti.",
  "tika-s0501t4:36_3": "Tesaṁ sīhānaṁ buddhānaṁ, tesaṁ sīhānaṁ paccekabuddhānaṁ, tesaṁ sīhānaṁ sāvakānaṁ bhāvanā vodānapakkhe bhāvitabbānaṁ bodhipakkhiyadhammānaṁ bhāvanā vaḍḍhanā ca, sacchikiriyā vodānapakkheyeva sacchikātabbānaṁ phalanibbānānaṁ sacchikiriyā ca, byantīkiriyā saṁkilesapakkhe pahātabbānaṁ pahānasaṅkhātā byantīkiriyā ca vikkīḷitaṁ nāma bhavati.",
  "tika-s0501t4:37_0": "Indriyādhiṭṭhānanti saddhindriyādīnaṁ indriyānaṁ adhiṭṭhānaṁ pavattanaṁ bhāvanā, sacchikiriyā ca.",
  "tika-s0501t4:37_1": "Vipariyāsānadhiṭṭhānanti vipallāsānaṁ adhiṭṭhānaṁ pahānavasena appavattanaṁ, anuppādanañca saṅkhepato vikkīḷitaṁ nāmāti gahitaṁ.",
  "tika-s0501t4:37_2": "Indriyāni saddhindriyādīni saddhammagocaro saddhammassa vodānapakkhassa gocaro pavattanahetūti adhippetāni.",
  "tika-s0501t4:37_3": "Vipariyāsā vipallāsā kilesagocaro saṁkilesapakkhassa gocaro pavattihetūti adhippetā.",
  "tika-s0501t4:38_0": "‘‘Cattāro āhārātiādinā saṁkilesapakkhe āhāracatukkādīnaṁ dasannaṁ catukkānaṁ taṇhācaritādīnaṁ catunnaṁ puggalānaṁ upakkilesavibhāvanāmukhena yā niddhāraṇā ācariyena katā, ‘catasso paṭipadā’tiādinā ca vodānapakkhe paṭipadācatukkādīnaṁ dasannaṁ catukkānaṁ taṇhācaritādīnaṁ catunnaṁ puggalānaṁ vodānavibhāvanāmukhena yā niddhāraṇā ācariyena katā, sā ayaṁ niddhāraṇā katamassa nayassa samuṭṭhānaṁ bhūmīti vuccatī’’ti pucchitabbattā ‘‘ayaṁ vuccati sīhavikkīḷitassa nayassa bhūmī’’ti vuttaṁ.",
  "tika-s0501t4:38_1": "Tattha ayanti yā ayaṁ vuttanayena dvippakārā niddhāraṇā katā, sā ayaṁ dvippakārā niddhāraṇā sīhavikkīḷitassa nayassa bhūmi pavattiṭṭhānaṁ samuṭṭhānanti nayasamuṭṭhānakosallehi puggalehi vuccatīti yojanā kātabbāti.",
  "tika-s0501t4:39_0": "‘‘Vuttappakārāya niddhāritāya nayassa bhūmibhāvo kasmā viññāyatī’’ti vattabbattā ‘‘tenāhā’’tiādi vuttaṁ.",
  "tika-s0501t4:39_1": "Tena vuttappakārāya niddhāraṇāya nayabhūmibhāvena ‘‘yo neti…pe… kusalāti cā’’ti yaṁ vacanaṁ ācariyo āha, tena vacanena viññāyatīti.",
  "tika-s0501t4:40_0": "Sīhavikkīḷitanayabhūmi ācariyena vibhāvitā, amhehi ca ñātā, ‘‘katamā tipukkhalanayabhūmī’’ti pucchitabbattā tipukkhalanayabhūmiṁ vibhāvetukāmo ‘‘tattha ye dukkhāya paṭipadāyā’’tiādimāha.",
  "tika-s0501t4:40_1": "Evaṁ sati ‘‘ayaṁ saṁkileso, tīṇi akusalamūlānī’’tiādivacanameva ācariyena vattabbaṁ, kasmā pana ‘‘tattha ye dukkhāya paṭipadāyā’’tiādivacanaṁ vattabbanti?",
  "tika-s0501t4:40_2": "Saccaṁ, tipukkhalanayabhūmibhāvanā pana ugghaṭitaññuādipuggalattayavasena pavattā, tasmā ugghaṭitaññuādipuggalattayaṁ vibhāvetuṁ ‘‘tattha ye dukkhāya paṭipadāyā’’tiādivacanaṁ vuttaṁ.",
  "tika-s0501t4:40_3": "Evamapi ‘‘tattha yo sukhāya paṭipadāya khippābhiññāya niyyāti, ayaṁ ugghaṭitaññū’’tiādivacanameva vattabbaṁ , kasmā pana ‘‘tattha ye dukkhāya paṭipadāyā’’tiādivacanaṁ vattabbanti?",
  "tika-s0501t4:40_4": "Saccaṁ, ugghaṭitaññuādipuggalattayaṁ pana sīhavikkīḷitanayato tipukkhalanayassa niggacchanato nikkhamanato sīhavikkīḷitanayabhūmivibhāvanāyaṁ paṭipadāvibhāgato vibhāvitapuggalacatukkato niddhāritaṁ, sīhavikkīḷitanayabhūmivibhāvanāyaṁ paṭipadāvibhāgato vibhāvitaṁ puggalacatukkaṁ paṭhamaṁ vibhāvetuṁ ‘‘tattha ye dukkhāya paṭipadāyā’’tiādi vuttaṁ.",
  "tika-s0501t4:40_5": "Tatthāti yo paṭipadācatukko sīhavikkīḷitanayabhūmivibhāvanāyaṁ niddhārito, tasmiṁ paṭipadācatukke.",
  "tika-s0501t4:40_6": "Yeti ye dandhaudattā diṭṭhicaritapuggalā yathākkamaṁ sukhāya paṭipadāya dandhābhiññāya ca sukhāya paṭipadāya khippābhiññāya ca niyyanti, iti niyyakā dve puggalā ca niddhāritā.",
  "tika-s0501t4:40_7": "‘‘Tesaṁ catunnaṁ puggalānaṁ katamo saṁkileso’’ti pucchitabbattā ‘‘tesaṁ catunnaṁ puggalānaṁ ayaṁ saṁkileso’’ti vissajjetuṁ ‘‘tesaṁ catunnaṁ puggalānaṁ ayaṁ saṁkileso’’tiādi vuttaṁ.",
  "tika-s0501t4:40_8": "Cattāro āhārā niddhāritā…pe… cattāri agatigamanāni niddhāritāni, iti ayaṁ dasavidho āhāracatukkādicatukko tesaṁ catunnaṁ puggalānaṁ saṁkileso hoti.",
  "tika-s0501t4:40_9": "Tesaṁ catunnaṁ puggalānaṁ saṁkileso ācariyena niddhārito, ‘‘katamaṁ vodāna’’nti pucchitabbattā ‘‘tesaṁ catunnaṁ puggalānaṁ idaṁ vodāna’’ntiādi vuttaṁ.",
  "tika-s0501t4:40_10": "Catasso paṭipadā niddhāritā, catasso appamāṇā niddhāritā, iti idaṁ dasavidhaṁ paṭipadācatukkādicatukkabhūtaṁ dhammajātaṁ tesaṁ catunnaṁ puggalānaṁ vodānaṁ hoti.",
  "tika-s0501t4:41_0": "88.",
  "tika-s0501t4:41_1": "‘‘Tesu catūsu puggalesu katamo puggalo ugghaṭitaññū, katamo puggalo vipañcitaññū, katamo puggalo neyyo’’ti pucchitabbattā ‘‘tattha ye’’tiādi vuttaṁ.",
  "tika-s0501t4:41_2": "‘‘Pubbepi ‘tattha ye’tiādinā cattāro puggalā niddhāritā, kasmā pana puna ‘‘tattha ye’tiādinā cattāro puggalā niddhāritā’’ti ce vadeyya?",
  "tika-s0501t4:41_3": "Pubbe saṁkilesavodānaṁ sāmibhāvena niddhāritā, pacchā pana ugghaṭitaññuādīnaṁ avayavānaṁ samūhabhāvena niddhāritāti visesattho gahetabbo.",
  "tika-s0501t4:41_4": "Tattha ye…pe… ime dve puggalāti ettha yojanattho heṭṭhā vuttasadisova.",
  "tika-s0501t4:41_5": "Tatthāti tesu catūsu puggalesu. Yoti udatto diṭṭhicarito.",
  "tika-s0501t4:41_6": "Ayanti ayaṁ niyato udatto diṭṭhicarito.",
  "tika-s0501t4:41_7": "Puna yoti udattova taṇhācarito ca mando diṭṭhicarito ca.",
  "tika-s0501t4:41_8": "Sādhāraṇāyāti dukkhāya paṭipadāya khippābhiññāya ca sukhāya paṭipadāya dandhābhiññāya ca.",
  "tika-s0501t4:42_0": "‘‘Ugghaṭitaññuādayo tayo puggalā ācariyena niddhāritā, tesu tīsu puggalesu katamassa katamassa katamaṁ katamaṁ bhagavā upadisatī’’ti pucchitabbattā ‘‘tattha bhagavā’’tiādi vuttaṁ.",
  "tika-s0501t4:42_1": "Atha vā ‘‘paṭipadābhedena puggalabhedo ācariyena vibhāvito, kathaṁ desanābhedena puggalabhedo vibhāvito’’ti vattabbattā desanābhedenapi puggalabhedaṁ vibhāvetuṁ ‘‘tattha bhagavā’’tiādi vuttaṁ.",
  "tika-s0501t4:42_2": "Tatthāti tesu tīsu ugghaṭitaññuādīsu puggalesu.",
  "tika-s0501t4:42_3": "‘‘Samathadesanāvipassanādesanābhedeneva puggalabhedo vibhāvito’’ti vattabbattā mududhammadesanātikkhadhammadesanābhedenapi puggalabhedaṁ vibhāvetuṁ ‘‘tattha bhagavā’’tiādi vuttaṁ.",
  "tika-s0501t4:42_4": "Sesesupi evameva anusandhyattho vattabbo.",
  "tika-s0501t4:43_0": "Visuṁ visuṁ paṭipadābhedena cattāro hutvā visuṁ ca sampiṇḍitā ca paṭipadābhedena ceva desanābhedena ca tayo hontīti vibhāvetuṁ ‘‘tattha ye’’tiādiṁ puna vatvā ‘‘iti kho cattāri hutvā tīṇi bhavantī’’ti vuttaṁ.",
  "tika-s0501t4:43_1": "Tattha cattāri tīṇīti liṅgavipallāsaniddeso, ‘‘cattāro tayo’’ti pana pakatiliṅganiddeso kātabbova.",
  "tika-s0501t4:44_0": "‘‘Tesaṁ tiṇṇaṁ puggalānaṁ katamo saṁkileso’’ti pucchitabbattā ‘‘tesaṁ tiṇṇaṁ puggalānaṁ ayaṁ saṁkileso’’tiādi vuttaṁ.",
  "tika-s0501t4:44_1": "Tattha ayaṁ saṁkilesoti ‘‘tīṇi akusalamūlāni…pe… sīlavipatti diṭṭhivipatti ācāravipattī’’ti niddhāritānaṁ akusalānaṁ dhammānaṁ iti ayaṁ samūho saṁkileso hoti.",
  "tika-s0501t4:44_2": "‘‘Tesaṁ tiṇṇaṁ puggalānaṁ saṁkileso ācariyena niddhārito, kathaṁ vodānaṁ niddhāritabba’’nti vattabbattā ‘‘tesaṁ tiṇṇaṁ puggalānaṁ idaṁ vodāna’’ntiādi vuttaṁ.",
  "tika-s0501t4:44_3": "Tattha idaṁ vodānanti ‘‘tīṇi kusalamūlāni…pe… tīṇi vimokkhamukhāni suññataṁ animittaṁ appaṇihita’’nti niddhāritānaṁ kusaladhammānaṁ samūhabhūtaṁ iti idaṁ dhammajātaṁ vodānaṁ hoti.",
  "tika-s0501t4:45_0": "‘‘Vuttappakārena cattāro hutvā tayo puggalā bhavantīti ācariyena vibhāvitā, tayo hutvā kittakā puggalā bhavantī’’ti vattabbabhāvato ‘‘iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito cā’’tiādi vuttaṁ.",
  "tika-s0501t4:45_1": "Itīti heṭṭhā vuttappakārena cattāri cattāro hutvā tīṇi tayo bhavanti.",
  "tika-s0501t4:45_2": "Tīṇi tayo hutvā taṇhācarito ca diṭṭhicarito cāti dve puggalā bhavanti.",
  "tika-s0501t4:46_0": "‘‘Tesaṁ dvinnaṁ puggalānaṁ katamo saṁkileso’’ti vattabbabhāvato ‘‘tesaṁ dvinnaṁ puggalānaṁ ayaṁ saṁkileso’’tiādi vuttaṁ.",
  "tika-s0501t4:46_1": "Tattha ayaṁ saṁkilesoti ‘‘taṇhā ca avijjā ca…pe… sassatadiṭṭhi ca ucchedadiṭṭhi cā’’ti niddhāritānaṁ akusaladhammānaṁ iti ayaṁ samūho saṁkileso hoti.",
  "tika-s0501t4:47_0": "‘‘Tesaṁ dvinnaṁ puggalānaṁ saṁkileso ācariyena niddhārito, kathaṁ vodāna’’nti vattabbabhāvato ‘‘tesaṁ dvinnaṁ puggalānaṁ idaṁ vodāna’’ntiādi vuttaṁ.",
  "tika-s0501t4:47_1": "Idaṁ vodānanti ‘‘samatho ca vipassanā ca…pe… saupādisesā ca nibbānadhātu, anupādisesā ca nibbānadhātū’’ti niddhāritānaṁ kusaladhammānaṁ samūhabhūtaṁ iti idaṁ dhammajātaṁ vodānaṁ hoti.",
  "tika-s0501t4:48_0": "‘‘Tīṇi akusalamūlānī’’tiādinā saṁkilesapakkhe akusalamūlatikādīnaṁ dvinnaṁ dvādasannaṁ tikānaṁ, tiṇṇaṁ ugghaṭitaññuādipuggalānaṁ saṁkilesavibhāvanāmukhena yā niddhāraṇā katā, ‘‘tīṇi kusalamūlānī’’tiādinā vodānapakkhe kusalamūlatikādīnaṁ dvinnaṁ dvādasannaṁ tikānaṁ, tiṇṇaṁ ugghaṭitaññuādipuggalānaṁ vodānavibhāvanāmukhena yā niddhāraṇā katā, ayaṁ vuttappakāraniddhāraṇā tipukkhalassa ca nayassa, aṅkusassa ca nayassa bhūmi samuṭṭhānaṁ pavattihetu nāmāti yojetvā ‘‘taṇhā ca avijjā cā’’tiādinā saṁkilesapakkhe taṇhāavijjādukādīnaṁ pannarasannaṁ dukānaṁ, dvinnaṁ taṇhācaritadiṭṭhicaritānaṁ puggalānaṁ vodānavibhāvanāmukhena yā niddhāraṇā katā, ‘‘samatho ca vipassanā cā’’tiādinā vodānapakkhe samathavipassanādukādīnaṁ ekūnavīsatidukānaṁ, dvinnaṁ taṇhācaritadiṭṭhicaritānaṁ puggalānaṁ vodānavibhāvanāmukhena yā niddhāraṇā katā, ayaṁ vuttappakārā nandiyāvaṭṭassa nayassa bhūmītipi nīharitvā yojetabbā.",
  "tika-s0501t4:48_1": "Puggalādhiṭṭhānavasena hi nandiyāvaṭṭanayato sīhavikkīḷitanayassa sambhavo, sīhavikkīḷitanayato ca tipukkhalanayassa sambhavo hoti.",
  "tika-s0501t4:48_2": "Dhammādhiṭṭhānavasena pana sīhavikkīḷitanayato tipukkhalanayassa sambhavo, tipukkhalanayato ca nandiyāvaṭṭanayassa sambhavo hoti.",
  "tika-s0501t4:48_3": "Tenāha aṭṭhakathāyaṁ ‘‘ante ‘taṇhā ca avijjā cā’tiādinā samathassa nayassa bhūmi dassitā.",
  "tika-s0501t4:48_4": "Teneva hi ‘cattāri hutvā tīṇi bhavanti, tīṇi hutvā dve bhavantī’ti vutta’’nti (netti. aṭṭha. 88).",
  "tika-s0501t4:49_0": "‘‘Kasmā pana ayaṁ vuttappakārāya niddhāraṇāya tipukkhalassa ca nayassa, aṅkusassa ca nayassa bhūmibhāvo viññāyatī’’ti vattabbabhāvato ‘‘tenāhā’’tiādi vuttaṁ.",
  "tika-s0501t4:49_1": "Tena yathāvuttassa niddhāraṇāya bhūmibhāvena ācariyo ‘‘yo akusale…pe… disālocanenāti cā’’ti yaṁ vacanaṁ āha, tena vacanena vuttappakārāya niddhāraṇāya tipukkhala…pe… yassa bhūmibhāvo viññāyatīti attho.",
  "tika-s0501t4:50_0": "‘‘Ettāvatā nayasamuṭṭhānaṁ paripuṇṇaṁ hoti, aññaṁ natthī’’ti vattabbattā ‘‘niyuttaṁ nayasamuṭṭhāna’’nti vuttaṁ.",
  "tika-s0501t4:50_1": "Yena yena nayasamuṭṭhānena saṁkilesapakkhe vā akusalā dhammā niddhāritā , vodānapakkhe vā kusalā dhammā niddhāritā, taṁ taṁ nayasamuṭṭhānaṁ niyuttaṁ yathārahaṁ niddhāretvā yujjitabbanti attho gahetabbo.",
  "tika-s0501t4:51_0": "Nayakkamena pana saṅkhepato dassayissāmi – dve puggalā, tayo puggalā, cattāro puggalāti puggalā tikoṭṭhāsā bhavanti, catudisā, chadisā, aṭṭhadisāti disāpi tikoṭṭhāsā bhavanti.",
  "tika-s0501t4:51_1": "Tattha dve puggalāti taṇhācarito puggalo, diṭṭhicarito puggaloti dve puggalā bhavanti.",
  "tika-s0501t4:51_2": "Tayo puggalāti ugghaṭitaññupuggalo, vipañcitaññupuggalo, neyyapuggaloti tayo puggalā bhavanti.",
  "tika-s0501t4:51_3": "Cattāro puggalāti dukkhāpaṭipadādandhābhiññādibhedena bhinnā mudindriyo taṇhācarito puggalo, mudindriyo diṭṭhicarito puggalo, tikkhindriyo taṇhācarito puggalo, tikkhindriyo diṭṭhicarito puggaloti cattāro puggalā bhavanti.",
  "tika-s0501t4:51_4": "Catudisāti saṁkilesapakkhe dve dve disā, vodānapakkhe dve dve disāti catudisā bhavanti.",
  "tika-s0501t4:51_5": "Chadisāti saṁkilesapakkhe tisso tisso disā, vodānapakkhe tisso tisso disāti chadisā bhavanti.",
  "tika-s0501t4:51_6": "Aṭṭhadisāti saṁkilesapakkhe catasso catasso disā, vodānapakkhe catasso catasso disāti aṭṭhadisā bhavanti.",
  "tika-s0501t4:51_7": "Tesu dve dve taṇhācaritadiṭṭhicarite puggale, catudisā ca nissāya nandiyāvaṭṭanayasamuṭṭhānaṁ bhavati.",
  "tika-s0501t4:51_8": "Tayo ugghaṭitaññuvipañcitaññuneyyapuggale ca chadisā ca nissāya tipukkhalanayasamuṭṭhānaṁ bhavati.",
  "tika-s0501t4:51_9": "Dukkhāpaṭipadādandhābhiññādibhedena bhinne cattāro mudindriyataṇhācaritatikkhindriyataṇhācaritamudindriyadiṭṭhicaritatikkhindriyadiṭṭhicarite puggale ca aṭṭhadisā ca nissāya sīhavikkīḷitanayasamuṭṭhānaṁ bhavati .",
  "tika-s0501t4:51_10": "Ekekasmiṁ nayasamuṭṭhāne vibhajite disālocanaaṅkusanayasamuṭṭhānānipi vibhajitāni bhavanti.",
  "tika-s0501t4:52_0": "‘‘Kathaṁ nandiyāvaṭṭanayasamuṭṭhānaṁ bhavatī’’ti ce vadeyya?",
  "tika-s0501t4:52_1": "‘‘Taṇhā ca avijjā ca ahirikañca anottappañca assati ca asampajaññañca ayonisomanasikāro ca kosajjañca dovacassañca ahaṁkāro ca mamaṁkāro ca assaddhā ca pamādo ca asaddhammassavanañca asaṁvaro ca abhijjhā ca byāpādo ca nīvaraṇañca saṁyojanañca kodho ca upanāho ca makkho ca paḷāso ca issā ca maccherañca māyā ca sāṭheyyañca sassatadiṭṭhi ca ucchedadiṭṭhi cā’’ti (netti.",
  "tika-s0501t4:52_2": "88) dukadukavasena desito ayaṁ disābhūto akusaladhammasamūho dvinnaṁ taṇhācaritadiṭṭhicaritānaṁ puggalānaṁ saṁkileso hotīti saṁkilesapakkhe saṁkilesasāmaññabhāvena yojetvā ‘‘imesu pannarasasu dukadukavasena desitesu disābhūtesu akusaladhammesu katamo akusaladhammo katamassa puggalassa disā’’ti manasāva disādhammabhāvena oloketvā ‘‘ayaṁ ayaṁ paṭhamo paṭhamo akusaladhammo taṇhācaritassa puggalassa saṁkilesapakkhe paṭhamā disā nāma, ayaṁ ayaṁ dutiyo dutiyo akusaladhammo diṭṭhicaritassa puggalassa saṁkilesapakkhe dutiyā disā nāmā’’ti visuṁ visuṁ yojetvā samudayasaccadukkhasaccāni yathārahaṁ nīharitvā vibhajitabbadhammasabhāvo ca yena saṁvaṇṇanāvisesena dassito, so saṁvaṇṇanāviseso ca nandiyāvaṭṭanayasamuṭṭhānaṁ bhavati, tassa olokanā ca yena saṁvaṇṇanāvisesena dassitā, so saṁvaṇṇanāviseso ca disālocananayasamuṭṭhānaṁ bhavati, tathā oloketvā disāvisesabhūtassa dhammavisesassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso ca aṅkusanayasamuṭṭhānaṁ bhavati.",
  "tika-s0501t4:53_0": "‘‘Samatho ca vipassanā ca, hirī ca ottappañca, sati ca sampajaññañca, yonisomanasikāro ca vīriyārambho ca, sovacassañca dhamme ñāṇañca anvaye ñāṇañca, khaye ñāṇañca anuppāde ñāṇañca, saddhā ca appamādo ca, saddhammassavanañca saṁvaro ca, anabhijjhā ca abyāpādo ca, rāgavirāgā ca cetovimutti, avijjāvirāgā ca paññāvimutti, abhisamayo ca appicchatā ca, santuṭṭhi ca akkodho ca, anupanāho ca amakkho ca, apaḷāso ca issāpahānañca macchariyappahānañca vijjā ca, vimutti ca saṅkhatārammaṇo ca vimokkho, asaṅkhatārammaṇo ca vimokkho, saupādisesā ca nibbānadhātu, anupādisesā ca nibbānadhātū’’ti (netti.",
  "tika-s0501t4:53_1": "88) tikadukavasena desitaṁ idaṁ disābhūtaṁ kusalasamūhadhammajātaṁ dvinnaṁ taṇhācaritadiṭṭhicaritānaṁ puggalānaṁ vodānaṁ hotīti vodānapakkhe vodānasāmaññabhāvena yojetvā ‘‘imesu ekūnavīsatiyā dukadukavasena vā desitesu disābhūtesu dhammesu katamo katamo kusaladhammo katamassa katamassa puggalassa disā’’ti manasāva disādhammabhāvena oloketvā ‘‘ayaṁ paṭhamo paṭhamo kusaladhammo taṇhācaritassa puggalassa vodānapakkhe paṭhamā disā nāma, ayaṁ dutiyo dutiyo kusaladhammo diṭṭhicaritassa puggalassa vodānapakkhe dutiyā disā nāmā’’ti visuṁ visuṁ yojetvā maggasaccanirodhasaccāni yathārahaṁ nīharitvā vibhajitabbadhammabhāvo ca yena saṁvaṇṇanāvisesena dassito, so saṁvaṇṇanāviseso ca nandiyāvaṭṭanayasamuṭṭhānaṁ bhavati, tassa olokanā ca yena saṁvaṇṇanāvisesena dassitā, so saṁvaṇṇanāviseso ca disālocananayasamuṭṭhānaṁ bhavati, tathā oloketvā disāvisesabhūtassa dhammavisesassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso ca aṅkusanayasamuṭṭhānaṁ bhavati.",
  "tika-s0501t4:54_0": "‘‘Kathaṁ tipukkhalanayasamuṭṭhānaṁ bhavatī’’ti ce puccheyya, ‘‘tīṇi akusalamūlāni – lobho akusalamūlaṁ, doso akusalamūlaṁ, moho akusalamūlaṁ.",
  "tika-s0501t4:54_1": "Tīṇi duccaritāni – kāyaduccaritaṁ , vacīduccaritaṁ, manoduccaritaṁ.",
  "tika-s0501t4:54_2": "Tayo akusalavitakkā – kāmavitakko, byāpādavitakko, vihiṁsāvitakko.",
  "tika-s0501t4:54_3": "Tisso akusalasaññā – kāmasaññā, byāpādasaññā, vihiṁsāsaññā.",
  "tika-s0501t4:54_4": "Tisso viparītasaññā – niccasaññā, sukhasaññā, attasaññā.",
  "tika-s0501t4:54_5": "Tisso vedanā – sukhā vedanā, dukkhā vedanā, adukkhamasukhā vedanā.",
  "tika-s0501t4:54_6": "Tisso dukkhatā – dukkhadukkhatā, saṅkhāradukkhatā, vipariṇāmadukkhatā.",
  "tika-s0501t4:54_7": "Tayo aggī – rāgaggi, dosaggi, mohaggi.",
  "tika-s0501t4:54_8": "Tayo sallā – rāgasallo, dosasallo, mohasallo.",
  "tika-s0501t4:54_9": "Tisso jaṭā – rāgajaṭā, dosajaṭā, mohajaṭā.",
  "tika-s0501t4:54_10": "Tisso akusalūpaparikkhā – akusalaṁ kāyakammaṁ , akusalaṁ vacīkammaṁ, akusalaṁ manokammaṁ.",
  "tika-s0501t4:54_11": "Tisso vipattiyo – sīlavipatti, diṭṭhivipatti, ācāravipattī’’ti (netti.",
  "tika-s0501t4:54_12": "88) tikavasena desito ayaṁ disābhūto akusaladhammasamūho tiṇṇaṁ ugghaṭitaññuvipañcitaññuneyyapuggalānaṁ saṁkileso hotīti saṁkilesapakkhe saṁkilesasāmaññabhāvena yojetvā ‘‘imesu dvādasasu tikatikavasena desitesu disābhūtesu akusaladhammesu katamo katamo akusalo dhammo katamassa katamassa puggalassa disā’’ti manasāva disādhammabhāvena oloketvā ‘‘ayaṁ ayaṁ paṭhamo paṭhamo akusaladhammo ugghaṭitaññupuggalassa saṁkilesapakkhe paṭhamā disā nāma.",
  "tika-s0501t4:54_13": "Ayaṁ ayaṁ dutiyo dutiyo akusaladhammo vipañcitaññupuggalassa saṁkilesapakkhe dutiyā disā nāma.",
  "tika-s0501t4:54_14": "Ayaṁ ayaṁ tatiyo tatiyo akusaladhammo neyyassa puggalassa saṁkilesapakkhe tatiyā disā nāmā’’ti visuṁ visuṁ yojetvā samudayasaccadukkhasaccāni yathārahaṁ nīharitvā vibhajitabbadhammasabhāvo ca yena saṁvaṇṇanāvisesena dassito.",
  "tika-s0501t4:54_15": "So saṁvaṇṇanāviseso ca tipukkhalanayasamuṭṭhānaṁ bhavati.",
  "tika-s0501t4:54_16": "Tassa olokanā ca yena saṁvaṇṇanāvisesena dassitā, so saṁvaṇṇanāviseso ca disālocananayasamuṭṭhānaṁ bhavati tathā oloketvā disāvisesabhūtassa dhammavisesassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso aṅkusanayasamuṭṭhānaṁ bhavati.",
  "tika-s0501t4:55_0": "‘‘Tīṇi kusalamūlāni – alobho kusalamūlaṁ, adoso kusalamūlaṁ, amoho kusalamūlaṁ.",
  "tika-s0501t4:55_1": "Tīṇi sucaritāni – kāyasucaritaṁ, vacīsucaritaṁ, manosucaritaṁ.",
  "tika-s0501t4:55_2": "Tayo kusalavitakkā – nekkhammavitakko, abyāpādavitakko, avihiṁsāvitakko.",
  "tika-s0501t4:55_3": "Tayo samādhī – savitakko savicāro samādhi, avitakko vicāramatto samādhi, avitakko avicāro samādhi.",
  "tika-s0501t4:55_4": "Tisso kusalasaññā – nekkhammasaññā, abyāpādasaññā, avihiṁsāsaññā.",
  "tika-s0501t4:55_5": "Tisso aviparītasaññā – aniccasaññā, dukkhasaññā, anattasaññā.",
  "tika-s0501t4:55_6": "Tisso kusalūpaparikkhā – kusalaṁ kāyakammaṁ, kusalaṁ vacīkammaṁ, kusalaṁ manokammaṁ.",
  "tika-s0501t4:55_7": "Tīṇi soceyyāni – kāyasoceyyaṁ, vacīsoceyyaṁ, manosoceyyaṁ.",
  "tika-s0501t4:55_8": "Tisso sampattiyo – sīlasampatti, samādhisampatti, paññāsampatti .",
  "tika-s0501t4:55_9": "Tisso sikkhā – adhisīlasikkhā, adhicittasikkhā , adhipaññāsikkhā.",
  "tika-s0501t4:55_10": "Tayo khandhā – sīlakkhandho, samādhikkhandho, paññākkhandho.",
  "tika-s0501t4:55_11": "Tīṇi vimokkhamukhāni – suññataṁ, animittaṁ, appaṇihita’’nti (netti.",
  "tika-s0501t4:55_12": "88) tikatikavasena desitaṁ idaṁ disābhūtaṁ kusalasamūhadhammajātaṁ tiṇṇaṁ ugghaṭitaññuvipañcitaññuneyyapuggalānaṁ vodānaṁ hotīti vodānapakkhe vodānasāmaññabhāvena yojetvā ‘‘imesu dvīsu dvādasasu tikatikavasena desitesu disābhūtesu kusaladhammesu katamo katamo kusaladhammo katamassa katamassa puggalassa disā’’ti manasāva disādhammabhāvena oloketvā ‘‘ayaṁ ayaṁ paṭhamo paṭhamo kusaladhammo ugghaṭitaññupuggalassa vodānapakkhe paṭhamā disā nāma.",
  "tika-s0501t4:55_13": "Ayaṁ ayaṁ dutiyo dutiyo kusalo dhammo vipañcitaññupuggalassa vodānapakkhe dutiyā disā nāma.",
  "tika-s0501t4:55_14": "Ayaṁ ayaṁ tatiyo tatiyo kusaladhammo neyyapuggalassa vodānapakkhe tatiyā disā nāmā’’ti visuṁ visuṁ disābhāvena yojetvā maggasaccanirodhasaccāni yathārahaṁ nīharitvā vibhajitabbadhammasabhāvo ca yena saṁvaṇṇanāvisesena dassito.",
  "tika-s0501t4:55_15": "So saṁvaṇṇanāviseso ca tipukkhalanayasamuṭṭhānaṁ bhavati.",
  "tika-s0501t4:55_16": "Tassa olokanā ca yena saṁvaṇṇanāvisesena dassitā, so saṁvaṇṇanāviseso ca disālocananayasamuṭṭhānaṁ bhavati.",
  "tika-s0501t4:55_17": "Tathā oloketvā disāvisesabhūtassa dhammassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso ca aṅkusanayasamuṭṭhānaṁ bhavati.",
  "tika-s0501t4:56_0": "‘‘Kathaṁ sīhavikkīḷitanayasamuṭṭhāna’’nti ce puccheyya, ‘‘cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo, cattāri agatigamanānī’’ti (netti.",
  "tika-s0501t4:56_1": "87) catukkacatukkavasena desito ayaṁ disābhūto catukko catukko akusaladhammo ‘‘dukkhāya paṭipadāya dandhābhiññāya niyyakassa mudindriyassa taṇhācaritassa ca dukkhāya paṭipadāya khippābhiññāya niyyakassa tikkhindriyassa taṇhācaritassa ca sukhāya paṭipadāya dandhābhiññāya niyyakassa mudindriyassa diṭṭhicaritassa ca sukhāya paṭipadāya khippābhiññāya niyyakassa tikkhindriyassa diṭṭhicaritassa cā’’ti catunnaṁ puggalānaṁ saṁkilesoti saṁkilesapakkhe saṁkilesasāmaññabhāvena yojetvā ‘‘imesu catukkacatukkavasena desitesu dasasu catukkesu dhammesu katamo katamo akusaladhammo katamassa katamassa puggalassa disā’’ti manasāva saṁkilesapakkhe disādhammabhāvena oloketvā ‘‘ayaṁ ayaṁ paṭhamo paṭhamo akusaladhammo dukkhāya paṭipadāya dandhābhiññāya niyyakassa mudindriyassa taṇhācaritassa puggalassa paṭhamā disā nāma.",
  "tika-s0501t4:56_2": "Ayaṁ ayaṁ dutiyo dutiyo akusaladhammo dukkhāya paṭipadāya khippābhiññāya niyyakassa tikkhindriyassa taṇhācaritassa puggalassa dutiyā disā nāma.",
  "tika-s0501t4:56_3": "Ayaṁ ayaṁ tatiyo tatiyo akusaladhammo sukhāya paṭipadāya dandhābhiññāya niyyakassa mudindriyassa diṭṭhicaritassa puggalassa tatiyā disā nāma.",
  "tika-s0501t4:56_4": "Ayaṁ ayaṁ catuttho catuttho akusaladhammo sukhāya paṭipadāya khippābhiññāya niyyakassa tikkhindriyassa diṭṭhicaritassa puggalassa catutthā disā nāmā’’ti visuṁ visuṁ disābhāvena yojetvā, samudayasaccadukkhasaccāni yathārahaṁ nīharitvā, vibhajitabbadhammasabhāvo ca yena saṁvaṇṇanāvisesena dassito.",
  "tika-s0501t4:56_5": "So saṁvaṇṇanāviseso ca sīhavikkīḷitanayasamuṭṭhānaṁ bhavati.",
  "tika-s0501t4:56_6": "Tassa olokanā ca yena saṁvaṇṇanāvisesena dassitā, so saṁvaṇṇanāviseso ca disālocananayasamuṭṭhānaṁ bhavati.",
  "tika-s0501t4:56_7": "Tathā oloketvā disāvisesabhūtassa dhammassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso ca aṅkusanayasamuṭṭhānaṁ bhavati.",
  "tika-s0501t4:57_0": "‘‘Catasso paṭipadā, cattāro satipaṭṭhānā, cattāri jhānāni, cattāro vihārā, cattāro sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā’’ti (netti.",
  "tika-s0501t4:57_1": "86) catukkacatukkavasena desitaṁ idaṁ disābhūtaṁ kusalasamūhadhammajātaṁ ‘‘dukkhāya paṭipadāya dandhābhiññāya niyyakassa mudindriyassa taṇhācaritassa ca dukkhāya paṭipadāya khippābhiññāya niyyakassa tikkhindriyassa taṇhācaritassa ca sukhāya paṭipadāya dandhābhiññāya niyyakassa mudindriyassa diṭṭhicaritassa sa sukhāya paṭipadāya khippābhiññāya niyyakassa tikkhindriyassa diṭṭhicaritassa cā’’ti catunnaṁ puggalānaṁ vodānaṁ hotīti vodānapakkhe vodānasāmaññabhāvena yojetvā ‘‘imesu catukkacatukkavasena desitesu dasasu catukkesu kusaladhammesu katamo katamo kusaladhammo katamassa katamassa puggalassa disā’’ti manasāva disādhammabhāvena oloketvā, ‘‘ayaṁ ayaṁ paṭhamo paṭhamo kusaladhammo dukkhāya paṭipadāya dandhābhiññāya niyyakassa mudindriyassa taṇhācaritassa puggalassa paṭhamā disā nāma.",
  "tika-s0501t4:57_2": "Ayaṁ ayaṁ dutiyo dutiyo kusaladhammo dukkhāya paṭipadāya khippābhiññāya niyyakassa tikkhindriyassa taṇhācaritassa puggalassa dutiyā disā nāma.",
  "tika-s0501t4:57_3": "Ayaṁ ayaṁ tatiyo tatiyo kusaladhammo sukhāya paṭipadāya dandhābhiññāya niyyakassa mudindriyassa diṭṭhicaritassa puggalassa tatiyā disā nāma.",
  "tika-s0501t4:57_4": "Ayaṁ ayaṁ catuttho catuttho kusaladhammo sukhāya paṭipadāya khippābhiññāya niyyakassa tikkhindriyassa diṭṭhicaritassa puggalassa catutthā disā nāmā’’ti visuṁ visuṁ disābhāvena yojetvā, maggasaccanirodhasaccāni yathārahaṁ nīharitvā, vibhajitabbadhammasabhāvo ca yena saṁvaṇṇanāvisesena dassito.",
  "tika-s0501t4:57_5": "So saṁvaṇṇanāviseso ca sīhavikkīḷitanayasamuṭṭhānaṁ bhavati.",
  "tika-s0501t4:57_6": "Tassa olokanā ca yena saṁvaṇṇanāvisesena dassitā.",
  "tika-s0501t4:57_7": "So saṁvaṇṇanāviseso ca disālocananayasamuṭṭhānaṁ bhavati.",
  "tika-s0501t4:57_8": "Tathā oloketvā disāvisesassa dhammassa puggalānaṁ nayanañca yena saṁvaṇṇanāvisesena nayati, so saṁvaṇṇanāviseso ca aṅkusanayasamuṭṭhānaṁ bhavatīti nayakkamena saṅkhepato nayasamuṭṭhānaṁ bhavatīti viññātabbanti.",
  "tika-s0501t4:58_0": "Iti nayasamuṭṭhāne sattibalānurūpā racitā",
  "tika-s0501t4:59_0": "Vibhāvanā niṭṭhitā.",
  "tika-s0501t4:60_0": "Paṇḍitehi pana aṭṭhakathāṭīkānusārena gambhīrattho vitthārato vibhajitvā gahetabboti."
}