{
  "anya-e0803n11:0_0": "11. Vāccābhidheyyaliṅgādiparidīpananāmikapadamālā",
  "anya-e0803n11:1_0": "Vāccābhidheyyaliṅgādi-vasenapi ito paraṁ;",
  "anya-e0803n11:2_0": "Bhāsissaṁ padamālāyo, bhāsitassānurūpato.",
  "anya-e0803n11:3_0": "Tattha vāccaliṅgānīti appadhānaliṅgāni, guṇanāmasaṅkhātāni vā liṅgāni.",
  "anya-e0803n11:3_1": "Abhidheyyaliṅgānīti padhānaliṅgāni, guṇīpadasaṅkhātāni vā liṅgāni.",
  "anya-e0803n11:3_2": "Yasmā pana tesu vāccaliṅgāni nāma abhidheyyaliṅgānuvattakāni bhavanti, tasmā sabbāni bhūdhātumayāni ca vāccaliṅgāni abhidheyyaliṅgānurūpato yojetabbāni.",
  "anya-e0803n11:3_3": "Tesaṁ bhūdhātumayāni vāccaliṅgāni sarūpato nāmikapadamālāya ayojitānipi tattha tattha nayato yojitāni , tasmā na dāni dassessāma.",
  "anya-e0803n11:3_4": "Abhūdhātumayānipi kiñcāpi nayato yojitāni, tathāpi sotārānaṁ payogesu kosallajananatthaṁ kathayāma, nāmikapadamālañca nesaṁ dassessāma kiñci payogaṁ vadantā.",
  "anya-e0803n11:4_0": "Dīgho rasso nīlo pīto,",
  "anya-e0803n11:5_0": "Sukko kaṇho seṭṭho pāpo;",
  "anya-e0803n11:6_0": "Saddho suddho ucco nīco,",
  "anya-e0803n11:7_0": "Katotīto iccādīni.",
  "anya-e0803n11:8_0": "Dīghā jāgarato ratti, dīghaṁ santassa yojanaṁ;",
  "anya-e0803n11:9_0": "Dīgho bālāna saṁsāro, saddhammaṁ avijānataṁ.",
  "anya-e0803n11:10_0": "Dīgho, dīghā.",
  "anya-e0803n11:10_1": "Dīghaṁ, dīghe.",
  "anya-e0803n11:10_2": "Dīghena, dīghehi, dīghebhi.",
  "anya-e0803n11:10_3": "Dīghassa, dīghānaṁ.",
  "anya-e0803n11:10_4": "Dīghā, dīghasmā, dīghamhā, dīghehi, dīghebhi.",
  "anya-e0803n11:10_5": "Dīghassa, dīghānaṁ.",
  "anya-e0803n11:10_6": "Dīghe, dīghasmiṁ, dīghamhi, dīghesu.",
  "anya-e0803n11:10_7": "Bho dīgha, bhavanto dīghā.",
  "anya-e0803n11:10_8": "‘‘Dīghāti maṁ pakkoseyyāthā’’ti idamettha nidassanaṁ.",
  "anya-e0803n11:11_0": "Dīghā, dīghā, dīghāyo. Dīghaṁ, dīghā, dīghāyo. Dīghāya. Sesaṁ kaññānayena ñeyyaṁ.",
  "anya-e0803n11:12_0": "Dīghaṁ, dīghāni, dīghā.",
  "anya-e0803n11:12_1": "Dīghaṁ, dīghāni, dīghe. Dīghena.",
  "anya-e0803n11:12_2": "Sesaṁ cittanayena ñeyyaṁ.",
  "anya-e0803n11:12_3": "Rassādīni ca evameva vitthāretabbāni.",
  "anya-e0803n11:12_4": "Ayaṁ vāccaliṅgānaṁ nāmikapadamālā, ‘‘guṇanāmānaṁ nāmikapadamālā’’ti vattuṁ vaṭṭati.",
  "anya-e0803n11:13_0": "Abhidheyyakaliṅgesu, savisesāni yāni hi;",
  "anya-e0803n11:14_0": "Tesaṁ dāni yathāpāḷiṁ, padamālaṁ kathessahaṁ.",
  "anya-e0803n11:15_0": "Katamāni tāni padāni, yāni savisesāni?",
  "anya-e0803n11:16_0": "Bhavābhavādikaṁ laṅkā-dīpo iccādikāni ca;",
  "anya-e0803n11:17_0": "Bodhi sandhīti cādīni, savisesāni honti tu.",
  "anya-e0803n11:18_0": "Etesu hi –",
  "anya-e0803n11:19_0": "Bhavābhavapadaṁ deka-vaco bahuvaco kvaci;",
  "anya-e0803n11:20_0": "Samāse asamāsepi, sambhavo tassa icchito.",
  "anya-e0803n11:21_0": "Viggahañca padatthañca, vatvā padassimassa me;",
  "anya-e0803n11:22_0": "Vuccamānamavikkhittā, padamālaṁ nibodhatha.",
  "anya-e0803n11:23_0": "Bhavo ca abhavo ca bhavābhavaṁ.",
  "anya-e0803n11:23_1": "Atha vā bhavo ca abhavo ca bhavābhavāni, ayaṁ viggaho.",
  "anya-e0803n11:23_2": "Tatra bhavoti khuddako bhavo.",
  "anya-e0803n11:23_3": "Abhavoti mahanto bhavo.",
  "anya-e0803n11:23_4": "Vuddhatthavācako hettha akāro.",
  "anya-e0803n11:23_5": "Ettha ca sugatiduggativasena hīnapaṇītavasena ca khuddakamahantatā veditabbā.",
  "anya-e0803n11:23_6": "Atha vā bhavoti vuddhi.",
  "anya-e0803n11:23_7": "Abhavoti avuddhi.",
  "anya-e0803n11:23_8": "Ayaṁ padattho.",
  "anya-e0803n11:23_9": "Ayaṁ pana nāmikapadamālā –",
  "anya-e0803n11:24_0": "Bhavābhavaṁ, bhavābhavaṁ, bhavābhavena, bhavābhavassa, bhavābhavā, bhavābhavasmā, bhavābhavamhā, bhavābhavassa, bhavābhave, bhavābhavasmiṁ, bhavābhavamhi, bho bhavābhava.",
  "anya-e0803n11:24_1": "Iti bhavābhavapadaṁ ekavacanakaṁ bhavati.",
  "anya-e0803n11:24_2": "Dissati ca tassekavacanatā pāḷiyaṁ aṭṭhakathāyañca –",
  "anya-e0803n11:25_0": "‘‘Atītakappe caritaṁ, ṭhapayitvā bhavābhave;",
  "anya-e0803n11:26_0": "Imasmiṁ kappe caritaṁ, pavakkhissaṁ suṇohi me’’",
  "anya-e0803n11:27_0": "Iti vā,",
  "anya-e0803n11:28_0": "‘‘Evaṁ bahuvidhaṁ dukkhaṁ, sampattiñca bahūvidhaṁ;",
  "anya-e0803n11:29_0": "Bhavābhave anubhavitvā, patto sambodhimuttamaṁ’’",
  "anya-e0803n11:30_0": "Iti vā evaṁ pāḷiyaṁ bhavābhava padassa ekavacanatā diṭṭhā.",
  "anya-e0803n11:31_0": "Aṭṭhakathāyampi –",
  "anya-e0803n11:32_0": "‘‘Asambudhaṁ buddhanisevitaṁ yaṁ,",
  "anya-e0803n11:33_0": "Bhavābhavaṁ gacchati jīvaloko;",
  "anya-e0803n11:34_0": "Namo avijjādikilesajāla-",
  "anya-e0803n11:35_0": "Viddhaṁsino dhammavarassa tassā’’ti",
  "anya-e0803n11:36_0": "Evaṁ tassekavacanatā diṭṭhā.",
  "anya-e0803n11:37_0": "Bhavābhavāni, bhavābhavā, bhavābhavāni, bhavābhave, bhavābhavehi, bhavābhavebhi, bhavābhavānaṁ, bhavābhavehi, bhavābhavebhi, bhavābhavānaṁ, bhavābhavesu, bhavanto bhavābhavāni.",
  "anya-e0803n11:37_1": "Iti bhavābhavapadaṁ bahuvacanakampi bhavati.",
  "anya-e0803n11:37_2": "Dissati ca tassa bahuvacanakatā pāḷiyaṁ ‘‘dhonassa hi natthi kuhiñci loke.",
  "anya-e0803n11:37_3": "Pakappikā diṭṭhi bhavābhavesū’’ti.",
  "anya-e0803n11:37_4": "Ubhayampi nayaṁ vomissetvā nāmikapadamālā yojetabbā. Kathaṁ?",
  "anya-e0803n11:37_5": "‘‘Bhavābhavaṁ, bhavābhavāni.",
  "anya-e0803n11:37_6": "Bhavābhavaṁ, bhavābhavāni.",
  "anya-e0803n11:37_7": "Bhavābhavena, bhavābhavehi, bhavābhavebhi’’iccevamādinā cittanayena yojetabbā.",
  "anya-e0803n11:38_0": "Napuṁsakekavacana-bahuvacanakā imā;",
  "anya-e0803n11:39_0": "Padamālā samāsatte, katāti paridīpaye.",
  "anya-e0803n11:40_0": "Samāsakapadañceva, asamāsakameva ca;",
  "anya-e0803n11:41_0": "Bhavābhavapadaṁ dvedhā, iti vidvā vibhāvaye.",
  "anya-e0803n11:42_0": "Napuṁsakaṁ samāsatte, pulliṅgamitarattane;",
  "anya-e0803n11:43_0": "Napuṁsakaṁ tu pāyena, ekavacanakaṁ vade.",
  "anya-e0803n11:44_0": "‘‘Bhavo ca abhavo cā’’ti, samāsatthaṁ vade budho;",
  "anya-e0803n11:45_0": "‘‘Bhavato bhava’’miccatthaṁ, asamāsassa bhāsaye.",
  "anya-e0803n11:46_0": "Pulliṅgattamhi so ñeyyo, nissakkaupayogato;",
  "anya-e0803n11:47_0": "Evaṁ visesato jaññā, bhavābhavapadaṁ vidū.",
  "anya-e0803n11:48_0": "Yathā cettha bhavābhavapadassa nāmikapadamālā yojitā, evaṁ ‘‘kammākammaṁ phalāphala’’ntiādīnampi nāmikapadamālā yojetabbā.",
  "anya-e0803n11:48_1": "Atthopi nesaṁ yathārahaṁ vattabbo.",
  "anya-e0803n11:48_2": "Yebhuyyenetāni ekavacanakāni bhavanti.",
  "anya-e0803n11:48_3": "Evaṁ tāva bhavābhavapadādīnaṁ visesavantatā daṭṭhabbā.",
  "anya-e0803n11:49_0": "Laṅkādīpo, laṅkādīpaṁ, laṅkādīpena, laṅkādīpassa, laṅkādīpā, laṅkādīpasmā, laṅkādīpamhā, laṅkādīpassa, laṅkādīpe, laṅkādīpasmiṁ, laṅkādīpamhi, bho laṅkādīpa.",
  "anya-e0803n11:49_1": "Ayaṁ samāsatte nāmikapadamālā.",
  "anya-e0803n11:49_2": "Asamāsattepi pana yojetabbā.",
  "anya-e0803n11:50_0": "Laṅkā dīpo, laṅkaṁ dīpaṁ, laṅkāya dīpena, laṅkāya dīpassa, laṅkāya dīpā, laṅkāya dīpasmā, laṅkāya dīpamhā, laṅkāya dīpassa, laṅkāya dīpe, laṅkāya dīpasmiṁ, laṅkāya dīpamhi, bhoti laṅke dīpa.",
  "anya-e0803n11:50_1": "Ayaṁ byāse nāmikapadamālā.",
  "anya-e0803n11:50_2": "Ayaṁ nayo ‘‘jambudīpo’’ti ettha na labbhati kevalena jambūsaddena jambudīpassa akathanato, yathā kevalena laṅkāsaddena laṅkādīpo kathiyati.",
  "anya-e0803n11:50_3": "Ayaṁ pana byāse padamālānayo visesato kabbaracanāyaṁ kavīnaṁ upakārāya saṁvattati sāsanassāpi.",
  "anya-e0803n11:50_4": "Tathā hi byāsavasena porāṇakaviracanā dissati –",
  "anya-e0803n11:51_0": "‘‘Vandāmi selamhi samantakūṭe,",
  "anya-e0803n11:52_0": "Laṅkāya dīpassa sikhāyamāne;",
  "anya-e0803n11:53_0": "Āvāsabhūte sumanāmarassa,",
  "anya-e0803n11:54_0": "Buddhassa taṁ pādavaḷañjamagga’’nti.",
  "anya-e0803n11:55_0": "Sāsanepi byāsavasena ‘‘dibbo ratho pāturahu, vedehassa yasassino’’tiādikā pāḷi dissati.",
  "anya-e0803n11:56_0": "Yathā pana ‘‘jambudīpo’’ti ettha ayaṁ nayo na labbhati, tathā ‘‘nāgadīpo’’tiādīsupi kevalena jambūsaddena jambudīpassa akathanamiva kevalena nāgasaddādinā nāgadīpādīnaṁ akathanatoti.",
  "anya-e0803n11:56_1": "Nanu ca bho ‘‘buddhassa jambunadaraṁsino taṁ, dāṭhaṁ mayaṁ jambunarā namāmā’’ti porāṇakaviracanāyaṁ jambūsaddena jambudīpo vutto ‘‘jambudīpanarā’’ti atthasambhavatoti?",
  "anya-e0803n11:56_2": "Saccaṁ ‘‘jambudīpanarā’’ti attho sambhavati, kevalena pana jambūsaddena jambudīpatthaṁ na vadati, kintu ‘‘jambudīpanarā’’ti vattabbe gāthāvisayattā adhikakkharadosaṁ parivajjantena dīpasaddalopaṁ katvā ‘‘jambunarā’’ti vuttaṁ, evaṁ uttarapadalopavasena vutto jambusaddo narasaddaṁ paṭicca samāsabalena ‘‘jambudīpanarā’’ti atthappakāsane samattho hoti, na kevalo byāsakāle, tathā hi ‘‘jambū’’ti vutte jambudīpo na ñāyati, atha kho jamburukkhoyeva ñāyati.",
  "anya-e0803n11:57_0": "Kiṁ pana bho ‘‘kāko dāso, kākaṁ dāsaṁ, kākena dāsenā’’ti ayaṁ nayo labbhati, na labbhatīti?",
  "anya-e0803n11:57_1": "Labbhati, kākasaddena kākanāmakassa dāsassa kathanaṁ hoti.",
  "anya-e0803n11:57_2": "Yadi evaṁ ‘‘jambudīpo’’ti etthāpi ‘‘jambunāmako dīpo’’ti atthaṁ gahetvā ‘‘jambū dīpo, jambuṁ dīpaṁ, jambuyā dīpenā’’ti ayaṁ nayo labbhatīti?",
  "anya-e0803n11:57_3": "Na labbhati jambūsaddassa paṇṇattivasena dīpe appavattanato.",
  "anya-e0803n11:57_4": "Jambūsaddo hi rukkheyeva paṇṇattivasena pavattati, na dīpe.",
  "anya-e0803n11:57_5": "Yathā pana cittavohāro cittanāmake gahapatimhipi manepi pavattati ‘‘citto gahapati.",
  "anya-e0803n11:57_6": "Cittaṁ mano mānasa’’ntiādīsu.",
  "anya-e0803n11:57_7": "Yathā ca kusavohāro kusanāmake raññepi kusatiṇepi pavattati –",
  "anya-e0803n11:58_0": "‘‘Pabhāvatiñca ādāya, maṇiṁ verocanaṁ kuso;",
  "anya-e0803n11:59_0": "Kusāvatiṁ kusarājā, agamāsi mahabbalo;",
  "anya-e0803n11:60_0": "Kuso yathā duggahito, hatthamevānukantatī’’ti",
  "anya-e0803n11:61_0": "Ādīsu, tathā kākasaddopi vāyase, evaṁnāmake dāsepi pavattati ‘‘kāko ravati, kāko nāma dāso saṭṭhiyojanāni gacchatī’’tiādīsu.",
  "anya-e0803n11:61_1": "Jambūsaddo pana gahapatimanādīsu citta kusa kākasaddā viya paṇṇattivasena dīpasmiṁ na pavattati, tasmā yathāvuttoyeva nayo manasikaraṇīyo.",
  "anya-e0803n11:62_0": "Yathā panettha ‘‘laṅkādīpo’’ti saddassa nāmikapadamālā samāsavasena byāsavasena ca yojitā, evaṁ ‘‘pubbavidehadīpo, aparagoyānadīpo, uttarakurudīpo, assayujanakkhattaṁ, citramāso, vessantararājā, setavatthaṁ, dibbaratho’’tiādīnampi nāmikapadamālā samāsavasena byāsavasena ca yojetabbā.",
  "anya-e0803n11:62_1": "Pubbavidehādisaddehi pubbavidehadīpādīnaṁ kathanañca veditabbaṁ.",
  "anya-e0803n11:62_2": "‘‘Dibbaratho’’tiādīnaṁ samāsagatapadānaṁ payojane sati byāsavasena visuṁ kattabbatā ca veditabbā.",
  "anya-e0803n11:62_3": "Tathā hi byāsavasena ‘‘dibbo ratho’’tiādinā dvinnaṁ dvinnaṁ padānaṁ samānādhikaraṇavasena paccekavibhattiyuttabhāve sati gāthāsu vuttipālanasukhuccāraṇaguṇo bhavati.",
  "anya-e0803n11:62_4": "So ca sāsanānukūlo hi ayaṁ nayo ṭhapito.",
  "anya-e0803n11:62_5": "Tathā hi pāvacane ‘‘dibbo ratho pāturahu, vedehassa yasassino’’tiādikā pāḷiyo bahū dissanti, evaṁ laṅkādīpādisaddānaṁ visesavantatā bhavati.",
  "anya-e0803n11:63_0": "Idāni bodhisandhiādīnaṁ visesavantatā vuccati –",
  "anya-e0803n11:64_0": "Bodhi sandhi vibhattā’yu, dhātuyeva pajāpati;",
  "anya-e0803n11:65_0": "Dāmā dāmaṁ tathā saddhā, saddhaṁ taṭaṁ taṭī taṭo.",
  "anya-e0803n11:66_0": "Byañjanaṁ byañjano attho, atthamakkharamakkharo;",
  "anya-e0803n11:67_0": "Ajjavaṁ ajjavo ceva, tathā maddavagāravā.",
  "anya-e0803n11:68_0": "Vaco vacīti cādīni, samarūpā sarūpato;",
  "anya-e0803n11:69_0": "Dvittiliṅgāni sambhonti, yathāsambhavamuddise.",
  "anya-e0803n11:70_0": "Etesu hi bodhisaddassa tāva ‘‘bodhi rājakumāro’’ti ca, ‘‘ariyasāvako ‘bodhī’ti vuccati, tassa bodhissa aṅgoti bojjhaṅgo’’ti ca evaṁ puggalavacanassa ‘‘bodhi, bodhī, bodhayo.",
  "anya-e0803n11:70_1": "Bodhiṁ, bodhī, bodhayo.",
  "anya-e0803n11:70_2": "Bodhinā’’ti pulliṅge agginayena nāmikapadamālā bhavati.",
  "anya-e0803n11:71_0": "Rukkhamagganibbānasabbaññutaññāṇavacanassa pana ‘‘bodhi, bodhī, bodhiyo.",
  "anya-e0803n11:71_1": "Bodhiṁ, bodhī, bodhiyo.",
  "anya-e0803n11:71_2": "Bodhiyā’’ti itthiliṅge rattinayena nāmikapadamālā bhavati.",
  "anya-e0803n11:72_0": "Keci pana ‘‘rukkhavacano bodhisaddo pulliṅgo’’ti vadanti, taṁ āgamena viruddhaṁ viya dissanato vicāretabbaṁ.",
  "anya-e0803n11:72_1": "Na hi āgame rukkhavacanassa bodhisaddassa pulliṅgabhāvo dissati, puggalavacanassa pana dissati.",
  "anya-e0803n11:72_2": "Yadi ca ‘‘sālo dhavo khadīro’’tiādīnaṁ viya rukkhavacanassa bodhisaddassa pulliṅgattaṁ siyā, jambū simbalī pāṭalīsaddādīnaṁ rukkhavācakattā pulliṅgattaṁ siyā, na tesaṁ imassa ca rukkhavācakattepi pulliṅgabhāvo upalabbhati.",
  "anya-e0803n11:72_3": "Yadi hi rukkhavacano bodhisaddo pulliṅgo, evaṁ sante nibbānavacano sabbaññutaññāṇavacano ca bodhisaddo napuṁsakaliṅgo siyā ‘‘nibbāna’’ntiādinā napuṁsakaliṅgavasena niddiṭṭhassa nibbānādino atthassa kathanato.",
  "anya-e0803n11:73_0": "Ye evaṁ vadanti ‘‘rukkhavacano bodhisaddo pulliṅgo’’ti, te ‘‘bodhi vuccati catūsu maggesu ñāṇaṁ, taṁ ettha bhagavā pattoti rukkhopi bodhicceva vuccatī’’ti vuttamatthaṁ cetasi sannidhāya ‘‘bujjhati etthāti bodhī’’ti nibbacanavasena ‘‘kiṁ rukkhavacano bodhisaddo pulliṅgo na bhavissatī’’ti maññamānā vadanti maññe.",
  "anya-e0803n11:73_1": "Nevaṁ daṭṭhabbaṁ, evañca pana daṭṭhabbaṁ, ‘‘bodhi vuccati catūsu maggesu ñāṇaṁ, taṁ ettha bhagavā pattoti rukkhopi bodhicceva vuccatī’’ti vadantehi garūhi ñāṇavacanaṁ itthi liṅgabhūtaṁ bodhīti ñāṇassa nāmaṁ paṇṇattiantaraparikappanenatthaṁ parikappentena bujjhanaṭṭhānabhūte rukkhe āropetvā rukkho ‘‘bodhī’’ti vutto, tasmā īdisesu ṭhānesu nibbacane ādaro na kātabbo.",
  "anya-e0803n11:73_2": "Na hi ‘‘bujjhati etthāti bodhī’’ti nibbacanakaraṇaṁ rukkhavacanassa bodhisaddassa pulliṅgattaṁ kātuṁ sakkoti saṅketasiddhattā vohārassa, tasmā rukkhaṁ sayaṁ abodhimpi samānaṁ bodhiyā paṭilābhaṭṭhānattā saṅketasiddhena ‘‘bodhī’’ti itthiliṅgavohārena voharanti sāsanikā, bodhiyā vā kāraṇattā phalavohārena.",
  "anya-e0803n11:73_3": "Etamatthaṁyeva hi sandhāya ‘‘bodhi vuccati catūsu maggesu ñāṇaṁ, taṁ ettha bhagavā pattoti rukkhopi bodhicceva vuccatī’’ti vuttanti daṭṭhabbaṁ, evaṁ ‘‘bodhī’’ti itthiliṅgavasena rukkhanāmaṁ pavattatīti.",
  "anya-e0803n11:73_4": "Tenāha āyasmā sāriputto dhammasenāpati anudhammacakkavattī vohārakusalo itthiliṅgavohārena ‘‘buddhānaṁ bhagavantānaṁ bodhiyā mūle saha sabbaññutaññāṇappaṭilābhā sacchikā paññatti yadidaṁ buddho’’ti.",
  "anya-e0803n11:73_5": "Apica tattha tattha ‘‘bodhiyā sākhā’’ti ca, ‘‘kenaṭṭhena mahābodhi, kassa sambandhinī ca sā’’ti ca,",
  "anya-e0803n11:74_0": "‘‘Hatthato muttamattā sā, asītiratanaṁ nabhaṁ;",
  "anya-e0803n11:75_0": "Uggantvāna tadā muñci, chabbaṇṇā rasmiyo subhā’’ti ca",
  "anya-e0803n11:76_0": "Evamādayo rukkhavācakassa bodhisaddassa itthiliṅgabhāve payogā dissanti.",
  "anya-e0803n11:77_0": "Atha vā rukkhavācako bodhisaddo dviliṅgo pumitthiliṅgavasena.",
  "anya-e0803n11:77_1": "Tathā hi samantapāsādikāyaṁ vinayasaṁvaṇṇanāyaṁ mahāveyyākaraṇassa pāḷinayaviduno buddhaghosācariyassa evaṁ saddaracanā dissati ‘‘sakkhissasi tvaṁ tāta pāṭaliputtaṁ gantvā mahābodhinā saddhiṁ ayyaṁ saṅghamittattheriṁ ānetu’’nti ca, ‘‘sāpi kho mahābodhisamārūḷhā nāvā passato mahārājassa mahāsamuddatalaṁ pakkhandā’’ti ca tassa rukkhavācakassa bodhisaddassa ‘‘bujjhati etthāti bodhī’’ti nibbacanavasena ‘‘bodhi, bodhī, bodhayo.",
  "anya-e0803n11:77_2": "Bodhiṁ, bodhī, bodhayo.",
  "anya-e0803n11:77_3": "Bodhinā’’tiādinā padamālā veditabbā.",
  "anya-e0803n11:77_4": "Rukkhavācakasseva pana tassa ñāṇe pavattitthiliṅgavohārena saṅketasiddhena rūḷhatthadīpakena ‘‘bodhi, bodhī, bodhiyo.",
  "anya-e0803n11:77_5": "Bodhiṁ, bodhī, bodhiyo.",
  "anya-e0803n11:77_6": "Bodhiyā’’tiādinā padamālā veditabbā. Iccevaṁ –",
  "anya-e0803n11:78_0": "Puggalavācako bodhi-saddo pulliṅgiko bhave;",
  "anya-e0803n11:79_0": "Ñāṇādivācako itthi-liṅgoyeva siyā sadā.",
  "anya-e0803n11:80_0": "Bodhipādapavacano, pumitthiliṅgiko bhave;",
  "anya-e0803n11:81_0": "Evaṁ santepi etassa, itthiliṅgattameva tu;",
  "anya-e0803n11:82_0": "Icchitabbataraṁ yasmā, dhammasenāpatīritaṁ.",
  "anya-e0803n11:83_0": "Sandhisaddādīnampi nayānusārena nāmikapadamālā yojetabbā.",
  "anya-e0803n11:83_1": "Sandhisaddo hi sarasandhiādivācako pulliṅgo, paṭisandhiyādivācako itthiliṅgo ‘‘sandhino.",
  "anya-e0803n11:83_2": "Sandhiyā’’tiādidassanato.",
  "anya-e0803n11:83_3": "Vibhattisaddo vibhajanavācako itthiliṅgo , syādivācako pulliṅgo ceva itthiliṅgo ca ‘‘vibhattissa.",
  "anya-e0803n11:83_4": "Vibhattiyā’’tiādidassanato.",
  "anya-e0803n11:84_0": "Āyusaddo pana jīvitindriyavācakoyeva hutvā punnapuṁsakaliṅgo, ‘‘punarāyu ca me laddho, evaṁ jānāhi mārisā’’ti ‘‘ettakaṁyeva te āyu, cavanakālo bhavissatī’’ti ca dassanato.",
  "anya-e0803n11:85_0": "Dhātusaddo sabhāvādivācako itthiliṅgo, karapacādivācako pumitthiliṅgo ‘‘cakkhudhātuyā.",
  "anya-e0803n11:85_1": "Karotissa dhātussa.",
  "anya-e0803n11:85_2": "Dhātuyo dhātuyā’’ti dassanato.",
  "anya-e0803n11:86_0": "Pajāpatisaddo devavisesavācako pulliṅgo, kalattajinamātucchāvācako itthiliṅgo ‘‘pajāpatissa devarājassa dhajaggaṁ ullokeyyātha’’, ‘‘attano pajāpatiyā saddhiṁ mahāpajāpatiyā’’ti ca dassanato.",
  "anya-e0803n11:87_0": "Dāmā dāmaṁ saddā mālatīdāmādibhedabhinnassa ekassa vatthussa yathākkamaṁ itthinapuṁsakaliṅgā.",
  "anya-e0803n11:87_1": "Tathā hi ‘‘mālatīdāmā lolāḷiṅgalīlā.",
  "anya-e0803n11:87_2": "Mālatīdāmaṁ.",
  "anya-e0803n11:87_3": "Siṅghitaṁ dāmaṁ bhamarehi.",
  "anya-e0803n11:87_4": "Ratanadāmā.",
  "anya-e0803n11:87_5": "Ratanadāma’’nti ca dviliṅgabhāve lokikappayogā dissanti sāsanānukūlā.",
  "anya-e0803n11:88_0": "Saddhaṁ saddhāsaddā pana bhinnavatthūnaṁ vācakā itthinapuṁsakaliṅgā, saddhāsaddo pasādalakkhaṇavācako itthiliṅgo, saddhaṁsaddo matakabhattavācako napuṁsakaliṅgo ‘‘saddhā saddahanā.",
  "anya-e0803n11:88_1": "Mayamassubho gotamabrāhmaṇā nāma dānāni dema saddhāni karomā’’ti dassanato.",
  "anya-e0803n11:88_2": "Imasmiṁ pana ṭhāne ‘‘saddho puriso , saddhā itthī, saddhaṁ kula’’nti imāni vāccaliṅgattā saṅgahaṁ na gacchantīti daṭṭhabbāni.",
  "anya-e0803n11:89_0": "Taṭaṁ taṭī taṭotime saddā tīrasaṅkhāte ekasmiṁyevatthe thīpunnapuṁsakaliṅgā.",
  "anya-e0803n11:90_0": "Byañjanasaddo upasecanaliṅgavākyāveṇikasarīrāvayavavācako napuṁsakaliṅgo, akkharavācako punnapuṁsakaliṅgo.",
  "anya-e0803n11:90_1": "Tatrupasecane ‘‘sūpaṁ vā byañjanaṁ vā’’ti napuṁsakaniddeso dissati.",
  "anya-e0803n11:90_2": "Tathā liṅge ‘‘itthibyañjanaṁ purisabyañjana’’nti napuṁsakaniddeso.",
  "anya-e0803n11:90_3": "Vākye ‘‘padabyañjanāni sādhukaṁ uggahetvā’’ti napuṁsakaliṅganiddeso.",
  "anya-e0803n11:90_4": "Āveṇike ‘‘asīti anubyañjanānī’’ti napuṁsakaniddeso.",
  "anya-e0803n11:90_5": "Sarīrāvayave ‘‘kilesānaṁ anu anu byañjanato pākaṭabhāvakaraṇato anubyañjana’’nti evaṁ napuṁsakaniddeso.",
  "anya-e0803n11:90_6": "Ettha hi anubyañjanaṁ nāma hatthapādasitahasitakathitavilokitādibhedo ākāro.",
  "anya-e0803n11:90_7": "So eva ‘‘sarīrāvayavo’’ti vuccatīti.",
  "anya-e0803n11:90_8": "Akkhare ‘‘byañjano.",
  "anya-e0803n11:90_9": "Byañjana’’nti ca punnapuṁsakaniddeso.",
  "anya-e0803n11:91_0": "Atthasaddo nibbānavacano napuṁsakaliṅgo, abhidheyyadhanakāraṇapayojananivatyābhisandhānādivacano pana pulliṅgo.",
  "anya-e0803n11:91_1": "Tathā hi kathāvatthumhi ‘‘atthatthamhī’’ti imissā pāḷiyā atthasaṁvaṇṇanāyaṁ ‘‘atthaṁ vuccati nibbāna’’nti napuṁsakaliṅganiddesena atthasaddo vutto.",
  "anya-e0803n11:91_2": "Iti atthasaddo dviliṅgo.",
  "anya-e0803n11:92_0": "Akkharasaddo ca ‘‘yo pubbo akkharo akkharānī’’ti ca dassanato.",
  "anya-e0803n11:92_1": "Apica akkharasaddo nibbānavacano nāmapaṇṇattivacano ca sabbadānapuṁsakaliṅgo bhavati ‘‘padamaccutamakkharaṁ, mahājanasammatoti kho vāseṭṭha ‘mahāsammato’tveva paṭhamaṁ akkharaṁ nibbatta’’nti evamādīsu.",
  "anya-e0803n11:92_2": "‘‘Akkharāya deseti, akkharakkharāya āpatti pācittiyassā’’ti ettha pana pulliṅgotipi napuṁsakaliṅgotipi vattabbo, itthiliṅgoti pana na vattabbo.",
  "anya-e0803n11:92_3": "Ayañhi ‘‘asakkatā casma dhanañcayāya.",
  "anya-e0803n11:92_4": "Viramathāyasmanto mamavacanāyā’’tiādīsu ‘‘dhanañcayāya, vacanāyā’’ti saddā viya vibhattivipallāsena vutto, na liṅgavipallāsavasenāti.",
  "anya-e0803n11:93_0": "Ajjava maddava gāravasaddā pana punnapuṁsakaliṅgā.",
  "anya-e0803n11:93_1": "‘‘Ajjavo ca maddavo ca.",
  "anya-e0803n11:93_2": "Ajjavamaddavaṁ.",
  "anya-e0803n11:93_3": "Gāravo ca nivāto ca.",
  "anya-e0803n11:93_4": "Saha āvajjite thūpe, gāravaṁ hoti me tadā’’ti ca ādidassanato.",
  "anya-e0803n11:94_0": "Vacovacīsaddā pana ghaṭoghaṭīsaddā viya pumitthiliṅgā, tattha vacīsaddassa ‘‘vacī, vacī, vaciyo.",
  "anya-e0803n11:94_1": "Vaciṁ, vacī, vaciyo.",
  "anya-e0803n11:94_2": "Vaciyā’’ti nāmikapadamālā yojetabbā.",
  "anya-e0803n11:94_3": "Keci ‘‘duccaritapayogaviññattisaddādīsu paresu vacasaddassanto īkāro hoti, tena ‘‘vacīduccarita’’ntiādīni rūpāni dissantī’’ti vadanti, taṁ na gahetabbaṁ vacasaddato visuṁ vacīsaddassa dassanato.",
  "anya-e0803n11:94_4": "Atrimāni pāḷito ca aṭṭhakathāto ca nidassanapadāni.",
  "anya-e0803n11:94_5": "‘‘Vacī vacīsaṅkhāro, vacīsaṅkhāro vacī, vaciñca vacīsaṅkhāre ca ṭhapetvā avasesā na ceva vacī, na ca vacīsaṅkhāro.",
  "anya-e0803n11:94_6": "Gadito vacībhi satimābhinande’’ti imāni pāḷito nidassanapadāni.",
  "anya-e0803n11:94_7": "‘‘Copanasaṅkhātā vacī eva viññatti vacīviññatti, vaciyā bhedo vacībhedo’’ti imāni aṭṭhakathāto nidassanapadāni.",
  "anya-e0803n11:94_8": "Iminā nayena aññesampi sarūpāsarūpapadānaṁ yathārahaṁ dvitiliṅgatā vavatthapetabbā.",
  "anya-e0803n11:94_9": "Evaṁ abhidheyyakaliṅgesu savisesāni abhidheyyaliṅgāni veditabbāni.",
  "anya-e0803n11:95_0": "Idāni katthaci vāccaliṅgabhūtānaṁ abhidheyyaliṅgānañca taddhibhantaliṅgānañca dhammādivasena nāmikapadamālā vuccate.",
  "anya-e0803n11:95_1": "Tathā hi –",
  "anya-e0803n11:96_0": "Dhammabho puggalā ceva, dhammapuggalatopi ca;",
  "anya-e0803n11:97_0": "Ekantadhammato ceva, tathevekantapuggalā.",
  "anya-e0803n11:98_0": "Padamālā siyuṁ tāsu, paccattādivasena tu;",
  "anya-e0803n11:99_0": "Padaṁ samaṁ visamañca, jaññā sabbasamampi ca.",
  "anya-e0803n11:100_0": "Kathaṁ?",
  "anya-e0803n11:100_1": "‘‘Micchādiṭṭhi, micchāsaṅkappo, micchāvācā, micchāvāco, micchādiṭṭhiko, micchāsaṅkappī’’ iccetesaṁ nāmikapadamālā evaṁ veditabbā.",
  "anya-e0803n11:101_0": "‘‘Micchādiṭṭhi, micchādiṭṭhī, micchādiṭṭhiyo.",
  "anya-e0803n11:101_1": "Micchādiṭṭhiṁ, micchādiṭṭhī, micchādiṭṭhiyo.",
  "anya-e0803n11:101_2": "Micchādiṭṭhiyā’’ti evaṁ dhammato, ‘‘micchādiṭṭhi, micchādiṭṭhī, micchādiṭṭhino.",
  "anya-e0803n11:101_3": "Micchādiṭṭhiṁ, micchādiṭṭhī, micchādiṭṭhino.",
  "anya-e0803n11:101_4": "Micchādiṭṭhinā’’ti evaṁ puggalato, ‘‘micchāsaṅkappo, micchāsaṅkappā.",
  "anya-e0803n11:101_5": "Micchāsaṅkappa’’nti evaṁ dhammapuggalato, ‘‘micchāvācā, micchāvācā, micchāvācāyo.",
  "anya-e0803n11:101_6": "Micchāvācaṁ, micchāvācā micchāvācāyo.",
  "anya-e0803n11:101_7": "Micchāvācāya’’ evaṁ ekantadhammato, ‘‘micchāvāco, micchāvācā.",
  "anya-e0803n11:101_8": "Micchāvācaṁ, micchāvāce.",
  "anya-e0803n11:101_9": "Micchāvācena’’ evaṁ ekantapuggalato, ‘‘micchādiṭṭhiko.",
  "anya-e0803n11:101_10": "Micchādiṭṭhikā.",
  "anya-e0803n11:101_11": "Micchādiṭṭhika’’nti evampi ekantapuggalato, ‘‘micchāsaṅkappī, micchāsaṅkappino.",
  "anya-e0803n11:101_12": "Micchāsaṅkappi’’nti evampi ekantapuggalato nāmikapadamālā bhavati.",
  "anya-e0803n11:101_13": "Paccattopayogavacanādivasena pana padaṁ sadisaṁ visadisaṁ sabbathā sadisampi ca bhavati.",
  "anya-e0803n11:101_14": "Esa nayo sammādiṭṭhisammāsaṅkappādīsupi.",
  "anya-e0803n11:102_0": "Atrime āhaccabhāsitā payogā –",
  "anya-e0803n11:102_1": "avijjāgatassa bhikkhave aviddasuno micchādiṭṭhi pahoti.",
  "anya-e0803n11:102_2": "Micchādiṭṭhissa micchāsaṅkappo pahoti.",
  "anya-e0803n11:102_3": "Micchāsaṅkappassa micchāvācā pahoti.",
  "anya-e0803n11:102_4": "Micchāvācassa micchākammanto pahoti.",
  "anya-e0803n11:102_5": "Micchākammantassa micchāājīvo pahoti.",
  "anya-e0803n11:102_6": "Micchāājīvassa micchāvāyāmo pahoti.",
  "anya-e0803n11:102_7": "Micchāvāyāmassa micchāsati pahoti.",
  "anya-e0803n11:102_8": "Micchāsatissa micchāsamādhi pahotīti.",
  "anya-e0803n11:102_9": "Vijjāgatassa bhikkhave viddasuno sammādiṭṭhi pahoti.",
  "anya-e0803n11:102_10": "Sammādiṭṭhissa sammāsaṅkappo pahotīti vitthāro, evaṁ katthaci vāccaliṅgabhūtānaṁ abhidheyyaliṅgānañca taddhitantaliṅgānañca nāmikapadamālā sappayogā kathitā.",
  "anya-e0803n11:103_0": "Idāni nevābhidheyyaliṅgassa bhavitabbasaddassa ca abhidheyyaliṅgānaṁ sotthi suvatthi saddānañca vāccaliṅgābhidheyyaliṅgassa abbhutasaddassa ca vāccaliṅgassa abhūtasaddassacāti imesaṁ kiñci visesaṁ kathayāma, nāmikapadamālañca yathārahaṁ yojessāma.",
  "anya-e0803n11:103_1": "Etesu hi bhavitabbasaddo ekantabhāvavācako napuṁsakaliṅgo ekavacanantoyeva hoti.",
  "anya-e0803n11:103_2": "Tatiyantapadehi evaṁsadda nasaddādīhi ca yojetabbo ca hoti.",
  "anya-e0803n11:103_3": "Nāssa nāmikapadamālā labbhati, atrime ca payogā ‘‘saddhammagarukena bhavitabbaṁ, no āmisagarukena, iminā corena bhavitabbaṁ, imehi corehi bhavitabbaṁ, imāya coriyā bhavitabbaṁ, imāhi corīhi bhavitabbaṁ, anena cittena bhavitabbaṁ, imehi cittehi bhavitabbaṁ, evaṁ bhavitabbaṁ, aññathā bhavitabba’’nti.",
  "anya-e0803n11:103_4": "Atridaṁ vuccati –",
  "anya-e0803n11:104_0": "Bhavitabbapadaṁ niccaṁ, sabbaññuvarasāsane;",
  "anya-e0803n11:105_0": "Paṭhamekavaco bhāva-vācakañca napuṁsakaṁ.",
  "anya-e0803n11:106_0": "Tatiyantapadehevaṁ-saddādīhi ca dhīmatā;",
  "anya-e0803n11:107_0": "Yojetabbaṁva sambhoti, iti vidvā vibhāvaye.",
  "anya-e0803n11:108_0": "Ayaṁ ‘‘bhavitabba’’nti padassa viseso.",
  "anya-e0803n11:109_0": "Sotthi bhaddante hotu rañño, sotthiṁ gacchati nhāpito.",
  "anya-e0803n11:109_1": "Sotthināmhi samuṭṭhito.",
  "anya-e0803n11:109_2": "Suvatthi, suvatthiṁ, suvatthinā, ayaṁ dhasātthisaddādīnaṁ viseso.",
  "anya-e0803n11:110_0": "Ayaṁ pana ‘‘abbhutaṁ abhūta’’nti dvinnaṁ viseso.",
  "anya-e0803n11:110_1": "Bhūsaddassa bbhū, saṁyogapare paṭisedhatthavati aitinipāte upapade sati ekantena rassattamupayāti. Kvatthe?",
  "anya-e0803n11:110_2": "‘‘Abhūtapubbaṁ bhūta’’ntiādīsvatthesu.",
  "anya-e0803n11:110_3": "Tathāvidhe asaññogapare rassattaṁ na upayāti. Kvatthe?",
  "anya-e0803n11:110_4": "‘‘Asacca’’ntiādīsvatthesu.",
  "anya-e0803n11:110_5": "Tathā hi ‘‘abbhuta’’nti padassa ‘‘abhūtapubbaṁ bhūta’’ntipi attho bhavati, ‘‘abbhutakaraṇa’’ntipi attho bhavati.",
  "anya-e0803n11:110_6": "‘‘Abhūta’’nti padassa pana ‘‘asacca’’ntipi attho bhavati, ‘‘ajāta’’ntipi attho bhavati.",
  "anya-e0803n11:110_7": "Tatra ‘‘acchariyaṁ vata bho abbhutaṁ vata bho.",
  "anya-e0803n11:110_8": "Accheraṁ vata lokasmiṁ, abbhutaṁ lomahaṁsanaṁ’’ iccevamādayo ‘‘abhūtapubbaṁ bhūta’’nti atthe payogā.",
  "anya-e0803n11:111_0": "‘‘Tvaṁ maṁ nāgena ālampa,",
  "anya-e0803n11:112_0": "Ahaṁ maṇḍūkachāpiyā;",
  "anya-e0803n11:113_0": "Hotu no abbhutaṁ tattha,",
  "anya-e0803n11:114_0": "Āsahassehi pañcahī’’ti",
  "anya-e0803n11:115_0": "Iccevamādayo abbhutakaraṇatthe payogā.",
  "anya-e0803n11:115_1": "Evaṁ rassavasena, dīghavasena pana nissaṁyoge ‘‘abhūtaṁ atacchaṁ.",
  "anya-e0803n11:115_2": "Atathaṁ’’iccevamādayo asaccatthe payogā, ‘‘abhūtaṁ ajātaṁ asañjāta’’nti iccevamādayo ajātatthe payogā.",
  "anya-e0803n11:115_3": "Bhavanti catra –",
  "anya-e0803n11:116_0": "‘‘Abhūtapubbaṁ bhūta’’nti, atthasmiṁ abbhutantidaṁ;",
  "anya-e0803n11:117_0": "Padaṁ viññūhi viññeyyaṁ, rassabhāvena saṇṭhitaṁ.",
  "anya-e0803n11:118_0": "Abbhutakaraṇatthepi, abbhutanti padaṁ tathā;",
  "anya-e0803n11:119_0": "Saṇṭhitaṁ rassabhāvena, iti vidvā vibhāvaye.",
  "anya-e0803n11:120_0": "Abhūtamiti dīghatta-vasena kathitaṁ pana;",
  "anya-e0803n11:121_0": "Padaṁ samadhigantabba-masaccājātavācakaṁ.",
  "anya-e0803n11:122_0": "Abbhutaṁ, abbhutāni.",
  "anya-e0803n11:122_1": "Cittanayena, abbhuto, abbhutā.",
  "anya-e0803n11:122_2": "Abbhutaṁ, purisanayena, abbhutā, abbhutā, abbhutāyo. Abbhutaṁ.",
  "anya-e0803n11:122_3": "Kaññānayena ñeyyaṁ.",
  "anya-e0803n11:122_4": "Evaṁ bhūtasaddassapi nāmikapadamālā tidhā gahetabbā.",
  "anya-e0803n11:122_5": "Atra ‘‘abbhuta’’miti padaṁ vāccaliṅgampi bhavati abhidheyyaliṅgampi.",
  "anya-e0803n11:122_6": "‘‘Abhūta’’miti padaṁ pana vāccaliṅgaṁ abhidheyyaliṅgampi vā saccasaddo viya katthaci.",
  "anya-e0803n11:122_7": "Itissa yathārahaṁ ayampi sappayogā nāmikapadamālā kathitā.",
  "anya-e0803n11:123_0": "Idāni āgamikānaṁ kosallajananatthaṁ padasamodhānavasena nāmikapadamālā vuccate –",
  "anya-e0803n11:123_1": "buddho bhagavā, buddhā bhagavanto.",
  "anya-e0803n11:123_2": "Buddhaṁ bhagavantaṁ, buddhe bhagavante.",
  "anya-e0803n11:123_3": "Buddhena bhagavatā, sesaṁ vitthāretabbaṁ.",
  "anya-e0803n11:123_4": "Ayaṁ padamālā ekavacanabahuvacanavasena ñeyyā.",
  "anya-e0803n11:124_0": "Devā tāvatiṁsā.",
  "anya-e0803n11:124_1": "Deve tāvatiṁse.",
  "anya-e0803n11:124_2": "Devehi tāvatiṁsehi.",
  "anya-e0803n11:124_3": "Sesaṁ vitthāretabbaṁ.",
  "anya-e0803n11:124_4": "Bahuvacanavasena ñeyyā padamālā.",
  "anya-e0803n11:125_0": "So bhagavā jānaṁ passaṁ arahaṁ sammāsambuddho, taṁ bhagavantaṁ jānantaṁ passantaṁ arahantaṁ sammāsambuddhaṁ, tena bhagavatā jānatā passatā arahatā sammāsambuddhena, tassa bhagavato jānato passato arahato sammāsambuddhassa.",
  "anya-e0803n11:125_1": "Sesaṁ vitthāretabbaṁ.",
  "anya-e0803n11:125_2": "Ekavacanavasena ñeyyā padamālā.",
  "anya-e0803n11:126_0": "Rājā suddhodano, rājānaṁ suddhodanaṁ, raññā suddhodanena. Sesaṁ vitthāretabbaṁ.",
  "anya-e0803n11:127_0": "Rājā passenadī kosalo, rājānaṁ passenadiṁ kosalaṁ, raññā passenadinā kosalena. Sesaṁ vitthāretabbaṁ.",
  "anya-e0803n11:128_0": "Rājā māgadho seniyo bimbisāro, rājānaṁ māgadhaṁ seniyaṁ bimbisāraṁ, raññā māgadhena seniyena bimbisārena.",
  "anya-e0803n11:128_1": "Sesaṁ vitthāretabbaṁ.",
  "anya-e0803n11:129_0": "Rājā māgadho ajātasattu vedehiputto, rājānaṁ māgadhaṁ ajātasattuṁ vedehiputtaṁ, raññā māgadhena ajātasattunā vedehiputtena.",
  "anya-e0803n11:129_1": "Sesaṁ vitthāretabbaṁ.",
  "anya-e0803n11:130_0": "Mahāpajāpatī gotamī, mahāpajāpatiṁ gotamiṁ, mahāpajāpatiyā gotamiyāti pañcakkhattuṁ vattabbaṁ.",
  "anya-e0803n11:130_1": "Mahāpajāpatiyaṁ gotamiyaṁ, bhoti mahāpajāpati gotami.",
  "anya-e0803n11:131_0": "Makkhali gosālo. Makkhaliṁ gosālaṁ. Makkhalinā gosālena. Sesaṁ vitthāretabbaṁ.",
  "anya-e0803n11:132_0": "Sāriputtamoggallānaṁ sāvakayugaṁ.",
  "anya-e0803n11:132_1": "Sāriputtamoggallānaṁ sāvakayugaṁ, sāriputtamoggallānena sāvakayugena, sāriputtamoggallānassa sāvakayugassa.",
  "anya-e0803n11:132_2": "Sesaṁ vitthāretabbaṁ.",
  "anya-e0803n11:132_3": "Sabbāpetā padamālā ekavacanavasena ñeyyā.",
  "anya-e0803n11:132_4": "Sāriputtamoggallānā aggasāvakā, sāriputtamoggallāne aggasāvake, sāriputtamoggallānehi aggasāvakehi.",
  "anya-e0803n11:132_5": "Sesaṁ vitthāretabbaṁ.",
  "anya-e0803n11:132_6": "Bahuvacanavasena ñeyyā.",
  "anya-e0803n11:132_7": "Ito aññesupi eseva nayo.",
  "anya-e0803n11:133_0": "So dāro, sā dārā.",
  "anya-e0803n11:133_1": "Saṁ dāraṁ, se dāre.",
  "anya-e0803n11:133_2": "Sena dārena.",
  "anya-e0803n11:133_3": "Sesaṁ vitthāretabbaṁ.",
  "anya-e0803n11:133_4": "Sā nārī, sā nāriyo.",
  "anya-e0803n11:133_5": "Saṁ nāriṁ, sā nāriyo.",
  "anya-e0803n11:133_6": "Sāya nāriyā.",
  "anya-e0803n11:133_7": "Sesaṁ vitthāretabbaṁ.",
  "anya-e0803n11:133_8": "Saṁ kammaṁ, sāni kammāni.",
  "anya-e0803n11:133_9": "Sena kammena.",
  "anya-e0803n11:133_10": "Saṁ phalaṁ, sāni phalāni.",
  "anya-e0803n11:133_11": "Sena phalena.",
  "anya-e0803n11:133_12": "Sesaṁ vitthāretabbaṁ.",
  "anya-e0803n11:134_0": "Paṭhamaṁ jhānaṁ, paṭhamaṁ jhānaṁ, paṭhamena jhānena, paṭhamassa jhānassa. Sesaṁ vitthāretabbaṁ.",
  "anya-e0803n11:135_0": "Catutthī disā, catutthiṁ disaṁ, catutthiyā disāya.",
  "anya-e0803n11:136_0": "Dhammī kathā, dhammiṁ kathaṁ, dhammiyā kathāya, dhammiyaṁ kathāyaṁ.",
  "anya-e0803n11:136_1": "Evaṁ anupubbī kathā, evarūpī kathā.",
  "anya-e0803n11:136_2": "Iminā nayena aññesupi ṭhānesu padasamodhānavasena liṅgato ca antato ca vacanato ca apekkhitabbaṁ.",
  "anya-e0803n11:136_3": "Padato ca nānappakārā nāmikapadamālā yojetabbā.",
  "anya-e0803n11:137_0": "Idāni ekappakārānaṁ saddānaṁ liṅgaantavasena nānattaṁ veditabbaṁ. Kathaṁ?",
  "anya-e0803n11:137_1": "Yādiso, yādisī, yādisaṁ.",
  "anya-e0803n11:137_2": "Tādiso, tādisī, tādisaṁ.",
  "anya-e0803n11:137_3": "Etādiso, etādisī, etādisaṁ.",
  "anya-e0803n11:137_4": "Kīdiso, kīdisī, kīdisaṁ.",
  "anya-e0803n11:137_5": "Īdiso, īdisī, īdisaṁ.",
  "anya-e0803n11:137_6": "Ediso , edisī, edisaṁ.",
  "anya-e0803n11:137_7": "Sadiso, sadisī, sadisaṁ.",
  "anya-e0803n11:137_8": "Kadāci pana ‘‘yādisā tādisā’’ti evamādīni itthiliṅgarūpānipi bhavanti.",
  "anya-e0803n11:137_9": "Nāmikapadamālā nesaṁ purisa itthī cittanayena yojetabbā.",
  "anya-e0803n11:138_0": "Idāni samāsataddhitapadabhūtānaṁ amamasaddādīnaṁ nāmikapadamālā vuccate –",
  "anya-e0803n11:138_1": "amamo, amamā, amamaṁ, amame. Amamena.",
  "anya-e0803n11:138_2": "Sesaṁ vitthāretabbaṁ.",
  "anya-e0803n11:139_0": "Mayhako, mayhakā. Mayhakaṁ, mayhake. Mayhakena. Sesaṁ vitthāretabbaṁ.",
  "anya-e0803n11:140_0": "Āmā, āmā, āmāyo. Āmaṁ, āmā, āmāyo. Sesaṁ vitthāretabbaṁ.",
  "anya-e0803n11:141_0": "Tatra amamoti natthi taṇhāmamattaṁ diṭṭhimamattañca etassāti amamo, ko so, arahāyevāti vattuṁ vaṭṭati.",
  "anya-e0803n11:141_1": "Apica yesataṇhāpi sadiṭṭhīpi ‘‘mama ida’’nti mamattaṁ na karonti, tepi amamāyeva.",
  "anya-e0803n11:141_2": "Ettha ca ‘‘manussā tattha jāyanti, amamā apariggahā’’ti idaṁ sāsanato nidassanaṁ.",
  "anya-e0803n11:141_3": "‘‘Amamo nirahaṅkāro’’ti idaṁ pana lokato nidassanaṁ.",
  "anya-e0803n11:141_4": "Itthiliṅge vattabbe ‘‘amamā, amamā, amamāyo’’ti padamālā.",
  "anya-e0803n11:141_5": "Napuṁsake vattabbe ‘‘amamaṁ, amamānī’’ti padamālā.",
  "anya-e0803n11:141_6": "Tatra mayhakoti ‘‘idampi mayhaṁ idampi mayha’’nti vippalapatīti mayhako, eko pakkhiviseso.",
  "anya-e0803n11:141_7": "Vuttañhetaṁ jātake –",
  "anya-e0803n11:142_0": "‘‘Sakuṇo mayhako nāma, girisānudarīcaro;",
  "anya-e0803n11:143_0": "Pakkaṁ pipphalimāruyha, ‘mayhaṁ mayha’nti kandatī’’ti.",
  "anya-e0803n11:144_0": "Itthiliṅge vattabbe ‘‘mayhakī, mayhakī, mayhakiyo’’ti padamālā.",
  "anya-e0803n11:144_1": "Tatra āmāti ‘‘āma ahaṁ tumhākaṁ dāsī’’ti evaṁ dāsibhāvaṁ paṭijānātīti āmā. Gehadāsī.",
  "anya-e0803n11:144_2": "Vuttañhetaṁ jātakesu ‘‘yattha dāso āmajāto, ṭhito thullāni gacchatī’’ti ca, ‘‘āmāya dāsāpi bhavanti loke’’ti ca, tasmā imānevettha nidassanapadāni.",
  "anya-e0803n11:145_0": "Idāni kati katipaya katimīsaddānaṁ viseso vuccate yathārahaṁ nāmikapadamālā ca.",
  "anya-e0803n11:145_1": "Tatra katimīsaddassa nāmikapadamālā na labbhati ‘‘ajja bhante katimī’’ti evaṁ pucchāvasena āgatamattato.",
  "anya-e0803n11:145_2": "Kati katipayasaddānaṁ pana labbhateva, sā ca bahuvacanikā.",
  "anya-e0803n11:145_3": "Visuddhimaggaṭīkāyaṁ pana katipayasaddo ekavacaniko vutto.",
  "anya-e0803n11:145_4": "Kati purisā tiṭṭhanti, kati purise passati.",
  "anya-e0803n11:145_5": "Kati itthiyo, kati kulāni.",
  "anya-e0803n11:145_6": "Kati lokasmiṁ chiddāni yattha cittaṁ na tiṭṭhati.",
  "anya-e0803n11:145_7": "Kati kusalā.",
  "anya-e0803n11:145_8": "Kati dhātuyo.",
  "anya-e0803n11:145_9": "Kati āyatanāni.",
  "anya-e0803n11:145_10": "Katihi khandhehi katihāyatanehi katihi dhātūhi saṅgahitaṁ.",
  "anya-e0803n11:145_11": "Katibhi rajamāneti, katibhi parisujjhati.",
  "anya-e0803n11:145_12": "Katipayā purisā, katipayā itthiyo, katipayāni cittāni.",
  "anya-e0803n11:145_13": "Imā pana nāmikapadamālā.",
  "anya-e0803n11:146_0": "Kati. Katihi, katibhi. Katinaṁ. Katisu.",
  "anya-e0803n11:147_0": "Katipayā.",
  "anya-e0803n11:147_1": "Katipayehi, katipayebhi.",
  "anya-e0803n11:147_2": "Katipayānaṁ.",
  "anya-e0803n11:147_3": "Katipayesu.",
  "anya-e0803n11:147_4": "Katipayāyo.",
  "anya-e0803n11:147_5": "Katipayāhi, katipayābhi.",
  "anya-e0803n11:147_6": "Katipayānaṁ.",
  "anya-e0803n11:147_7": "Katipayāsu.",
  "anya-e0803n11:147_8": "Katipayāni. Katipaye.",
  "anya-e0803n11:147_9": "Katipayehi, katipayebhi.",
  "anya-e0803n11:147_10": "Katipayānaṁ.",
  "anya-e0803n11:147_11": "Katipayesūti.",
  "anya-e0803n11:147_12": "Sabbāpetā sattannaṁ vibhattīnaṁ vasena ñeyyā, samāsavidhimhipi katikatipayasaddā bahuvacanavaseneva yojetabbā.",
  "anya-e0803n11:147_13": "‘‘Katisaṅgātigo bhikkhu, oghatiṇṇoti vuccati.",
  "anya-e0803n11:147_14": "Katipayajanakata’’ntiādīsu hi ‘‘kati kittakā saṅgā katisaṅgā’’tiādinā sabbadā bahuvacanasamāso daṭṭhabbo.",
  "anya-e0803n11:148_0": "Idāni rūḷhīsaddānaṁ nāmikapadamālā vuccate –",
  "anya-e0803n11:148_1": "idha rūḷhīsaddā nāma yevāpanakasaddādayo.",
  "anya-e0803n11:148_2": "Yevāpanako, yevāpanakā.",
  "anya-e0803n11:148_3": "Yevāpanakaṁ.",
  "anya-e0803n11:148_4": "Yevāpano, yevāpanā.",
  "anya-e0803n11:148_5": "Yevāpanaṁ.",
  "anya-e0803n11:148_6": "Yaṁvāpanakaṁ, yaṁvāpanakāni.",
  "anya-e0803n11:148_7": "Sesaṁ sabbattha vitthāretabbaṁ.",
  "anya-e0803n11:148_8": "Tatra yevāpanakoti ‘‘phasso hoti vedanā hotī’’tiādinā vuttā phassādayo viya sarūpato avatvā ‘‘ye vā pana tasmiṁ samaye aññepi atthi paṭiccasamuppannā arūpino dhammā’’ti evaṁ ‘‘yevāpanā’’ti padena vutto yevāpanako, evaṁ ‘‘yevāpano’’ti etthāpi.",
  "anya-e0803n11:148_9": "Tathā ‘‘yaṁ vā panaññampi atthi rūpa’’nti evaṁ ‘‘yaṁvāpanā’’ti padena vuttaṁ yaṁvāpanakaṁ.",
  "anya-e0803n11:148_10": "Esa nayo yathārahaṁ yassakaṁ yatthakantiādīsupi netabbo.",
  "anya-e0803n11:149_0": "Ettha siyā –",
  "anya-e0803n11:149_1": "nanu ca bho panasaddo nipāto, nipātānañca abyayabhāvo siddho tīsu liṅgesu sabbavibhattivacanesu ca vayābhāvato, so kasmā ‘‘yevāpano’’ti okāranto jātoti?",
  "anya-e0803n11:149_2": "Saccaṁ panasaddo nipāto, so ca kho ‘‘ye vā pana tasmiṁ samaye’’ti vā, ‘‘yaṁ vā panaññampī’’ti vā, ‘‘brāhmaṇā panā’’ti vā evamādīsu nipāto, ‘‘yevāpanako’’ti vā, ‘‘yevāpano’’ti vā evamādīsu nipāto nāma na hoti.",
  "anya-e0803n11:149_3": "Anukaraṇamattañhetaṁ, tasmā īdisesu panasaddasahitā payogā rūḷhīsaddāti gahetabbā.",
  "anya-e0803n11:149_4": "Yajjevaṁ kasmā nibbacanamudāhaṭanti?",
  "anya-e0803n11:149_5": "Atthassa pākaṭīkaraṇatthaṁ.",
  "anya-e0803n11:150_0": "Tayodhammajātakaṁ .",
  "anya-e0803n11:150_1": "Tayodhammajātakaṁ.",
  "anya-e0803n11:150_2": "Tayodhammajātakena.",
  "anya-e0803n11:150_3": "Tayodhammajātakassa.",
  "anya-e0803n11:150_4": "Tayodhammajātakā, tayodhammajātakasmā.",
  "anya-e0803n11:150_5": "Sesaṁ vitthāretabbaṁ.",
  "anya-e0803n11:151_0": "Tayosaṅkhārā. Tayosaṅkhāre. Tayosaṅkhārehi, tayosaṅkhārebhi. Tayosaṅkhārānaṁ. Sesaṁ vitthāretabbaṁ.",
  "anya-e0803n11:152_0": "Cattāripurisayugo saṅgho.",
  "anya-e0803n11:152_1": "Cattāripurisayugaṁ saṅghaṁ.",
  "anya-e0803n11:152_2": "Cattāripurisayugena saṅghena.",
  "anya-e0803n11:152_3": "Cattāripurisayugassa saṅghassa.",
  "anya-e0803n11:152_4": "Sesaṁ vitthāretabbaṁ.",
  "anya-e0803n11:153_0": "Satokārī, satokārī, satokārino.",
  "anya-e0803n11:153_1": "Satokāriṁ, satokārī, satokārino.",
  "anya-e0803n11:153_2": "Satokārinā, satokārīhi, satokārībhi.",
  "anya-e0803n11:153_3": "Satokārissa.",
  "anya-e0803n11:153_4": "Sesaṁ vitthāretabbaṁ.",
  "anya-e0803n11:153_5": "Ettha satokārīti saratīti sato, sato eva hutvā karaṇasīloti satokārī.",
  "anya-e0803n11:154_0": "Aparesampi rūḷhīsaddānaṁ nāmikapadamālā vuccate saddhimatthavibhāvanāya. Aṅgā. Aṅge.",
  "anya-e0803n11:154_1": "Aṅgehi, aṅgebhi. Aṅgānaṁ.",
  "anya-e0803n11:154_2": "Aṅgehi, aṅgebhi. Aṅgānaṁ. Aṅgesu.",
  "anya-e0803n11:154_3": "Bhonto aṅgā.",
  "anya-e0803n11:155_0": "Aṅgā janapado.",
  "anya-e0803n11:155_1": "Aṅge janapadaṁ.",
  "anya-e0803n11:155_2": "Aṅgehi, aṅgebhi janapadena.",
  "anya-e0803n11:155_3": "Aṅgānaṁ janapadassa.",
  "anya-e0803n11:155_4": "Aṅgehi, aṅgebhi janapadasmā.",
  "anya-e0803n11:155_5": "Aṅgānaṁ janapadassa.",
  "anya-e0803n11:155_6": "Aṅgesu janapade.",
  "anya-e0803n11:155_7": "Bhonto aṅgā janapada.",
  "anya-e0803n11:155_8": "Evaṁ magadhakosalādīnampi yojetabbā.",
  "anya-e0803n11:156_0": "Itthiliṅge kāsī, kāsiyo, kāsī, kāsiyo.",
  "anya-e0803n11:156_1": "Kāsīhi, kāsībhi. Kāsīnaṁ.",
  "anya-e0803n11:156_2": "Kāsīhi, kāsībhi. Kāsīnaṁ. Kāsīsu.",
  "anya-e0803n11:156_3": "Bhotiyo kāsiyo.",
  "anya-e0803n11:156_4": "Atrāyamatthavibhāvanā –",
  "anya-e0803n11:156_5": "kāsī, kāsiyo janapado.",
  "anya-e0803n11:156_6": "Kāsī, kāsiyo janapadaṁ .",
  "anya-e0803n11:156_7": "Kāsīhi, kāsībhi janapadena.",
  "anya-e0803n11:156_8": "Kāsīnaṁ janapadassa.",
  "anya-e0803n11:156_9": "Kāsīhi, kāsībhi janapadasmā.",
  "anya-e0803n11:156_10": "Kāsīnaṁ janapadassa.",
  "anya-e0803n11:156_11": "Kāsīsu janapade.",
  "anya-e0803n11:156_12": "Bhotiyo kāsiyo janapada.",
  "anya-e0803n11:156_13": "Evaṁ avantīcetī vajjī iccetesampi padānaṁ yojetabbā.",
  "anya-e0803n11:156_14": "Tenāhu aṭṭhakathācariyā ‘‘kurūsu janapade’’ti.",
  "anya-e0803n11:156_15": "Evaṁ aṅgādīni atthassa ekattepi janapadanāmattā rūḷhīvasena bahuvacanāneva bhavanti.",
  "anya-e0803n11:156_16": "Tathā hi tattha tattha ‘‘aṅgesu viharati.",
  "anya-e0803n11:156_17": "Magadhesu cārikaṁ caramāno’’tiādinā, ‘‘aṅgānaṁ magadhānaṁ kāsīnaṁ kosalāna’’ntiādinā ca bahuvacanapāḷiyo dissanti.",
  "anya-e0803n11:156_18": "Evaṁ rūḷhīsaddānaṁ nāmikapadamālā bhavanti.",
  "anya-e0803n11:157_0": "Idāni aparāpi ito savisesatarā saddabhede sammohaviddhaṁsanakārikā paramasukhumañāṇāvahā nāmikapadamālāyo kathayāma sotūnaṁ atthabyañjanaggahaṇe paramakosallasampādanatthaṁ.",
  "anya-e0803n11:157_1": "Tā ca kho ‘‘sambuddho paṭijānāsi.",
  "anya-e0803n11:157_2": "Kassako paṭijānāsi.",
  "anya-e0803n11:157_3": "Upāsako paṭijānāsi.",
  "anya-e0803n11:157_4": "Sammāsambuddhassa te paṭijānato ime dhammā anabhisambuddhā’’tiādayo pāḷinaye nissāyeva.",
  "anya-e0803n11:157_5": "Tattha sambuddhopaṭijānāsīti ‘‘tvaṁ ‘ahaṁ sammāsambuddho’ti paṭijānāsī’’ti itisaddalopavasena attho gahetabbo.",
  "anya-e0803n11:157_6": "Esa nayo ‘‘kassako paṭijānāsī’’tiādīsupi.",
  "anya-e0803n11:157_7": "‘‘Sammāsambuddhassa te paṭijānato’’ti ettha pana ‘‘ahaṁ sammāsambuddho’’ti paṭijānantassa tavāti evaṁ itisaddalopayojanāvasena añño saddasanniveso teneva añño atthapaṭivedho ca bhavati.",
  "anya-e0803n11:157_8": "‘‘Khīṇāsavassa te paṭijānatoti’’ādīsupi eseva nayo.",
  "anya-e0803n11:157_9": "Aṭṭhakathāyaṁ pana sammāsambuddhassa te paṭijānatoti ‘‘ahaṁ sammāsambuddho, sabbe dhammā mayā abhisambuddhā’’ti evaṁ paṭijānato tavāti yo attho vutto, sopi yathādassito atthoyeva.",
  "anya-e0803n11:157_10": "Evaṁpakāraṁ ñatvā paṇḍitajātiyena kulaputtena amhehi vuccamānā ‘‘ahaṁ sammāsambuddho’ti tvaṁ paṭijānāsī’’ti etasmiṁ atthe sakriyāpadā ayaṁ padamālā vavatthapetabbā –",
  "anya-e0803n11:158_0": "Sammāsambuddho tvaṁ paṭijānaṁ tiṭṭhasi.",
  "anya-e0803n11:158_1": "Sammāsambuddhaṁ taṁ paṭijānantaṁ passati.",
  "anya-e0803n11:158_2": "Sammāsambuddhena te paṭijānatā dhammo desito.",
  "anya-e0803n11:158_3": "Sammāsambuddhassa te paṭijānato dīyate.",
  "anya-e0803n11:158_4": "Sammāsambuddhasmā tayā paṭijānatā apeti.",
  "anya-e0803n11:158_5": "Sammāsambuddhassa te paṭijānato dhammo.",
  "anya-e0803n11:158_6": "Sammāsambuddhasmiṁ tayi paṭijānante patiṭṭhitanti.",
  "anya-e0803n11:158_7": "Tathā ‘‘khīṇāsavo tvaṁ paṭijānāsī’’tiādināpi vitthāretabbaṁ.",
  "anya-e0803n11:159_0": "Iddhimā bhikkhu ekopi hutvā bahudhā hoti, bahudhāpi hutvā eko hoti.",
  "anya-e0803n11:159_1": "Iddhimanto bhikkhū ekopi hutvā bahudhā honti, bahudhāpi hutvā eko hontīti imasmiṁ panatthe ayampi sakriyāpadā padamālā vavatthapetabbā –",
  "anya-e0803n11:160_0": "Ekopi hutvā bahudhā honto bahudhāpi hutvā eko honto bhikkhu tiṭṭhati, ekopi hutvā bahudhā hontā bahudhāpi hutvā eko hontā bhikkhū tiṭṭhanti.",
  "anya-e0803n11:160_1": "Ekopi hutvā bahudhā hontaṁ bahudhāpi hutvā eko hontaṁ bhikkhuṁ passati, ekopi hutvā bahudhā honte bahudhāpi hutvā eko honte bhikkhū passati.",
  "anya-e0803n11:160_2": "Ekopi hutvā bahudhā hontena bahudhāpi hutvā eko hontena bhikkhunā dhammo desito, ekopi hutvā bahudhā hontehi bahudhāpi hutvā eko hontehi bhikkhūhi dhammo desito.",
  "anya-e0803n11:160_3": "Ekopi hutvā bahudhā hontassa bahudhāpi hutvā eko hontassa bhikkhuno dīyate.",
  "anya-e0803n11:160_4": "Sesaṁ vitthāretabbaṁ.",
  "anya-e0803n11:160_5": "Bho ekopi hutvā bahudhā honta bahudhāpi hutvā eko honta bhikkhu tvaṁ dhammaṁ desehi, bhonto ekopi hutvā bahudhā hontā bahudhāpi hutvā eko hontā tumhe dhammaṁ desethāti.",
  "anya-e0803n11:160_6": "Imasmiṁ ṭhāne kevaṭṭasuttaṁ sādhakaṁ.",
  "anya-e0803n11:160_7": "‘‘Idha kevaṭṭa bhikkhu anekavihitaṁ iddhividhaṁ paccanubhoti.",
  "anya-e0803n11:160_8": "Ekopi hutvā bahudhā hoti, bahudhāpi hutvā eko hoti, āvibhāvaṁ…pe…",
  "anya-e0803n11:160_9": "tamenaṁ aññataro saddho pasanno passati taṁ bhikkhuṁ anekavihitaṁ iddhividhaṁ paccanubhontaṁ ekopi hutvā bahudhā hontaṁ bahudhāpi hutvā eko honta’’nti idaṁ kevaṭṭasuttaṁ.",
  "anya-e0803n11:161_0": "Ekoekāya mātugāmena saddhiṁ raho nisajjaṁ kappento bhikkhu evaṁ vadati, ekoekāya mātugāmena saddhiṁ raho nisajjaṁ kappentā bhikkhū evaṁ vadanti.",
  "anya-e0803n11:161_1": "Ekoekāya mātugāmena saddhiṁ raho nisajjaṁ kappentaṁ bhikkhuṁ passati, ekoekāya mātugāmena saddhiṁ raho nisajjaṁ kappente bhikkhū passati.",
  "anya-e0803n11:161_2": "Sabbaṁ vitthāretabbaṁ.",
  "anya-e0803n11:161_3": "Ettha pana ‘‘na tveva ekoekāya, mātugāmena sallape’’tiādikaṁ pāḷipadaṁ sādhakaṁ.",
  "anya-e0803n11:161_4": "Ettha hi ekoekāyāti idaṁ abyayapadasadisaṁ rūḷhīpadanti gahetabbaṁ, aññamaññanti saddassa viya ca ekapadattūpagamanañcassa veditabbaṁ.",
  "anya-e0803n11:161_5": "Bhikkhu vinā dutiyena sayaṁ eko hutvā ekāya itthiyā saddhinti imasmiṁ atthe ‘‘ekoekāyā’’ti idaṁ padaṁ na rūḷhīpadanti daṭṭhabbaṁ.",
  "anya-e0803n11:161_6": "Evaṁ santepi na ‘‘eko’’ti saddo ‘‘bhikkhū’’ti padena samānādhikaraṇo.",
  "anya-e0803n11:161_7": "Yadi samānādhikaraṇo siyā, ‘‘nisajjaṁ kappenta’’ntiādi na vattabbaṁ siyā.",
  "anya-e0803n11:161_8": "‘‘Ekāyā’’ti saddopi na ajjhāharitabbena ‘‘itthiyā’’ti padena samānādhikaraṇo.",
  "anya-e0803n11:161_9": "Yadi samānādhikaraṇo siyā, ‘‘mātugāmenā’’ti na vattabbaṁ siyā visesābhāvato dviruttabhāvāpajjanato ca.",
  "anya-e0803n11:161_10": "Kiñca bhiyyo ‘‘mātugāmenā’’ti vuttattā ‘‘ekenā’’ti vattabbaṁ siyā, ekantato pana ‘‘ekoekāyā’’ti idaṁ padaṁ pumitthisaṅkhātaṁ atthaṁ apekkhati, na samānādhikaraṇapadaṁ, tasmā ‘‘dve jānipatayo aññamaññaṁ sallapentī’’tiādīsu ‘‘aññamañña’’nti padassa viya ca ‘‘ekoekāyā’’ti imassa ekapadattañca nisajjaṁ kappentassa bhikkhuno visesanattañca veditabbaṁ.",
  "anya-e0803n11:161_11": "Atha vā yassaṁ nisajjakriyāyaṁ bhikkhupi ekova hoti, itthīpi ekāva.",
  "anya-e0803n11:161_12": "Sā kriyā rūḷhīvasena ‘‘ekoekāyā’’ti vuccati, tādisāya ekoekāya nisajjakriyāya bhikkhu mātugāmena saddhintipi attho gahetabbo.",
  "anya-e0803n11:161_13": "Iminā nayena aññesampi rūḷhīsaddānaṁ nāmikapadamālā yathāpayogaṁ ekavacanabahuvacanavasena yojetabbā.",
  "anya-e0803n11:161_14": "Iccevaṁ vāccābhidheyyaliṅgādīnaṁ nāmikapadamālā nānappakārato pakāsitā.",
  "anya-e0803n11:162_0": "Sumadhuratarasaddanitiṁ imaṁ,",
  "anya-e0803n11:163_0": "Paṭutaramatitaṁ susikhe varaṁ;",
  "anya-e0803n11:164_0": "Viduvimatitamopahariṁ raviṁ,",
  "anya-e0803n11:165_0": "Matikumudapabodhinisāpatiṁ.",
  "anya-e0803n11:166_0": "Kataviññūjanassāsa-sāsanassābhivuddhiyā;",
  "anya-e0803n11:167_0": "Dhiyā nītimimaṁ sādhu, sādhukaññeva lakkhaye.",
  "anya-e0803n11:168_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n11:169_0": "Kosallatthāya kate saddanītippakaraṇe",
  "anya-e0803n11:170_0": "Vāccābhidheyyaliṅgādiparidīpano nāmikapadamālāvibhāgo",
  "anya-e0803n11:171_0": "Ekādasamo paricchedo.",
  "anya-e0803n11:172_0": "Ettāvatā bhūdhātumayānaṁ pulliṅgānaṁ itthiliṅgānaṁ napuṁsakaliṅgānañca nāmikapadamālā yathārahaṁ liṅgantarehi saddantarehi atthantarehi ca saddhiṁ nānappakārato dassitā.",
  "anya-e0803n11:172_1": "Sabbanāmāni hi ṭhapetvā nayato aññāni kānici nāmāni aggahitāni nāma natthi."
}