{
  "tika-abh06t46:0_0": "Pañcamo paricchedo",
  "tika-abh06t46:1_0": "5. Bhūmipuggalakathā",
  "tika-abh06t46:2_0": "180.",
  "tika-abh06t46:3_0": "Ito paraṁ pavakkhāmi, bhūmipuggalabhedato;",
  "tika-abh06t46:4_0": "Cittānaṁ pana sabbesaṁ, kamato saṅgahaṁ kathaṁ.",
  "tika-abh06t46:5_0": "181.",
  "tika-abh06t46:6_0": "Nirayañca tiracchānayoni petāsurā tathā;",
  "tika-abh06t46:7_0": "Caturāpāyabhūmīti, kāme duggatiyo matā.",
  "tika-abh06t46:8_0": "182.",
  "tika-abh06t46:9_0": "Cātumahārājikā ca, tāvatiṁsā ca yāmakā;",
  "tika-abh06t46:10_0": "Tusitā ceva nimmānaratino vasavattino.",
  "tika-abh06t46:11_0": "183.",
  "tika-abh06t46:12_0": "Chaḷete devalokā ca, mānavāti ca sattadhā;",
  "tika-abh06t46:13_0": "Kāmasugatiyo cekādasadhā kāmabhūmiyo.",
  "tika-abh06t46:14_0": "184.",
  "tika-abh06t46:15_0": "Brahmānaṁ pārisajjā ca, tathā brahmapurohitā;",
  "tika-abh06t46:16_0": "Mahābrahmā ca tividhā, paṭhamajjhānabhūmiyo.",
  "tika-abh06t46:17_0": "185.",
  "tika-abh06t46:18_0": "Parittābhāppamāṇābhā, tathevābhassarāti ca;",
  "tika-abh06t46:19_0": "Dutiyajjhānabhūmi ca, tividhāva pakāsitā.",
  "tika-abh06t46:20_0": "186.",
  "tika-abh06t46:21_0": "Parittasubhāppamāṇāsubhā ca subhakiṇhakā;",
  "tika-abh06t46:22_0": "Tividhāpi pavuccanti, tatiyajjhānabhūmiyo.",
  "tika-abh06t46:23_0": "187.",
  "tika-abh06t46:24_0": "Vehapphalā asaññī ca, suddhāvāsā ca pañcadhā;",
  "tika-abh06t46:25_0": "Iccetā pana sattāpi, catutthajjhānabhūmiyo.",
  "tika-abh06t46:26_0": "188.",
  "tika-abh06t46:27_0": "Avihā ca atappā ca, sudassā ca sudassino;",
  "tika-abh06t46:28_0": "Akaniṭṭhāti pañcete, suddhāvāsā pakāsitā.",
  "tika-abh06t46:29_0": "189.",
  "tika-abh06t46:30_0": "Iti soḷasadhā bhinnā, brahmalokā pavuccare;",
  "tika-abh06t46:31_0": "Rūpibrahmānamāvāsā, rūpāvacarabhūmiyo.",
  "tika-abh06t46:32_0": "190.",
  "tika-abh06t46:33_0": "Ākāsānañcāyatananāmādīhi pakāsitā;",
  "tika-abh06t46:34_0": "Arūpibrahmalokā ca, catudhārūpabhūmiyo.",
  "tika-abh06t46:35_0": "191.",
  "tika-abh06t46:36_0": "Sotāpannādibhedena, catudhānuttarā matā;",
  "tika-abh06t46:37_0": "Pañcatiṁsa paniccevaṁ, sabbathāpi ca bhūmiyo.",
  "tika-abh06t46:38_0": "192.",
  "tika-abh06t46:39_0": "Jāyanti caturāpāye, pāpapākāya sandhiyā;",
  "tika-abh06t46:40_0": "Kāmāvacaradevesu, mahāpākehi jāyare.",
  "tika-abh06t46:41_0": "193.",
  "tika-abh06t46:42_0": "Ahetukā puññapākāhetukena tu jāyare;",
  "tika-abh06t46:43_0": "Bhummadevamanussesu, mahāpākehi cetare.",
  "tika-abh06t46:44_0": "194.",
  "tika-abh06t46:45_0": "Vipākaṁ paṭhamajjhānaṁ, paṭhamajjhānabhūmiyaṁ;",
  "tika-abh06t46:46_0": "Dutiyaṁ tatiyañceva, dutiyajjhānabhūmiyaṁ.",
  "tika-abh06t46:47_0": "195.",
  "tika-abh06t46:48_0": "Tatiyamhi catutthaṁ tu, catutthamhi ca pañcamaṁ;",
  "tika-abh06t46:49_0": "Āruppā ca kameneva, āruppe honti sandhiyo.",
  "tika-abh06t46:50_0": "196.",
  "tika-abh06t46:51_0": "Kāyavācāmanodvāre, kammaṁ pāṇavadhādikaṁ;",
  "tika-abh06t46:52_0": "Katvā pāpakacittehi, jāyantāpāyabhūmiyaṁ.",
  "tika-abh06t46:53_0": "197.",
  "tika-abh06t46:54_0": "Kāyavācāmanodvāre, dānaṁ sīlañca bhāvanaṁ;",
  "tika-abh06t46:55_0": "Kāmapuññehi katvāna, kāmasugatiyaṁ siyuṁ.",
  "tika-abh06t46:56_0": "198.",
  "tika-abh06t46:57_0": "Parittaṁ majjhimaṁ jhānaṁ, paṇītañca yathākkamaṁ;",
  "tika-abh06t46:58_0": "Bhāvetvā tividhā honti, tīsu bhūmīsu yogino.",
  "tika-abh06t46:59_0": "199.",
  "tika-abh06t46:60_0": "Vehapphalesu jāyanti, bhāvetvā pañcamaṁ tathā;",
  "tika-abh06t46:61_0": "Saññāvirāgatañceva, bhāvetvāsaññibhūmiyaṁ.",
  "tika-abh06t46:62_0": "200.",
  "tika-abh06t46:63_0": "Suddhāvāsesu jāyanti, anāgāmikapuggalā;",
  "tika-abh06t46:64_0": "Āruppāni ca bhāvetvā, arūpesu yathākkamaṁ.",
  "tika-abh06t46:65_0": "201.",
  "tika-abh06t46:66_0": "Lokuttaraṁ tu bhāvetvā, yathāsakamanantaraṁ;",
  "tika-abh06t46:67_0": "Samāpattikkhaṇe ceva, appeti phalamānasaṁ.",
  "tika-abh06t46:68_0": "202.",
  "tika-abh06t46:69_0": "Apāyamhā cutā sattā, kāmadhātumhi jāyare;",
  "tika-abh06t46:70_0": "Sabbaṭṭhānesu jāyanti, kāmasugatito cutā.",
  "tika-abh06t46:71_0": "203.",
  "tika-abh06t46:72_0": "Cutā jāyanti rūpamhā, sabbatthāpāyavajjite;",
  "tika-abh06t46:73_0": "Kāmasugatiyaṁ honti, arūpāsaññato cutā.",
  "tika-abh06t46:74_0": "204.",
  "tika-abh06t46:75_0": "Tathārūpacutā honti, tatthevoparimeva ca;",
  "tika-abh06t46:76_0": "Vaṭṭamūlasamucchedā, nibbāyanti anāsavā.",
  "tika-abh06t46:77_0": "205.",
  "tika-abh06t46:78_0": "Suddhāvāsesvanāgāmi-puggalāvopapajjare;",
  "tika-abh06t46:79_0": "Kāmadhātumhi jāyanti, anāgāmivivajjitā.",
  "tika-abh06t46:80_0": "206.",
  "tika-abh06t46:81_0": "Heṭṭhupapattibrahmānaṁ, ariyānaṁ na katthaci;",
  "tika-abh06t46:82_0": "Asaññasattāpāyesu, natthevāriyapuggalā.",
  "tika-abh06t46:83_0": "207.",
  "tika-abh06t46:84_0": "Vehapphale akaniṭṭhe, bhavagge ca patiṭṭhitā;",
  "tika-abh06t46:85_0": "Na punāññattha jāyanti, sabbe ariyapuggalā.",
  "tika-abh06t46:86_0": "208.",
  "tika-abh06t46:87_0": "Chasu devesvanāgāmī, vītarāgā na tiṭṭhare;",
  "tika-abh06t46:88_0": "Na ciraṭṭhāyino tattha, lokiyāpi ca yogino.",
  "tika-abh06t46:89_0": "209.",
  "tika-abh06t46:90_0": "Gihiliṅge na tiṭṭhanti, manussesu anāsavā;",
  "tika-abh06t46:91_0": "Pabbajjāyañca bhumme ca, brahmattepi ca tiṭṭhare.",
  "tika-abh06t46:92_0": "210.",
  "tika-abh06t46:93_0": "Yāni paññāsa vassāni,",
  "tika-abh06t46:94_0": "Manussānaṁ sa piṇḍito;",
  "tika-abh06t46:95_0": "Eko rattidivo tena,",
  "tika-abh06t46:96_0": "Māseko tiṁsa rattiyo.",
  "tika-abh06t46:97_0": "211.",
  "tika-abh06t46:98_0": "Dvādasamāsiyo vasso, tena pañcasataṁ bhave;",
  "tika-abh06t46:99_0": "Cātumahārājikānaṁ, pamāṇamidamāyuno.",
  "tika-abh06t46:100_0": "212.",
  "tika-abh06t46:101_0": "Taṁ navutivassasata-sahassaṁ pana piṇḍitaṁ;",
  "tika-abh06t46:102_0": "Gaṇanāya manussānaṁ, catubhāgūparūpari.",
  "tika-abh06t46:103_0": "213.",
  "tika-abh06t46:104_0": "Yaṁ manussavassasataṁ, tadeko divaso kato;",
  "tika-abh06t46:105_0": "Tena vassasahassāyu, tāvatiṁsesu desito.",
  "tika-abh06t46:106_0": "214.",
  "tika-abh06t46:107_0": "Koṭittayaṁ saṭṭhisatasahassañcādhikaṁ bhave;",
  "tika-abh06t46:108_0": "Gaṇanāya manussānaṁ, tāvatiṁsesu piṇḍitaṁ.",
  "tika-abh06t46:109_0": "215.",
  "tika-abh06t46:110_0": "Āyuppamāṇamiccevaṁ, devānamuparūpari;",
  "tika-abh06t46:111_0": "Dvikkhattuṁ dviguṇaṁ katvā, catubhāgamudāhaṭaṁ.",
  "tika-abh06t46:112_0": "216.",
  "tika-abh06t46:113_0": "Gaṇanāya manussānaṁ, tattha cuddasa koṭiyo;",
  "tika-abh06t46:114_0": "Cattālīsasatasahassādhikā yāmabhūmiyaṁ.",
  "tika-abh06t46:115_0": "217.",
  "tika-abh06t46:116_0": "Tusitānaṁ pakāsenti, sattapaññāsa koṭiyo;",
  "tika-abh06t46:117_0": "Saṭṭhisatasahassāni, vassāni adhikāni ca.",
  "tika-abh06t46:118_0": "218.",
  "tika-abh06t46:119_0": "Nimmānaratidevānaṁ, dvisataṁ tiṁsa koṭiyo;",
  "tika-abh06t46:120_0": "Cattālīsavassasatasahassāni ca sabbathā.",
  "tika-abh06t46:121_0": "219.",
  "tika-abh06t46:122_0": "Navakoṭisatañcekavīsativassakoṭiyo;",
  "tika-abh06t46:123_0": "Saṭṭhivassasatasahassādhikā vasavattisu.",
  "tika-abh06t46:124_0": "220.",
  "tika-abh06t46:125_0": "Kappassa tatiyo bhāgo, upaḍḍhañca yathākkamaṁ;",
  "tika-abh06t46:126_0": "Kappeko dve ca cattāro, aṭṭha kappā ca soḷasa.",
  "tika-abh06t46:127_0": "221.",
  "tika-abh06t46:128_0": "Dvattiṁsa catusaṭṭhī ca, navasu brahmabhūmisu;",
  "tika-abh06t46:129_0": "Vehapphalā asaññī ca, pañcakappasatāyukā.",
  "tika-abh06t46:130_0": "222.",
  "tika-abh06t46:131_0": "Kappasahassaṁ dve cattāri, aṭṭha soḷasa cakkamā;",
  "tika-abh06t46:132_0": "Sahassāni ca kappānaṁ, suddhāvāsānamuddise.",
  "tika-abh06t46:133_0": "223.",
  "tika-abh06t46:134_0": "Vīsakappasahassāni, cattālīsañca saṭṭhi ca;",
  "tika-abh06t46:135_0": "Caturāsītisahassā, kappā cāruppake kamā.",
  "tika-abh06t46:136_0": "224.",
  "tika-abh06t46:137_0": "Āyuppamāṇaniyamo, natthi bhumme ca mānave;",
  "tika-abh06t46:138_0": "Vassānaṁ gaṇanā natthi, caturāpāyabhūmiyaṁ.",
  "tika-abh06t46:139_0": "225.",
  "tika-abh06t46:140_0": "Puthujjanāriyā ceti, duvidhā honti puggalā;",
  "tika-abh06t46:141_0": "Tihetukādibhedena, tividhā ca puthujjanā.",
  "tika-abh06t46:142_0": "226.",
  "tika-abh06t46:143_0": "Maggaṭṭhā ca phalaṭṭhā ca,",
  "tika-abh06t46:144_0": "Aṭṭhevāriyapuggalā;",
  "tika-abh06t46:145_0": "Ādito satta sekkhā ca,",
  "tika-abh06t46:146_0": "Asekkho cārahāparo.",
  "tika-abh06t46:147_0": "227.",
  "tika-abh06t46:148_0": "Ahetukāva labbhanti, sattā duggatiyaṁ pana;",
  "tika-abh06t46:149_0": "Tihetukāva labbhanti, rūpārūpe sacittakā.",
  "tika-abh06t46:150_0": "228.",
  "tika-abh06t46:151_0": "Kāmāvacaradevesu, ahetukavivajjitā;",
  "tika-abh06t46:152_0": "Vinipātāsure ceva, mānave ca tayopi ca.",
  "tika-abh06t46:153_0": "229.",
  "tika-abh06t46:154_0": "Ariyā nāma labbhanti, asaññāpāyavajjite;",
  "tika-abh06t46:155_0": "Puthujjanā tu labbhanti, suddhāvāsavivajjite.",
  "tika-abh06t46:156_0": "230.",
  "tika-abh06t46:157_0": "Suddhāvāsamapāyañca, hitvāsaññibhavaṁ tidhā;",
  "tika-abh06t46:158_0": "Sotāpannādayo dvepi, sesaṭṭhānesu labbhare.",
  "tika-abh06t46:159_0": "231.",
  "tika-abh06t46:160_0": "Iti sabbappabhedena, bhūmipuggalasaṅgahaṁ;",
  "tika-abh06t46:161_0": "Ñatvā viññū vibhāveyya, tattha cittāni sambhavāti.",
  "tika-abh06t46:162_0": "Iti cittavibhāge bhūmipuggalakathā niṭṭhitā.",
  "tika-abh06t46:163_0": "Pañcamo paricchedo."
}