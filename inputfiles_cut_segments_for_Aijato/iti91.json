{
  "iti91:0.1_0": "Itivuttaka 91",
  "iti91:0.2_0": "Tikanipāta",
  "iti91:0.3_0": "Pañcamavagga",
  "iti91:0.4_0": "Jīvikasutta",
  "iti91:1.1_0": "Vuttañhetaṁ bhagavatā vuttamarahatāti me sutaṁ:",
  "iti91:2.1_0": "“Antamidaṁ, bhikkhave, jīvikānaṁ yadidaṁ piṇḍolyaṁ.",
  "iti91:2.2_0": "Abhisāpoyaṁ, bhikkhave, lokasmiṁ:",
  "iti91:2.2_1": "‘piṇḍolo vicarasi pattapāṇī’ti.",
  "iti91:2.3_0": "Tañca kho etaṁ, bhikkhave, kulaputtā upenti atthavasikā, atthavasaṁ paṭicca;",
  "iti91:2.4_0": "neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā.",
  "iti91:2.5_0": "Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, ",
  "iti91:2.6_0": "appeva nāma imassa kevalassa dukkhakkhandhassa antakiriyā paññāyethā’ti.",
  "iti91:2.7_0": "Evaṁ pabbajito cāyaṁ, bhikkhave, kulaputto.",
  "iti91:2.8_0": "So ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo.",
  "iti91:2.9_0": "Seyyathāpi, bhikkhave, chavālātaṁ ubhatopadittaṁ majjhe gūthagataṁ neva gāme kaṭṭhatthaṁ pharati na araññe;",
  "iti91:2.10_0": "tathūpamāhaṁ, bhikkhave, imaṁ puggalaṁ vadāmi gihibhogā parihīno sāmaññatthañca na paripūretī”ti.",
  "iti91:2.11_0": "Etamatthaṁ bhagavā avoca.",
  "iti91:2.12_0": "Tatthetaṁ iti vuccati:",
  "iti91:3.1_0": "“Gihibhogā parihīno,",
  "iti91:3.2_0": "Sāmaññatthañca dubbhago;",
  "iti91:3.3_0": "Paridhaṁsamāno pakireti,",
  "iti91:3.4_0": "Chavālātaṁva nassati.",
  "iti91:4.1_0": "Kāsāvakaṇṭhā bahavo,",
  "iti91:4.2_0": "pāpadhammā asaññatā;",
  "iti91:4.3_0": "Pāpā pāpehi kammehi,",
  "iti91:4.4_0": "nirayaṁ te upapajjare.",
  "iti91:5.1_0": "Seyyo ayoguḷo bhutto,",
  "iti91:5.2_0": "tatto aggisikhūpamo;",
  "iti91:5.3_0": "Yañce bhuñjeyya dussīlo,",
  "iti91:5.4_0": "raṭṭhapiṇḍamasaññato”ti.",
  "iti91:6.1_0": "Ayampi attho vutto bhagavatā, iti me sutanti.",
  "iti91:6.2_0": "Dutiyaṁ."
}