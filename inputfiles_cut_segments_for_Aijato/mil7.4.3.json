{
  "mil7.4.3:0.1_0": "Milindapañha",
  "mil7.4.3:0.2_0": "Opammakathāpañha",
  "mil7.4.3:0.3_0": "Pathavīvagga",
  "mil7.4.3:0.4_0": "3. Tejaṅgapañha",
  "mil7.4.3:1.1_0": "“Bhante nāgasena, ‘tejassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?",
  "mil7.4.3:1.2_0": "“Yathā, mahārāja, tejo tiṇakaṭṭhasākhāpalāsaṁ ḍahati;",
  "mil7.4.3:1.3_0": "evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā.",
  "mil7.4.3:1.4_0": "Idaṁ, mahārāja, tejassa paṭhamaṁ aṅgaṁ gahetabbaṁ.",
  "mil7.4.3:2.1_0": "Puna caparaṁ, mahārāja, tejo niddayo akāruṇiko;",
  "mil7.4.3:2.2_0": "evameva kho, mahārāja, yoginā yogāvacarena sabbakilesesu kāruññānuddayā na kātabbā.",
  "mil7.4.3:2.3_0": "Idaṁ, mahārāja, tejassa dutiyaṁ aṅgaṁ gahetabbaṁ.",
  "mil7.4.3:3.1_0": "Puna caparaṁ, mahārāja, tejo sītaṁ paṭihanati;",
  "mil7.4.3:3.2_0": "evameva kho, mahārāja, yoginā yogāvacarena vīriyasantāpatejaṁ abhijanetvā kilesā paṭihantabbā.",
  "mil7.4.3:3.3_0": "Idaṁ, mahārāja, tejassa tatiyaṁ aṅgaṁ gahetabbaṁ.",
  "mil7.4.3:4.1_0": "Puna caparaṁ, mahārāja, tejo anunayappaṭighavippamutto uṇhamabhijaneti;",
  "mil7.4.3:4.2_0": "evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṁ.",
  "mil7.4.3:4.3_0": "Idaṁ, mahārāja, tejassa catutthaṁ aṅgaṁ gahetabbaṁ.",
  "mil7.4.3:5.1_0": "Puna caparaṁ, mahārāja, tejo andhakāraṁ vidhamitvā ālokaṁ dassayati;",
  "mil7.4.3:5.2_0": "evameva kho, mahārāja, yoginā yogāvacarena avijjandhakāraṁ vidhamitvā ñāṇālokaṁ dassayitabbaṁ.",
  "mil7.4.3:5.3_0": "Idaṁ, mahārāja, tejassa pañcamaṁ aṅgaṁ gahetabbaṁ.",
  "mil7.4.3:5.4_0": "Bhāsitampetaṁ, mahārāja, bhagavatā devātidevena sakaṁ puttaṁ rāhulaṁ ovadantena—",
  "mil7.4.3:6.1_0": "‘Tejosamaṁ, rāhula, bhāvanaṁ bhāvehi.",
  "mil7.4.3:6.2_0": "Tejosamaṁ hi te, rāhula, bhāvanaṁ bhāvayato uppannā manāpāmanāpā phassā cittaṁ na pariyādāya ṭhassantī’”ti.",
  "mil7.4.3:7.1_0": "Tejaṅgapañho tatiyo."
}