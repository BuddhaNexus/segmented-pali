{
  "mil7.5.8:0.1_0": "Milindapañha",
  "mil7.5.8:0.2_0": "Opammakathāpañha",
  "mil7.5.8:0.3_0": "Upacikāvagga",
  "mil7.5.8:0.4_0": "8. Gorūpaṅgapañha",
  "mil7.5.8:1.1_0": "“Bhante nāgasena, ‘gorūpassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti?",
  "mil7.5.8:1.2_0": "“Yathā, mahārāja, gorūpo sakaṁ gehaṁ na vijahati;",
  "mil7.5.8:1.3_0": "evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṁsanadhammo ayaṁ kāyo’ti.",
  "mil7.5.8:1.4_0": "Idaṁ, mahārāja, gorūpassa paṭhamaṁ aṅgaṁ gahetabbaṁ.",
  "mil7.5.8:2.1_0": "Puna caparaṁ, mahārāja, gorūpo ādinnadhuro sukhadukkhena dhuraṁ vahati;",
  "mil7.5.8:2.2_0": "evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṁ brahmacariyaṁ caritabbaṁ.",
  "mil7.5.8:2.3_0": "Idaṁ, mahārāja, gorūpassa dutiyaṁ aṅgaṁ gahetabbaṁ.",
  "mil7.5.8:3.1_0": "Puna caparaṁ, mahārāja, gorūpo chandena ghāyamāno pānīyaṁ pivati;",
  "mil7.5.8:3.2_0": "evameva kho, mahārāja, yoginā yogāvacarena ācariyupajjhāyānaṁ anusiṭṭhi chandena pemena pasādena ghāyamānena paṭiggahetabbā.",
  "mil7.5.8:3.3_0": "Idaṁ, mahārāja, gorūpassa tatiyaṁ aṅgaṁ gahetabbaṁ.",
  "mil7.5.8:4.1_0": "Puna caparaṁ, mahārāja, gorūpo yena kenaci vāhiyamāno vahati;",
  "mil7.5.8:4.2_0": "evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā.",
  "mil7.5.8:4.3_0": "Idaṁ, mahārāja, gorūpassa catutthaṁ aṅgaṁ gahetabbaṁ.",
  "mil7.5.8:4.4_0": "Bhāsitampetaṁ, mahārāja, therena sāriputtena dhammasenāpatinā—",
  "mil7.5.8:5.1_0": "‘Tadahu pabbajito santo,",
  "mil7.5.8:5.2_0": "jātiyā sattavassiko;",
  "mil7.5.8:5.3_0": "Sopi maṁ anusāseyya,",
  "mil7.5.8:5.4_0": "sampaṭicchāmi matthake.",
  "mil7.5.8:6.1_0": "Tibbaṁ chandañca pemañca,",
  "mil7.5.8:6.2_0": "tasmiṁ disvā upaṭṭhape;",
  "mil7.5.8:6.3_0": "Ṭhapeyyācariyaṭṭhāne,",
  "mil7.5.8:6.4_0": "sakkacca naṁ punappunan’”ti.",
  "mil7.5.8:7.1_0": "Gorūpaṅgapañho aṭṭhamo."
}