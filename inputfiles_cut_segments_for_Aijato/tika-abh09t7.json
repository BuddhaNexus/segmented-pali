{
  "tika-abh09t7:0_0": "1. Dhammasaṅgaṇīmātikā",
  "tika-abh09t7:1_0": "Tikapadatthavaṇṇanā",
  "tika-abh09t7:2_0": "Tattha abhidhammassa mātikāti ettha kenaṭṭhena abhidhammo?",
  "tika-abh09t7:2_1": "Dhammātirekadhammavisesaṭṭhena.",
  "tika-abh09t7:2_2": "Atirekavisesatthadīpako hi ettha abhi-saddo ‘‘bāḷhā me dukkhā vedanā abhikkamanti, no paṭikkamanti (saṁ. ni. 4.87; 5.195, 1022; ma. ni.",
  "tika-abh09t7:2_3": "3.384, 389), abhikkantavaṇṇā’’tiādīsu (saṁ. ni. 1.1; khu. pā. 5.1; su. ni. maṅgalasutta; vi. va.",
  "tika-abh09t7:2_4": "857) viya, tasmā yathā samussitesu bahūsu chattesu ceva dhajesu ca yaṁ atirekappamāṇaṁ, visesavaṇṇasaṇṭhānañca chattaṁ, taṁ aticchattaṁ, yo atirekappamāṇo, visesavaṇṇasaṇṭhāno ca dhajo, so atiddhajoti ca vuccati, evameva ayampi dhammo dhammātirekadhammavisesaṭṭhena ‘‘abhidhammo’’ti vuccati.",
  "tika-abh09t7:2_5": "Bhagavatā hi suttantaṁ patvā khandhāyatanadhātusaccaindriyapaccayākārādayo dhammā ekadesena vibhattā, na nippadesena, abhidhammaṁ patvā pana anekehi nayavisesehi nippadesatova vibhattā.",
  "tika-abh09t7:2_6": "Evaṁ dhammātirekadhammavisesaṭṭhena ‘‘abhidhammo’’ti veditabbo.",
  "tika-abh09t7:3_0": "Kenaṭṭhena mātikā? Mātusamaṭṭhena.",
  "tika-abh09t7:3_1": "Mātā viyāti hi mātikā yathā padumikaṁ mukhanti.",
  "tika-abh09t7:3_2": "Yathā hi mātā nānāvidhe putte pasavati, te pāleti, poseti ca, evamayampi nānāvidhe dhamme, atthe ca pasavati, te ca avinassamāne pāleti, poseti ca, tasmā ‘‘mātikā’’ti vuccati.",
  "tika-abh09t7:3_3": "Mātikaṁ hi nissāya dhammasaṅgaṇīādisattappakaraṇavasena vitthāriyamānā anantāparimāṇā dhammā, atthā ca tāya pasutā, pālitā, positā viya ca honti.",
  "tika-abh09t7:3_4": "Tathā hi dhammasaṅgaṇippakaraṇe catasso vibhattiyo cittavibhatti rūpavibhatti nikkheparāsi atthuddhāroti .",
  "tika-abh09t7:3_5": "Tattha nānānayehi ekūnanavuticittavibhāvinī cittavibhatti vitthāriyamānā anantāparimāṇabhāṇavārā hoti, tadanantaraṁ ekavidhādinā rūpavibhāvinī rūpavibhatti vitthāriyamānā anantāparimāṇabhāṇavārā hoti, tadanantaraṁ mūlakhandhadvārādīni nikkhipitvā desito nikkheparāsi vitthāriyamāno anantāparimāṇabhāṇavāro hoti, tadanantaraṁ tepiṭakassa buddhavacanassa aṭṭhakathābhūto atthuddhāro vitthāriyamāno anantāparimāṇabhāṇavāro hoti.",
  "tika-abh09t7:3_6": "Evamidaṁ dhammasaṅgaṇippakaraṇaṁ vācanāmaggato atirekaterasamattabhāṇavārampi samānaṁ vitthāriyamānaṁ anantāparimāṇabhāṇavāraṁ hoti.",
  "tika-abh09t7:4_0": "Tathā vibhaṅgappakaraṇe khandhavibhaṅgo āyatanadhātusaccaindriyapaccayākārasatipaṭṭhānasammappadhānaiddhipādabojjhaṅgamaggaṅgajhānaappamaññāsikkhāpadapaṭisambhidāñāṇakhuddakavatthudhammahadayavibhaṅgāti aṭṭhārasa vibhaṅgā vibhattā, te suttantabhājanīyaabhidhammabhājanīyādinānānayehi vitthāriyamānā paccekaṁ anantāparimāṇabhāṇavārā honti.",
  "tika-abh09t7:4_1": "Evamidaṁ vibhaṅgappakaraṇaṁ vācanāmaggato pañcatiṁsamattabhāṇavārampi samānaṁ vitthāriyamānaṁ anantāparimāṇabhāṇavāraṁ hoti.",
  "tika-abh09t7:5_0": "Tathā dhātukathāpakaraṇaṁ ‘‘saṅgaho asaṅgaho’’tiādinā cuddasavidhena vibhattaṁ vācanāmaggato atirekachabhāṇavāramattampi samānaṁ vitthāriyamānaṁ anantāparimāṇabhāṇavāraṁ hoti.",
  "tika-abh09t7:6_0": "Tathā puggalapaññattippakaraṇaṁ khandhapaññatti āyatanadhātusaccaindriyapuggalapaññattīti chabbidhena vibhattaṁ vācanāmaggato atirekapañcabhāṇavāramattampi vitthāriyamānaṁ anantāparimāṇabhāṇavāraṁ hoti.",
  "tika-abh09t7:7_0": "Tathā kathāvatthuppakaraṇaṁ sakavāde pañca suttasatāni, paravāde pañca suttasatānīti suttasahassaṁ samodhānetvā vibhattaṁ vācanāmaggato saṅgītiāropitanayena dīghanikāyappamāṇampi vitthāriyamānaṁ anantāparimāṇabhāṇavāraṁ hoti.",
  "tika-abh09t7:8_0": "Tathā yamakappakaraṇaṁ mūlayamakaṁ khandhāyatanadhātusaccasaṅkhāraanusayacittadhammaindriyayamakanti dasavidhena vibhattaṁ vācanāmaggato vīsabhāṇavārasatampi vitthāriyamānaṁ anantāparimāṇabhāṇavāraṁ hoti.",
  "tika-abh09t7:9_0": "Paṭṭhānappakaraṇaṁ hetupaccayaārammaṇapaccayādicatuvīsatipaccaye gahetvā tikapaṭṭhānādicatuvīsatividhena vibhattaṁ paccekaṁ katipayabhāṇavārampi vitthāriyamānaṁ anantāparimāṇabhāṇavāraṁ hoti.",
  "tika-abh09t7:9_1": "Evaṁ anantāparimāṇānaṁ dhammānaṁ, atthānañca pasavanato, pālanato, posanato ca ‘‘mātā viyāti mātikā’’ti vuccati.",
  "tika-abh09t7:9_2": "Pālanaposanañcettha sammuṭṭhānaṁ, viraddhānañca pāḷiatthānaṁ mātikānusārena sallakkhetvā samānayanato, rakkhaṇato ca veditabbaṁ.",
  "tika-abh09t7:9_3": "Sā panāyaṁ paricchedato dhammasaṅgaṇīmātikā vibhaṅgamātikā dhātukathāmātikā puggalapaññattimātikā kathāvatthumātikā yamakamātikā paṭṭhānamātikāti sattannaṁ pakaraṇānaṁ ādimhi ṭhapitā sattavidhā hoti.",
  "tika-abh09t7:10_0": "Tattha dhammasaṅgaṇīmātikā ādi, sāpi tikamātikā dukamātikāti duvidhā.",
  "tika-abh09t7:10_1": "Tattha dvāvīsati tikā tikamātikā nāma.",
  "tika-abh09t7:10_2": "Dvecattālīsasatadukā dukamātikā nāma, sā puna āhaccabhāsitā sāvakabhāsitāti duvidhā.",
  "tika-abh09t7:10_3": "Tattha dvāvīsati tikā ceva, ‘‘hetū dhammā na hetū dhammā…pe… saraṇā dhammā araṇā dhammā’’ti ime ca sataṁ dukāti ayaṁ āhaccabhāsitā sammāsambuddhadesitā sattannaṁ pakaraṇānaṁ mātikā nāma, tadanantarā ‘‘vijjābhāgino dhammā avijjābhāgino dhammā…pe… khayeñāṇaṁ anuppādeñāṇa’’nti ime dvācattālīsa suttantikadukā dhammasenāpatisāriputtattherena ṭhapitattā sāvakabhāsitā nāma.",
  "tika-abh09t7:10_4": "Ime ṭhapento pana thero na sāmukkaṁsikena attano ñāṇena ṭhapesi, ekuttariyaṁ pana ekakanipātadukanipātasaṅgītisuttadasuttarasuttehi samodhānetvā ābhidhammikattherānaṁ suttantaṁ patvā akilamanatthaṁ ṭhapesi.",
  "tika-abh09t7:11_0": "Sā puna sappadesanippadesavasena dve koṭṭhāsā honti.",
  "tika-abh09t7:11_1": "Ettha hi nava tikā, ekasattati ca dukā sappadesānaṁ sāvasesānaṁ nāmarūpānaṁ pariggahitattā sappadesā nāma, avasesā terasa tikā, ekasattati ca dukā nippadesānaṁ niravasesānaṁ nāmarūpānaṁ gahitattā nippadesā nāma.",
  "tika-abh09t7:11_2": "Tesaṁ vibhāgo tattha tattheva āvi bhavissati. Tathā nāmalābhavasena dvidhā.",
  "tika-abh09t7:11_3": "Sabbeva hi ete tikadukā ādipadavasena, sabbapadavasena cāti dvidhā nāmaṁ labhanti.",
  "tika-abh09t7:11_4": "Tattha ‘‘kusalā dhammā, akusalā dhammā, abyākatā dhammā’’ti ayaṁ tāva ādipadavasena laddhanāmo kusalattiko nāma.",
  "tika-abh09t7:11_5": "‘‘Sukhāya vedanāya sampayuttā dhammā…pe… dhammā’’ti ayaṁ sabbapadavasena laddhanāmo vedanāttiko nāma.",
  "tika-abh09t7:11_6": "Evaṁ sabbesampi tikadukānaṁ nāmaṁ veditabbaṁ.",
  "tika-abh09t7:12_0": "Sā panesā pañcadasahi paricchedehi vavatthitā.",
  "tika-abh09t7:12_1": "Tikānaṁ hi eko paricchedo, dukānaṁ cuddasa .",
  "tika-abh09t7:12_2": "‘‘Hetū dhammā nahetū dhammā’’tiādayo hi cha dukā ganthato ca atthato ca aññamaññasambandhena kaṇṇikā viya, ghaṭā viya ca hutvā ṭhitattā ‘‘hetugocchako’’ti vuccati.",
  "tika-abh09t7:12_3": "Tato apare ‘‘sappaccayā dhammā’’tiādayo satta dukā aññamaññaṁ asambandhā kevalaṁ dukasāmaññena uccinitvā gocchakantare ṭhapitattā, aññehi ca antaradukehi cūḷakattā ‘‘cūḷantaradukā’’ti veditabbā.",
  "tika-abh09t7:12_4": "Tato paraṁ āsavadukādīnaṁ channaṁ dukānaṁ vasena āsavagocchako nāma.",
  "tika-abh09t7:12_5": "Tato saṁyojanadukādīnaṁ channaṁ vasena saṁyojanagocchako nāma.",
  "tika-abh09t7:12_6": "Tathā ganthaoghayoganīvaraṇadukādīnaṁ channaṁ channaṁ vasena ganthaoghayoganīvaraṇagocchakā nāma.",
  "tika-abh09t7:12_7": "Parāmāsadukādīnaṁ pañcannaṁ vasena parāmāsagocchako nāma.",
  "tika-abh09t7:12_8": "Tato paraṁ sārammaṇadukādayo catuddasa dukā mahantaradukā nāma.",
  "tika-abh09t7:12_9": "Tato paraṁ upādānadukādayo cha dukā upādānagocchako nāma.",
  "tika-abh09t7:12_10": "Tato kilesadukādayo aṭṭhadukā kilesagocchako nāma.",
  "tika-abh09t7:12_11": "Tato paraṁ dassanenapahātabbadukādayo aṭṭhārasa dukā abhidhammamātikāya pariyosāne ṭhapitattā piṭṭhidukā nāma.",
  "tika-abh09t7:12_12": "Vijjābhāgiyadukādayo pana dvācattālīsa dukā suttantikadukā nāma.",
  "tika-abh09t7:12_13": "Evametissā pañcadasahi paricchedehi vavatthitāya tāva ayaṁ atthavaṇṇanā bhavissati.",
  "tika-abh09t7:13_0": "Kusalattikavaṇṇanā",
  "tika-abh09t7:14_0": "Yasmā panettha tikamātikā ādi, tatthāpi kusalattiko ādi, tasmā kusalattikassa tāva –",
  "tika-abh09t7:15_0": "Atthato bhūmibhedā ca, paccekaṁ sampayogato;",
  "tika-abh09t7:16_0": "Uddesato ca dhammānaṁ, lakkhaṇādivibhāgato.",
  "tika-abh09t7:17_0": "Saṅgahā suññato ceva, visayādippabhedato;",
  "tika-abh09t7:18_0": "Yathānurūpaṁ sabbattha, veditabbo vinicchayo.",
  "tika-abh09t7:19_0": "Tattha atthato tāva kusalā dhammāti ettha kusalasaddo ārogyānavajjachekasukhavipākesu dissati.",
  "tika-abh09t7:19_1": "Ayaṁ hi ‘‘kacci nu bhoto kusalaṁ, kacci bhoto anāmaya’’ntiādīsu (jā. 1.15.246; 2.20.129) ārogye dissati.",
  "tika-abh09t7:19_2": "‘‘Katamo pana, bhante, kāyasamācāro kusalo ?",
  "tika-abh09t7:19_3": "Yo kho, mahārāja, kāyasamācāro anavajjo’’tiādīsu (ma. ni. 2.361) anavajje.",
  "tika-abh09t7:19_4": "‘‘Kusalo tvaṁ rathassa aṅgapaccaṅgāna’’ntiādīsu (ma. ni. 2.87) cheke.",
  "tika-abh09t7:19_5": "‘‘Kusalassa kammassa katattā upacitattā’’tiādīsu (dha. sa. 431) sukhavipāke.",
  "tika-abh09t7:19_6": "Svāyamidha ārogyepi anavajjepi sukhavipākepi vattati.",
  "tika-abh09t7:19_7": "Yatheva hi rūpakāye nibyādhitāya ārogyaṭṭhena kusalaṁ vuttaṁ, evaṁ arūpadhammepi kilesabyādhino abhāvena ārogyaṭṭhena kusalaṁ veditabbaṁ.",
  "tika-abh09t7:19_8": "Kilesavajjassa pana abhāvā anavajjaṭṭhena kusalaṁ.",
  "tika-abh09t7:20_0": "Dhamma-saddo panāyaṁ pariyattihetuguṇanissattanijjīvatādīsu dissati.",
  "tika-abh09t7:20_1": "Ayaṁ hi ‘‘dhammaṁ pariyāpuṇāti suttaṁ geyya’’ntiādīsu (a. ni. 4.102) pariyattiyaṁ dissati.",
  "tika-abh09t7:20_2": "‘‘Hetumhi ñāṇaṁ dhammapaṭisambhidā’’tiādīsu (vibha. 720) hetumhi.",
  "tika-abh09t7:20_3": "‘‘Na hi dhammo adhammo ca, ubho samavipākino’’tiādīsu (theragā. 304) guṇe.",
  "tika-abh09t7:20_4": "‘‘Dhammesu dhammānupassī viharatī’’tiādīsu (dī. ni.",
  "tika-abh09t7:20_5": "2.373) nissattanijjīvatāyaṁ, svāyamidhāpi nissattanijjīvatāyameva vaṭṭati.",
  "tika-abh09t7:21_0": "Vacanattho panettha – kucchite pāpadhamme salayanti calayanti kampenti viddhaṁsentīti kusalā.",
  "tika-abh09t7:21_1": "Kucchitena vā ākārena sayantīti kusā, te kuse lunanti chindantīti kusalā.",
  "tika-abh09t7:21_2": "Kucchitānaṁ vā sānato tanukaraṇato ñāṇaṁ kusaṁ nāma, tena kusena lātabbā parivattetabbāti kusalā.",
  "tika-abh09t7:21_3": "Atha vā kosallaṁ vuccati paññā, tato kosallato sambhūtattā kusalā.",
  "tika-abh09t7:21_4": "Idaṁ pana anantare vuttañcāti nibbacanadvayaṁ kiñcāpi nippariyāyato ñāṇasampayuttānameva yujjati, ruḷhīvasena pana taṁsadisatāya ñāṇavippayuttānampīti gahetabbaṁ.",
  "tika-abh09t7:21_5": "Yathā vā kusā ubhayabhāgagataṁ hatthappadesaṁ lunanti, evamimepi uppannānuppannabhāvena ubhayabhāgagataṁ saṁkilesapakkhaṁ lunanti, tasmā kusā viya lunantīti kusalā.",
  "tika-abh09t7:21_6": "Attano pana sabhāvaṁ dhārentīti dhammā, dhārīyanti vā paccayehi, dhārīyanti vā yathāsabhāvato ādhārīyantītipi dhammā.",
  "tika-abh09t7:21_7": "Na kusalā akusalā, mittapaṭipakkhā amittā viya kusalapaṭipakkhāti attho.",
  "tika-abh09t7:21_8": "Na byākatāti abyākatā, kusalākusalabhāvena akathitāti attho.",
  "tika-abh09t7:21_9": "Tesu anavajjasukhavipākalakkhaṇā kusalā, sāvajjadukkhavipākalakkhaṇā akusalā, avipākalakkhaṇā abyākatā.",
  "tika-abh09t7:22_0": "Kiṁ panetāni kusalāti vā dhammāti vātiādīni ekatthāni, udāhu nānatthānīti?",
  "tika-abh09t7:22_1": "Kiñcettha yadi tāva ekatthāni, ‘‘kusalā dhammā’’ti idaṁ ‘‘kusalā kusalā’’ti vuttasadisaṁ hoti.",
  "tika-abh09t7:22_2": "Atha nānatthāni, tikadukānaṁ chakkacatukkabhāvo āpajjati, padānañca asambandho ‘‘kusalā rūpaṁ cakkhumā’’tiādīnaṁ viya.",
  "tika-abh09t7:22_3": "Athāpi yadi etāni ekatthāni, kusalākusalābyākatapadānaṁ tiṇṇampi dhammānaṁ dhammasabhāvena ekattā kusalādīnampi ekattaṁ āpajjati.",
  "tika-abh09t7:22_4": "Atha ‘‘kusalapadato akusalādipadassa aññattaṁ siyā’’ti vadatha, na etāni ekatthāni. Tadā dhammo nāma bhāvo. Bhāvato ca añño abhāvoti.",
  "tika-abh09t7:22_5": "Evaṁ aññoññāpekkhāya abhāvattamāpannehi dhammehi anaññe kusalādayopi abhāvā eva siyunti? Sabbametaṁ akāraṇaṁ, kasmā?",
  "tika-abh09t7:22_6": "Yathānumativohārasiddhito, na hi ‘‘kusalā dhammā’’tiādīni padāni yathā kusalā kusalāti, evaṁ atthavisesābhāvena paṇḍitehi anumatāni, nāpi kusalā rūpaṁ cakkhumā-saddā viya aññamaññaṁ anolokitatthabhāvena, atha kho anavajjaiṭṭhavipākattādisaṅkhātassa atthavisesassa, sabhāvasādhāraṇādiatthasāmaññassa ca jotakattena yathākkamaṁ anumatāni.",
  "tika-abh09t7:22_7": "Kusala-saddo hi dhamma-saddassa purato vuccamāno kusalākusalādisabbasādhāraṇasāmaññatthadīpakaṁ dhamma-saddaṁ akusalādito nivattetvā attano attano atthavisesavisiṭṭhatthadīpakaṁ karoti.",
  "tika-abh09t7:22_8": "Evaṁ paccekaṁ bhinnavisayānampi nesaṁ visesanavisesitabbabhāvena pavattiyaṁ ekatthatāya paṇḍitānumatatāya yathāvuttadosāropane kāraṇaṁ vuttaṁ, sabbametaṁ akāraṇaṁ.",
  "tika-abh09t7:22_9": "Evaṁ tato paresupi sabbattha yathānurūpato ñātabbaṁ.",
  "tika-abh09t7:22_10": "Ayaṁ tāva padatthato vinicchayo.",
  "tika-abh09t7:23_0": "Kusalapadattho",
  "tika-abh09t7:24_0": "Bhūmibhedāti tesu kusalākusalābyākatesu dhammesu kusalā tāva dhammā bhūmibhedato catubbidhā honti – kāmāvacarā rūpāvacarā arūpāvacarā lokuttarāti. Ayaṁ bhūmibhedato vinicchayo.",
  "tika-abh09t7:25_0": "Sampayogatoti evaṁ bhūmibhedato catubbidhānampi nesaṁ paccekaṁ sampayogato vinicchayo veditabbo.",
  "tika-abh09t7:25_1": "Tattha kāmāvacarā tāva sampayogato aṭṭhavidhā honti. Seyyathidaṁ?",
  "tika-abh09t7:25_2": "Somanassasahagataṁ ñāṇasampayuttaṁ asaṅkhāraṁ, tathā sasaṅkhāraṁ.",
  "tika-abh09t7:25_3": "Upekkhāsahagataṁ ñāṇasampayuttaṁ asaṅkhāraṁ, tathā sasaṅkhāraṁ.",
  "tika-abh09t7:25_4": "Somanassasahagataṁ ñāṇavippayuttaṁ asaṅkhāraṁ, tathā sasaṅkhāraṁ.",
  "tika-abh09t7:25_5": "Upekkhāsahagataṁ ñāṇavippayuttaṁ asaṅkhāraṁ, tathā sasaṅkhāranti.",
  "tika-abh09t7:25_6": "Tattha iṭṭhārammaṇatā, saddhābāhullatā, visuddhadiṭṭhitā, ānisaṁsadassāvitā ca ekādasa pītisambojjhaṅgakāraṇāni cāti imehi tāva kāraṇehi somanassasahagatabhāvo veditabbo.",
  "tika-abh09t7:25_7": "Ñāṇasampattiṁ pana patthetvā katakammato, brahmādiupapattito, paññādasakavasena indriyaparipākato, vikkhambhanena kilesadūribhāvato ca sattavidhadhammavicayasambojjhaṅgakāraṇato ca ñāṇasampayuttatā veditabbā.",
  "tika-abh09t7:25_8": "Attano vā paresaṁ vā vasena pavatto pubbapayogo saṅkhāro nāma.",
  "tika-abh09t7:26_0": "Tena uppannaṁ sasaṅkhāraṁ, tadabhāvā asaṅkhārañca veditabbaṁ.",
  "tika-abh09t7:26_1": "Etesu hi yathāvuttasomanassañāṇahetuṁ āgamma pahaṭṭho ‘‘atthi dinna’’nti ādinayappavattaṁ sammādiṭṭhiṁ purakkhatvā asaṁsīdanto, parehi ca anussāhito dānādīni puññāni karoti, tadāssa somanassasahagataṁ ñāṇasampayuttaṁ paṭhamaṁ kusalaṁ uppajjati.",
  "tika-abh09t7:26_2": "Yadā pana vuttanayena haṭṭhatuṭṭho sammādiṭṭhiṁ purakkhatvā amuttacāgitādivasena saṁsīdamāno, attano paṭisaṅkhārena vā parehi vā ussāhito karoti, tadāssa tadeva sasaṅkhāraṁ dutiyaṁ kusalaṁ hoti.",
  "tika-abh09t7:26_3": "Yadā pana ñātijanādipaṭipattidassanena jātaparicayā bāladārakādayo bhikkhuādidassanena somanassajātā sahasā dānavandanādīni karonti, tadā ñāṇavippayuttaṁ tatiyaṁ kusalaṁ uppajjati.",
  "tika-abh09t7:26_4": "Yadā pana ñātiādīhi ussāhitā evaṁ paṭipajjanti, tadā tadeva catutthaṁ sasaṅkhāracittaṁ hoti.",
  "tika-abh09t7:26_5": "Yadā pana somanassahetuno abhāvena visuṁ catūsupi vikappesu somanassarahitā honti, tadā sesāni cattāri upekkhāsahagatāni kusalāni uppajjanti.",
  "tika-abh09t7:26_6": "Evaṁ paccekaṁ sampayogato vinicchayo veditabbo.",
  "tika-abh09t7:27_0": "Uddesato ca dhammānanti evaṁ sampayogato aṭṭhavidhesu kusalesu paccekaṁ dhammānaṁ uddesatopi vinicchayo veditabbo.",
  "tika-abh09t7:27_1": "Tattha paṭhamakusale tāva pāḷiyā sarūpena āgatā tiṁsa dhammā, yevāpanakā navāti ekūnacattālīsa dhammā honti.",
  "tika-abh09t7:27_2": "Seyyathidaṁ – phasso vedanā saññā cetanā cittaṁ vitakko vicāro pīti vīriyaṁ cittekaggatā jīvitaṁ saddhā sati hirī ottappaṁ alobho adoso amoho kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatāti ime sarūpena āgatā tiṁsadhammā.",
  "tika-abh09t7:27_3": "Chando adhimokkho manasikāro tatramajjhattatā karuṇā muditā kāyaduccaritavirati vacīduccaritavirati micchājīvaviratīti ime yevāpanakā navāti.",
  "tika-abh09t7:28_0": "Padabhājanīye pana –",
  "tika-abh09t7:29_0": "‘‘Yasmiṁ samaye kāmāvacaraṁ kusalaṁ cittaṁ uppannaṁ hoti…pe… tasmiṁ samaye phasso hoti, vedanā…pe… saññā cetanā cittaṁ vitakko vicāro pīti sukhaṁ cittassekaggatā saddhindriyaṁ vīriyindriyaṁ satindriyaṁ samādhindriyaṁ paññindriyaṁ manindriyaṁ somanassindriyaṁ jīvitindriyaṁ sammādiṭṭhi sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ alobho adoso amoho anabhijjhā abyāpādo sammādiṭṭhi hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati sampajaññaṁ samatho vipassanā paggāho avikkhepo hotī’’ti (dha. sa. 1) –",
  "tika-abh09t7:30_0": "Evaṁ sarūpato uddiṭṭhā chapaññāsa dhammā ‘‘ye vā pana tasmiṁ samaye aññepi atthi paṭiccasamuppannā arūpino dhammā’’ti (dha. sa.",
  "tika-abh09t7:30_1": "1) evaṁ yevāpanakavasena sāmaññato uddiṭṭhā, aṭṭhakathāyaṁ cassā tesu tesu suttappadesesu āgate gahetvā sarūpato niddiṭṭhā chandādayo navāti pañcasaṭṭhi dhammā āgatā.",
  "tika-abh09t7:30_2": "Yasmā pana tesu sarūpena āgatā jhānaṅgaindriyamaggaṅgabalamūlādīnaṁ vasena ekasseva bahukiccatādassanatthaṁ punappunaṁ gahetvā pariyāyena chapaññāsavidhena desitāpi agahitaggahaṇena yathāvuttā samatiṁseva dhammā honti, te pana savibhattikā avibhattikāti duvidhā.",
  "tika-abh09t7:30_3": "Tattha phassādayo aṭṭhārasa ekakattā avibhattikā.",
  "tika-abh09t7:30_4": "Vedanādayo dvādasa dhammā aṭṭhatiṁsappabhedena yathāyogaṁ vibhattattā savibhattikā, yevāpanakā pana avibhattikā eva.",
  "tika-abh09t7:30_5": "Tasmā te sabbepi nippariyāyena ekūnacattālīsa dhammāva honti. Honti cettha –",
  "tika-abh09t7:31_0": "Phassādipañcakaṁ pañcajhānaṅgānindriyaṭṭhakaṁ;",
  "tika-abh09t7:32_0": "Maggaṅgapañcakaṁ sattabalaṁ mūlattikampi ca.",
  "tika-abh09t7:33_0": "Kammapathattikañceva , lokapāladukaṁ tathā;",
  "tika-abh09t7:34_0": "Passaddhiādī cha dukā, tīṇi piṭṭhidukāniti.",
  "tika-abh09t7:35_0": "Sattarasahi rāsīhi, chapaññāseva pāḷiyaṁ;",
  "tika-abh09t7:36_0": "Vuttā sabhāvato tiṁsa, dhammā agahitaggahe.",
  "tika-abh09t7:37_0": "Phasso jīvitasaññā ca, cetanā cārapītiyo;",
  "tika-abh09t7:38_0": "Cha dukā kāyapassaddhi-pamukhāṭṭhārasekakā.",
  "tika-abh09t7:39_0": "Cittaṁ vitakko saddhā ca, hiriottappiyampi ca;",
  "tika-abh09t7:40_0": "Alobho ca adoso ca, satta dvidhā vibhāvitā.",
  "tika-abh09t7:41_0": "Vedanā tividhā vīriyaṁ, sati ca catudhā matā;",
  "tika-abh09t7:42_0": "Chaddhā ekaggatā paññā, sattadhāva vibhāvitā.",
  "tika-abh09t7:43_0": "Viratī appamaññāyo, manakkāro chandamajjhattā;",
  "tika-abh09t7:44_0": "Dhimokkho yevāpanakā, navete paṭhame mane.",
  "tika-abh09t7:45_0": "Pañcasaṭṭhividheneva, pariyāyena desitā;",
  "tika-abh09t7:46_0": "Navādhikā ca tettiṁsa, dhammāva paramatthatoti.",
  "tika-abh09t7:47_0": "Ettha ca sarūpena āgatā tiṁsa dhammā, yevāpanakesu cattāro cāti catuttiṁsa dhammā ekakkhaṇe niyatā labbhanti, sesā pana karuṇādayo pañca karuṇāpubbabhāgamuditāpubbabhāgavasena, kāyaduccaritavacīduccaritamicchājīvehi viramaṇavasena ca cittassa pavattikālesu eva uppajjitvā aññathānuppajjanato aniyatā.",
  "tika-abh09t7:47_1": "Te ca yasmā dukkhitasukhitasattavasena, kāyaduccaritādittayavasena ca paccekaṁ bhinnavisayattā ekato na uppajjanti, tasmā karuṇāpubbabhāgādivasena pavattesu pañcasu cittakkhaṇesu niyatā catuttiṁsa, karuṇādīsu ekanti pañcatiṁsa dhammā uppajjanti, kevalaṁ pana dānādivasena pavattiyaṁ niyatā catuttiṁseva uppajjantīti veditabbaṁ.",
  "tika-abh09t7:47_2": "Ayaṁ dhammuddesato vinicchayo.",
  "tika-abh09t7:48_0": "Lakkhaṇādivibhāgatoti evaṁ uddiṭṭhānaṁ dhammānaṁ lakkhaṇarasādito vinicchayo veditabbo. Phusatīti phasso.",
  "tika-abh09t7:48_1": "Svāyaṁ phusanalakkhaṇo, saṅghaṭṭanaraso, sannipātapaccupaṭṭhāno, āpāthagatavisayapadaṭṭhāno.",
  "tika-abh09t7:48_2": "Ayaṁ hi arūpadhammopi samāno ārammaṇe phusanākārena pavattatīti phusanalakkhaṇo, sā cassa phusanākārappavatti ambilādidassane kheḷuppādādinā ñātabbā.",
  "tika-abh09t7:48_3": "Ekadesena pana anallīyamānopi rūpaṁ viya cakkhuṁ, saddo viya ca sotaṁ cittamārammaṇañca saṅghaṭṭetīti saṅghaṭṭanaraso.",
  "tika-abh09t7:48_4": "Tikasannipātasaṅkhātassa pana attano kāraṇassa vasena paveditattā sannipātapaccupaṭṭhāno, phalaṭṭhena paccupaṭṭhānena panesa vedanāpaccupaṭṭhāno nāma hoti.",
  "tika-abh09t7:48_5": "Tajjāsamannāhārena ceva indriyena ca parikkhate visaye anantarāyena uppajjanato āpāthagatavisayapadaṭṭhānoti vuccati.",
  "tika-abh09t7:48_6": "Vedanādhiṭṭhānabhāvato panesa niccammā gāvī viya daṭṭhabbo.",
  "tika-abh09t7:48_7": "Lakkhaṇādīsu ca tesaṁ tesaṁ dhammānaṁ sabhāvo vā sāmaññaṁ vā lakkhaṇaṁ nāma, kiccaṁ vā sampatti vā raso nāma, upaṭṭhānākāro vā phalaṁ vā paccupaṭṭhānaṁ nāma, āsannakāraṇaṁ padaṭṭhānaṁ nāma.",
  "tika-abh09t7:48_8": "Evaṁ uparipi sabbattha lakkhaṇādīnaṁ nānattaṁ veditabbaṁ.",
  "tika-abh09t7:49_0": "Vedayatīti vedanā, sā vedayitalakkhaṇā, sabhāvabhedato panesā pañcavidhā hoti – sukhaṁ dukkhaṁ somanassaṁ domanassaṁ upekkhāti.",
  "tika-abh09t7:49_1": "Tattha iṭṭhaphoṭṭhabbānubhavanalakkhaṇaṁ sukhaṁ, sampayuttānaṁ upabrūhanarasaṁ, kāyikaassādapaccupaṭṭhānaṁ, kāyindriyapadaṭṭhānaṁ.",
  "tika-abh09t7:49_2": "Aniṭṭhaphoṭṭhabbānubhavanalakkhaṇaṁ dukkhaṁ, sampayuttānaṁ milāpanarasaṁ, kāyikābādhapaccupaṭṭhānaṁ, kāyindriyapadaṭṭhānaṁ.",
  "tika-abh09t7:49_3": "Iṭṭhārammaṇānubhavanalakkhaṇaṁ somanassaṁ, yathā tathā vā iṭṭhākārasambhogarasaṁ, sampayuttānaṁ upabrūhanarasaṁ vā, cetasikaassādapaccupaṭṭhānaṁ, iṭṭhākāradassanapadaṭṭhānaṁ.",
  "tika-abh09t7:49_4": "Aniṭṭhārammaṇānubhavanalakkhaṇaṁ domanassaṁ, yathā tathā vā aniṭṭhākārasambhogarasaṁ, sampayuttānaṁ milāpanarasaṁ vā, cetasikābādhapaccupaṭṭhānaṁ, ekantena hadayavatthupadaṭṭhānaṁ.",
  "tika-abh09t7:49_5": "Majjhattavedayitalakkhaṇā upekkhā, sampayuttānaṁ nātiupabrūhanamilāpanarasā, santabhāvapaccupaṭṭhānā, nippītikacittapadaṭṭhānā.",
  "tika-abh09t7:49_6": "Ettha ca sukhaṁ, dukkhañca ekantamabyākataṁ, domanassamekantamakusalaṁ, somanassupekkhā pana siyā kusalā, siyā akusalā, siyā abyākatā.",
  "tika-abh09t7:49_7": "Idha pana kusalā somanassavedanā adhippetā.",
  "tika-abh09t7:50_0": "Nīlādibhedaṁ ārammaṇaṁ sañjānātīti saññā.",
  "tika-abh09t7:50_1": "Sā sañjānanalakkhaṇā, paccābhiññāṇarasā, punasañjānanapaccayanimittakaraṇarasā vā dāruādīsu tacchakādayo viya, yathāgahitanimittavasena abhinivesakaraṇapaccupaṭṭhānā hatthidassakaandhā viya, ārammaṇe anogāḷhavuttitāya aciraṭṭhānapaccupaṭṭhānā vā vijju viya, yathāupaṭṭhitavisayapadaṭṭhānā tiṇapurisesu migapotakānaṁ purisāti uppannasaññā viya.",
  "tika-abh09t7:51_0": "Cetetīti cetanā, saddhiṁ attanā sampayuttadhamme ārammaṇe abhisandahatīti attho.",
  "tika-abh09t7:51_1": "Sā cetanābhāvalakkhaṇā, āyūhanarasā, sā ca kusalākusalesu eva hoti.",
  "tika-abh09t7:51_2": "Itaresu pana taṁsadisatāya saṁvidahanapaccupaṭṭhānā sakiccaparakiccasādhakā jeṭṭhasissamahāvaḍḍhakiādayo viya.",
  "tika-abh09t7:51_3": "Accāyikakammānussaraṇādīsu panāyaṁ sampayuttesu ussāhanabhāvena pavattamānā pākaṭā hoti.",
  "tika-abh09t7:52_0": "Ārammaṇaṁ cintetīti cittaṁ, viññāṇaṁ.",
  "tika-abh09t7:52_1": "Vitthārato panassa vacanattho cittaduke āvi bhavissati.",
  "tika-abh09t7:52_2": "Tadetaṁ vijānanalakkhaṇaṁ cittaṁ, pubbaṅgamarasaṁ, nirantarappavattito sandhānapaccupaṭṭhānaṁ, nāmarūpapadaṭṭhānaṁ.",
  "tika-abh09t7:53_0": "Vitakketi ūheti, vitakkanamattameva vā soti vitakko.",
  "tika-abh09t7:53_1": "Svāyamārammaṇe cittassa abhiropanalakkhaṇo, āhananapariyāhananaraso, ārammaṇe cittassa ānayanapaccupaṭṭhāno.",
  "tika-abh09t7:54_0": "Ārammaṇe tena cittaṁ vicarati, vicaraṇamattameva vā soti vicāro.",
  "tika-abh09t7:54_1": "Svāyamārammaṇānumajjanalakkhaṇo, tattha sahajātānuyojanaraso, cittassa anuppabandhanapaccupaṭṭhāno.",
  "tika-abh09t7:54_2": "Abhiniropanānumajjanavasena panesaṁ yathākkamaṁ oḷārikasukhumatāya ghaṇṭābhighāto viya cetaso paṭhamābhinipāto vitakko, ghaṇṭānuravo viya anuppabandho vicāro.",
  "tika-abh09t7:54_3": "Vipphāravā cettha vitakko ākāse uppatitukāmapakkhino pakkhavikkhepo viya, santavutti vicāro ākāse uppatitassa pakkhino pakkhapasāraṇaṁ viya.",
  "tika-abh09t7:54_4": "So pana nesaṁ viseso paṭhamadutiyajjhānesu pākaṭo hoti.",
  "tika-abh09t7:54_5": "Ubhopi panete sampayuttadhammapadaṭṭhānā.",
  "tika-abh09t7:55_0": "Piṇayatīti pīti.",
  "tika-abh09t7:55_1": "Sā sampiyāyanalakkhaṇā, kāyacittapīṇanarasā, pharaṇarasā vā, odagyapaccupaṭṭhānā, somanassasahagatacittapadaṭṭhānā.",
  "tika-abh09t7:56_0": "Vīrānaṁ bhāvo, kammaṁ vā vīriyaṁ, vividhena vā upāyena īrayitabbaṁ pavattayitabbanti vīriyaṁ.",
  "tika-abh09t7:56_1": "Tañca ussāhalakkhaṇaṁ, sahajātānaṁ upatthambhanarasaṁ, asaṁsīdanabhāvapaccupaṭṭhānaṁ, ‘‘saṁviggo yoniso padahatī’’ti (a. ni.",
  "tika-abh09t7:56_2": "4.113) vacanato saṁvegapadaṭṭhānaṁ, vīriyārambhavatthupadaṭṭhānaṁ vā.",
  "tika-abh09t7:56_3": "Idaṁ pana kusalapakkhe padaṭṭhānaṁ, akusalādipakkhe pana sādhāraṇavasena yathā tathā vā dukkhavinodanakāmatāpadaṭṭhānaṁ, sampayuttadhammapadaṭṭhānaṁ vā.",
  "tika-abh09t7:56_4": "Taṁ samāraddhaṁ sabbāsaṁ sampattīnaṁ mūlaṁ hotīti daṭṭhabbaṁ.",
  "tika-abh09t7:57_0": "Eko aggo visayo assāti ekaggaṁ, cittaṁ, tassa bhāvo ekaggatā, cittassa ekaggatā cittekaggatā, samādhissetaṁ nāmaṁ.",
  "tika-abh09t7:57_1": "Sā avisāraṇalakkhaṇā, sahajātānaṁ sampiṇḍanarasā nahānīyacuṇṇānaṁ udakaṁ viya, upasamapaccupaṭṭhānā, ñāṇapaccupaṭṭhānā vā, sukhapadaṭṭhānā, akusalādisādhāraṇavasena panetthāpi paccupaṭṭhānapadaṭṭhānāni vuttanayena yojetvā ñātabbāni.",
  "tika-abh09t7:57_2": "Nivāte dīpaccīnaṁ ṭhiti viya cetaso ṭhitīti daṭṭhabbā.",
  "tika-abh09t7:58_0": "Ettha ca kiñcāpi ārammaṇaṁ bhinditvā anupavisantā viya kusalapakkhe cattāro dhammā ārammaṇaṁ ogāhanti saddhā sati ekaggatā paññāti, teneva saddhā ‘‘okappanā’’ti vuttā, sati ca ‘‘apilāpanā’’ti, ekaggatā ‘‘avaṭṭhitī’’ti, paññā ‘‘pariyogāhanā’’ti ca vuttā.",
  "tika-abh09t7:58_1": "Akusalapakkhe ca tayo taṇhā diṭṭhi avijjāti. Tena te eva ‘‘oghā’’ti vuttā.",
  "tika-abh09t7:58_2": "Tathāpi nesaṁ lakkhaṇādito nānattampi siddhameva.",
  "tika-abh09t7:58_3": "Akusalapakkhe pana ekaggatā uddhaccasamāgatattā ‘‘ogāhanā’’ti na vuttā.",
  "tika-abh09t7:58_4": "Akusaladhammā hi ekavisaye sampiṇḍanakiccena samādhinā yuttāpi udakasittarajuṭṭhānaṁ viya taṅkhaṇaññeva vikiraṇasabhāvā honti.",
  "tika-abh09t7:58_5": "Teneva hettha upacārappanāppatti na hoti, kusaladhammā pana yasmā udakaṁ āsiñcitvā āsiñcitvā ākoṭanamajjanādīni katvā upalittaṭṭhānaṁ viya sakalampi divasaṁ niccalapavattanasamatthāti upacārappanāppattāpi hoti, tasmā tattha ogāhanāti vuttāti gahetabbaṁ.",
  "tika-abh09t7:59_0": "Jīvanti tena, jīvanamattaṁ vā tanti jīvitaṁ, taṁ sahajātānupālanalakkhaṇaṁ, tesaṁ pavattanarasaṁ, tesaññeva ṭhapanapaccupaṭṭhānaṁ, yāpayitabbadhammapadaṭṭhānaṁ.",
  "tika-abh09t7:59_1": "Attano ṭhitikkhaṇe eva cetaṁ te dhamme anupāleti udakaṁ viya uppalādīni, na bhaṅgakkhaṇe.",
  "tika-abh09t7:59_2": "Sayaṁ bhijjamānattā sayaṁ pavattitadhammasambandheneva pavattati niyāmako viyāti daṭṭhabbaṁ.",
  "tika-abh09t7:60_0": "Saddahanti etāya, sayaṁ vā saddahati, saddahanamattaṁ vā esāti saddhā.",
  "tika-abh09t7:60_1": "Sā saddahanalakkhaṇā, okappanalakkhaṇā vā, pasādanarasā udakappasādakamaṇi viya, pakkhandanarasā vā oghuttārakavīrapuriso viya, akālusiyapaccupaṭṭhānā, adhimuttipaccupaṭṭhānā vā, saddheyyavatthupadaṭṭhānā, saddhammasavanādisotāpattiyaṅgapadaṭṭhānā vā, hatthavittabījāni viya daṭṭhabbā.",
  "tika-abh09t7:61_0": "Saranti tāya, sayaṁ vā sarati, saraṇamattameva vā esāti sati.",
  "tika-abh09t7:61_1": "Sā apilāpanalakkhaṇā, asammosanarasā, ārakkhapaccupaṭṭhānā, visayābhimukhabhāvapaccupaṭṭhānā vā, thirasaññāpadaṭṭhānā, kāyādisatipaṭṭhānapadaṭṭhānā vā.",
  "tika-abh09t7:61_2": "Ārammaṇe daḷhapatiṭṭhitattā pana esikā viya, cakkhudvārādirakkhaṇato dovāriko viya ca daṭṭhabbā.",
  "tika-abh09t7:62_0": "Kāyaduccaritādīhi hirīyatīti hirī, lajjāyetaṁ adhivacanaṁ.",
  "tika-abh09t7:62_1": "Tehiyeva ottappatīti ottappaṁ, pāpato ubbegassetaṁ adhivacanaṁ.",
  "tika-abh09t7:62_2": "Tattha pāpato jigucchanalakkhaṇā hirī, uttāsalakkhaṇaṁ ottappaṁ.",
  "tika-abh09t7:62_3": "Lajjanākārena pāpakānaṁ akaraṇarasā hirī, uttāsākārena ottappaṁ.",
  "tika-abh09t7:62_4": "Asucimakkhitassa, aggisantattassa ca ayoguḷassa gahetuṁ avisahanaṁ viya etesaṁ yathākkamaṁ jigucchanasantāsākārehi pāpākaraṇaṁ veditabbaṁ.",
  "tika-abh09t7:62_5": "Vuttākāreneva ca pāpato saṁkocanapaccupaṭṭhānāni etāni, attaparagāravapadaṭṭhānāni kulavadhūvesiyā bhāvo viya, lokapālakāni cāti daṭṭhabbāni.",
  "tika-abh09t7:62_6": "Ubhinnampi panesaṁ samuṭṭhānaṁ adhipati sabhāvo lakkhaṇena cāti mātikaṁ ṭhapetvā yathākkamaṁ ajjhattabahiddhāsamuṭṭhānatā, attalokādhipatitā, lajjābhayasabhāvasaṇṭhitatā, sappatissavavajjabhayadassāvitālakkhaṇatā ca aṭṭhasāliniyaṁ (dha. sa. aṭṭha.",
  "tika-abh09t7:62_7": "1 balarāsivaṇṇanā) vitthārato vibhattā, atthikehi taṁ tattheva gahetabbaṁ.",
  "tika-abh09t7:63_0": "Na lubbhati etena, sayaṁ vā na lubbhati, alubbhanamattameva vā tanti alobho. Adosāmohesupi eseva nayo.",
  "tika-abh09t7:63_1": "Tesu alobho ārammaṇe cittassa agedhalakkhaṇo, alaggabhāvalakkhaṇo vā kamaladale jalabindu viya, apariggaharaso muttabhikkhu viya, anallīnabhāvapaccupaṭṭhāno asucimhi patitapuriso viya.",
  "tika-abh09t7:64_0": "Adoso acaṇḍikkalakkhaṇo, avirodhalakkhaṇo vā anukūlamitto viya, āghātavinayanaraso, pariḷāhavinayanaraso vā candanaṁ viya, sommabhāvapaccupaṭṭhāno puṇṇacando viya.",
  "tika-abh09t7:65_0": "Amoho yathāsabhāvappaṭivedhalakkhaṇo, akkhalitappaṭivedhalakkhaṇo vā kusalissāsakkhittausuppaṭivedho viya, visayobhāsanaraso anuddhaṭo padīpo viya, asammohapaccupaṭṭhāno araññagatasudesako viya.",
  "tika-abh09t7:65_1": "Tayopi cete sabbakusalānaṁ mūlabhūtāti daṭṭhabbā.",
  "tika-abh09t7:66_0": "Apica alobho cettha dānahetu, adoso sīlahetu, amoho bhāvanāhetu.",
  "tika-abh09t7:66_1": "Tīhipi cetehi yathāpaṭipāṭiyā nekkhammasaññā abyāpādasaññā avihiṁsāsaññā honti, tathā adhikaūnaviparītaggahaṇānaṁ abhāvo, tathā piyavippayogaappiyasampayogaicchitālābhadukkhānaṁ, jātijarāmaraṇadukkhānaṁ, petanirayatiracchānagatidukkhānañca abhāvo, tathā bhogamittaattasampattipaccayabhāvo, tathā kāmasukhapariccāgaattakilamathapariccāgamajjhimapaṭipattīnaṁ sambhavo, tathā asubhaappamāṇadhātusaññānaṁ, aniccadukkhaanattasaññānaṁ, dibbabrahmaariyavihārānañca sambhavo hotīti evamādīhi nayehi tesaṁ vitthāro veditabbo.",
  "tika-abh09t7:67_0": "Ettha ca amoho nāma paññā, sā pajānanalakkhaṇā. Viññāṇaṁ vijānanalakkhaṇaṁ. Saññā sañjānanalakkhaṇā.",
  "tika-abh09t7:67_1": "Kiṁ panetāsaṁ saññāviññāṇapaññānaṁ nānattanti?",
  "tika-abh09t7:67_2": "Sañjānanavijānanapajānanameva.",
  "tika-abh09t7:67_3": "Etāsaṁ hi samānepi jānanabhāve saññāya ‘‘nīlaṁ pīta’’ntiādinā puna saññuppādakamattena ākārena sañjānanamattameva hoti, ajātabuddhidārakassa viya cittavaṭṭādibhāvamattākārena kahāpaṇādidassanaṁ, na tato uddhaṁ.",
  "tika-abh09t7:67_4": "Viññāṇassa pana yathāvuttena ca tato visiṭṭhena ca aniccādinā ākārena jānanaṁ hoti, gāmikapurisassa viya yathāvuttena ceva upabhogārahatādinā ca ākārena kahāpaṇādidassanaṁ, na tato uddhaṁ.",
  "tika-abh09t7:67_5": "Paññāya pana tehi ca yathāvuttehi nānappakārehi ca maggapātubhāvādihetūhi sabbehi ākārehi pajānanaṁ hoti, heraññikassa viya yathāvuttehi ceva chekakūṭaaddhasārādisabbehi ākārehi ca kahāpaṇādidassanaṁ.",
  "tika-abh09t7:67_6": "Paññāya hi ajānitabbaṁ nāma natthi.",
  "tika-abh09t7:67_7": "Evaṁ sañjānanavijānanapajānanākārehi etāsaṁ nānattaṁ veditabbaṁ.",
  "tika-abh09t7:67_8": "Ettha ca cakkhuviññāṇādīni vitakkavīriyādisahajātapaccayavirahato rūpādīsu saññākiccato adhikavijānanakiccaṁ kātuṁ na sakkonti, balapariṇāyakāni viya senaṅgāni paññānuvattakāneva hontīti veditabbāni.",
  "tika-abh09t7:67_9": "Tenāha bhagavā ‘‘pañcahi viññāṇehi na kañci dhammaṁ paṭivijānāti aññatra abhinipātamattā’’tiādi (vibha. 766).",
  "tika-abh09t7:68_0": "Kāyapassambhanaṁ kāyapassaddhi.",
  "tika-abh09t7:68_1": "Cittapassambhanaṁ cittapassaddhi.",
  "tika-abh09t7:68_2": "Kāyoti panettha vedanādayo tayo khandhā.",
  "tika-abh09t7:68_3": "Ubhopi panetā kāyacittadarathavūpasamalakkhaṇā, kāyacittadarathanimmaddanarasā, kāyacittānaṁ aparipphandasītibhāvapaccupaṭṭhānā, kāyacittapadaṭṭhānā.",
  "tika-abh09t7:68_4": "Kāyacittānañca avūpasamakarauddhaccādikilesapaṭipakkhabhūtāti daṭṭhabbā.",
  "tika-abh09t7:69_0": "Kāyalahubhāvo kāyalahutā. Cittalahubhāvo cittalahutā.",
  "tika-abh09t7:69_1": "Evaṁ uparipi padattho daṭṭhabbo.",
  "tika-abh09t7:69_2": "Kāyacittānaṁ garubhāvavūpasamalakkhaṇā kāyalahutā, cittalahutā ca, tesaṁ garubhāvanimmaddanarasā, tesaṁ adandhatāpaccupaṭṭhānā, tesaṁ garubhāvakarathinamiddhādikilesapaṭipakkhabhūtāti daṭṭhabbā.",
  "tika-abh09t7:70_0": "Kāyacittānaṁ thaddhabhāvavūpasamalakkhaṇā kāyamudutā, cittamudutā ca, tesaṁ thaddhabhāvanimmaddanarasā, appaṭighātapaccupaṭṭhānā, kāyacittapadaṭṭhānā, tesaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.",
  "tika-abh09t7:71_0": "Kāyacittānaṁ akammaññabhāvavūpasamalakkhaṇā kāyakammaññatā, cittakammaññatā ca, tesaṁ akammaññabhāvanimmaddanarasā, kāyacittānaṁ ārammaṇakaraṇasampattipaccupaṭṭhānā, tesaṁ akammaññabhāvakarāvasesanīvaraṇapaṭipakkhabhūtāti daṭṭhabbā.",
  "tika-abh09t7:71_1": "Pasādanīyavatthūsu pasādāvahā, hitakiriyāsu viniyogakkhamabhāvāvahā suvaṇṇavisuddhi viyāti daṭṭhabbā.",
  "tika-abh09t7:72_0": "Kāyacittānaṁ agelaññabhāvalakkhaṇā kāyapāguññatā, cittapāguññatā ca, tesaṁ gelaññanimmaddanarasā, nirādīnavapaccupaṭṭhānā, tesaṁ gelaññakaraassaddhiyādikilesapaṭipakkhabhūtāti daṭṭhabbā.",
  "tika-abh09t7:72_1": "Kāyacittānaṁ ajjavalakkhaṇā kāyujukatā, cittujukatā ca, tesaṁ kuṭilabhāvanimmaddanarasā, ajimhatāpaccupaṭṭhānā, tesaṁ kuṭilabhāvakaramāyāsāṭheyyādipaṭipakkhabhūtāti daṭṭhabbā.",
  "tika-abh09t7:72_2": "Sabbepete passaddhiādayo dhammā kāyacittapadaṭṭhānāti veditabbā.",
  "tika-abh09t7:73_0": "Kiṁ panettha passaddhādayo dhammā uddhaccādiṁ vinodetuṁ na sakkonti, yena ime passaddhādayo dhammā na visuṁ vibhattāti?",
  "tika-abh09t7:73_1": "No na sakkonti, ime pana sahitā eva sakkonti, itarathā tesaṁ uppattiyā eva asambhavato.",
  "tika-abh09t7:73_2": "Yathā vā passaddhādīsu vijjamānesu mohāhirikādīnaṁ ujupaṭipakkhabhāvena amohahiriādayo honti, evametepi uddhaccādiujupaṭipakkhabhāvena icchitabbāti gahetabbā.",
  "tika-abh09t7:73_3": "Yasmā cettha dvīhi dvīhi eva yathāsakaṁ paṭipakkhā haritabbā, tasmā te ete eva dvidhā vibhattā, na amohādayoti ñātabbā.",
  "tika-abh09t7:74_0": "Yevāpanakesu chandoti kattukāmatāyetaṁ adhivacanaṁ, tasmā so kattukāmatālakkhaṇo, ārammaṇapariyesanaraso, ārammaṇena atthikatāpaccupaṭṭhāno, tadevassa padaṭṭhānaṁ.",
  "tika-abh09t7:74_1": "Ārammaṇaggahaṇe cāyaṁ cetaso hatthappasāraṇaṁ viya daṭṭhabbo.",
  "tika-abh09t7:74_2": "Ayañca yasmā virajjitabbādīsupi nekkhammādinā saha lobhavisadisena kattukāmatākārena pavattati, tasmā asekhānampi uppajjati.",
  "tika-abh09t7:74_3": "Lobho pana subhasukhādivipallāsapubbakena abhisaṅgākāreneva pavattatīti ayametesaṁ viseso.",
  "tika-abh09t7:74_4": "Evaṁ mettākaruṇādīnampi lobhādīhi viseso yathānurūpaṁ ñātabbo.",
  "tika-abh09t7:75_0": "Adhimuccanaṁ adhimokkho.",
  "tika-abh09t7:75_1": "So sanniṭṭhānalakkhaṇo, asaṁsappanaraso, nicchayapaccupaṭṭhāno, sanniṭṭhātabbadhammapadaṭṭhāno, ārammaṇe niccalabhāvena indakhīlo viya daṭṭhabbo.",
  "tika-abh09t7:75_2": "Nanu ca saddhāpi adhimokkhoti vuccati.",
  "tika-abh09t7:75_3": "Tathā hi adhimokkhalakkhaṇe indaṭṭhaṁ kāretīti saddhindriyanti vuccatīti?",
  "tika-abh09t7:75_4": "Saccaṁ, sā ca kho sampasādanabhāvena adhimokkho, ayaṁ pana yathā tathā vā nicchayabhāvenāti na koci virodho.",
  "tika-abh09t7:76_0": "Kiriyā kāro, manasmiṁ kāro manasikāro, purimamanato visadisaṁ manaṁ karotītipi manasikāro, svāyaṁ ārammaṇapaṭipādako vīthipaṭipādako javanapaṭipādakoti tippakāro, tattha ārammaṇapaṭipādako idha manasikāro.",
  "tika-abh09t7:76_1": "So sāraṇalakkhaṇo, sampayuttānaṁ ārammaṇesu payojanaraso, ārammaṇābhimukhabhāvapaccupaṭṭhāno, ārammaṇapadaṭṭhāno, saṅkhārakkhandhapariyāpanno.",
  "tika-abh09t7:76_2": "Ārammaṇapaṭipādakattena sampayuttānaṁ sārathi viya daṭṭhabbo.",
  "tika-abh09t7:76_3": "Vīthipaṭipādakoti pana pañcadvārāvajjanassetaṁ adhivacanaṁ.",
  "tika-abh09t7:76_4": "Javanapaṭipādakoti manodvārāvajjanassa, na te idha adhippetā.",
  "tika-abh09t7:76_5": "Ettha cāyaṁ manasikāro samannāhāramattākārena ārammaṇe sampayuttānaṁ payojako, cetanā cetokiriyābhāvena, vitakko pana saṅkappākārena, upanijjhāyanākārena ca abhiniropako.",
  "tika-abh09t7:76_6": "Teneva hettha padabhājanīye ‘‘takko saṅkappoti ca, jhānaṅga’’nti ca vuccatīti ayametesaṁ viseso.",
  "tika-abh09t7:77_0": "Tesu tesu dhammesu majjhattatā tatramajjhattatā.",
  "tika-abh09t7:77_1": "Sā cittacetasikānaṁ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā, samappavattasampayuttadhammapadaṭṭhānā.",
  "tika-abh09t7:77_2": "Sampayuttadhammānaṁ ajjhupekkhaṇena samappavattānaṁ ājānīyānaṁ ajjhupekkhakasārathi viya daṭṭhabbā.",
  "tika-abh09t7:78_0": "Paradukkhe sati sādhūnaṁ hadayakampanaṁ karotīti karuṇā, kirati vā paradukkhaṁ hiṁsati ca, kirīyati vā dukkhitesu pasārīyatīti karuṇā.",
  "tika-abh09t7:78_1": "Sā paradukkhāpanayanākārappavattilakkhaṇā, paradukkhāsahanarasā, avihiṁsāpaccupaṭṭhānā, dukkhābhibhūtānaṁ anāthabhāvadassanapadaṭṭhānā.",
  "tika-abh09t7:78_2": "Modanti tāya taṁsamaṅgino, sayaṁ vā modati, modanamattameva vā tanti muditā.",
  "tika-abh09t7:78_3": "Sā pamodalakkhaṇā, anissāyanarasā, arativighātapaccupaṭṭhānā, sattānaṁ sampattidassanapadaṭṭhānā.",
  "tika-abh09t7:79_0": "Kasmā panettha mettupekkhā na vuttāti? Pubbe gahitattā.",
  "tika-abh09t7:79_1": "Adoso eva hi sattesu hitapharaṇavasena pavattiyaṁ mettā.",
  "tika-abh09t7:79_2": "Tatramajjhattatā eva ca iṭṭhāniṭṭhasattesu majjhattākārena pavattiyaṁ upekkhā.",
  "tika-abh09t7:79_3": "Te ca dhammā niyatā, kevalaṁ pana nesaṁ sattesu mettupekkhābhāvena pavatti aniyatāti.",
  "tika-abh09t7:79_4": "Kāyaduccaritato virati kāyaduccaritavirati. Sesapadadvayepi eseva nayo.",
  "tika-abh09t7:79_5": "Lakkhaṇādito panetā tissopi kāyaduccaritādivatthūnaṁ avītikkamalakkhaṇā, tato saṁkocanarasā, tesaṁ akiriyapaccupaṭṭhānā, saddhāhirottappaappicchatādiguṇapadaṭṭhānā, pāpakiriyato cittassa vimukhabhāvabhūtāti daṭṭhabbā.",
  "tika-abh09t7:79_6": "Evaṁ lakkhaṇādito vinicchayo veditabbo.",
  "tika-abh09t7:80_0": "Saṅgahāti evaṁ ye ime imasmiṁ kāmāvacarapaṭhamakusale vibhattā ekūnacattālīsa dhammā, sabbete khandhato catubbidhā honti – vedanākkhandho saññākkhandho saṅkhārakkhandho viññāṇakkhandhoti.",
  "tika-abh09t7:80_1": "Tattha rāsaṭṭhena somanassavedanā vedanākkhandho, tathā saññā saññākkhandho, cittaṁ viññāṇakkhandho, avasesā phassādayo chattiṁsa dhammā saṅkhārakkhandhoti veditabbā.",
  "tika-abh09t7:81_0": "Nanu ca yadi rāsaṭṭhena khandho, phassādīnaṁ tāva anekattā saṅkhārakkhandhatā yuttā, kathaṁ pana vedanādīnaṁ tiṇṇaṁ khandhatāti? Upacārato.",
  "tika-abh09t7:81_1": "Paccekaṁ hi atītādibhedabhinnesu vedanāsaññāviññāṇesu niruḷhopi khandha-saddo tadekadesesu ekekavedanādīsupi samudāyopacārena voharīyatīti tadekadesepi tabbohāro, yathā rukkhassa sākhāya chijjamānāya ‘‘rukkho chijjatī’’tiādīsu viyāti.",
  "tika-abh09t7:81_2": "Evaṁ khandhato catubbidhā honti.",
  "tika-abh09t7:82_0": "Te puna āyatanato duvidhā honti – manāyatanaṁ dhammāyatananti.",
  "tika-abh09t7:82_1": "Sañjātisamosaraṇaṭṭhānaṭṭhena hettha cittaṁ manāyatanaṁ, sesā pana aṭṭhatiṁsa dhammā dhammāyatananti. Evaṁ āyatanato duvidhā honti.",
  "tika-abh09t7:82_2": "Te puna dhātuvasena duvidhā manoviññāṇadhātu dhammadhātūti.",
  "tika-abh09t7:82_3": "Nissattanijjīvaṭṭhena hettha cittaṁ manoviññāṇadhātu, sesā dhammadhātūti. Evaṁ dhātuvasena duvidhā.",
  "tika-abh09t7:83_0": "Tathā āhārānāhāravasena.",
  "tika-abh09t7:83_1": "Tattha phasso cetanā cittanti ime tayo dhammā visesapaccayattena yathākkamaṁ ‘‘phassāhāro manosañcetanāhāro viññāṇāhāro’’ti vuccanti, avasesā na āhārāti.",
  "tika-abh09t7:83_2": "Kiṁ panete paccayā na honti, ye na āhārāti vucceyyunti?",
  "tika-abh09t7:83_3": "No na honti, visesapaccayā pana na honti, phassādayo pana tesaṁ dhammānaṁ visesapaccayā honti, visesato vedanādayo ca āharanti.",
  "tika-abh09t7:83_4": "Phassāhāro hi tisso vedanāyo āharati, manosañcetanāhāro tayo bhave, viññāṇāhāro paṭisandhināmarūpaṁ.",
  "tika-abh09t7:83_5": "Nanu ca so vipāko, idaṁ pana kusalaviññāṇanti?",
  "tika-abh09t7:83_6": "Kiñcāpi evaṁ, taṁsarikkhatāya pana viññāṇāhārotveva vuttaṁ.",
  "tika-abh09t7:83_7": "Yasmā vā ime ‘‘arūpino āhārā sampayuttakānaṁ dhammānaṁ taṁsamuṭṭhānānañca rūpānaṁ āhārapaccayena paccayo’’ti (paṭṭhā.",
  "tika-abh09t7:83_8": "1.1.15) vacanato kabaḷīkārāhāro viya rūpakāyassa upatthambhakaṭṭhena nāmakāyassa āhārapaccayā honti, tasmā imeva ‘‘āhārā’’ti vuttāti veditabbaṁ.",
  "tika-abh09t7:83_9": "Evaṁ āhārānāhāravasena duvidhā.",
  "tika-abh09t7:84_0": "Tathā indriyānindriyato.",
  "tika-abh09t7:84_1": "Tattha saddhā vīriyaṁ sati ekaggatā amoho cittaṁ somanassavedanā jīvitanti ime aṭṭha dhammā adhipatiyaṭṭhena yathākkamaṁ ‘‘saddhindriyaṁ vīriyindriyaṁ satindriyaṁ samādhindriyaṁ paññindriyaṁ manindriyaṁ somanassindriyaṁ jīvitindriya’’nti vuccanti, avasesā na ‘‘indriyānī’’ti.",
  "tika-abh09t7:84_2": "Evaṁ indriyānindriyato duvidhā.",
  "tika-abh09t7:85_0": "Tathā jhānaṅgājhānaṅgavasena.",
  "tika-abh09t7:85_1": "Tattha vitakko vicāro pīti somanassaṁ ekaggatāti ime pañca dhammā upanijjhāyanaṭṭhena ‘‘jhānaṅgānī’’ti vuccanti, itare ‘‘ajhānaṅgānī’’ti.",
  "tika-abh09t7:85_2": "Evaṁ jhānaṅgājhānaṅgavasena duvidhā.",
  "tika-abh09t7:86_0": "Tathā maggaṅgāmaggaṅgavasena.",
  "tika-abh09t7:86_1": "Tattha amoho vitakko viratittayaṁ vīriyaṁ sati ekaggatāti ime aṭṭha dhammā niyyānaṭṭhena, vimokkhaṭṭhena ca yathākkamaṁ ‘‘sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī’’ti nāmena ‘‘maggaṅgānī’’ti vuccanti, itare ‘‘amaggaṅgānī’’ti.",
  "tika-abh09t7:86_2": "Pāḷiyaṁ pana lokiyacitte viratīnaṁ aniyatattā, yevāpanakattā ca tā vajjetvā ‘‘pañcaṅgiko maggo hotī’’ti (dha. sa. 58, 121) vuccati.",
  "tika-abh09t7:86_3": "Evaṁ maggaṅgāmaggaṅgavasena duvidhā.",
  "tika-abh09t7:87_0": "Tathā balābalavasena.",
  "tika-abh09t7:87_1": "Tattha saddhāvīriyaṁ sati samādhi paññā hirī ottappanti ime satta dhammā akampiyaṭṭhena balānīti vuccanti, itare abalānīti. Evaṁ balābalavasena duvidhā.",
  "tika-abh09t7:88_0": "Tathā hetunahetuvasena.",
  "tika-abh09t7:88_1": "Tattha alobho adoso amohoti ime tayo dhammā mūlaṭṭhena hetūti vuccanti, itare nahetūti.",
  "tika-abh09t7:88_2": "Evaṁ hetunahetuvasena duvidhā.",
  "tika-abh09t7:88_3": "Evaṁ phassāphassavedanāvedanā saññāsaññācittācittādivasenapi vuttanayānusārena yathāyogaṁ saṅgahavibhāgo veditabbo.",
  "tika-abh09t7:88_4": "Ayamettha saṅkhepo, vitthāro pana padabhājanīyasaṅgahavāre (dha. sa.",
  "tika-abh09t7:88_5": "103 ādayo), tadaṭṭhakathāyañca (dha. sa. aṭṭha. 58-120) gahetabbo.",
  "tika-abh09t7:88_6": "Evaṁ saṅgahato vinicchayo veditabbo.",
  "tika-abh09t7:89_0": "Suññato cevāti evaṁ khandhādīhi saṅgahitesu tesu dhammesu tabbinimutto kārakavedakādisabhāvo attā vā sassato vā bhāvo na upalabbhati.",
  "tika-abh09t7:89_1": "Suññā te dhammā attena vā attaniyena vā, kevalaṁ paṭiccasamuppannā, salakkhaṇadhāraṇato dhammamattā, niccasukhādisāravirahato asārā, pavattakaniyāmakābhāvato apariṇāyakā aniccā, dukkhā, anattā, anattaniyā ca hutvā pavattantīti ayamettha saṅkhepo, vitthāro pana padabhājanīyasuññatavāre, tadaṭṭhakathāyañca gahetabboti.",
  "tika-abh09t7:89_2": "Evaṁ suññato vinicchayo veditabbo.",
  "tika-abh09t7:90_0": "Niṭṭhitā paṭhamakusalassa atthavaṇṇanā.",
  "tika-abh09t7:91_0": "Dutiyādīsupi paṭhamakusale vuttanayena dhammuddesādinā sabbo vinicchayo veditabbo.",
  "tika-abh09t7:91_1": "Na kevalañca ettheva, ito paresupi sabbattha heṭṭhā vuttasadisānaṁ padānaṁ, dhammānañca attho, sabbo ca vinicchayo ettha vuttanayeneva veditabbo.",
  "tika-abh09t7:91_2": "Ito paraṁ pana apubbameva vaṇṇayissāma.",
  "tika-abh09t7:91_3": "Dutiyacitte tāva sasaṅkhārabhāvamattameva paṭhamacittato viseso, sesaṁ tādisameva. Dutiyakusalaṁ.",
  "tika-abh09t7:92_0": "Tatiyepi dhammuddese amohābhāvā indriyamaggaṅgabalamūlasaṅgahesu paññindriyasammādiṭṭhimaggaṅgapaññābalaamohamūlānaṁ parihāniyā saddhindriyādīnaṁ bhāvova viseso, sesaṁ tādisameva.",
  "tika-abh09t7:92_1": "Tathā catutthe sasaṅkhārabhāvamattameva viseso. Tatiyacatutthāni.",
  "tika-abh09t7:93_0": "Pañcamachaṭṭhasattamaṭṭhamesu pana sukhasomanassaṭṭhānesu upekkhābhāvo, pītiyā ca abhāvo.",
  "tika-abh09t7:93_1": "Teneva jhānaṅgasaṅgahavāre caturaṅgajjhānatāva viseso, sesaṁ paṭhamadutiyatatiyacatutthacittasadisameva.",
  "tika-abh09t7:93_2": "Upekkhāsahagatesu cettha catūsu karuṇāmuditā na uppajjantīti keci vadanti, parikammabhūtānaṁ panettha tāsaṁ uppattiyā mahāaṭṭhakathāyaṁ anuññātattā upacārappattā pana uppajjanti, na itarāti gahetabbaṁ.",
  "tika-abh09t7:93_3": "Pañcamachaṭṭhasattamaṭṭhamāni.",
  "tika-abh09t7:94_0": "Visayādippabhedatoti evaṁ dhammuddesādinā vibhattāni aṭṭha kāmāvacarakusalāni ārammaṇavibhāgato paccekaṁ chabbidhāni honti rūpārammaṇaṁ…pe… dhammārammaṇanti.",
  "tika-abh09t7:94_1": "Tattha nīlādibhedabhinnā, atītānāgatapaccuppannaajjhattikabāhiraoḷārikasukhumādibhedabhinnā ca vaṇṇadhātu rūpārammaṇaṁ nāma.",
  "tika-abh09t7:94_2": "Evaṁ saddārammaṇādīsupi yathānurūpaṁ bhedo veditabbo.",
  "tika-abh09t7:95_0": "Ettha ca phoṭṭhabbanti āpodhātuvajjitabhūtattayaṁ, dhammārammaṇanti pañcārammaṇāni vajjetvā avasesā rūpārūpapaññattiyo veditabbā, sesaṁ tādisameva.",
  "tika-abh09t7:95_1": "Keci panettha ‘‘cakkhuviññāṇādīnamāpāthagatāni etānārammaṇāni rūpārammaṇādivohāraṁ labhanti, anāpāthagatāni pana atītānāgatadūrasukhumādibhedabhinnāni dhammārammaṇānevā’’ti vadanti, taṁ na yuttaṁ dibbacakkhādīnaṁ rūpārammaṇatādivacanato.",
  "tika-abh09t7:96_0": "Anāpāthagatā eva hi tāni dibbacakkhuādīnaṁ ārammaṇaṁ, na ca tāni dhammārammaṇāni.",
  "tika-abh09t7:96_1": "Rūpādayo hi pañca paccekaṁ dvīsu dvīsu dvāresu ekasmiṁ khaṇe āpāthamāgantvā taṁtaṁdvārikajavanānaṁ, tadanantare manodvārikānañca aparabhāge ca diṭṭhasutādivasenānussarantassa suddhamanodvārikānañca ārammaṇāni honti.",
  "tika-abh09t7:96_2": "Tathā hi nānāvaṇṇavicittacetiyādidassanaṁ karontassa, dhammaṁ suṇantassa, bherisaddādīhi vā pūjādiṁ karontassa ca gandhamālādīni ghāyitvā, khādanīyabhojanīyādiñca sāyitvā, sukhasamphassāni attharaṇapāvuraṇādīni ca phusitvā manāpabhāvaṁ ñatvā tehi cetiyapūjaṁ karontassa, tattha tattha akusalaṁ vā uppādentassa, tasmiṁ tasmiṁ khaṇe gayhamānāni rūpādipañcārammaṇāni sākhāya akkamanaṁ, pathaviyaṁ chāyāpharaṇañca ekakkhaṇe kurumānaṁ rukkhagge nilīyamānaṁ pakkhino sarīraṁ viya yathāsakaṁ pasādañca ghaṭṭetvā tasmiṁyeva khaṇe bhavaṅgacalanapaccayabhāvena manodvārepi āpāthamāgantvā tato bhavaṅgaṁ vicchinditvā uppannānaṁ āvajjanādivoṭṭhabbanapariyosānānaṁ, vīthicittānaṁ, tadanantarānañca kusalākusalādijavanānaṁ ārammaṇaṁ hutvā tadanantarāsu manodvāravīthīsu ca aparabhāge tathārūpaṁ paccayaṁ āgamma attanā pūjādikaraṇakālesu, diṭṭhasutaghāyitasāyitaphuṭṭhavasenānussarantassa, paccakkhato anubhuyyamānāni viya manodvāre ca ārammaṇāni honti.",
  "tika-abh09t7:97_0": "Athāpi pañcahi dvārehi agahitapubbāni buddharūpādīni, dibbarūpādīni ca pañcārammaṇāni savanavasena sallakkhetvā javanakkhaṇe vā aparabhāge sutavaseneva anussaritvā vā pasādaṁ, kammaphalasaddhādiṁ, lobhādiñca uppādentassāpi manodvāre āpāthamāgacchanti.",
  "tika-abh09t7:97_1": "Abhiññānaṁ pana suddhamanodvāre eva, tasmā evaṁ pañcadvāre, manodvāre, suddhamanodvāre ca āpāthagatāni atītādibhedabhinnāni sabbānipi pañcārammaṇāni kadācipi dhammārammaṇaṁ na honti, taditarā nāmarūpapaññattiyo dhammārammaṇanti gahetabbaṁ.",
  "tika-abh09t7:97_2": "Nanu cetāni iṭṭhakantamanāpāni ārammaṇāni lobhassa vatthu, kathamettha kusalaṁ uppajjatīti? Niyamādikāraṇato.",
  "tika-abh09t7:97_3": "Cittaṁ hi ‘‘kusalameva mayā kattabba’’nti pubbe niyamitavasena sabbattha akusalappavattiṁ nivattetvā kusale pariṇāmanavasena ca abhiṇhaṁ āsevitakusalasamudācāravasena ca sappurisūpanissayādiupanissayavasena ca yonisoābhujitavasena cāti imehi kāraṇehi kusalaṁ hutvā uppajjatīti veditabbaṁ.",
  "tika-abh09t7:97_4": "Evamimesu chasu ārammaṇesu uppajjanato paccekaṁ chabbidhāni honti. Ārammaṇavavatthānakathā.",
  "tika-abh09t7:98_0": "Evaṁ ārammaṇabhedabhinnesu rūpārammaṇaṁ tāva kusalaṁ dasapuññakiriyavatthuvasena dasavidhaṁ hoti.",
  "tika-abh09t7:98_1": "Tattha ekekaṁ pana kāyakammaṁ vacīkammaṁ manokammanti tividhaṁ.",
  "tika-abh09t7:98_2": "Tattha kāyadvāre pavattaṁ kāyakammaṁ, vacīdvāre pavattaṁ vacīkammaṁ, manodvāre pavattaṁ manokammaṁ.",
  "tika-abh09t7:98_3": "Tattha kāyadvāranti kāyaviññatti. Vacīdvāranti vacīviññatti.",
  "tika-abh09t7:98_4": "Tāsaṁ vibhāgo rūpavibhattiyaṁ āvi bhavissati.",
  "tika-abh09t7:98_5": "Manodvāranti sabbaṁ cetanāsampayuttaṁ cittaṁ vuccati, visesato kusalākusalaṁ.",
  "tika-abh09t7:98_6": "Taṁ hi sahajātānaṁ cetanānaṁ, kāyaṅgavācaṅgacopanaṁ asampāpuṇitvā pavattānaṁ suddhamanokammānaṁ pavattiokāsadānato dvāranti vuccati, imesu pana tīsu dvāresu pavattā cetanā kāyakammādayo nāma.",
  "tika-abh09t7:98_7": "Apica pāṇātipātādayo, pāṇātipātāveramaṇiādayo ca kāyakammaṁ nāma, musāvādādayo, musāvādāveramaṇiādayo ca vacīkammaṁ nāma, abhijjhādayo, anabhijjhādayo ca manokammaṁ nāma.",
  "tika-abh09t7:99_0": "Kusalapakkhe pana dānādidasapuññakiriyavatthūni ca yathārahaṁ kāyavacīmanokammāni honti.",
  "tika-abh09t7:99_1": "Evaṁ yebhuyyavuttito cesa kāyakammādibhāvo vutto pāṇātipātādīnampi vacīdvārādīsu pavattito kesañci purisānaṁ vanacarakādibhāvo viya, dvārānañca kāyakammadvārādibhāvo kesañci gāmānaṁ brāhmaṇagāmādibhāvo viya.",
  "tika-abh09t7:99_2": "Akusale tāva ettha pāṇātipātādikāyakammaṁ kāyadvāre, vacīdvāre ca yathārahaṁ samuṭṭhāti, no manodvāre. Tathā musāvādādivacīkammaṁ.",
  "tika-abh09t7:99_3": "Pāṇātipātādinipphādanatthaṁ hi manodvāre eva cintentassa cetanābyāpādādīsu kammapathappattesu vā kammapathaṁ appattesu vā manokammesu eva pavisanato kāyakammādibhāvaṁ na pāpuṇāti.",
  "tika-abh09t7:99_4": "Nanu vijjāmayenāpi kevalaṁ manokammena pāṇātipātādiṁ karontīti?",
  "tika-abh09t7:99_5": "Na aloṇabhojanadabbhasayanamantaparijappanādikāyavacīpayogaṁ vinā tassāsijjhanato.",
  "tika-abh09t7:99_6": "Abhijjhādimanokammaṁ pana tīsupi dvāresu samuṭṭhāti.",
  "tika-abh09t7:99_7": "Abhijjhāya hi kāyena parabhaṇḍaggāhādīnaṁ, byāpādena daṇḍaparāmasanādīnaṁ, micchādiṭṭhiyā titthiyavandanādīnaṁ karaṇakāle, vācāya parasampattipatthanāya ‘‘haññantu bajjhantū’’ti anatthapatthanāya ca titthiyatthutitadatthadīpanādīnañca yathākkamaṁ pavattikāle ca tassa manokammassa kāyavācāsu pavatti veditabbā.",
  "tika-abh09t7:100_0": "Kāmāvacarakusalaṁ pana pāṇātipātāveramaṇiādikaṁ kāyavacīmanokammaṁ paccekaṁ dvārattayepi pavattati.",
  "tika-abh09t7:100_1": "Tattha pāṇātipātādīhi samphappalāpapariyosānehi sattahi viramantassa tāva hatthamuddāya, vacībhedena ca samādiyanakāle, manasā viramaṇakāle ca tesaṁ kāyavacīkammānaṁ tīsu dvāresu pavatti veditabbā.",
  "tika-abh09t7:100_2": "Anabhijjhādīhi sahagatena cetasā tajjassa kāyapayogassa, ‘‘paravittupakaraṇaṁ ciraṭṭhitikaṁ hotu, sabbe sattā averā hontu, so bhagavā arahaṁ sammāsambuddho’’tiādinā vacīpayogassa, kevalaṁ manopayogassa ca karaṇakāle manokammassa tīsupi dvāresu pavatti veditabbā.",
  "tika-abh09t7:100_3": "Ettha ca pañcadvāre uppannāni javanāni kāyavacīkammāni na honti, manokammāni eva.",
  "tika-abh09t7:100_4": "Tāni ca na kammapathappattāni, kevalaṁ kusalādīni honti.",
  "tika-abh09t7:100_5": "Manodvāre paṭutarappavattāni eva hi kammapathappattāni manokammāni honti, rūpārūpajavanāni pana ekantaṁ bhāvanāmayaṁ manokammameva manodvāre eva ca pavattanti.",
  "tika-abh09t7:101_0": "Kiñcāpi abhiññāñāṇāni viññattidvayajanakāni, tathāpi kāyavacīkammavohāraṁ na labhanti, lokuttarakusalaṁ pana kāyavacīdvāresu anuppajjamānampi micchāvācākammantājīvānaṁ samucchedappahānakārīnaṁ viratīnaṁ vasena kāyavacīkammampi hoti, taditaramaggaṅgavasena manokammampīti ekakkhaṇe tīṇipi kammāni honti, tañca bhāvanāmayaṁ, dvāraṁ panassa manodvārameva.",
  "tika-abh09t7:101_1": "Yathā ca pāṇātipātāveramaṇiyādīnaṁ vasena kusalassa dvārattaye pavatti vuttā, evaṁ dasapuññakiriyavatthūnampi vasena vattabbā.",
  "tika-abh09t7:101_2": "Aṭṭhakathāsu pana na vicāritā, tathāpi nayato evaṁ veditabbā.",
  "tika-abh09t7:102_0": "Tesu dānaṁ kāyakammameva, vacīkammampi vā.",
  "tika-abh09t7:102_1": "Pattānuppadānaṁ, abbhanumodanaṁ, desanā vacīkammameva.",
  "tika-abh09t7:102_2": "Sīlaṁ apacitisahagataṁ, veyyāvaccasahagatañca kāyakammampi atthi, vacīkammampi atthi.",
  "tika-abh09t7:102_3": "Tattha sīlassa kāyavacīkammabhāvo siddho eva.",
  "tika-abh09t7:102_4": "Apacitiyā pana pupphapūjādinā, vandanādinā vā pavattikāle kāyakammabhāvo, thutimayapūjādinā pavattikāle vacīkammabhāvo ca veditabbo.",
  "tika-abh09t7:102_5": "Veyyāvaccassāpi sahatthā karaṇakāle kāyakammabhāvo, gilānādīnaṁ catupaccayasamādāpanādivasena, garūhi āṇattasaddena ārocanapakkosanādivasena vacīkammabhāvo ca veditabbo.",
  "tika-abh09t7:102_6": "Bhāvanā, savanaṁ, diṭṭhijukammañca manokammameva, abbhanumodanampīti keci.",
  "tika-abh09t7:102_7": "Savanampi hi sotadvārānusārena manodvāre eva dhammatthasallakkhaṇavasena pavattikāle manokammameva.",
  "tika-abh09t7:103_0": "Tattha dānaṁ apaciti veyyāvaccaṁ pattānuppadānaṁ desanāti imāni pañca kāyavacīdvāresu eva pavattanti, na manodvāre.",
  "tika-abh09t7:103_1": "Ettha ca pattānuppadānadesanānaṁ kāyavikārena pattiṁ dentassa, dhammaṁ desentassa ca kāyadvārepi pavatti veditabbā.",
  "tika-abh09t7:103_2": "Sīlaṁ bhāvanā abbhanumodanaṁ savanaṁ diṭṭhijukammanti imāni pana pañca tīsupi dvāresu pavattanti, ‘‘na punevaṁ karissāmī’’ti cettha manasāva duccaritato viramantassa, abbhanumodantassa ca vasena sīlabbhanumodanānaṁ manodvārepi pavatti veditabbā.",
  "tika-abh09t7:103_3": "Yaṁ pana aṭṭhasāliniyaṁ ‘‘dānamayaṁ kāyavacīmanokammavasena tividhaṁ hotī’’tiādi vuttaṁ, taṁ pubbacetanāvasena manodvāre pavattaṁ gahetvā pariyāyato vuttaṁ, nippariyāyato kāyavacīdvārappavattā sanniṭṭhānacetanāva.",
  "tika-abh09t7:103_4": "Teneva hi tattheva vuttaṁ ‘‘vinayapariyāyaṁ patvā hi ‘dassāmi karissāmī’ti vācā bhinnā hotīti.",
  "tika-abh09t7:103_5": "Iminā lakkhaṇena dānaṁ nāma hoti, abhidhammapariyāyaṁ patvā pana vijjamānakavatthuṁ ārabbha manasā cintitakālato paṭṭhāya kusalaṁ hoti.",
  "tika-abh09t7:103_6": "Aparabhāge kāyena vā vācāya vā kattabbaṁ karissatī’’ti (dha. sa. aṭṭha. 1).",
  "tika-abh09t7:103_7": "Itarathā ‘‘dassāmī’’ti cintitamattenāpi dānaṁ nāma bhaveyya, tathā ca tādisaṁ vatthuṁ yathācintitaniyāmena adentassa dhuranikkhepe adinnādānampi siyā.",
  "tika-abh09t7:103_8": "Evaṁ manasā pāṇātipātādayopi siyuṁ, tañca na yuttaṁ, tasmā vuttanayeneva gahetabbaṁ.",
  "tika-abh09t7:103_9": "Atha vā ‘‘sabbaṁ sāpateyyaṁ dinnaññeva haratū’’ti pariccajanasambhavato dānassa manodvārepi pavatti veditabbā.",
  "tika-abh09t7:104_0": "Ettha ca dānasīlādikāyakammānaṁ kāyadvāre pavattiyaṁ kammaṁ kāyakammameva, dvārampi kāyadvārameva.",
  "tika-abh09t7:104_1": "Vacīdvāre pavattiyaṁ kammaṁ kāyakammameva, dvāraṁ pana vacīdvāraṁ.",
  "tika-abh09t7:104_2": "Manodvāre pavattiyampi kammaṁ kāyakammaṁ, dvāraṁ pana manodvāraṁ.",
  "tika-abh09t7:104_3": "Desanābbhanumodanādīnaṁ vacīkammānaṁ vacīdvāre pavattiyaṁ kammampi vacīkammaṁ, dvārampi vacīdvārameva.",
  "tika-abh09t7:104_4": "Kāyadvāre pavattiyampi kammaṁ vacīkammameva, dvāraṁ pana kāyadvāraṁ.",
  "tika-abh09t7:104_5": "Manodvāre pavattiyampi kammaṁ vacīkammaṁ, dvāraṁ pana manodvāraṁ.",
  "tika-abh09t7:104_6": "Bhāvanādimanokammānaṁ manodvāre pavattiyaṁ kammampi manokammaṁ, dvārampi manodvārameva.",
  "tika-abh09t7:104_7": "Kāyadvāre pavattiyampi kammaṁ manokammameva, dvāraṁ pana kāyadvāraṁ.",
  "tika-abh09t7:104_8": "Vacīdvāre pavattiyampi kammaṁ manokammameva, dvāraṁ pana vacīdvāraṁ.",
  "tika-abh09t7:104_9": "Evaṁ pāṇātipātādīnaṁ, pāṇātipātāveramaṇiādīnañca vuttānusārena kammavavatthānaṁ, dvāravavatthānañca yathānurūpaṁ yojetvā asaṅkarato ñātabbaṁ.",
  "tika-abh09t7:105_0": "Dvārakammavavatthānakathā niṭṭhitā.",
  "tika-abh09t7:106_0": "Idāni yasmā dasavidhāni cetāni puññakiriyavatthūni tīsu evaṁ saṅgayhanti dānamaye sīlamaye bhāvanāmayeti.",
  "tika-abh09t7:106_1": "Pattānuppadānaṁ hi dānamaye saṅgayhati, ‘‘abbhanumodanampī’’ti (dha. sa. aṭṭha.",
  "tika-abh09t7:106_2": "156-159 puññakiriyavatthādikathā) aṭṭhakathāyaṁ. Apacitiveyyāvaccāni sīlamaye.",
  "tika-abh09t7:106_3": "Desanāsavanadiṭṭhijukammāni bhāvanāmaye, tasmā rūpārammaṇassa kusalassa dānasīlabhāvanāvasena dvārattayappavattiṁ yojetvā dassessāma.",
  "tika-abh09t7:106_4": "Tadanusāreneva itaresaṁ vasenāpi sakkā ñātunti.",
  "tika-abh09t7:106_5": "Kusalaṁ hi vaṇṇārammaṇaṁ hutvā uppajjamānaṁ dānasīlabhāvanāvaseneva tīsu dvāresu pavattati. Kathaṁ?",
  "tika-abh09t7:106_6": "Yadā hi nīlapītādivaṇṇavicittaṁ pupphavatthādideyyadhammaṁ labhitvā ‘‘vaṇṇadānaṁ me bhavissatī’’ti vaṇṇavasena ābhujitvā cetiyādīsu sahatthena pūjeti, tadā rūpārammaṇaṁ dānamayaṁ kāyadvāre pavattati, tañca pubbacetanā sanniṭṭhānacetanā aparacetanāti tividhaṁ hoti.",
  "tika-abh09t7:106_7": "Evaṁ uparipi sabbavāresu tividhatā veditabbā.",
  "tika-abh09t7:106_8": "Yadā pana tadeva yathāvuttavatthuṁ vācāya āṇāpetvā puttadārādīhi dāpeti, tadārūpārammaṇaṁ dānamayaṁ vacīdvāre pavattati.",
  "tika-abh09t7:106_9": "Yadā pana tadeva vijjamānakavatthuṁ ‘‘dassāmī’’ti cinteti, paccāsīsati, yathādhippāyaṁ nipphādessati, tadā pubbacetanāvasena pariyāyato dānamayaṁ manodvāre pavattati nāma.",
  "tika-abh09t7:106_10": "Evaṁ rūpārammaṇaṁ dānamayaṁ dvāravasena tividhaṁ hoti.",
  "tika-abh09t7:107_0": "Yadā pana vuttappakāravaṇṇaṁ deyyadhammaṁ labhitvā ‘‘evaṁ manāpavaṇṇānaṁ pariccajanaṁ nāma mayhaṁ kulavaṁsāgatavattameta’’nti sahatthā pūjeti, tādisavaṇṇavantaṁ vā parapariggahitādibhogasampattiṁ pariccajitvā sīlaṁ rakkhati, tadā rūpārammaṇaṁ sīlaṁ kāyadvāre ca pavattati.",
  "tika-abh09t7:107_1": "Yadā pana vuttappakāravaṇṇaṁ deyyadhammaṁ kulavaṁsādivasena vācāya āṇāpetvā parehi dāpeti, tādisaṁ vā parapariggahitādiṁ vācāya apanetvā sīlaṁ rakkhati, tadā rūpārammaṇaṁ sīlaṁ vacīdvāre pavattati.",
  "tika-abh09t7:107_2": "Yadā pana tādisaṁ vijjamānakavatthuṁ kulavaṁsādivasena ‘‘dassāmī’’ti, tādisaṁ parapariggahitādikaṁ anāmasitvā ‘‘sīlaṁ rakkhissāmī’’ti vā cinteti, tadā rūpārammaṇaṁ sīlaṁ manodvāre pavattati.",
  "tika-abh09t7:107_3": "Evaṁ rūpārammaṇaṁ sīlamayaṁ dvāravasena tividhaṁ hoti.",
  "tika-abh09t7:108_0": "Yadā pana vuttappakāraṁ vaṇṇavantaṁ datvā tadeva vaṇṇaṁ, sabbaṁ vā rūpāyatanaṁ caṅkamanto aniccādito vipassati, tadā rūpārammaṇaṁ bhāvanāmayaṁ kāyadvāre pavattati.",
  "tika-abh09t7:108_1": "Tadeva vacībhedaṁ katvā sammasantassa rūpārammaṇaṁ bhāvanāmayaṁ vacīdvāre pavattati.",
  "tika-abh09t7:108_2": "Tadeva kāyaṅgavācaṅgaṁ acopetvā sammasantassa rūpārammaṇaṁ bhāvanāmayaṁ manodvāre pavattati.",
  "tika-abh09t7:108_3": "Evaṁ rūpārammaṇaṁ bhāvanāmayaṁ dvāravasena tividhaṁ hoti.",
  "tika-abh09t7:108_4": "Iti rūpārammaṇassa kusalassa tividhapuññakiriyavatthuvasena navasu kammadvāresu pavattivibhāgo veditabbo.",
  "tika-abh09t7:108_5": "Imināva nayena rūpārammaṇassa kusalassa dasapuññakiriyavatthuvasenāpi tiṁsāya kammadvāresu pavattivibhāgo yojetvā ñātabbo.",
  "tika-abh09t7:108_6": "Yathā ca rūpārammaṇassa, evaṁ saddārammaṇādīnampi pañcannaṁ kusalānaṁ puññakiriyavatthudvārehi vibhāgo, yojanānayo ca yathānurūpaṁ ñātabbo.",
  "tika-abh09t7:109_0": "Apica saddaṁ nāma kandamūlaṁ viya hatthena gahetvā dātuṁ na sakkā.",
  "tika-abh09t7:109_1": "Yadā pana ‘‘saddadānaṁ me’’ti ābhujitvā bheriāditūriye tiṇṇaṁ ratanānaṁ deti, tehi upahāraṁ vā karoti, dhammakathikādīnaṁ sarabhesajjādiṁ deti, dhammassavanaṁ ghoseti, sarabhaññadhammakathādiṁ vā karoti, tadā kusalaṁ saddārammaṇaṁ hoti.",
  "tika-abh09t7:109_2": "Evaṁ gandhādivatthupariccāgepi gandhādiārammaṇaṁ.",
  "tika-abh09t7:109_3": "Dhammārammaṇaṁ pana ojājīvitindriyatadāyattānaṁ vasena ñātabbaṁ.",
  "tika-abh09t7:109_4": "Yadā hi ojavantāni annapānasappinavanītādīni ‘‘ojadānaṁ me bhavissatī’’ti deti, gilānānaṁ bhesajjaṁ vā vejjaṁ vā upanetvā, pāṇoparodhakaṁ āvudhajālakuminādiṁ vināsetvā vā, vajjhappatte pāṇino mocetvā vā ‘‘jīvitadānaṁ me bhavissati jīvitāyattavuttitāya, pañcapasādasoḷasasukhumarūpacittacetasikānaṁ vasena pasādādidānaṁ me bhavissatī’’ti ca manasi karoti, tadā kusalaṁ dhammārammaṇaṁ hoti. Sesaṁ tādisameva.",
  "tika-abh09t7:110_0": "Ayaṁ nānāvatthūsu ṭhitārammaṇānaṁ yojanā.",
  "tika-abh09t7:110_1": "Ekavatthusmimpi chārammaṇaṁ labbhateva.",
  "tika-abh09t7:110_2": "Piṇḍapātasmiṁ hi manāpo vaṇṇo, khādanakāle murumurāyanasaddo, gandho, raso, phoṭṭhabbaṁ, ojā, tadāyattā vā jīvitapasādādayo, tabbisayāni ca viññāṇādīnīti chārammaṇampi veditabbaṁ.",
  "tika-abh09t7:110_3": "Evaṁ cīvarādīsu ceva vatthādīsu ca yathānurūpaṁ ñātabbaṁ.",
  "tika-abh09t7:110_4": "Etthapi dānasīlabhāvanāmayatā, kāyavacīmanokammabhāvo ca vuttanayeneva veditabbo.",
  "tika-abh09t7:110_5": "Yathā ca kusalānaṁ, evaṁ akusalānampi ārammaṇakammadvāravavatthānaṁ, apuññakiriyavatthūsu yojanānayo ca vuttānusārena yathāyogaṁ ñātabbo.",
  "tika-abh09t7:111_0": "Evaṁ ārammaṇato, puññakiriyavatthuto, kammato, dvārato ca anekasahassappabhedesu cetesu kusalesu upaḍḍhāni pana ñāṇasampayuttāni catunnaṁ adhipatīnaṁ vasena paccekaṁ catubbidhāni, ñāṇavippayuttāni pana upaḍḍhāni vīmaṁsādhipativajjitādhipatittayavasena paccekaṁ tividhāni, tadubhayāni puna hīnattikavasena paccekaṁ tividhāni, tāni puna aparimāṇesu pana cakkavāḷesu paccekaṁ aparimāṇesu sattesu ekekasmiṁ atītānāgatapaccuppannaoḷārikasukhumatādīhi anantehi pakārehi uppajjanato anantāparimāṇāni honti.",
  "tika-abh09t7:111_1": "Tāni sabbāni sambuddho anantena buddhañāṇena mahātulāya tulayamāno viya, mahātumbe pakkhipitvā minayamāno viya sabbākārato paricchinditvā mahākaruṇāya kāmāvacaraṭṭhena sarikkhatāya ekattaṁ upanetvā, puna somanassupekkhāsahagataṭṭhena, ñāṇasampayuttavippayuttaṭṭhena, asaṅkhārikasasaṅkhārikaṭṭhena ca koṭṭhāse katvā desesi, yathā taṁ lokavidū satthā devamanussānanti.",
  "tika-abh09t7:111_2": "Ayamettha saṅkhepo, vitthāro pana ādito paṭṭhāya dhammasaṅgaṇiyā (dha. sa.",
  "tika-abh09t7:111_3": "1), tadaṭṭhakathāya ca aṭṭhasāliniyā (dha. sa. aṭṭha. 1) sabbākārato ñātabboti.",
  "tika-abh09t7:111_4": "Evaṁ visayādippabhedato vinicchayo veditabbo.",
  "tika-abh09t7:112_0": "Kāmāvacarakusaladhammā niṭṭhitā.",
  "tika-abh09t7:113_0": "Rūpāvacaradhammā pana kusalā jhānaṅgasampayogabhedato pañcavidhā honti.",
  "tika-abh09t7:113_1": "Seyyathidaṁ – vitakkavicārapītisukhekaggatāsampayuttaṁ paṭhamajjhānikaṁ, tato vūpasantaṁ atikkantavitakkaṁ vicārapītisukhekaggatāsampayuttaṁ dutiyajjhānikaṁ, tato vūpasantaṁ atikkantavicāraṁ pītisukhekaggatāsampayuttaṁ tatiyajjhānikaṁ, tato vūpasantaṁ virattapītikaṁ sukhekaggatāsampayuttaṁ catutthajjhānikaṁ, tato vūpasantaṁ atthaṅgatasukhaṁ upekkhekaggatāsampayuttaṁ pañcamajjhānikanti.",
  "tika-abh09t7:113_2": "Evaṁ sampayogabhedato vinicchayo veditabbo.",
  "tika-abh09t7:114_0": "Dhammuddesādito pana paṭhamajjhāne tāva kāmāvacarapaṭhamakusale vuttesu ṭhapetvā viratittayaṁ sesā chattiṁsa dhammā honti.",
  "tika-abh09t7:114_1": "Tattha chandādayo cattāro, karuṇā, muditā cāti cha yevāpanakā.",
  "tika-abh09t7:114_2": "Sesaṁ suññatavārapariyosānaṁ sabbaṁ kāmāvacarapaṭhamakusale vuttasadisameva.",
  "tika-abh09t7:114_3": "Kevalaṁ hi viratīnaṁ abhāvo, saṅgahavāre pañcamaggaṅgabhāvo, bhūmantaravasena rūpāvacarabhāvo ca viseso, sesaṁ tādisameva. Paṭhamajjhānaṁ.",
  "tika-abh09t7:115_0": "Tathā dutiyajjhānepi kevalaṁ dhammuddese vitakkābhāvo, saṅgahavāre catukkajjhānaṅgamaggaṅgabhāvo ca viseso, sesaṁ paṭhamasadisameva. Dutiyaṁ.",
  "tika-abh09t7:116_0": "Tathā tatiyajjhānepi kevalaṁ dhammuddese vicārābhāvo, saṅgahavāre tivaṅgikajjhānatā ca viseso, sesaṁ dutiyasadisameva. Tatiyaṁ.",
  "tika-abh09t7:117_0": "Tathā catutthe kevalaṁ dhammuddese pītiyā abhāvo, koṭṭhāsavāre duvaṅgikajjhānabhāvo ca viseso, sesaṁ tatiyasadisameva. Catutthaṁ.",
  "tika-abh09t7:118_0": "Tathā pañcame kevalaṁ dhammuddese karuṇāmuditādīnaṁ abhāvo, somanassaṭṭhāne upekkhābhāvo, koṭṭhāsavāre jhānindriyesu upekkhājhānaṅgabhāvo, upekkhindriyabhāvo ca viseso, sesaṁ catutthasamameva. Pañcamaṁ.",
  "tika-abh09t7:119_0": "Padabhājanīye pana vitakkavicārānaṁ vūpasamā dutiyaṁ, pītiyā ca virāgā tatiyaṁ, somanassassa ca atthaṅgamā catutthanti catukkanayopi āgato, so tikkhapaññānaṁ ekappahāreneva vitakkavicārasamatikkamasambhavato vutto.",
  "tika-abh09t7:119_1": "Tattha dutiyādīnaṁ sabbaso pañcakanaye tatiyādisamattā tattha vuttanayeneva sabbo vinicchayo veditabbo tattheva antogadhabhāvo cāti. Catukkanayo.",
  "tika-abh09t7:120_0": "Visayādippabhedato pana vinicchayaṁ pañcakanayeneva vakkhāma, tadanusārato eva catukkanayavasenāpi sakkā ñātunti. Evaṁ upari lokuttarepi.",
  "tika-abh09t7:120_1": "Pañcavidhāpi cete rūpāvacarakusaladhammā kasiṇārammaṇabhedato paccekaṁ aṭṭhavidhā honti pathavīkasiṇaṁ āpotejovāyonīlapītalohitodātakasiṇañcāti, ālokākāsakasiṇehi saddhiṁ dasavidhā honti. Padabhājanīye (dha. sa.",
  "tika-abh09t7:120_2": "202) pana ālokakasiṇassa odātakasiṇena saṅgahitattā aggahaṇaṁ daṭṭhabbaṁ, ākāsakasiṇassa pana ugghāṭanāsambhavato anāruppajjhānikattā.",
  "tika-abh09t7:120_3": "Taṁ hi punappunaṁ ugghāṭiyamānampi ākāsameva hoti, tasmā tatthuppannaṁ rūpāvacarapañcamajjhānaṁ bhavavisesāya, diṭṭhadhammasukhavihārāya ca saṁvattati, abhiññāya, vipassanāya ca pādakampi hoti, anāruppattā pana nirodhapādakaṁ na hoti.",
  "tika-abh09t7:120_4": "Sesāni pana nava kasiṇāni nirodhapādakānipīti ayametesaṁ viseso.",
  "tika-abh09t7:120_5": "Ānāpānajjhānassāpi panettha vāyokasiṇe saṅgaho daṭṭhabboti. Kasiṇakathā.",
  "tika-abh09t7:121_0": "Evaṁ kasiṇavasena aṭṭhavidhā cete abhibhāyatanavasena pana paccekaṁ aṭṭhavidhā honti. Bhagavatā hi –",
  "tika-abh09t7:122_0": "‘‘Ajjhattaṁ arūpasaññī bahiddhā rūpāni passati parittāni, tāni abhibhuyya…pe… appamāṇāni.",
  "tika-abh09t7:122_1": "Tāni abhibhuyya …pe… parittāni suvaṇṇadubbaṇṇāni…pe… appamāṇāni suvaṇṇadubbaṇṇāni suvisuddhaṁ nīlaṁ pītaṁ lohitaṁ odāta’’nti (dha. sa. 211 ādayo) –",
  "tika-abh09t7:123_0": "Aṭṭha abhibhāyatanāni desitāni, tāni ca kasiṇesveva abhibhavitvā samāpajjanavasena jhānuppattivisesato, anārammaṇavisesato.",
  "tika-abh09t7:123_1": "Tattha hi ajjhattaṁ arūpasaññīti alābhitāya vā anatthikatāya vā ajjhattarūpe kasiṇavasena parikammasaññāvirahitova.",
  "tika-abh09t7:123_2": "Bahiddhā rūpāni passatīti bahiddhā aṭṭha kasiṇarūpāni parikammavasena ceva appanāvasena ca passati.",
  "tika-abh09t7:123_3": "Parittānīti khuddakaparimāṇāni, tāni abhibhuyya passanto ca sampannagahaṇiko kaṭacchumattaṁ bhattaṁ labhitvā ‘‘kiṁ ettha bhuñjitabbaṁ atthī’’ti saṅkaḍḍhitvā sabbaṁ ekakabaḷameva karoti, evameva ñāṇuttariko ‘‘kimettha parittake ārammaṇe samāpajjitabbaṁ atthi, nāyaṁ mama bhāro’’ti tāni abhibhavitvā saha nimittuppādeneva appanaṁ nibbatteti, tasmā taṁ jhānaṁ ‘‘abhibhāyatana’’nti vuccati. Appamāṇānīti mahantāni.",
  "tika-abh09t7:123_4": "Tāni abhibhuyyāti mahagghaso ekaṁ bhattapātiṁ labhitvā viya ñāṇuttaro appamāṇaṁ labhitvā ‘‘etaṁ vā hotu aññaṁ vā, kimettha samāpajjitabba’’nti appanaṁ nibbatteti.",
  "tika-abh09t7:123_5": "Suvaṇṇadubbaṇṇānīti parisuddhāparisuddhavaṇṇāni .",
  "tika-abh09t7:123_6": "Parisuddhāni hi nīlādīni, aparisuddhāni ca suvaṇṇadubbaṇṇānīti idha adhippetāni, etānipi ‘‘suvaṇṇāni vā hontu dubbaṇṇāni vā, parittaappamāṇavaseneva abhibhāyatanānī’’ti āgamaṭṭhakathāsu (dī. ni. aṭṭa. 2.173; ma. ni. aṭṭha. 2.249; a. ni. aṭṭha. 3.8.65) vaṇṇitāni.",
  "tika-abh09t7:123_7": "Vaṇṇābhogassa hi atthitāya purimāni abhibhāyatanāni vaṇṇābhogarahitasahitatāya ettha kevalato visesasabbhāvā catudhā vuttāni, nīlādīni pana cattāri suvisuddhavaṇṇavasena sukhārohatāya ñāṇuttariko abhibhavitvā appanaṁ nibbatteti, tasmā ārammaṇavisesābhāvepi jhānuppattivisesato imesaṁ aṭṭhannaṁ abhibhāyatanānaṁ vasena paccekaṁ aṭṭhavidhā hontīti veditabbā. Abhibhāyatanakathā.",
  "tika-abh09t7:124_0": "Tāni puna yathā ca abhibhāyatanavasena, evaṁ vimokkhavasenāpi paccekaṁ tividhā honti.",
  "tika-abh09t7:124_1": "Bhagavatā hi ‘‘rūpī rūpāni passati, ajjhattaṁ arūpasaññī bahiddhā rūpāni passati, subhantveva adhimutto hotī’’ti (dha. sa. 240 ādayo; dī. ni. 3.339, 358; a. ni. 8.66) tayo vimokkhā desitā.",
  "tika-abh09t7:124_2": "Te ca kasiṇesveva adhimuccanavasena jhānuppattivisesato, bhāvanārammaṇavisesato kimidaṁ adhimuccanaṁ nāma?",
  "tika-abh09t7:124_3": "Paccanīkadhammehi suṭṭhu vimuccanaṁ, ārammaṇesu ca suṭṭhu abhirati, pitu mātu aṅke vissaṭṭhaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "tika-abh09t7:124_4": "Tattha rūpīti ajjhattaṁ kesādīsu uppāditaṁ rūpajjhānaṁ rūpaṁ nāma, tadassa atthīti rūpī.",
  "tika-abh09t7:124_5": "Ajjhattampi hi kesādīsu nīlaṁ, medādīsu pītaṁ, maṁsādīsu lohitaṁ, dantādīsu odātañca vaṇṇakasiṇavasena ābhujitvā parikammaṁ karontassa rūpajjhānāni, kasiṇaṁ ugghāṭetvā ca arūpajjhānāni uppajjanteva .",
  "tika-abh09t7:124_6": "Rūpāni passatīti bahiddhāpi nīlakasiṇādirūpāni jhānacakkhunā passati, iminā ajjhattabahiddhavatthukesu kasiṇesu jhānappaṭilābho dassito.",
  "tika-abh09t7:124_7": "Ajjhattaṁ arūpasaññīti attano kesādīsu anuppāditarūpāvacarajjhāno, iminā bahiddhā paṭiladdhajjhānatā dassitā.",
  "tika-abh09t7:124_8": "Subhantveva adhimutto hotīti iminā suvisuddhesu nīlādivaṇṇakasiṇesu ‘‘subha’’nti adhimuttivasena paṭiladdhajjhānatā dassitā.",
  "tika-abh09t7:124_9": "Evaṁ ārammaṇavisesābhāvepi adhimuttivasena jhānuppattivisesato imesaṁ tiṇṇaṁ vimokkhānaṁ vasena paccekaṁ tividhā hontīti veditabbā. Vimokkhakathā.",
  "tika-abh09t7:125_0": "Yathā ca vimokkhato, evaṁ paṭipadābhedato paccekaṁ catubbidhā honti dukkhapaṭipadaṁ dandhābhiññaṁ, dukkhapaṭipadaṁ khippābhiññaṁ, sukhapaṭipadaṁ dandhābhiññaṁ, sukhapaṭipadaṁ khippābhiññanti.",
  "tika-abh09t7:125_1": "Tattha paṭhamasamannāhārato paṭṭhāya yāva upacāraṁ uppajjati, tāva pavattā jhānabhāvanā ‘‘paṭipadā’’ti vuccati.",
  "tika-abh09t7:125_2": "Sā ekaccassa dukkhā nīvaraṇādipaccanīkadhammasamudācāragahanatāya asukhasevanā hoti, ekaccassa tadabhāvato sukhā.",
  "tika-abh09t7:125_3": "Upacārato pana paṭṭhāya yāva appanā, tāva pavattā paññā ‘‘abhiññā’’ti vuccati.",
  "tika-abh09t7:125_4": "Sā ekaccassa dandhā asīghappavattinī, ekaccassa khippā.",
  "tika-abh09t7:125_5": "Asappāyasevino dukkhā paṭipadā hoti dandhā ca abhiññā, sappāyasevino sukhā paṭipadā hoti khippā ca abhiññā.",
  "tika-abh09t7:125_6": "Pubbāparakālesu sappāyāsappāyasevanavasena vomissatā ca veditabbā.",
  "tika-abh09t7:125_7": "Tathā palibodhupacchedādikaṁ pubbakiccaṁ asampādentassa paṭipadā dukkhā, sampādentassa sukhā paṭipadā.",
  "tika-abh09t7:125_8": "Appanākosallaṁ asampādentassa dandhābhiññā, sampādentassa khippā.",
  "tika-abh09t7:125_9": "Kilesindriyānaṁ vā tikkhamudutāya paṭhamā, vipariyāyena catutthā, vomissatāya majjhimā dveti veditabbā.",
  "tika-abh09t7:125_10": "Taṇhāvijjābhibhavanānabhibhavanavasena vā samathavipassanāsu katādhikārākatādhikāratāvasena vāpi etāsaṁ pabhedo veditabbo.",
  "tika-abh09t7:125_11": "Paṭhamajjhānādiāgamanavasenāpi dutiyādīnaṁ paṭipadābhiññābhedo hotiyevāti daṭṭhabbaṁ.",
  "tika-abh09t7:125_12": "Evaṁ paṭipadāvasena paccekaṁ catubbidhā hontīti veditabbā. Paṭipadākathā.",
  "tika-abh09t7:126_0": "Yathā ca paṭipadāhi, evaṁ ārammaṇabhedatopi paccekaṁ catubbidhā honti parittaṁ parittārammaṇaṁ, parittaṁ appamāṇārammaṇaṁ, appamāṇaṁ parittārammaṇaṁ, appamāṇaṁ appamāṇārammaṇanti.",
  "tika-abh09t7:126_1": "Tattha yaṁ appaguṇaṁ, uparijjhānassa paccayo bhavituṁ na sakkoti, idaṁ parittaṁ.",
  "tika-abh09t7:126_2": "Yaṁ pana avaḍḍhite ārammaṇe pavattaṁ, taṁ parittaṁ ārammaṇaṁ assāti parittārammaṇaṁ.",
  "tika-abh09t7:126_3": "Vipariyāyato appamāṇaṁ appamāṇārammaṇaṁ.",
  "tika-abh09t7:126_4": "Tadubhayavomissatāya majjhe itaradvayaṁ veditabbaṁ.",
  "tika-abh09t7:126_5": "Evaṁ ārammaṇabhedato catubbidhā hontīti veditabbā. Ārammaṇakathā.",
  "tika-abh09t7:127_0": "Yathā ca paṭipadārammaṇehi, evaṁ adhipatīnaṁ vasena paccekaṁ catubbidhatā, hīnattikavasena puna tividhatā ca yojetvā veditabbā.",
  "tika-abh09t7:128_0": "Dasakasiṇamūlavibhāgakathā niṭṭhitā.",
  "tika-abh09t7:129_0": "Yathā kasiṇamūlesu, evaṁ brahmavihāramūlesupi yathāyogaṁ vibhāgo veditabbo – mettākaruṇāmuditāvasena hi ādito cattāri jhānāni paccekaṁ tividhā honti mettāsahagataṁ, karuṇāsahagataṁ, muditāsahagatanti.",
  "tika-abh09t7:129_1": "Pañcamajjhānaṁ pana upekkhābrahmavihāravasena ekavidhaṁ upekkhāsahagatanti.",
  "tika-abh09t7:129_2": "Purimesu hi tīsu pañcamajjhānaṁ nuppajjati. Kasmā?",
  "tika-abh09t7:129_3": "Somanassāvippayogato, somanassasamuṭṭhitānaṁ byāpādavihiṁsāratīnaṁ yathākkamaṁ nissaraṇattā, pacchime ca tikacatukkajjhānaṁ nuppajjati. Kasmā?",
  "tika-abh09t7:129_4": "Upekkhāvedanāsampayogato, tassā ca paṭighānunayanissaraṇato majjhattākārena pavattito, tāni puna paṭipadārammaṇādhipatihīnattikabhedehi pubbe vuttanayena yojetvā veditabbāni.",
  "tika-abh09t7:129_5": "Ettha ca appasattārammaṇavasena parittārammaṇatā, bahusattārammaṇavasena appamāṇārammaṇatā ca ekasmiṁ satte appanaṁ pāpetvā anukkamena ekāvāsaekavīthigāmādigatasattesu pāpanavasena vaḍḍhanā ca veditabbā.",
  "tika-abh09t7:129_6": "Dhammuddese panettha karuṇāsahagate muditāvirahitā pañcatiṁsa dhammā, tesu chandādayo cattāro, karuṇā cāti pañceva yevāpanakā, karuṇā ca niyatāti veditabbā. Evaṁ muditāsahagatepi.",
  "tika-abh09t7:129_7": "Kevalaṁ karuṇāvirahitā muditā niyatā pavattāti ayamettha viseso.",
  "tika-abh09t7:129_8": "Avasesabrahmavihāradvaye, pana kasiṇāsubhādīsu ca sabbattha karuṇāmuditāvirahitā ca catuttiṁsa dhammā, tattha ca chandādayo cattārova yevāpanakā veditabbāti. Brahmavihāramūlavibhāgakathā.",
  "tika-abh09t7:130_0": "Asubhabhedato pana paṭhamajjhānamevekaṁ dasavidhaṁ hoti uddhumātakasaññāsahagataṁ vinīlakavipubbakavicchiddakavikkhāyitakavikkhittakahatavikkhittakalohitakapuḷavakaaṭṭhikasaññāsahagatanti, dasavidhepi cetasmiṁ asubhe paṭikūlattā, dubbalattā ca vitakkabaleneva jhānaṁ tiṭṭhati, na vinā vitakkena sīghasotāya nadiyā arittabaleneva nāvā viya, tasmā paṭhamajjhānamevettha uppajjati, samathavipassanādiānisaṁsadassāvitāya, panettha nīvaraṇappahānena ca pītisomanassaṁ uppajjati bahuvetanalābhadassanena pupphachaḍḍakassa gūtharāsimhi viya, upasantabyādhidukkhassa ca rogino vamanavirecanappavattiyaṁ viyāti daṭṭhabbaṁ.",
  "tika-abh09t7:130_1": "Taṁ pana dasavidhampi paṭhamajjhānaṁ paṭipadārammaṇādhipatihīnattikavasena paccekaṁ yojetvā veditabbaṁ.",
  "tika-abh09t7:130_2": "Ettha ca asubhārammaṇassa avaḍḍhanīyatāya khuddake uddhumātakādiṭṭhāne uppannaṁ nimittaṁ parittārammaṇaṁ, mahante appamāṇārammaṇaṁ veditabbaṁ.",
  "tika-abh09t7:130_3": "Etesu pana dasasu asubhesu sāmaññato dvattiṁsākāravasena, navasivathikapabbavasena ca pavattā kāyagatāsati saṅgahitā, vaṇṇakasiṇesu ca kesādīnaṁ koṭṭhāsānaṁ nīlādivaṇṇārammaṇā, catukkapañcakajjhānavasena uppannā kāyagatāsati ca saṅgahitā.",
  "tika-abh09t7:130_4": "Padabhājanīye visuṁ na vuttā, tasmā tesaṁ vasenāpi vibhāgo veditabbo. Asubhamūlavibhāgakathā.",
  "tika-abh09t7:131_0": "Evaṁ ārammaṇādibhedato ca bhinnānaṁ rūpāvacarakusaladhammānaṁ kāladesādibhedena anantatā, bhagavatā ca ekattaṁ upanetvā desitabhāvo, vitthāranayātideso ca kāmāvacarakusale vuttānusārena yathānurūpaṁ ñātabbo.",
  "tika-abh09t7:131_1": "Ito paraṁ arūpāvacarādīsupi visesamattameva vakkhāma.",
  "tika-abh09t7:131_2": "Evaṁ visayādippabhedato vinicchayo veditabbo.",
  "tika-abh09t7:132_0": "Rūpāvacarakusaladhammā niṭṭhitā.",
  "tika-abh09t7:133_0": "Arūpāvacarā pana kusaladhammā sampayogato na bhinnā, sabbepi upekkhekaggatāsampayuttāva, dhammuddesāditopi sabbaso rūpāvacarapañcamajjhānasadisā.",
  "tika-abh09t7:133_1": "Arūpāvacarabhāvo eva hettha viseso.",
  "tika-abh09t7:133_2": "Visayādippabhedatoti ettha pana ārammaṇato te catubbidhā honti.",
  "tika-abh09t7:133_3": "Seyyathidaṁ – ākāsānañcāyatanaṁ viññāṇañcāyatanaṁ ākiñcaññāyatanaṁ nevasaññānāsaññāyatananti.",
  "tika-abh09t7:133_4": "Tattha hi kasiṇugghāṭimākāse ‘‘ananto ākāso’’ti pavattaṁ paṭhamaṁ, tasmiṁ paṭhamāruppaviññāṇe ‘‘anantaṁ viññāṇa’’nti pavattaṁ dutiyaṁ, tassa paṭhamāruppaviññāṇassa abhāve ‘‘natthi kiñcī’’ti pavattaṁ tatiyaṁ, tasmiṁ tatiye ‘‘santametaṁ paṇītameta’’nti pavattaṁ catutthaṁ.",
  "tika-abh09t7:133_5": "Purimapurimehi pacchimapacchimaṁ santasantatarasantatamanti ca veditabbaṁ.",
  "tika-abh09t7:134_0": "Nanu rūpāvacaresu vitakkādiaṅgasamatikkamato uparūparijhānānaṁ santatarādibhāvo vutto, aṅgātikkamarahitesu pana āruppesu kathanti? Ārammaṇātikkamato.",
  "tika-abh09t7:134_1": "Etesu hi kasiṇarūpasamatikkamato paṭhamaṁ jhānaṁ rūpāvacarapañcamajjhānato santaṁ, tatopi kasiṇugghāṭimākāsātikkamato dutiyaṁ, tatopi ākāse pavattaviññāṇātikkamato tatiyaṁ, tatopi ākāse pavattaviññāṇassa samatikkamato catutthanti.",
  "tika-abh09t7:134_2": "Evaṁ aṅgasamattepi thūlathūlātikkamena sukhumasukhumārammaṇatāya uparūparijjhānānaṁ santatarādibhāvo veditabbo samāyāmavitthārānampi vatthānaṁ suttasukhumatarādibhāvo viya.",
  "tika-abh09t7:134_3": "Nanu abhāvārammaṇatāya tatiyāruppaṁ santapaṇītato manasi karontassa catutthāruppassa kathaṁ tattha nikantipariyādānaṁ, kathaṁ ca samatikkamo vā hotīti?",
  "tika-abh09t7:134_4": "Asamāpajjitukāmatāya, sā ca attano santapaṇītatāya.",
  "tika-abh09t7:134_5": "Yathā hi rājā dantakārādisippikānaṁ atisukhumamanāpasippaṁ disvā ‘‘chekā vatime ācariyā’’ti tesaṁ chekatāya tussantopi na taṁ sippikabhāvaṁ pattheti, taṁ samatikkamma rājabhāve eva tiṭṭhati, evaṁsampadamidaṁ daṭṭhabbaṁ.",
  "tika-abh09t7:134_6": "Evaṁ ārammaṇabhedato catubbidhānampetesaṁ puna paṭipadārammaṇādhipatihīnattikabhedehi pubbe vuttanayeneva paccekaṁ bhedo veditabbo.",
  "tika-abh09t7:135_0": "Ettha ca rūpāvacaracatutthajjhānanikanti pariyādānadukkhatāya paṭhamāruppassa, paṭhamāruppādinikantipariyādānadukkhatāya dutiyāruppādīnañca dukkhapaṭipadatā, pariyādiṇṇanikantikassa tadappanāparivāsadandhatāya dandhābhiññatā, vipariyāyena itarā ca veditabbā.",
  "tika-abh09t7:135_1": "Parittakasiṇugghāṭimākāsamūlakānaṁ pana catunnaṁ parittārammaṇatā, vipariyāyānaṁ appamāṇārammaṇatā veditabbā.",
  "tika-abh09t7:135_2": "Rūpārūpāvacarā panettha adhipatisahitāva uppajjanti, na vinā adhipatīhi.",
  "tika-abh09t7:135_3": "Kāmāvacarā tu adhipatirahitāpi uppajjanti , te ca ārammaṇādhipati sahajātādhipatīti dvepi labbhanti.",
  "tika-abh09t7:135_4": "Rūpārūpāvacarā pana sahajātādhipatimeva, netaraṁ.",
  "tika-abh09t7:135_5": "Tattha ca chandādhipatinā sahajātā dhammā chandādhipateyyā, chando pana adhipati eva, na chandādhipateyyo.",
  "tika-abh09t7:135_6": "Itare pana adhipateyyāva, nādhipatayo aññassa attanā sahajātassa chandassa, itaresañca adhipatiyatthassa abhāvā.",
  "tika-abh09t7:135_7": "Ekasmiṁ hi cittuppāde chandādīsu catūsupi vijjamānesu yathāpaccayaṁ sahajātādhipati ekova labbhati.",
  "tika-abh09t7:135_8": "Evaṁ vīriyādhipatiyādīsupi yathānurūpaṁ ñātabbaṁ.",
  "tika-abh09t7:135_9": "Evaṁ visayādippabhedato vinicchayo ñātabbo.",
  "tika-abh09t7:136_0": "Arūpāvacarakusaladhammā niṭṭhitā.",
  "tika-abh09t7:137_0": "Lokuttarā pana kusalā maggasampayogabhedato catubbidhā.",
  "tika-abh09t7:137_1": "Seyyathidaṁ – sotāpattimaggasampayuttaṁ sakadāgāmimaggasampayuttaṁ anāgāmimaggasampayuttaṁ arahattamaggasampayuttanti.",
  "tika-abh09t7:137_2": "Nanu catūsupi cetesu maggasampayogo samāno aṭṭhannampi maggaṅgānaṁ sabbattha uppattito kathaṁ tattha bhedoti?",
  "tika-abh09t7:137_3": "Anusayappahānasaṅkhātassa maggakiccassa bhedato.",
  "tika-abh09t7:137_4": "Anusaye mārento gacchatīti hi maggo.",
  "tika-abh09t7:137_5": "Maggā hi yathāsakaṁ anusaye pajahanti eva, nimittā vuṭṭhahanti, pavattañca chindanti nāmāti vuccanti.",
  "tika-abh09t7:137_6": "Nimittanti ca pañcakkhandhā, pavattantipi te eva.",
  "tika-abh09t7:137_7": "Taṁ duvidhaṁ upādinnakaṁ, anupādinnakañca.",
  "tika-abh09t7:138_0": "Tatthapi sotāpattimaggo diṭṭhānusayaṁ, vicikicchānusayaṁ, tadekaṭṭhe ca kilese, taṁsahajātāni diṭṭhisampayuttāni, vicikicchāsampayuttañcāti pañcākusalacittāni ca uppajjamānova samugghāteti, samugghātento ca apāyabhavato ceva sugatibhavato ca ṭhapetvā satta bhave tadavasesato vuṭṭhāti .",
  "tika-abh09t7:138_1": "Tattha yadetaṁ paṭhamamaggānuppattiyaṁ uppajjamānārahaṁ diṭṭhivicikicchāsampayuttapañcacittasamuṭṭhānaṁ rūpaṁ, taṁ rūpakkhandho, tāni pañca cittāni viññāṇakkhandho, taṁsampayuttā vedanādayo itare tayo khandhā.",
  "tika-abh09t7:138_2": "Ime anupādinnapañcakkhandhā anupādinnanimittaṁ, anupādinnappavattaṁ nāma.",
  "tika-abh09t7:138_3": "Tato paṭhamamaggo vuṭṭhāti, taṁ chindati nāma.",
  "tika-abh09t7:138_4": "Yadetaṁ apāyabhave, sugatiyañca ṭhapetvā satta bhave tadavasese ca paṭhamamaggānuppattiyaṁ āyatiṁ uppajjamānārahaṁ kammajakkhandhapañcakaṁ, taṁ upādinnanimittaṁ, upādinnappavattaṁ nāma.",
  "tika-abh09t7:138_5": "Tato paṭhamamaggo vuṭṭhāti, tañca chindati nāma.",
  "tika-abh09t7:138_6": "Tatova paṭhamamaggo anusayaṁ pajahantova nimittā vuṭṭhahati, pavattañca chindati nāmāti veditabbaṁ.",
  "tika-abh09t7:138_7": "Evaṁ itaramaggesupi upādinnānupādinnanimittappavattaṁ vuṭṭhānaṁ chindanaṁ yathānurūpaṁ ñātabbaṁ.",
  "tika-abh09t7:139_0": "Sakadāgāmimaggo pana oḷārikakāmarāgānusayaṁ, paṭighānusayaṁ, tadekaṭṭhe ca kilese, taṁsahajātāni ca tathā pavattāni cattāri diṭṭhivippayuttāni, dve ca domanassasahagatānīti cha akusalacittāni ca uppajjamānova samugghāteti, samugghātento ca kāmasugatito ṭhapetvā ekabhavaṁ tadavasesato vuṭṭhāti, patanubhūtāva taṁsamaṅgino kāmarāgabyāpādā adhimattā, te ca kadāci viraḷāva uppajjantīti veditabbā.",
  "tika-abh09t7:140_0": "Anāgāmimaggopi tāneva tanusahagatakāmarāgappaṭighānusayavasena uppannāni cha cittāni uppajjamānova samugghāteti, samugghātento ca kāmabhavato vuṭṭhāti.",
  "tika-abh09t7:140_1": "Arahattamaggo pana rūparāgaarūparāgamānāvijjānusaye, uddhaccaṁ, tadekaṭṭhe sabbe kilese ca taṁsahajātāni cattāri diṭṭhivippayuttāni, uddhaccasahagatañcāti pañcākusalacittāni ca uppajjamānova samugghāteti, samugghātento ca rūpārūpato, sabbabhavatopi vuṭṭhāti.",
  "tika-abh09t7:140_2": "Sesaṁ paṭhamamagge vuttānusārato veditabbaṁ.",
  "tika-abh09t7:140_3": "Evaṁ anusayappahānasaṅkhātakiccabhedato catunnaṁ maggānaṁ bhedo veditabbo.",
  "tika-abh09t7:141_0": "Tadevaṁ maggasampayogabhedato catubbidhaṁ, puna jhānaṅgasampayogabhedato paccekaṁ pañcavidhā honti. Kathaṁ?",
  "tika-abh09t7:141_1": "Paṭhamamaggasampayuttaṁ tāva vitakkavicārapītisukhekaggatāsampayuttaṁ paṭhamajjhānikaṁ, vicārapītisukhekaggatāsampayuttaṁ dutiyajjhānikaṁ, pītisukhekaggatāsampayuttaṁ tatiyajjhānikaṁ, sukhekaggatāsampayuttaṁ catutthajjhānikaṁ, upekkhekaggatāsampayuttaṁ pañcamajjhānikañcāti pañcavidhaṁ hoti.",
  "tika-abh09t7:141_2": "Evaṁ dutiyamaggādisampayuttā cāti vīsatividhā honti, ettha ca catukkanayavasena soḷasavidhatāpi yojetabbā.",
  "tika-abh09t7:141_3": "Kiṁ panettha evaṁ jhānaṅgayogabhedassa niyāmakaṁ kāraṇanti? Saṅkhārupekkhāñāṇaṁ.",
  "tika-abh09t7:141_4": "Tasmiṁ hi vuṭṭhānagāminivipassanābhūte somanassasahagate ariyamaggā pañcamajjhānikā na uppajjanti, somanassasahagatā catukkajjhānikāva uppajjanti, upekkhāsahagate ca catukkajjhānikā na uppajjanti, upekkhāsahagatā pañcamajjhānikāva uppajjanti.",
  "tika-abh09t7:142_0": "Nanu cettha saṅkhārupekkhāñāṇaṁ somanassupekkhāsahagatattā catukkapañcamajjhānikānaṁ somanassupekkhāsahagatabhāvassa niyāmakahetu, vitakkādiaṅgasamatikkamato pana nesaṁ dutiyādijjhānabhāvassa niyāmakena aññena bhavitabbaṁ.",
  "tika-abh09t7:142_1": "Na hi saṅkhārupekkhāñāṇaṁ vitakkādivikalaṁ uppajjati.",
  "tika-abh09t7:142_2": "Yena taṁ niyāmakaṁ bhaveyya, kiṁ taṁ niyāmakakāraṇanti?",
  "tika-abh09t7:142_3": "Pādakajjhānaṁ, sammasitajjhānaṁ vā.",
  "tika-abh09t7:142_4": "Rūpārūpāvacaresu hi yaṁ yaṁ jhānaṁ samāpajjitvā tatuṭṭhāya ye keci pakiṇṇakasaṅkhāre sammasitvā ye magge uppādeti, te sabbe taṁtaṁjhānasadisāva honti.",
  "tika-abh09t7:142_5": "Yaṁ yaṁ vā pana jhānaṁ, taṁsampayutte ca aniccādito vipassitvā ye ye magge uppādeti, te ca taṁtaṁjhānasadisāva honti bhūmivaṇṇasadisavaṇṇā godhā viya.",
  "tika-abh09t7:142_6": "Tattha ca sukkhavipassakassa uppannamaggāpi, samāpattilābhinā jhānaṁ pādakaṁ akatvā asammasitvāva uppāditamaggāpi paṭhamajjhānaṁ pādakaṁ katvā taṁ taṁ vā sammasitvā uppāditamaggāpi sabbe ekasadisā paṭhamajjhānikāva honti.",
  "tika-abh09t7:142_7": "Na hi lokuttaramaggo appanaṁ appatto nāma atthi.",
  "tika-abh09t7:142_8": "Dutiyatatiyacatutthajjhānāni pādakāni katvā vā tattha gate dhamme sammasitvā vā uppāditamaggā yathākkamaṁ caturaṅgikā, tivaṅgikā, duvaṅgikā ca honti.",
  "tika-abh09t7:142_9": "Pañcamajjhānaṁ, pana āruppajjhānāni ca pādakaṁ katvā vā tattha gate dhamme sammasitvā vā uppāditamaggā upekkhekaggatāvasena duvaṅgikāva honti.",
  "tika-abh09t7:142_10": "Etesañca pañcannaṁ jhānikānampi pubbabhāge vipassanā somanassasahagatāpi hoti upekkhāsahagatāpi, vuṭṭhānagāminī pana vipassanā catukkajjhānikānaṁ somanassasahagatā hoti.",
  "tika-abh09t7:142_11": "Pañcamajjhānikānaṁ pana upekkhāsahagatāvāti tadeva pādakajjhānaṁ, sammasitajjhānaṁ vā niyāmakakāraṇanti veditabbaṁ. Evaṁ sampayogato vinicchayo.",
  "tika-abh09t7:143_0": "Dhammuddesādito pana paṭhamajjhānikesu tāva catūsu kāmāvacarapaṭhamakusale vuttadhammesu ṭhapetvā karuṇāmuditā sattatiṁsa dhammā honti.",
  "tika-abh09t7:143_1": "Viratiyo panettha niyatā, pāḷiyañca (dha. sa.",
  "tika-abh09t7:143_2": "277) rūpena niddiṭṭhā, chandādayo ca cattāro yevāpanakāti veditabbā.",
  "tika-abh09t7:144_0": "Saṅgahavāre pana bodhipakkhiyadhammesu pubbe saṅgahitāvasesānaṁ satipaṭṭhānasammappadhānaiddhipādabojjhaṅgānaṁ vasena atirekā cattāro saṅgahā veditabbā.",
  "tika-abh09t7:144_1": "Paṭhamajjhānikamaggasampayuttesu hi dhammesu sati upaṭṭhānaṭṭhena satipaṭṭhānaṁ, sā visayabhedena catubbidhā, itare assatipaṭṭhānāti sabbeva te dvidhā honti.",
  "tika-abh09t7:144_2": "Tathā vīriyaṁ padahanaṭṭhena sammappadhānaṁ, taṁ kiccabhedena catubbidhaṁ, itare asammappadhānāti.",
  "tika-abh09t7:144_3": "Tathā chando vīriyaṁ cittaṁ amohoti cattāro dhammā ijjhanakaṭṭhena yathākkamaṁ ‘‘chandiddhipādo vīriyacittavīmaṁsiddhipādo’’ti nāmena ‘‘iddhipādā’’ti vuccanti, itare ‘‘aniddhipādā’’ti.",
  "tika-abh09t7:144_4": "Tathā sati amoho vīriyaṁ pīti passaddhi samādhi tatramajjhattatāti ime satta dhammā bujjhanaṭṭhena yathākkamaṁ ‘‘satisambojjhaṅgo dhammavicayasambojjhaṅgo vīriyapītipassaddhisamādhiupekkhāsambojjhaṅgo’’ti vuccanti, itare abojjhaṅgāti evaṁ cattāro saṅgahā.",
  "tika-abh09t7:145_0": "Sesaṁ sabbaṁ lakkhaṇādito paṭṭhāya suññatavārapariyosānaṁ kāmāvacarapaṭhamakusale vuttasadisameva , kevalaṁ pana maggaṅgasaṅgahe ‘‘aṭṭhaṅgiko maggo hotī’’ti (dha. sa.",
  "tika-abh09t7:145_1": "337) padabhājanīye sarūpeneva niddiṭṭhaṁ, indriyasaṅgahe paññindriyaṭṭhāne paṭhamamaggassa anaññātaññassāmītindriyaṁ gahetvā itaramaggānaṁ aññindriyaṁ gahetvāva aṭṭhindriyanti aṭṭhindriyatā, sabbattha lokuttaratā ca viseso, sesaṁ tādisameva.",
  "tika-abh09t7:145_2": "Paṭhamajjhānikā cattāro maggā.",
  "tika-abh09t7:146_0": "Tathā dutiyajjhānikesupi kevalaṁ dhammuddese vitakkābhāvo, saṅgahavāre caturaṅgajjhānatā, sattaṅgamaggatā ca viseso, sesaṁ paṭhamajjhānikasadisameva. Dutiyajjhānikamaggā.",
  "tika-abh09t7:147_0": "Tathā tatiyajjhānikesupi kevalaṁ dhammuddese vicārābhāvo, saṅgahavāre tivaṅgikajjhānatā ca viseso, sesaṁ dutiyajjhānikasadisameva. Tatiyajjhānikamaggā.",
  "tika-abh09t7:148_0": "Tathā catutthajjhānikesupi kevalaṁ dhammuddese pītiyā abhāvo, koṭṭhāsavāre duvaṅgikajjhānatā, chaḷaṅgikabojjhaṅgatā ca viseso, sesaṁ tatiyajjhānikasadisameva. Catutthajjhānikamaggā.",
  "tika-abh09t7:149_0": "Tathā pañcamajjhānikesupi kevalaṁ sabbattha vedanāparivattanameva viseso, sesaṁ catutthajjhānikasadisameva. Pañcamajjhānikamaggā.",
  "tika-abh09t7:149_1": "Evaṁ dhammuddesādito vinicchayo.",
  "tika-abh09t7:150_0": "Visayādippabhedato pana sabbepi lokuttarakusalā ārammaṇato nibbānārammaṇāva, tasmā na tato nesaṁ bhedo, paṭipadādibhedato pana pubbe vuttanayena paccekaṁ bhedo veditabbo.",
  "tika-abh09t7:150_1": "Ettha ca yo nāmarūpapariggahato paṭṭhāya kilamanto vipassanaṁ ārabhitvā dukkhena kasirena kilese vikkhambheti, tassa dukkhā paṭipadā hoti.",
  "tika-abh09t7:150_2": "Yo pana vikkhambhitakileso, so vipassanāparivāsaṁ vāsento cirena maggapātubhāvaṁ pāpuṇāti, tassa dandhābhiññā hoti.",
  "tika-abh09t7:150_3": "Iminā nayena itarā tissopi paṭipadābhiññāyo veditabbā.",
  "tika-abh09t7:150_4": "Yathā ca paṭipadādibhedato, evaṁ vimokkhabhedatopi paccekaṁ dvidhā honti – suññatavimokkho appaṇihitavimokkhoti.",
  "tika-abh09t7:151_0": "Tattha suññatanti, appaṇihitanti ca lokuttaramaggassa nāmaṁ.",
  "tika-abh09t7:151_1": "So hi āgamanato saguṇato ārammaṇatoti tīhi kāraṇehi nāmaṁ labhati. Kathaṁ?",
  "tika-abh09t7:151_2": "Idha bhikkhu vipassanākammaṭṭhāniko ādito paṭṭhāya ‘‘aniccaṁ dukkhamanattā’’ti tividhaṁ anupassanaṁ āropetvā sammasanto vicarati, sacassa vuṭṭhānagāminivipassanā tebhūmake saṅkhāre anattato vipassati, ayaṁ attasuññatādassanaṭṭhena suññatā nāma hoti.",
  "tika-abh09t7:151_3": "Sace dukkhato vipassati, ayaṁ taṇhāpaṇidhirahitaṭṭhena appaṇihitā nāma hoti, tā ubhopi āgamanīyaṭṭhāne ṭhatvā attano attano maggassa yathākkamaṁ suññatamaggo appaṇihitamaggoti nāmaṁ denti.",
  "tika-abh09t7:151_4": "Evaṁ āgamanato nāmalābho veditabbo.",
  "tika-abh09t7:151_5": "Nanu suttantesu sace vuṭṭhānagāminivipassanā aniccato passati, tassā vasena maggo animittavimokkho hotīti katvā tayo vimokkhā kathitāti?",
  "tika-abh09t7:151_6": "Saccaṁ, api ca kho pariyāyato kathitā, nippariyāyato pana sayampi sanimittā attano maggassa animittanāmaṁ dātuṁ asakkuṇeyyatāya dve eva vimokkhā hontīti.",
  "tika-abh09t7:151_7": "Tissopi hi vipassanā niccanimittaṁ, sukhanimittañca ugghāṭanena animittavohāraṁ labhanti, tissopi nimittabhūtesu khandhesu caraṇato sanimittāva, tasmā sayaṁ āgamanīyaṭṭhāne ṭhatvā attano maggassa nippariyāyato animittanāmaṁ dātuṁ na sakkonti.",
  "tika-abh09t7:151_8": "Yasmā pana maggo sayaṁ rāgādīhi suñño, rāgādinimittapaṇidhirahito ca, tasmā saguṇeneva suññatanāmaṁ, appaṇihitanāmañca labhati.",
  "tika-abh09t7:151_9": "Evamassa saguṇato nāmalābho veditabbo.",
  "tika-abh09t7:151_10": "Yasmā pana nibbānaṁ rāgādīhi, saṅkhārehi ca suññattā, rāgādinimittapaṇidhirahitattā ca ‘‘suññataṁ, animittaṁ, appaṇihita’’nti ca vuccati, tasmā taṁ ārammaṇaṁ katvā uppannamaggopi ‘‘suññato, animitto, appaṇihito’’ti ca nāmaṁ labhati.",
  "tika-abh09t7:151_11": "Evaṁ ārammaṇato nāmalābho veditabbo.",
  "tika-abh09t7:152_0": "Tesu idha āgamanatova maggo nāmaṁ labhati, na saguṇato, nāpi ārammaṇato, saguṇārammaṇato nāmalābhassa suttantesu pariyāyadesitattā.",
  "tika-abh09t7:152_1": "Teneva hettha maggānaṁ saguṇārammaṇatopi animittavimokkhataṁ aggahetvā suññataappaṇihitavimokkhatāva āgamanato vuttā, tañcāgamanaṁ duvidhaṁ vipassanāgamanaṁ, maggāgamanañca.",
  "tika-abh09t7:152_2": "Tattha vipassanāgamanato maggo ca suññatādināmaṁ labhati, maggāgamanato ca labhateva, idha pana maggassa adhippetattā vipassanāgamanatova veditabbaṁ.",
  "tika-abh09t7:152_3": "Evaṁ vimokkhabhedato paccekaṁ dvidhā honti.",
  "tika-abh09t7:152_4": "Evaṁ visayādippabhedato vinicchayo.",
  "tika-abh09t7:153_0": "Lokuttarakusaladhammā niṭṭhitā.",
  "tika-abh09t7:154_0": "Niṭṭhitā ca mohavicchedaniyā nāma",
  "tika-abh09t7:155_0": "Abhidhammamātikatthasaṁvaṇṇanāya",
  "tika-abh09t7:156_0": "‘‘Kusalā dhammā’’ti padassa atthavaṇṇanā.",
  "tika-abh09t7:157_0": "Akusalapadattho",
  "tika-abh09t7:158_0": "Lobhamūlavaṇṇanā",
  "tika-abh09t7:159_0": "Akusalā pana dhammā bhūmito ekavidhā kāmāvacarāva, sampayogato pana mūlavasena tividhā honti lobhamūlā dosamūlā mohamūlāti.",
  "tika-abh09t7:159_1": "Tattha lobhamūlā aṭṭhavidhā somanassasahagataṁ diṭṭhigatasampayuttaṁ asaṅkhāraṁ, tathā sasaṅkhāraṁ, somanassasahagataṁ diṭṭhigatavippayuttaṁ asaṅkhāraṁ, tathā sasaṅkhāraṁ, upekkhāsahagataṁ diṭṭhigatasampayuttaṁ asaṅkhāraṁ, tathā sasaṅkhāraṁ, upekkhāsahagataṁ diṭṭhigatavippayuttaṁ asaṅkhāraṁ, tathā sasaṅkhāranti.",
  "tika-abh09t7:160_0": "Tattha iṭṭhārammaṇe lobhabahulatādīhi kāraṇehi somanassasahagatatā, asaddhammasavanaakalyāṇamittatādīhi diṭṭhisampayuttatā ca veditabbā.",
  "tika-abh09t7:160_1": "Yadā hi ‘‘natthi kāmesu ādīnavo’’tiādinā nayena micchādiṭṭhiṁ purakkhatvā haṭṭhatuṭṭho kāme vā paribhuñjati, diṭṭhamaṅgalādīni vā sārato pacceti sabhāvatikkheneva anussāhitena cittena, tadā paṭhamaṁ akusalacittaṁ uppajjati.",
  "tika-abh09t7:160_2": "Yadā mandena samussāhitena, tadā dutiyaṁ.",
  "tika-abh09t7:160_3": "Yadā micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati, parasampattiṁ vā abhijjhāyati, parabhaṇḍaṁ vā harati sabhāvatikkhenānussāhitena, tadā tatiyaṁ.",
  "tika-abh09t7:160_4": "Yadā samussāhitena, tadā catutthaṁ.",
  "tika-abh09t7:160_5": "Yadā pana kāmānaṁ vā asampattiṁ āgamma, aññesaṁ vā somanassahetūnaṁ abhāvena catūsupi vikappesu somanassarahitatā hoti, tadā sesāni cattāri upekkhāsahagatāni uppajjantīti ayaṁ sampayogato vinicchayo.",
  "tika-abh09t7:161_0": "Dhammuddesato pana paṭhamākusale tāva niyatā pāḷiyaṁ sarūpenāgatā soḷasa, yevāpanakavasena cattāroti vīsati dhammā honti. Kathaṁ?",
  "tika-abh09t7:161_1": "Phasso vedanā saññā cetanā cittaṁ vitakko vicāro pīti vīriyaṁ ekaggatā jīvitaṁ ahirikaṁ anottappaṁ lobho moho micchādiṭṭhīti ime sarūpenāgatā soḷasa dhammā, chando adhimokkho manasikāro uddhaccanti ime yevāpanakā cattāroti.",
  "tika-abh09t7:161_2": "Padabhājanīye pana pubbe vuttanayeneva ‘‘phassapañcakaṁ jhānaṅgapañcakaṁ vīriyasamādhimanosomanassajīvitavasena indriyāni pañca, micchādiṭṭhisaṅkappavāyāmasamādhivasena maggaṅgāni cattāri, vīriyasamādhiahirikānottappavasena balāni cattāri, lobho mohoti dve mūlāni, abhijjhā micchādiṭṭhīti dve kammapathāni, ahirikaṁ anottappanti lokanāsadukaṁ, samatho paggāho avikkhepo cāti evaṁ sarūpenāgatānaṁ dvattiṁsadhammānaṁ soḷasasu eva samavarodho, savibhattikāvibhattikabhedo ca kāmāvacarapaṭhamakusale vuttānusārato ñātabbo.",
  "tika-abh09t7:161_3": "Ayaṁ dhammuddesato vinicchayo.",
  "tika-abh09t7:162_0": "Lakkhaṇādivibhāgato pana na hirīyatīti ahiriko, ahirikassa bhāvo ahirikkaṁ, na ottappaṁ anottappaṁ.",
  "tika-abh09t7:162_1": "Tesu ahirikkaṁ kāyaduccaritādīhi ajigucchanalakkhaṇaṁ, alajjālakkhaṇaṁ vā, anottappaṁ teheva asārajjanalakkhaṇaṁ, anuttāsalakkhaṇaṁ vā, sesaṁ hiriottappānaṁ vuttappaṭipakkhavasena veditabbaṁ.",
  "tika-abh09t7:163_0": "Lubbhati tena, sayaṁ vā lubbhati, lubbhanamattameva vā tanti lobho.",
  "tika-abh09t7:163_1": "So ārammaṇagahaṇalakkhaṇo makkaṭālepo viya, abhisaṅgaraso tattakapāle khittamaṁsapesi viya, apariccāgapaccupaṭṭhāno telañjanarāgo viya, saññojanīyadhammesu assādadassanapadaṭṭhāno.",
  "tika-abh09t7:163_2": "Taṇhānadibhāvena vaḍḍhamāno sīghasotā nadī viya mahāsamuddaṁ apāyameva gahetvā gacchatīti daṭṭhabbo.",
  "tika-abh09t7:164_0": "Muyhanti tena, sayaṁ vā muyhati, muyhanamattameva vā tanti moho.",
  "tika-abh09t7:164_1": "So cittassa andhakāralakkhaṇo, aññāṇalakkhaṇo vā, asampaṭivedharaso, ārammaṇasabhāvacchādanaraso vā, asammāpaṭipattipaccupaṭṭhāno, andhakārapaccupaṭṭhāno vā, ayonisomanasikārapadaṭṭhāno, sabbākusalānaṁ mūlanti daṭṭhabbo.",
  "tika-abh09t7:165_0": "Micchā passanti tāya, sayaṁ vā micchā passati, micchādassanamattameva vā esāti micchādiṭṭhi.",
  "tika-abh09t7:165_1": "Sā ayoniso abhinivesalakkhaṇā, parāmāsarasā, micchābhinivesapaccupaṭṭhānā, ariyānaṁ adassanakāmatādipadaṭṭhānā, paramaṁ vajjanti daṭṭhabbā.",
  "tika-abh09t7:166_0": "Uddhatabhāvo uddhaccaṁ.",
  "tika-abh09t7:166_1": "Taṁ avūpasamalakkhaṇaṁ, anavaṭṭhānarasaṁ, bhantatāpaccupaṭṭhānaṁ, ayonisomanasikārapadaṭṭhānaṁ, cittavikkhepoti daṭṭhabbo.",
  "tika-abh09t7:166_2": "Seso panettha suññatavārapariyosāno sabbopi vinicchayo kusalādhikāre vuttānusārato veditabbo.",
  "tika-abh09t7:166_3": "Kevalaṁ saṅgahavāre pāḷiyaṁ āgatavasena pañcindriyatā, caturaṅgamaggatā, catubbidhabalatā, dvehetutā, sabbattha akusalabhāvo ca viseso, sesaṁ tādisameva. Paṭhamākusalaṁ niṭṭhitaṁ.",
  "tika-abh09t7:167_0": "Yathā ca paṭhame, evaṁ dutiyepi sasaṅkhāratā, yevāpanakesu thinamiddhānaṁ sambhavo, niyatatā ca viseso.",
  "tika-abh09t7:167_1": "Tattha thinanatā thinaṁ, middhanatā middhaṁ, anussāhanasaṁsīdanatā, sattivighāto cāti attho.",
  "tika-abh09t7:167_2": "Tattha thinaṁ anussāhalakkhaṇaṁ, vīriyavinodanarasaṁ, saṁsīdanapaccupaṭṭhānaṁ.",
  "tika-abh09t7:167_3": "Middhaṁ akammaññatālakkhaṇaṁ, onahanarasaṁ, līnatāpaccupaṭṭhānaṁ, pacalāyikāniddāpaccupaṭṭhānaṁ vā, ubhayampi aratitandivijambhikādīsu ayonisomanasikārapadaṭṭhānaṁ. Dutiyaṁ.",
  "tika-abh09t7:168_0": "Tatiye sabbopi vinicchayo paṭhamākusale vuttanayova.",
  "tika-abh09t7:168_1": "Kevalaṁ diṭṭhiyā abhāvo, yevāpanakesu mānassa sambhavo, aniyatatā ca, saṅgahavāre tivaṅgikamaggatā ca viseso, sesaṁ tādisameva. Tattha maññatīti māno.",
  "tika-abh09t7:168_2": "So uṇṇatilakkhaṇo, sampaggaharaso, ketukamyatāpaccupaṭṭhāno, diṭṭhivippayuttalobhapadaṭṭhāno, ummādo viya daṭṭhabbo. Tatiyaṁ.",
  "tika-abh09t7:169_0": "Yathā ca tatiye, evaṁ catutthepi.",
  "tika-abh09t7:169_1": "Thinamiddhañcettha sasaṅkhāratā ca adhikā, sesaṁ tādisameva. Catutthaṁ.",
  "tika-abh09t7:170_0": "Pañcamachaṭṭhasattamaṭṭhamesu somanassaṭṭhāne upekkhāsambhavo, pītiyā ca abhāvo, tato eva saṅgahavāre caturaṅgajjhānatā ca viseso, sesaṁ sabbaṁ paṭhamadutiyatatiyacatutthacittasadisameva.",
  "tika-abh09t7:171_0": "Lobhamūlā niṭṭhitā.",
  "tika-abh09t7:172_0": "Dosamūlavaṇṇanā",
  "tika-abh09t7:173_0": "Dosamūlā pana dvidhā domanassasahagataṁ paṭighasampayuttaṁ asaṅkhāraṁ, tathā sasaṅkhāraṁ. Evaṁ sampayogato.",
  "tika-abh09t7:173_1": "Dhammuddesādito pana paṭhame tāva paṭhamākusale vuttesu pītilobhadiṭṭhiyo vajjetvā dosaṁ , yevāpanakesu aniyatāni issāmacchariyakukkuccāni, somanassaṭṭhāne domanassañca pakkhipitvā ekavīsati dhammā honti. Yevāpanakā cettha satta.",
  "tika-abh09t7:173_2": "Tattha dussanti tena, sayaṁ vā dussati, dussanamattameva vā tanti doso.",
  "tika-abh09t7:173_3": "So caṇḍikkalakkhaṇo pahaṭāsīviso viya, visappanaraso visanipāto viya, attano nissayadahanaraso vā dāvaggi viya, dussanapaccupaṭṭhāno laddhokāso viya sapatto, āghātavatthupadaṭṭhāno, visasaṁsaṭṭhapūtimuttaṁ viya daṭṭhabbo. Issāyanā issā.",
  "tika-abh09t7:173_4": "Sā parasampattīnaṁ usūyanalakkhaṇā, tattheva anabhiratirasā, tato vimukhabhāvapaccupaṭṭhānā, parasampattipadaṭṭhānā, saññojananti daṭṭhabbā. Maccherabhāvo macchariyaṁ.",
  "tika-abh09t7:173_5": "Taṁ laddhānaṁ vā labhitabbānaṁ vā attano sampattīnaṁ nigūhanalakkhaṇaṁ, tāsaññeva parehi sādhāraṇabhāvaakkhamanarasaṁ, saṅkocanapaccupaṭṭhānaṁ, kaṭukañcukatāpaccupaṭṭhānaṁ vā, attasampattipadaṭṭhānaṁ, cetaso virūpabhāvoti daṭṭhabbaṁ.",
  "tika-abh09t7:173_6": "Kucchitaṁ kataṁ kukataṁ, tassa bhāvo kukkuccaṁ.",
  "tika-abh09t7:173_7": "Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ, dāsabyamiva daṭṭhabbaṁ.",
  "tika-abh09t7:173_8": "Saṅgahavāre dukkhena saddhiṁ caturaṅgajjhānatā, domanassena pañcindriyatā, tivaṅgikamaggatā, dosamohavasena dvihetukatā ca veditabbā.",
  "tika-abh09t7:173_9": "Seso pana sabbo vinicchayo paṭhamākusale vuttasadiso eva.",
  "tika-abh09t7:173_10": "Yathā ca paṭhame, evaṁ dutiyepi, sasaṅkhāratā pana thinamiddhehi saddhiṁ navayevāpanakatā ca viseso, sesaṁ tādisameva.",
  "tika-abh09t7:174_0": "Dosamūlā niṭṭhitā.",
  "tika-abh09t7:175_0": "Mohamūlavaṇṇanā",
  "tika-abh09t7:176_0": "Mohamūlāpi dvidhā upekkhāsahagataṁ vicikicchāsampayuttaṁ, tathā uddhaccasampayuttanti.",
  "tika-abh09t7:176_1": "Tattha paṭhame dhammuddesato tāva phassapañcakaṁ vitakko vicāro vīriyaṁ ekaggatā jīvitaṁ ahirikaṁ anottappaṁ moho vicikicchāti sarūpenāgatā cuddasa , uddhaccaṁ manasikāroti yevāpanakā dve cāti soḷasa dhammā honti, ekaggatā cettha cittaṭṭhitimattā, indriyamaggabalabhāvaṁ na sampāpuṇāti.",
  "tika-abh09t7:176_2": "Tato eva saṅgahavāre samādhiṁ vajjetvā upekkhāya saddhiṁ cattāri indriyāni, dve maggaṅgāni, tīṇi balāni honti. Moho panettha ekova hetu.",
  "tika-abh09t7:176_3": "Seso panettha sabbo vinicchayo vuttanayo eva.",
  "tika-abh09t7:177_0": "Tattha vigatā cikicchā etissāti vicikicchā.",
  "tika-abh09t7:177_1": "Sā saṁsayalakkhaṇā, kampanarasā, anicchayapaccupaṭṭhānā, anekaṁsabhāvapaccupaṭṭhānā vā, ayonisomanasikārapadaṭṭhānā, paṭipattiantarāyakarāti daṭṭhabbā.",
  "tika-abh09t7:177_2": "Yathā ca vicikicchāsampayutte, evaṁ uddhaccasampayuttepi.",
  "tika-abh09t7:177_3": "Kevalaṁ vicikicchāya abhāvo, adhimokkhassa ca bhāvo, tato eva balavatarasamādhitā, teneva saṅgahavāre samādhinā saddhiṁ pañcindriyatā, tivaṅgikamaggatā, catubbalatā ca hoti.",
  "tika-abh09t7:177_4": "Uddhaccañcettha sarūpeneva niddiṭṭhaṁ, adhimokkhamanasikārā dve yevāpanakavasenāti ayaṁ viseso, sesaṁ tādisameva.",
  "tika-abh09t7:177_5": "Imāni pana dve cittāni nānāvisaye, ekavisaye ca asaṇṭhahanato pavaṭṭanakāni.",
  "tika-abh09t7:177_6": "Uddhaccasahagataṁ hi laddhādhimokkhatāya laddhapatiṭṭhaṁ ekārammaṇeyeva patiṭṭhāya patiṭṭhāya pavaṭṭati caturassamaṇi viya, itaraṁ nānārammaṇesu vaṭṭamaṇi viyāti daṭṭhabbaṁ.",
  "tika-abh09t7:177_7": "Uddhaccasahagatañca ṭhapetvā sesā ekādasa paṭisandhiṁ janentīti veditabbaṁ.",
  "tika-abh09t7:178_0": "Visayādippabhedato panete dvādasapi vatthārammaṇavasena tāva chabbidhā honti.",
  "tika-abh09t7:178_1": "Tesu lobhamohamūlā pana dasa pañcadvāre hadayavatthuṁ nissāyeva, manodvāre nissāya vā anissāya vā javanakiccaṁ sādhayamānā chabbidhā.",
  "tika-abh09t7:178_2": "Tathā dosamūlā nissāyeva pana pavattanti.",
  "tika-abh09t7:178_3": "Lobhamūlā pana adinnādānakāmamicchācāramusāvādapesuññasamphappalāpābhijjhāsaṅkhātānaṁ channaṁ kammapathānaṁ vasena chabbidhā.",
  "tika-abh09t7:178_4": "Diṭṭhisampayuttā panettha micchādiṭṭhivasenāpīti sattavidhā honti.",
  "tika-abh09t7:178_5": "Dosamūlā pana pāṇābhipātādinnādānamusāvādapesuññapharusasamphappalāpabyāpādavasena sattavidhā honti.",
  "tika-abh09t7:178_6": "Dasannampi panesaṁ dvārakammavasena ceva vīmaṁsāvajjitādhipatittayavasena ca kusale vuttanayena vibhāgo veditabbo.",
  "tika-abh09t7:178_7": "Ekantahīnattā hīnattikabhedo natthi.",
  "tika-abh09t7:178_8": "Ārammaṇādhipati panettha lobhamūlesu eva, na itaresu, mohamūlesu pana sahajātādhipatipi natthi, tathā kammapathabhedopi.",
  "tika-abh09t7:178_9": "Na hi pavaṭṭamānaṁ kañci adhipatiṁ karoti.",
  "tika-abh09t7:178_10": "Doso vā savisayaṁ, vicikicchācittañca paṭipattimantarāyakarattena duccaritahetubhūtampi pāṇātipātādīnaṁ dosalobhamūlacitteheva sanniṭṭhāpaniyato kammapathabhedaṁ na gacchati, pubbabhāge eva pana hetu hoti.",
  "tika-abh09t7:178_11": "Tenevassa apāyahetutā paṭhamamaggavajjhatāti daṭṭhabbaṁ.",
  "tika-abh09t7:178_12": "Atītādibhedato pana dvādasannaṁ paccekamanantatā, seso ca vinicchayo kusalādhikāre vuttanayeneva veditabboti.",
  "tika-abh09t7:179_0": "Akusalā dhammā niṭṭhitā.",
  "tika-abh09t7:180_0": "Abyākatapadattho",
  "tika-abh09t7:181_0": "Ahetukakusalavipākavaṇṇanā",
  "tika-abh09t7:182_0": "Abyākatā pana dhammā jātito catubbidhā vipākakiriyarūpanibbānavasena.",
  "tika-abh09t7:182_1": "Tattha vipākābyākatā dhammā jātito ca dvidhā honti kusalākusalavipākavasena.",
  "tika-abh09t7:182_2": "Tattha kusalavipākā bhūmito catubbidhā kāmarūpārūpāvacaralokuttaravipākavasena.",
  "tika-abh09t7:182_3": "Tattha kāmāvacaravipākā ahetukā sahetukāti duvidhā.",
  "tika-abh09t7:182_4": "Tattha alobhādisahajātahetuvirahitā ahetukā.",
  "tika-abh09t7:182_5": "Te sampayogavatthārammaṇādibhedato aṭṭhavidhā.",
  "tika-abh09t7:182_6": "Seyyathidaṁ – upekkhāsahagataṁ cakkhuviññāṇaṁ, tathā sotaghānajivhāviññāṇaṁ, sukhasahagataṁ kāyaviññāṇaṁ, upekkhāsahagatā manodhātu, somanassasahagatā manoviññāṇadhātu, tathā upekkhāsahagatā cāti.",
  "tika-abh09t7:182_7": "Cakkhuviññāṇādīni hi cattāri cakkhupasādādīsu catūsu upādāyarūpesu upādāyarūpānaṁ ghaṭṭanānighaṁsassa picupiṇḍe picupiṇḍassevātidubbalatāya upekkhāvedanāsampayuttāneva honti.",
  "tika-abh09t7:182_8": "Kāyaviññāṇaṁ pana kāyindriye phoṭṭhabbabhūtattayaghaṭṭanānighaṁsassa adhikaraṇimatthake ṭhapitapicupiṇḍe kūṭapahārasseva balavatāya pasādanissayesupi bhūtesu paṭighātasambhavato sukhasahagataṁ hoti, manodhātu attano gahaṇadubbalatāya atiiṭṭhepi upekkhāsahagatāva, manoviññāṇadhātu pana atiiṭṭhe somanassasahagatā, iṭṭhamajjhatte upekkhāsahagatāti ayaṁ sampayogato vinicchayo.",
  "tika-abh09t7:183_0": "Dhammuddesādito pana cakkhuviññāṇe tāva phassapañcakaṁ, ekaggatā, jīvitanti sarūpenāgatā satta, yevāpanakavasena manasikāro eko cāti aṭṭha dhammā honti.",
  "tika-abh09t7:183_1": "Saṅgahato panettha khandhāyatanadhātuāhārindriyavasena pañcevasaṅgahā.",
  "tika-abh09t7:183_2": "Tattha cakkhuviññāṇadhātudhammadhātuvasena dhātusaṅgaho, mano upekkhājīvitindriyavasena indriyasaṅgaho ca veditabbo. Sesaṁ vuttanayameva.",
  "tika-abh09t7:183_3": "Ettha ca vijjamānāpi vedanā jhānaṅgataṁ na gacchati, indriyaṁ pana hoti.",
  "tika-abh09t7:183_4": "Ekaggatā indriyamaggaṅgabalabhāvampi na gacchati atidubbalattā.",
  "tika-abh09t7:183_5": "Vitakkapacchimakaṁ hi jhānaṁ, hetupacchimako maggo, balañca.",
  "tika-abh09t7:183_6": "Yathā cettha, evaṁ sotaghānajivhākāyaviññāṇesupi.",
  "tika-abh09t7:183_7": "Kevalaṁ pana saṅgahavāre sotaviññāṇadhātuādivasena dhātusaṅgaho, kāyaviññāṇe vedanāparivattanañca viseso.",
  "tika-abh09t7:183_8": "Yathā cettha, evaṁ manodhātuyāpi.",
  "tika-abh09t7:183_9": "Kevalaṁ pana vitakkavicārā dve yevāpanakā ca adhimokkhoti tayo dhammā adhikā.",
  "tika-abh09t7:183_10": "Saṅgahavāre manodhātudhammadhātuvasena dhātusaṅgaho, vitakkavicārupekkhekaggatāhi catūhi jhānaṅgasaṅgaho ca viseso.",
  "tika-abh09t7:183_11": "Pāḷiyaṁ panettha kiñcāpi jhānaṅgasaṅgaho na uddhaṭo, tathāpi savitakkesu niyamena jhānaṅgatāsambhavato gahetabbova.",
  "tika-abh09t7:183_12": "Yathā cettha, evaṁ manoviññāṇadhātudvayepi.",
  "tika-abh09t7:183_13": "Somanassasahagatatāya panettha pīti adhikā, saṅgahavāre ca pañcaṅgajjhānatā, vedanāparivattanaṁ, ubhayatthāpi manoviññāṇadhātudhammadhātuvasena dhātusaṅgaho ca viseso, sesaṁ tādisameva.",
  "tika-abh09t7:184_0": "Visayādippabhedato pana cakkhuviññāṇādīni pañca yathākkamaṁ cakkhādiekekameva vatthuṁ nissāya paccuppanne, iṭṭhe ca rūpādiekekārammaṇe eva kiriyamanodhātuanantaraṁ ālokākāsavāyujalapathavīsahakārīni pasādakādīni dassanasavanaghāyanasāyanaphusanakiccāni sādhayamānāni cakkhudvārādīsu ekekasmiṁ eva vipaccanti.",
  "tika-abh09t7:184_1": "Evametesaṁ vatthudvārārammaṇakiccāni visuṁ niyatāni.",
  "tika-abh09t7:184_2": "Ṭhānaṁ pana tesaṁ pañcannampi ekameva, tena nesaṁ na bhedo.",
  "tika-abh09t7:184_3": "Manodhātu pana hadayavatthuṁ nissāyeva paccuppannesu rūpādīsu pañcasupi ārammaṇesu pañcaviññāṇānantaraṁ sampaṭicchanakiccaṁ sādhayamānā pañcasupi dvāresu pavattati, somanassasahagatā manoviññāṇadhātu pana hadayavatthuṁ nissāyeva atiiṭṭhe paccuppanne pañcārammaṇe vipākamanodhātuanantaraṁ santīraṇakiccaṁ, chasupi dvāresu chasu balavakāmāvacarārammaṇesu atītādīsu javanānantaraṁ tadārammaṇakiccañca sādhayamānā vipaccati.",
  "tika-abh09t7:184_4": "Evametissā dvārārammaṇakiccaṭṭhānāni anibaddhāni, tato tehi bhedo hoti, vatthu pana tattheva nibaddhaṁ, tato na bhedo, evamupekkhāsahagatāyapi.",
  "tika-abh09t7:184_5": "Kevalaṁ panesā dvāravinimuttāpi hutvā sugatiyaṁ jaccandhabadhirajaccummattakādīnaṁ paṭisandhikāle purimacuticittānantaraṁ kammabalenopaṭṭhitaṁ kammakammanimittagatinimittesu aññataraṁ atītādibhedaṁ chabbidhampi kāmāvacarārammaṇamārabbha paṭisandhikiccaṁ, tadanantarato paṭṭhāya yāvatāyukaṁ bhavaṅgakiccaṁ, ante cutikiccañca, vuttanayena santīraṇatadārammaṇakiccāni ca sādhayamānā imesu pañcasu ṭhānesu vipaccatīti ayaṁ viseso, sesaṁ tādisameva.",
  "tika-abh09t7:185_0": "Ettha ca vadhabandhādivasappavatte aniṭṭhārammaṇe khantipaṭisaṅkhānādivasena kusaluppattito tannibbattānaṁ paṭisandhiādiviññāṇānaṁ kammanimittañce ārammaṇaṁ hoti, aniṭṭheneva tena bhavitabbaṁ.",
  "tika-abh09t7:185_1": "Evaṁ iṭṭhavisaye uppannānaṁ kusalavipākānaṁ aniṭṭhārammaṇesu anuppattito kammagatinimittameva tesaṁ ārammaṇaṁ hotīti viññāyati.",
  "tika-abh09t7:185_2": "Vicāretvā yathā avirodho hoti, tathā gahetabbaṁ.",
  "tika-abh09t7:185_3": "Evaṁ iṭṭhavisaye uppannakusalato nibbattānampi paṭisandhiādiviññāṇānaṁ kammanimittārammaṇatāya avirodho ñātabbo.",
  "tika-abh09t7:185_4": "Atītādibhedato pana aṭṭhannampi paccekamanantaratā heṭṭhā vuttanayena gahetabbā.",
  "tika-abh09t7:186_0": "Ahetukakusalavipākā niṭṭhitā.",
  "tika-abh09t7:187_0": "Sahetukakusalavipākavaṇṇanā",
  "tika-abh09t7:188_0": "Alobhādivipākahetusampayuttā pana sahetukā, te sampayogato kāmāvacarakusalā viya aṭṭhavidhā.",
  "tika-abh09t7:188_1": "Somanassañāṇādisampayogo panettha āgamanādito veditabbo.",
  "tika-abh09t7:188_2": "Tihetukaṁ hi kāmāvacarakusalaṁ tihetukadvihetukapaṭisandhiyo datvā pavatte chasu dvāresu soḷasa vipākāni deti, duhetukaṁ pana kusalaṁ duhetukāhetukapaṭisandhiyo datvā pavatte chasu dvāresu tihetukarahitāni dvādasa vipākāni deti.",
  "tika-abh09t7:188_3": "Asaṅkhārikasasaṅkhārikabhāvo panettha paccayavisesatopi hoti.",
  "tika-abh09t7:188_4": "Balavapaccayenāpi hi uppannaṁ asaṅkhārikaṁ hoti, dubbalenāpi itaraṁ.",
  "tika-abh09t7:188_5": "Keci pana asaṅkhārikena sasaṅkhāravipākānaṁ, sasaṅkhārikena ca asaṅkhārikānaṁ uppattiṁ na icchanti.",
  "tika-abh09t7:188_6": "Yasmā panetāni paṭisandhidāyakato aññenāpi kammena pavatte akusalavipākāni pavattanti, paṭṭhāne ca ‘‘sahetukaṁ bhavaṅgaṁ ahetukassa bhavaṅgassa anantarapaccayena paccayo’’ti (paṭṭhā.",
  "tika-abh09t7:188_7": "3.1.102) vuttaṁ, tasmā ahetukapaṭisandhikassa puggalassa sugatiyaṁ pavatte sahetukānipi vipākāni pavattanti.",
  "tika-abh09t7:188_8": "Duggatiyaṁ, pana rūpāvacarabhūmiyañca ahetukāneva pavattanti.",
  "tika-abh09t7:188_9": "Tesupi atiiṭṭhe ārammaṇe somanassasahagatāni, iṭṭhamajjhatte upekkhāsahagatānīti evaṁ āgamanādito sampayogabhedo veditabbo.",
  "tika-abh09t7:189_0": "Dhammuddesādito pana yāva suññatavārapariyosānā kāmāvacarakusalasadisova sabbo vinicchayo, kevalañcettha yevāpanakesu karuṇāmuditā na santi sattārammaṇattā.",
  "tika-abh09t7:189_1": "Ekantaparittārammaṇā hi kāmāvacaravipākā.",
  "tika-abh09t7:189_2": "Viratiyopettha lokiyesu ekantakusalasabhāvattā na santi.",
  "tika-abh09t7:189_3": "‘‘Pañcasikkhāpadā kusalā evā’’ti (vibha. 715 ādayo) hi vuttaṁ.",
  "tika-abh09t7:189_4": "Phassādayo cettha vipākattā ādāse mukhanimittaṁ viya nirussāhasantā, kusalā pana mukhaṁ viya saussāhā.",
  "tika-abh09t7:189_5": "Saṅgahavāre ca pañcaṅgiko maggo hoti, ayaṁ viseso. Sesaṁ tādisameva.",
  "tika-abh09t7:190_0": "Visayādippabhedato pana yvāyaṁ kusalesu kammadvārapuññakiriyādhipatīhi bhedo vutto, so idha natthi aviññattijanakato, avipākadhammato, tathā appavattito ca.",
  "tika-abh09t7:190_1": "Hīnattikabhedo pana atthi hīnamajjhimappaṇītānaṁ kusalānaṁ vipākattā , tathā dvārārammaṇādibhedo.",
  "tika-abh09t7:190_2": "Ete hi hadayavatthuṁ nissāya dvāravinimuttā hutvā devamanussesu dvihetukatihetukānaṁ heṭṭhā vuttanayena paṭisandhibhavaṅgacutikiccāni, chadvāre chasu ārammaṇesu tadārammaṇakiccañca sādhayamānā evaṁ catūsu ṭhānesu vipaccanti.",
  "tika-abh09t7:190_3": "Evametesaṁ dvārārammaṇakiccaṭṭhānāni anibaddhāni, tato tehi bhedo hoti.",
  "tika-abh09t7:190_4": "Vatthu pana tattheva nibaddhaṁ, tato na bhedo.",
  "tika-abh09t7:190_5": "Atītādibhedato panetthāpi anantatā vuttanayā evāti.",
  "tika-abh09t7:191_0": "Kāmāvacarasahetukakusalavipākā niṭṭhitā.",
  "tika-abh09t7:192_0": "Rūpāvacaravipākavaṇṇanā",
  "tika-abh09t7:193_0": "Rūpāvacaravipākāpi sampayogabhedato attano kusalā viya pañcavidhā honti.",
  "tika-abh09t7:193_1": "Sabbo cettha vinicchayabhedo kusale vuttanayo eva.",
  "tika-abh09t7:193_2": "Vipākabhāvato panettha yathā hatthiādīnaṁ chāyā taṁsadisā, evaṁ kusalāgamanato ca jhānaṅgādisampayuttadhammasamāyogo, paṭipadādibhedo ca hoti.",
  "tika-abh09t7:193_3": "Apicettha tividhāya paṭhamajjhānabhūmiyā paṭhamajjhānavipākā, tathā dutiyajjhānabhūmiyā dutiyajjhānavipākā tatiyajjhānavipākā ca, tatiyajjhānabhūmiyā catutthajjhānavipākā, vehapphalapañcasuddhāvāsavasena chabbidhāya catutthajjhānabhūmiyā pañcamajjhānavipākā ca vuttanayena paṭisandhibhavaṅgacutikiccāni sādhayamānā hadayavatthuṁ nissāya dvāravinimuttāva kammanimittasaṅkhātapaññattārammaṇā hutvā vipaccantīti ayaṁ viseso, sesaṁ tādisameva.",
  "tika-abh09t7:194_0": "Rūpāvacaravipākā niṭṭhitā.",
  "tika-abh09t7:195_0": "Arūpāvacaravipākavaṇṇanā",
  "tika-abh09t7:196_0": "Evaṁ arūpāvacaravipākāpi ārammaṇabhedato attano kusalā viya catubbidhā honti.",
  "tika-abh09t7:196_1": "Vinicchayo ca sabbo kusale vuttanayova.",
  "tika-abh09t7:196_2": "Kusalato cettha viseso rūpāvacaravipāke vuttanayena veditabbo.",
  "tika-abh09t7:196_3": "Kevalaṁ panettha kammanimittabhūtapaññattārammaṇo ākāsānañcāyatanavipāko paṭhamāruppabhūmiyaṁ, tathā mahaggatārammaṇo viññāṇañcāyatanavipāko dutiyāruppabhūmiyaṁ, kammanimittabhūtapaññattārammaṇo ākiñcaññāyatanavipāko tatiyāruppabhūkhiyaṁ, mahaggatārammaṇo nevasaññānāsaññāyatanavipāko catutthāruppabhūmiyañca avatthukā vuttanayena paṭisandhibhavaṅgacutikiccāni sādhayamānāva pavattantīti ayameva viseso.",
  "tika-abh09t7:197_0": "Arūpāvacaravipākā niṭṭhitā.",
  "tika-abh09t7:198_0": "Lokuttaravipākavaṇṇanā",
  "tika-abh09t7:199_0": "Tathā lokuttaravipākāpi attano kusalā viya taṁtaṁmaggaphalattā catubbidhā, jhānaṅgayogabhedato paccekaṁ pañca pañca katvā vīsatividhāva honti.",
  "tika-abh09t7:199_1": "Vinicchayo cettha kusale vuttanayova.",
  "tika-abh09t7:199_2": "Kevalaṁ saṅgahavāre sotāpattimaggaphalaṁ sakadāgāmimaggaphalaṁ anāgāmimaggaphalanti imesaṁ tiṇṇaṁ aññindriyaṁ, arahattaphalassa ca aññātāvindriyaṁ paññindriyaṭṭhāne gahetvā aṭṭhindriyatā, bojjhaṅgamaggaṅgādibodhipakkhiyadhammā, paṭipadādibhedo ca maggāgamanavaseneva hotīti veditabbo. Adhipatibhedopettha labbhati.",
  "tika-abh09t7:199_3": "Lokuttarakusalā hi attano phalānaṁ anantaruppattito, javanavuttito ca adhipatiṁ vidhātuṁ sakkonti, lokiyā pana viparītato na sakkonti.",
  "tika-abh09t7:199_4": "Tenāhu porāṇā ‘‘vipāke adhipatī natthi ṭhapetvā lokuttara’’nti (dha. sa. aṭṭha. 505).",
  "tika-abh09t7:199_5": "Vimokkhabhedato panete maggāgamanato tividhā honti suññataanimittaappaṇihitavimokkhavasena.",
  "tika-abh09t7:199_6": "Maggā hi vipassanāgamanato ‘‘suññato appaṇihito’’ti dve nāmāni labhitvā saguṇārammaṇato pariyāyena animittātipi vuccanti, tasmā sayaṁ āgamanīyaṭṭhāne ṭhatvā attano attano anantaraphalānaṁ nippariyāyato tīṇipi nāmāni denti.",
  "tika-abh09t7:199_7": "Aparabhāge pana phalasamāpattibhūtānaṁ na denti.",
  "tika-abh09t7:199_8": "Tattha vipassanāgamanatova magge vuttanayena duvidho nāmalābho veditabbo.",
  "tika-abh09t7:199_9": "Te ca na maggā viya ekacittakkhaṇikā, maggavīthiyaṁ pana dvattikkhattuṁ, phalasamāpattivīthiyaṁ sakalampi divasaṁ appanājavanavaseneva nirantaraṁ mahaggatajavanāni viya pavattantīti ayaṁ viseso.",
  "tika-abh09t7:200_0": "Lokuttaravipākā niṭṭhitā.",
  "tika-abh09t7:201_0": "Akusalavipākā pana kāmāvacarāva, lobhādisampayuttahetu abhāvato ahetukā eva ca honti.",
  "tika-abh09t7:201_1": "Te sampayogato upekkhāsahagataṁ cakkhuviññāṇaṁ, tathā sotaghānajivhāviññāṇāni, tathā dukkhasahagataṁ kāyaviññāṇaṁ, upekkhāsahagatā manodhātu, tathā manoviññāṇadhātūti sattavidhā.",
  "tika-abh09t7:201_2": "Vinicchayo panesa sabbattha tādisāhetukakusalavipākesu vuttanayo eva.",
  "tika-abh09t7:201_3": "Kevalaṁ panāniṭṭhārammaṇatā, kāyaviññāṇassa dukkhasahagatatā, upekkhāsahagatamanoviññāṇadhātuyā uddhaccavajjitākusalapaccayā catūsu apāyesu paṭisandhibhavaṅgacutikiccāni, sugatiyañca santīraṇatadārammaṇakiccāni ca sādhanavasena pavatti ca viseso, sesaṁ tādisameva.",
  "tika-abh09t7:202_0": "Akusalavipākā niṭṭhitā.",
  "tika-abh09t7:203_0": "Niṭṭhitā ca vipākābyākatā.",
  "tika-abh09t7:204_0": "Ahetukakiriyāvaṇṇanā",
  "tika-abh09t7:205_0": "Kiriyābyākatā pana kāmarūpārūpāvacaravasena tividhā.",
  "tika-abh09t7:205_1": "Tattha kāmāvacarakiriyā ahetukā sahetukāti duvidhā.",
  "tika-abh09t7:205_2": "Tattha sahajātahetuvirahitā ahetukā.",
  "tika-abh09t7:205_3": "Tā sampayogādito tividhā upekkhāsahagatā manodhātu, somanassasahagatā manoviññāṇadhātu, tathā upekkhāsahagatāti.",
  "tika-abh09t7:205_4": "Kiriyāti karaṇamattaṁ, kiccamattanti attho.",
  "tika-abh09t7:205_5": "Sabbesuyeva hi kiriyacittesu yaṁ āvajjanakiccadvayaṁ, taṁ ajavanavuttito moghapupphaṁ viya.",
  "tika-abh09t7:205_6": "Yaṁ javanavuttikaṁ, taṁ nirānusayasantānappavattito chinnamūlarukkhapupphaṁ viya aphalaṁ hoti.",
  "tika-abh09t7:205_7": "Taṁtaṁāvajjanajavanakiccasādhanavasena pavattattā pana kiccamattataṁ upādāya ‘‘kiriyā’’ti vuttaṁ.",
  "tika-abh09t7:205_8": "Tattha manodhātuyā vipākamanodhātuyaṁ vuttanayena sabbo vinicchayo veditabbo.",
  "tika-abh09t7:205_9": "Kevalaṁ pana pañcadvāre iṭṭhesu vā aniṭṭhesu vā pañcārammaṇesu pañcapasāde ghaṭṭitesu uppannabhavaṅgupacchedānantaraṁ tameva pañcārammaṇamārabbha hadayavatthuṁ nissāyevāvajjanakiccaṁ sādhayamānā pañcasupi dvāresu pavattatīti ayaṁ viseso.",
  "tika-abh09t7:206_0": "Manoviññāṇadhātudvayampi yathākkamaṁ kusalavipākāhetukamanoviññāṇadhātudvayasadisaṁ, vīriyaṁ panettha adhikaṁ, vīriyūpatthambhova samādhi balavā hoti.",
  "tika-abh09t7:206_1": "Tato evettha saṅgahavāre vīriyasamādhimanosomanassajīvitindriyānaṁ pañcannaṁ vasena indriyasaṅgaho hoti, idhāpi balasaṅgaho nattheva.",
  "tika-abh09t7:206_2": "Yaṁ panettha padabhājanīye samādhivīriyānaṁ niddese ‘‘samādhibalaṁ vīriyabala’’nti (dha. sa.",
  "tika-abh09t7:206_3": "570-572) balavevacanaṁ vuttaṁ, taṁ itarāhetukacittasampayuttehi imesaṁ balavataratādassanatthaṁ pariyāyato vuttaṁ.",
  "tika-abh09t7:206_4": "Tato eva hi saṅgahavāre ‘‘dve balāni hontī’’ti na vuttaṁ, tasmā ahetukesu nippariyāyato balaṁ natthi evāti gahetabbaṁ.",
  "tika-abh09t7:207_0": "Visayādippabhedato panettha somanassasahagatā tāva hadayavatthuññeva nissāya pañcadvāre voṭṭhabbanakiccāya ca, manodvāre anuḷāresu chasu kāmāvacarārammaṇesu āvajjanakiccāya ca manoviññāṇadhātuyā anantaraṁ javanakiccaṁ sādhayamānā khīṇāsavānaññeva hasitaṁ uppādentī pavattati.",
  "tika-abh09t7:207_1": "Hasitaṁ hi somanassasahagatakāmāvacareheva javanehi, tesu asekhānaṁ pañcahi kiriyājavanehi, sekhānaṁ pana kusalehi ceva diṭṭhivippayuttalobhamūlehi cāti chahi, puthujjanānaṁ diṭṭhisampayuttehi cāti aṭṭhahīti terasahi cittehi uppajjati.",
  "tika-abh09t7:207_2": "Upekkhāsahagatā pana pañcadvāre hadayavatthuññeva nissāya santīraṇakiccāya vipākamanoviññāṇadhātuyā anantaraṁ voṭṭhabbanakiccaṁ, manodvāre sabbesu chasupi ārammaṇesu savatthukā, avatthukā vā bhavaṅgacalanānantaraṁ āvajjanakiccaṁ sādhayamānā pavattati.",
  "tika-abh09t7:207_3": "Ayaṁ hi tīsu bhavesu kassaci sacittakapuggalassa na kismiñci visaye na uppajjati, sabbaññutaññāṇasadisaṁ mahāgamanaṁ nāmetaṁ cittanti ayaṁ viseso, sesaṁ tādisameva.",
  "tika-abh09t7:208_0": "Ahetukakiriyā niṭṭhitā.",
  "tika-abh09t7:209_0": "Sahetukakāmāvacarakiriyāvaṇṇanā",
  "tika-abh09t7:210_0": "Alobhādikiriyāhetusampayuttā pana sahetukā, te sampayogato kusalā viya aṭṭhavidhā.",
  "tika-abh09t7:210_1": "Sabbopettha vinicchayo kusalesu vuttanayo eva.",
  "tika-abh09t7:210_2": "Kevalaṁ panettha viratiyo na santi, kusalā ca sekhaputhujjanānaṁ vuttanayena chasu dvāresu vatthuṁ nissāya vā anissāya vā javanakiccaṁ sādhayamānā pavattanti, ime pana asekhānanti ayaṁ viseso. Kāmāvacarakiriyā.",
  "tika-abh09t7:211_0": "Rūpāvacarakiriyāvaṇṇanā",
  "tika-abh09t7:212_0": "Rūpāvacarakiriyā ca kusalā viya pañcavidhā.",
  "tika-abh09t7:212_1": "Vinicchayo ca tattha vuttanayo eva.",
  "tika-abh09t7:212_2": "Kevalaṁ hi kusalā sekhaputhujjanānaṁ paññattārammaṇā , abhiññāvasena pavattaṁ pañcamajjhānaṁ sabbārammaṇañca hutvā manodvāre hadayavatthuññeva nissāya javanakiccaṁ sādhayamānā pavattanti, ime pana asekhānanti ayameva viseso. Rūpāvacarakiriyā.",
  "tika-abh09t7:213_0": "Arūpāvacarakiriyāvaṇṇanā",
  "tika-abh09t7:214_0": "Arūpāvacarakiriyā ca kusalā viya catubbidhā.",
  "tika-abh09t7:214_1": "Vinicchayo ca tattha vuttanayo eva.",
  "tika-abh09t7:214_2": "Kevalaṁ hi kusalā sekhaputhujjanānaṁ savatthukā, avatthukā vā heṭṭhā vuttanayena yathāyogaṁ paññattimahaggatārammaṇā manodvāre javanakiccaṁ sāyemānā pavattanti, ime pana asekhānanti ayaṁ viseso. Arūpāvacarakiriyā.",
  "tika-abh09t7:215_0": "Kiriyābyākatā niṭṭhitā.",
  "tika-abh09t7:216_0": "Pakiṇṇakakathāvaṇṇanā",
  "tika-abh09t7:217_0": "Ettha ṭhatvā sabbe cittacetasikadhamme jātisaṅgahādito samodhānetvā pakiṇṇakakathā vattabbā.",
  "tika-abh09t7:217_1": "Yathāvuttāni hi cittāni kusalāni ekavīsati, akusalāni dvādasa, vipākāni chattiṁsa, kiriyāni vīsati cāti sabbānipi ekūnanavutividhāni, lokuttarānaṁ jhānaṅgayogabhedato cattālīsavidhattā ekavīsasataṁ vā honti.",
  "tika-abh09t7:217_2": "Tesu kāmāvacarāni catupaññāsa, rūpāvacarāni pannarasa, arūpāvacarāni dvādasa, lokuttarāni aṭṭha, cattālīsaṁ vā.",
  "tika-abh09t7:217_3": "Kāmāvacaresu ca kusalāni aṭṭha, vipākāni tevīsati, kiriyāni ekādasa, ahetukāni aṭṭhārasa.",
  "tika-abh09t7:217_4": "Sesāni pana catubhūmakānipi sahetukāni.",
  "tika-abh09t7:217_5": "Tesu ca jātito cittagaṇanā pubbe vuttāva .",
  "tika-abh09t7:217_6": "Cetasikā pana saddhā sati hirīottappaṁ alobho adoso kāyapassaddhādayo dvādasa, tatramajjhattatā amoho appamaññādvayaṁ, viratittayañca moho ahirikaṁ anottappaṁ uddhaccañca lobho diṭṭhi doso vicikicchā ca māno issā macchariyaṁ kukkuccaṁ thinaṁ middhañca phasso vedanā saññā cetanā ekaggatā jīvitindriyañca manasikāro ca vitakko vicāro pīti vīriyaṁ chando adhimokkho cāti dvepaññāsa honti.",
  "tika-abh09t7:218_0": "Tattha tatramajjhattatā, appamaññādvayaṁ, mānādīni cha, manasikāro chando adhimokkho cāti dvādasa dhammā yathāṭhāne yevāpanakā eva, viratittayaṁ, uddhaccañca katthaci yevāpanakā.",
  "tika-abh09t7:218_1": "Tesu ca tatramajjhattatā manasikāro chando adhimokkho uddhaccaṁ viratiyoti ime ṭhapetvā sesā aṭṭha yathāṭhāne aniyatā eva, viratiyo pana katthaci aniyatā, ime pana ekādasa ṭhapetvā sesā ekacattālīsa dhammā niyatā eva.",
  "tika-abh09t7:218_2": "Tattha saddhādayo pañcavīsati dhammā kusalābyākatāyeva, mohādayo cuddasa akusalā eva, phassādayo terasa kusalākusalābyākatā tijātikā.",
  "tika-abh09t7:218_3": "Ekantato hi kusalā vā abyākatā vā dhammā natthi, kusalacittasampayuttasamaye pana kusalā, abyākatacittasampayuttasamaye abyākatā ca honti.",
  "tika-abh09t7:218_4": "Mohādayo pana sarūpeneva akusalā, itare ca taṁsampayogena sabbepi cete atthanā sampayuttacittabhedena bhedavantova hontīti veditabbā.",
  "tika-abh09t7:219_0": "Tesu hi saddhādayo ekūnavīsati sabbesu kusalesu ceva sahetukābyākatesu cāti ekūnasaṭṭhicittesu uppajjanti, tato paccekaṁ ekūnasaṭṭhippabhedā ca honti. Evamaññepi ñātabbā .",
  "tika-abh09t7:219_1": "Amoho tesu ñāṇavippayuttāni dvādasa ṭhapetvā sesesu, appamaññā pana kāmāvacaresu sahetukakiriyakusalesu ceva pañcamajjhānavajjitarūpāvacaresu cāti aṭṭhavīsaticittesu, viratiyo pana kāmāvacarakusalesu, lokuttaresu cāti soḷasasu.",
  "tika-abh09t7:219_2": "Evamete pañcavīsati dhammā kusalābyākatesu uppajjanato kusalābyākatā nāma jātā.",
  "tika-abh09t7:219_3": "Akusalesu pana mohādayo cattāro dvādasasupi akusalacittesu uppajjanti, lobho aṭṭhasu lobhamūlesu, diṭṭhi tattha diṭṭhisampayuttesu, māno diṭṭhivippayuttesu, doso issā macchariyaṁ kukkuccaṁ paṭighasampayuttesu, thinamiddhaṁ pañcasu sasaṅkhārikesu, vicikicchā vicikicchāsampayutte evāti.",
  "tika-abh09t7:219_4": "Evamete cuddasapi sayaṁ akusalattā, akusalesveva uppajjanato ca akusalā nāma.",
  "tika-abh09t7:220_0": "Itaresu ca phassādayo satta dhammā sabbacittesu, na hi taṁ cittamatthi, yaṁ imesu ekenāpi vinā uppajjati. Sabbatthakā hi ete. Vitakkādayo pana yathāyogikā.",
  "tika-abh09t7:220_1": "Tesu hi vitakko tāva dvipañcaviññāṇavajjitakāmāvacaresu ceva ekādasasu paṭhamajjhānikarūpāvacaralokuttaresu cāti pañcapaññāsacittesu uppajjati.",
  "tika-abh09t7:220_2": "Vicāro pana tesu ceva tathā dutiyajjhānikacittesu cāti chasaṭṭhicittesu.",
  "tika-abh09t7:220_3": "Pīti catutthajjhānikavajjitasomanassasahagatesu.",
  "tika-abh09t7:220_4": "Vīriyaṁ dvipañcaviññāṇamanodhātusantīraṇattikavajjitesu.",
  "tika-abh09t7:220_5": "Chando ahetukamomūhavajjitesu.",
  "tika-abh09t7:220_6": "Adhimokkho dvipañcaviññāṇavicikicchāyuttavajjitesu.",
  "tika-abh09t7:220_7": "Evamete terasa kusalākusalābyākatesu uppajjanato tijātikā nāma jātā.",
  "tika-abh09t7:220_8": "Sampayuttacittabhedena cesaṁ paccekaṁ gaṇanābhedopi veditabbo.",
  "tika-abh09t7:220_9": "Yathā hi cittaṁ salakkhaṇato ekavidhampi sampayogāvatthādibhedeneva bhinnaṁ, tathā cetasikāpi paccekanti ñātabbā, visesaṁ pana nesaṁ vakkhāma.",
  "tika-abh09t7:221_0": "Vatthusaṅgahe pana nesaṁ cittesu tāva kāmāvacaravipākamanodhātuhasitāni, dosasampayuttapaṭigharūpāvacarapaṭhamamaggāni cāti tecattālīsa cittāni heṭṭhā vuttanayena yathāsakaṁ vatthūni nissāyeva uppajjanti, arūpāvacaravipākāni pana anissāyeva, sesāni dvecattālīsa nissāyapi, āruppesupi uppajjanato anissāyapi.",
  "tika-abh09t7:221_1": "Arūpīnaṁ hi chapi vatthūni na santi, rūpīnaṁ pana ghānādīni tīṇi, sabbattha ca taṁtaṁvatthurahitānaṁ sabbattha niyataviññāṇānipi, asaññīnaṁ pana sabbānipi vatthuviññāṇāni na santi.",
  "tika-abh09t7:221_2": "Tesaṁ hi jīvitanavakameva rūpaṁ paṭisandhi, pavattiyaṁ bhavaṅgaṁ, maraṇakāle cuti ca hutvā pavattati.",
  "tika-abh09t7:221_3": "Yathā cettha cittānaṁ, evaṁ taṁsampayuttacetasikānampi vatthuto saṅgahabhedo veditabbo.",
  "tika-abh09t7:221_4": "Ayaṁ pana viseso – tesu hi doso issā macchariyaṁ kukkuccañca hadayavatthuṁ nissāya kāmaloke eva uppajjati.",
  "tika-abh09t7:221_5": "Karuṇāmuditā pana rūpalokepi, na arūpe.",
  "tika-abh09t7:221_6": "Tattha hi rūpāvacarapubbabhāgānipi na uppajjanti, sesā pana sabbe nissāyapi anissāyapi tīsupi bhavesu uppajjanti.",
  "tika-abh09t7:221_7": "Tattha hi phassādayo satta chapi vatthūni, itare pana hadayamevāti, sesaṁ cittasamaṁ.",
  "tika-abh09t7:222_0": "Kiccadvārasaṅgahe pana nesaṁ cittaṁ yathā ca cuddasahi kiccehi chadvārikadvāravinimuttabhāvena, evaṁ pavattikkamo veditabbo.",
  "tika-abh09t7:222_1": "Yadā hi kusalākusalabalena tīsu bhūmīsu sattā nibbattanti, tadā tesaṁ maraṇakāle yebhuyyena channaṁ dvārānamaññatarasmiṁ paccupaṭṭhitaṁ kammakammanimittagatinimittānamaññataraṁ gahetvā upekkhāsahagatavipākāhetukamanoviññāṇadhātudvayañceva aṭṭha mahāvipākāni, nava rūpārūpavipākāni ceti ekūnavīsati cittāni heṭṭhā vuttanayena yathāsakabhūmīsu paṭisandhi hutvā uppajjanti, tāneva bhavaṅgacutivasena dvāravinimuttāni nāma honti.",
  "tika-abh09t7:222_2": "Maraṇakāle hi sattānaṁ asaññisattavirahitānaṁ bhavantare paṭisandhijanakaṁ atītaṁ kammaṁ vā taṁkammakaraṇakāle visayopakaraṇādibhūtaṁ rūpādichabbidhampi atītādibhedaṁ kālavinimuttañca kammanimittaṁ vā upapajjamānabhavānurūpaṁ kapparukkhamātukucchinirayaggijālādigatinimittaṁ vā kammabalena yathārahaṁ channaṁ dvārānamaññatarasmiṁ sāyanhe pabbatacchāyā pathaviyaṁ viya cittasantāne allīyamānaṁ upaṭṭhāti.",
  "tika-abh09t7:222_3": "Evaṁ upaṭṭhite ca tasmiṁ ārammaṇe kammabalena nirantaraṁ pavattamānacittasantānassa āyukkhayakammakkhayaubhayakkhayaupacchedakakammānamaññatarena paccāsannamaraṇassa tassa tassa vīthicittabhavaṅgānantaraṁ cuticittaṁ hoti, tadanantaraṁ kammakammanimittādīsu yathāgahitaṁ ārabbha yathārahaṁ tīsu bhavesu yaṁ kiñci paṭisandhicittaṁ bhavantare paṭhamacittaṁ hutvā uppajjati.",
  "tika-abh09t7:223_0": "Tattha ca duhetukāhetukacutiyānantaraṁ dasa kāmāvacarapaṭisandhiyova honti, na itarā, kāmāvacaratihetukāya cutiyā sabbāpi honti, rūpāvacarāya pana cutiyāpi ahetukapaṭisandhirahitā, arūpāvacarāya cutiyā heṭṭhimavajjitāruppapaṭisandhiyo ceva kāmāvacaratihetukapaṭisandhiyo ca, asaññīnaṁ pana rūpacutito bhavantare gahitapubbaṁ kammādimevārabbha ahetukarahitā kāmāvacarapaṭisandhiyova honti, na itarā.",
  "tika-abh09t7:223_1": "Puthujjanānaṁ, pana sotāpannasakadāgāmīnañca cutiyā suddhāvāsesu paṭisandhi na hoti, sekhānaṁ dvihetukāhetukāsaññipaṭisandhiyo, asekhānaṁ pana sabbāpi paṭisandhiyo na honti.",
  "tika-abh09t7:223_2": "Te hi cutito nirupadhisesanibbānena anupādāparinibbānappattā nāma honti.",
  "tika-abh09t7:223_3": "Evaṁ gahitapaṭisandhinirodhato paraṁ tadeva cittaṁ tasmiññevārammaṇe bhavaṅgaṁ hutvā cutipariyosānaṁ asati vīthicittuppāde supinampi adisvā niddokkamanakālādīsu aparimāṇasaṅkhampi nadīsotaṁ viya nirantaraṁ pavattati.",
  "tika-abh09t7:223_4": "Evaṁ ekūnavīsativiññāṇānaṁ paṭisandhibhavaṅgacutivasena pavattikkamo veditabbo.",
  "tika-abh09t7:224_0": "Evaṁ pana vattamāne bhavaṅgasantāne yadā indriyaparipākamāgamma sabhāgapaccayantarasahitaṁ atimahantaṁ rūpārammaṇaṁ cakkhudvāre ghaṭṭeti, tadā ghaṭṭanānubhāvena dvikkhattuṁ tattha bhavaṅgacalanaṁ hoti, tadanantaraṁ bhavaṅgaṁ vocchinditvā tasmiṁ rūpārammaṇe kiriyamanodhātu āvajjanakiccaṁ sādhayamānā uppajjitvā nirujjhati, tathā tadanantaraṁ cakkhuviññāṇadvaye yathārahamekaṁ dassanakiccaṁ, tadanantaraṁ vipākamanodhātudvayā aññataraṁ sampaṭicchanakiccaṁ, tadanantaraṁ vipākamanoviññāṇadhātuttayā aññataraṁ santīraṇakiccaṁ, tadanantaraṁ upekkhāsahagatakiriyāhetukamanoviññāṇadhātu voṭṭhabbanakiccaṁ, tadanantaraṁ ekūnatiṁsakāmāvacarajavanesu yaṁ kiñci yathārahaṁ sattakkhattuṁ, chakkhattuṁ, maraṇakālādīsu pañcakkhattumeva vā javanakiccaṁ sādhayamānaṁ, tadanantaraṁ ekādasasu tadārammaṇakiccesu mahāvipākasantīraṇesu yathārahamekaṁ sakiṁ, dvikkhattuṁ vā tadārammaṇakiccaṁ sādhayamānaṁ uppajjitvā nirujjhati, tadanantaraṁ bhavaṅgasantati eva pavattati.",
  "tika-abh09t7:224_1": "Evaṁ cakkhudvāre sattakiccāni chacattālīsa cittāni sambhavanti.",
  "tika-abh09t7:225_0": "Yadā pana vuttanayena saddārammaṇādīni sotadvārādīsu ghaṭṭenti, tadāpi cakkhudvāre viya paccekañca chacattālīseva bhavanti.",
  "tika-abh09t7:225_1": "Kevalaṁ hettha āvajjanānantaraṁ cakkhuviññāṇaṭṭhāne sotaviññāṇādidvayāni yathākkamaṁ savanādikiccāni sādhayamānāni uppajjantīti.",
  "tika-abh09t7:225_2": "Evaṁ pañcadvāre atimahante pañcārammaṇe catupaññāsa kāmāvacaracittāneva sambhavanti.",
  "tika-abh09t7:225_3": "Keci panettha ‘‘sasaṅkhārikajavanāni pañcadvāre na uppajjanti pubbappayogāsambhavā, manodvāreyevetāni uppajjantī’’ti vadanti.",
  "tika-abh09t7:226_0": "Mahante pana tadārammaṇavajjitāni.",
  "tika-abh09t7:226_1": "Visayassa javanasamakālameva atītattā javanāvasāne bhavaṅgaṁ hoti.",
  "tika-abh09t7:226_2": "Paritte pana javanampi natthi.",
  "tika-abh09t7:226_3": "Voṭṭhabbanaṁ hettha javanaṭṭhāne ṭhatvā dvattikkhattuṁ pavattitvā nirujjhati, tato paraṁ bhavaṅgaṁ hoti.",
  "tika-abh09t7:226_4": "Ayaṁ pana vāro ‘‘diṭṭhaṁ viya me , sutaṁ viya me’’tiādikathanakāle labbhati.",
  "tika-abh09t7:226_5": "Atiparitte pana voṭṭhabbanappādā asaṇṭhahanato bhavaṅgacalanamattameva, na āvajjanādīni.",
  "tika-abh09t7:226_6": "Āvajjanena hi bhavaṅge āvaṭṭite voṭṭhabbanaṁ appatvā antarā cakkhuviññāṇānantaraṁ cittaṁ bhavaṅgaṁ otarissatīti netaṁ ṭhānaṁ vijjati, nāpi appavattamāne visaye pañcadvārikavīthicittāni pavattantīti.",
  "tika-abh09t7:226_7": "Ayaṁ pañcadvāre visayappavattibhedena cittappavattiniyamo.",
  "tika-abh09t7:227_0": "Manodvāre pana chasu ārammaṇesu āpāthagatesu vuttanayena bhavaṅgacalanamanodvārāvajjanānantaraṁ kusalākusalaphalanāvajjanakiriyacittesu pañcapaññāsajavanakiccesu yaṁ kiñci kāmāvacarārammaṇamārabbha pavattati, tato pabhuti kāmāvacarārammaṇe tadārammaṇaṁ hoti.",
  "tika-abh09t7:227_1": "Appanājavane ayaṁ pavattikkamo – samathavipassanākammaṭṭhānikānaṁ hi yathāsakavisaye uppāditapubbabhāgabhāvanānaṁ ‘‘idāni appanā uppajjissatī’’ti bhavaṅgacalanāvajjanāvasāne ñāṇasampayuttakāmāvacarajavanesu aññatarasmiṁ yathārahaṁ parikammopacārānulomagotrabhunāmena catukkhattuṁ, tikkhattumeva vā uppajjitvā niruddhe catutthaṁ, pañcamaṁ vā mahaggatajavanesu yaṁ kiñci paṭhamakappanābhiññābhūtaṁ ekavārameva, jhānasamāpattibhūtaṁ anantavārampi javati.",
  "tika-abh09t7:227_2": "Lokuttarajavanesu pana kusalāni ekasantāne ekavārameva javanti, tadanantaraṁ yathāsakaṁ phalacittañca dvattivāraṁ, phalasamāpattivīthiyaṁ phalameva anantavārampi javati, nirodhasamāpattiyaṁ pana anupubbanirodhavasena paṭhamajjhānato yāvākiñcaññāyatanā yathākkamaṁ āvajjanaparikammādivaseneva samāpajjitvā vuṭṭhitassa gotrabhuto anantaraṁ catutthāruppajavane dvikkhattuṁ javitvā niruddhe yathāparicchinnakālañca cittaṁ na uppajjati, vuṭṭhānakāle ca āvajjanaparikammacittaniyāmena anāgāmiphalaṁ, arahattaphalaṁ vā yathārahamekavārameva uppajjati.",
  "tika-abh09t7:227_3": "Tattha ca kusalagotrabhuto anantaraṁ kusalañceva ādito phalattayañca appeti, kiriyāgotrabhuto kiriyaṁ, arahattaphalañca.",
  "tika-abh09t7:227_4": "Tatthāpi somanassasahagatato somanassasahagatameva, upekkhāsahagatato ca upekkhāsahagatameva appeti.",
  "tika-abh09t7:227_5": "Asekhānameva cettha arahattaphalakiriyājavanāni, yathāsakaṁ sekhānameva sesalokuttarāni, sekhaputhujjanānameva kusalākusalāni, tihetukānameva appanā honti, ayaṁ javananiyamo.",
  "tika-abh09t7:228_0": "Appanājavanato paraṁ pana tadārammaṇaṁ natthi.",
  "tika-abh09t7:228_1": "Javanārammaṇesu hi kāmāvacarabhūtesveva kāmāvacarapaṭisandhikānameva atimahante, vibhūte ca visaye tadārammaṇamuppajjati.",
  "tika-abh09t7:228_2": "Atiiṭṭhe panārammaṇe santīraṇakiriyājavanatadārammaṇāni somanassasahagatāni, iṭṭhamajjhatte, aniṭṭhe ca upekkhāsahagatāni honti.",
  "tika-abh09t7:228_3": "Yadā pana domanassānantaraṁ somanassassa paṭṭhāne paṭikkhittattā somanassapaṭisandhikassa atiiṭṭhādīsu paṭighe javite tadārammaṇabhavaṅgāni na uppajjanti, tadā aññaṁ paricitapubbaṁ parittārammaṇamārabbha anāvajjanampi nirodhato vuṭṭhahantassa sāmaññaphalaṁ viya antarā upekkhāsahagatasantīraṇaṁ uppajjati, tamanantaritvā bhavaṅgaṁ hotīti ayaṁ tadārammaṇaniyamo.",
  "tika-abh09t7:229_0": "Evaṁ pana bhavaṅgānantaraṁ chadvāre āvajjanādīni vīthicittāni.",
  "tika-abh09t7:229_1": "Iti yāvatāyukaṁ imināva kamena cittaniyāmato viññāṇāni pavattanti.",
  "tika-abh09t7:229_2": "Vīthicittānantaraṁ, pana bhavaṅgānantaraṁ vā sabbapacchimaṁ taṁ ekūnavīsatividhaṁ bhavaṅgameva tasmiññevārammaṇe cutikiccañca sādhayamānaṁ pavattati, tasmiṁ niruddhe satto cuto nāma hoti.",
  "tika-abh09t7:229_3": "Tatopi cutito puna paṭisandhibhavaṅgavīthicutiyoti evaṁ punappunaṁ cittasantānaṁ yantayuttagoṇo viya bhavādīsu yāvānupādāya āsavehi na vimuccati, tāvāvicchinnaṁ pavattati eva.",
  "tika-abh09t7:229_4": "Evaṁ pavattamāne ca cittasantāne ‘‘tvaṁ bhavaṅgaṁ nāma hoti, tvaṁ tadanantaraṁ āvajjanaṁ…pe… tvaṁ tadanantaraṁ tadārammaṇaṁ nāma hoti, tvaṁ pana bhavaṅga’’ntiādinā niyāmako kattā nāma natthi, cittaniyāmenevetaṁ pavattati.",
  "tika-abh09t7:230_0": "Pañcavidho hi niyāmo – bījaniyāmo utuniyāmo kammaniyāmo dhammaniyāmo cittaniyāmoti, tattha aṅkurapaṇṇadaṇḍapupphaphalādikkamena tesaṁ tesaṁ bījānaṁ aññoññavisadisarukkhatiṇagacchalatādisantāne attanā sadisaphaladānaṁ bījaniyāmo nāma.",
  "tika-abh09t7:230_1": "Tasmiṁ tasmiṁ samaye tesaṁ tesaṁ rukkhānaṁ ekappahārena pupphaphalapallavānaṁ gahaṇaṁ utuniyāmo nāma.",
  "tika-abh09t7:230_2": "Tassa tassa vā kusalākusalakammassa taṁtaṁsadisāsadisarūpārūpavipākadānaṁ, kammasarikkhakavipākadānañca kammaniyāmo nāma.",
  "tika-abh09t7:230_3": "Bodhisattānaṁ paṭisandhiggahaṇe, mātukucchito abhinikkhamane, abhisambodhidhammacakkappavattanādīsu ca dvattiṁsa pubbanimittāni dhammaniyāmo nāma.",
  "tika-abh09t7:230_4": "Yathāvuttena bhavaṅgāvajjanādikiccakkameneva cittappavatti cittaniyāmo nāma.",
  "tika-abh09t7:230_5": "Iminā pana cittaniyāmena yathākkamaṁ kiccavantesu cetesu cittesu dvipañcaviññāṇamanodhātujavanāni yathāsambhavaṁ ekakiccaṭṭhānāni, sesāni pana dviticatupañcakiccaṭṭhānāni, tāni ca pubbe vuttāni, suviññeyyāni ca. Evaṁ ekadvārikādīni ca.",
  "tika-abh09t7:230_6": "Yathā ca cittānaṁ, evaṁ taṁsampayuttacetasikānampi kiccadvāravasena saṅgaho veditabbo.",
  "tika-abh09t7:230_7": "Ayaṁ pana viseso – kiccato hi sabbatthakā tāva satta cittaṁ viya cuddasa kiccāni karonti.",
  "tika-abh09t7:230_8": "Vitakkavicārādhimokkhā pana tayo dassanādipañcakiccāni vajjetvā nava, vīriyaṁ tato sampaṭicchanasantīraṇāni vajjetvā satta, pīti voṭṭhabbanāvajjanānipi vajjetvā santīraṇena saddhiṁ cha, viratiappamaññāvajjitā pana vīsati kusalābyākatā ceva chando ca santīraṇampi vajjetvā pañca, tato appamaññā tadārammaṇampi vajjetvā cattāri, viratiyo pana kusalā javanakiccameva karonti.",
  "tika-abh09t7:230_9": "Dvārato ca viratiyo manodvārikā eva, tathā karuṇāmuditā, dvāravinimuttā ca pana honti.",
  "tika-abh09t7:230_10": "Manodvāre eva hi duccaritaviramaṇaṁ sattapaññattiggahaṇañca hoti.",
  "tika-abh09t7:230_11": "Akusalā pana chadvārikā, tatthāpi mānaissāmacchariyakukkuccāni manodvārikānevāti keci.",
  "tika-abh09t7:230_12": "Avasesā chadvārikā ceva dvāravinimuttā ca. Sesaṁ cittasadisameva.",
  "tika-abh09t7:230_13": "Ārammaṇasaṅgaho pana nesaṁ parittārammaṇattike āvi bhavissatīti. Ayaṁ pakiṇṇakakathā.",
  "tika-abh09t7:231_0": "Cittuppādakaṇḍavaṇṇanā niṭṭhitā.",
  "tika-abh09t7:232_0": "Abyākatapadaṁ pana neva tāva niṭṭhitaṁ.",
  "tika-abh09t7:232_1": "Abyākatesu hi vipākābyākataṁ, kiriyābyākatañca vibhattaṁ, rūpābyākataṁ, pana nibbānābyākatañca avasiṭṭhaṁ.",
  "tika-abh09t7:232_2": "Tattha rūpābyākataṁ tāva bhūmito kāmāvacarameva, na bhinnaṁ, tathā sampayogatopi asambhavo eva.",
  "tika-abh09t7:232_3": "Sārammaṇadhammānameva, hi aññamaññasampayogo, na itaresanti.",
  "tika-abh09t7:232_4": "Dhammuddesato panetaṁ aṭṭhavīsatividhaṁ hoti.",
  "tika-abh09t7:232_5": "Seyyathidaṁ – pathavīdhātu āpodhātu tejodhātu vāyodhātu cakkhu sotaṁ ghānaṁ jivhā kāyo rūpaṁ saddo gandho raso itthindriyaṁ purisindriyaṁ jīvitindriyaṁ hadayavatthu kāyaviññatti vacīviññatti ākāso rūpassa lahutā mudutā kammaññatā rūpassa upacayo santati jaratā aniccatā kabaḷīkāro āhāroti.",
  "tika-abh09t7:232_6": "Padabhājanīye panettha kiñcāpi hadayavatthu na āgataṁ, upari pana paṭṭhānapāḷiyaṁ ‘‘yaṁ rūpaṁ nissāya manodhātu ca manoviññāṇadhātu ca vattantī’’tiādinā (paṭṭhā.",
  "tika-abh09t7:232_7": "1.1.8) sarūpeneva āgamissatīti taṁ idha gahitaṁ.",
  "tika-abh09t7:232_8": "Keci pana middharūpaṁ balarūpaṁ sambhavarūpaṁ jātirūpaṁ rogarūpanti imānipi pañca gahetvā ‘‘tettiṁsa rūpāni hontī’’ti vadanti, te tesaṁ abhāvaṁ, antogadhabhāvañca vatvā paṭikkhipitabbā.",
  "tika-abh09t7:232_9": "Imesu hi middhaṁ rūpameva na hoti arūpadhammattā nīvaraṇānaṁ.",
  "tika-abh09t7:232_10": "Middheneva hi pacalāyikākārena rūpappavatti hoti, balarūpaṁ pana vāyodhātuyā antogadhaṁ taṁsabhāvattā, sambhavarūpaṁ āpodhātuyā, jātirūpaṁ upacayasantatīsu, rogarūpañca jaratāaniccatāsu pavisati sappaccayasamuṭṭhitarūpavikārabhedesu rogabyapadesatoti sabbaṁ rūpaṁ aṭṭhavīsatividhameva hoti.",
  "tika-abh09t7:232_11": "Ayaṁ dhammuddesato vinicchayo.",
  "tika-abh09t7:233_0": "Lakkhaṇādito panettha kakkhaḷattalakkhaṇā pathavīdhātu, patiṭṭhānarasā, sampaṭicchanapaccupaṭṭhānā.",
  "tika-abh09t7:233_1": "Paggharaṇalakkhaṇā āpodhātu, brūhanarasā, saṅgahapaccupaṭṭhānā.",
  "tika-abh09t7:233_2": "Uṇhattalakkhaṇā tejodhātu, paripācanarasā, maddavānuppadānapaccupaṭṭhānā.",
  "tika-abh09t7:233_3": "Vitthambhanalakkhaṇā vāyodhātu, samudīraṇarasā, abhinīhārapaccupaṭṭhānā.",
  "tika-abh09t7:233_4": "Catassopi cetā sesabhūtattayapadaṭṭhānā.",
  "tika-abh09t7:233_5": "Rūpābhighātārahabhūtappasādalakkhaṇaṁ, daṭṭhukāmatānidānakammasamuṭṭhānabhūtappasādalakkhaṇaṁ vā cakkhu, rūpesu āviñchanarasaṁ, cakkhuviññāṇassa ādhārabhāvapaccupaṭṭhānaṁ, daṭṭhukāmatānidānakammajabhūtapadaṭṭhānaṁ.",
  "tika-abh09t7:233_6": "Idaṁ pana yadetaṁ akkhikūpake patiṭṭhitaṁ nahārusuttakena matthaluṅgena ābaddhamaṁsayuttaṁ, yattha setampi atthi kaṇhampi lohitampi cattāripi mahābhūtāni, yañca semhussadattā setaṁ, pittussadattā kaṇhaṁ, ruhirussadattā lohitakaṁ, pathavussadattā patthiṇṇaṁ hoti, āpussadattā paggharati, tejussadattā paridayhati, vāyussadattā paribbhamati, yañca loke nīlapakhumasamākiṇṇaṁ kaṇhasukkamaṇḍalavicittaṁ nīluppaladalasannibhaṁ dīghaṁ puthulaṁ cakkhūti vuccati, tassa sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ sarīrasaṇṭhānuppattidese sattasu picupaṭalesu āsittatelaṁ picupaṭalāni viya satta akkhipaṭalāni byāpetvā dhāraṇanahāpanamaṇḍanabījanakiccāhi catūhi dhātīhi khattiyakumāro viya sandhāraṇābandhanaparipācanasamudīraṇakiccāhi catūhi dhātūhi katūpakāraṁ āyunā anupāliyamānaṁ vaṇṇagandharasādīhi parivutaṁ utucittāhārehi upatthambhiyamānaṁ pamāṇato ūkāsiramattaṁ cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "tika-abh09t7:233_7": "Vuttampi cetaṁ dhammasenāpatinā –",
  "tika-abh09t7:234_0": "‘‘Yena cakkhupasādena, rūpāni manupassati;",
  "tika-abh09t7:235_0": "Parittaṁ sukhumaṁ etaṁ, ūkāsirasamūpama’’nti.",
  "tika-abh09t7:236_0": "Saddābhighātārahabhūtappasādalakkhaṇaṁ, sotukāmatānidānakammasamuṭṭhānabhūtappasādalakkhaṇaṁ vā sotaṁ, saddesu āviñchanarasaṁ, sotaviññāṇassa ādhārabhāvapaccupaṭṭhānaṁ, sotukāmatānidānakammajabhūtapadaṭṭhānaṁ .",
  "tika-abh09t7:236_1": "Idaṁ pana sasambhārasotabilassa anto tanutambalomācite aṅgulivedhakasaṇṭhāne padese vuttappakārāhi dhātuādīhi katūpakārānupālanaparivāropatthambhaṁ sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "tika-abh09t7:237_0": "Gandhābhighātārahabhūtappasādalakkhaṇaṁ, ghāyitukāmatānidānakammasamuṭṭhānabhūtappasādalakkhaṇaṁ vā ghānaṁ, gandhesu āviñchanarasaṁ, ghānaviññāṇassa ādhārabhāvapaccupaṭṭhānaṁ, ghāyitukāmatānidānakammajabhūtapadaṭṭhānaṁ .",
  "tika-abh09t7:237_1": "Idañca sasambhāraghānabilassa anto ajapadasaṇṭhāne padese vuttappakāropakārānupālanaparivāropatthambhaṁ ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "tika-abh09t7:238_0": "Rasābhighātārahabhūtappasādalakkhaṇā, sāyitukāmatānidānakammasamuṭṭhānabhūtappasādalakkhaṇā vā jivhā, rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.",
  "tika-abh09t7:238_1": "Esā ca sasambhārajivhāmajjhassa upari uppaladalaggasaṇṭhāne padese vuttappakāropakārānupālanaparivāropatthambhā jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "tika-abh09t7:239_0": "Phoṭṭhabbābhighātārahabhūtappasādalakkhaṇo, phusitukāmatānidānakammasamuṭṭhānabhūtappasādalakkhaṇo vā kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.",
  "tika-abh09t7:239_1": "Ayaṁ pana imasmiṁ kāye yāvatā upādinnā pathavīāpokoṭṭhāsā honti, tattha sabbattha kappāsapaṭale sneho viya anugato vuttappakāropakārānupālanaparivāropatthambho kāyaviññāṇādīnaṁ yathārahaṁ vatthudvārabhāvaṁ sādhayamāno tiṭṭhati. Keci (dha. sa. aṭṭha.",
  "tika-abh09t7:239_2": "600) pana ‘‘tejādhikānaṁ bhūtānaṁ pasādo cakkhu, vivaravāyuāpapathaviadhikānaṁ sotaghānajivhākāyā’’ti vadanti. Apare (dha. sa. a.",
  "tika-abh09t7:239_3": "600) ‘‘tejosabhāvaṁ cakkhu, ākāsapathaviāpavāyusabhāvā sotaghānajivhākāyā’’ti vadanti.",
  "tika-abh09t7:239_4": "‘‘Tejādisahakārittā, tejādiguṇarūpādivisayattā cā’’ti kāraṇañca yathākkamaṁ vadanti.",
  "tika-abh09t7:239_5": "Te ca vattabbā – ko panevamāha ‘‘sahakārisabhāveheva indriyehi bhavitabba’’nti, ‘‘rūpādayo vā tejādīnaṁ guṇā’’ti.",
  "tika-abh09t7:239_6": "Avinibbhogesu hi bhūtesu ‘‘ayaṁ imassa guṇo, ayaṁ imassa guṇo’’ti na labbhā vattunti.",
  "tika-abh09t7:239_7": "Athāpi vadeyyuṁ ‘‘tejādiadhikesu sambhāresu rūpādīnaṁ adhikabhāvadassanato icchitabbametaṁ ‘rūpādayo tejādīnaṁ guṇā’’’ti, te vattabbā iccheyyāma, yadi āpādhikassa āsavassa gandhato pathaviadhike kappāse gandho adhikataro siyā, tejādhikassa ca uṇhodakassa vaṇṇatopi sītūdakassa vaṇṇo parihāyetha.",
  "tika-abh09t7:239_8": "Yasmā panetaṁ ubhayampi natthi, tasmā pahāyetha tametesaṁ nissayabhūtānaṁ visesakappanaṁ.",
  "tika-abh09t7:239_9": "Yathā avisesepi ekakalāpe bhūtānaṁ rūparasādayo aññamaññaṁ visadisā honti, evaṁ cakkhupasādādayopīti gahetabbametaṁ.",
  "tika-abh09t7:239_10": "Kiṁ panesaṁ visesakāraṇaṁ natthīti? No natthi. Kiṁ pana tanti?",
  "tika-abh09t7:239_11": "Kammameva nesaṁ asādhāraṇaṁ kāraṇaṁ janakataṇhājanitānaṁ bhūtānaṁ visesato.",
  "tika-abh09t7:239_12": "Bhūtavisese hi sati pasādova nuppajjati.",
  "tika-abh09t7:239_13": "Samānānaṁ hi bhūtānaṁ pasādo, na visamānānanti porāṇā.",
  "tika-abh09t7:239_14": "Evaṁ kammavisesato visesavantesu cetesu cakkhusotāni asampattavisayaggāhakāni attano nissayaṁ anallīnanissayeva visaye viññāṇahetuttā.",
  "tika-abh09t7:239_15": "Ghānajivhākāyā pana sampattavisayaggāhakā nissayavasena ceva sayañca attano nissayaṁ allīne eva visaye viññāṇahetuttā.",
  "tika-abh09t7:240_0": "Keci pana ‘‘cakkhusotānipi sampattavisayaggāhakāneva, dūre ṭhitesupi candarūpādīsu sīghayāyinayanaraṁsisaññogena, saddānañca paramparāyāgantvā sotabile ghaṭṭanena viññāṇuppattito.",
  "tika-abh09t7:240_1": "Teneva hi kuṭṭādiantaritesu, vicchiddapabbataleṇādigatesu ca rūpasaddesu viññāṇaṁ na uppajjatī’’ti vadanti.",
  "tika-abh09t7:240_2": "Tesampi hi cakkhuno dūrāsannesu candarukkhādīsu anupalakkhitakālabhedena raṁsisamāyojanasāmatthiyaṁ, saddānampi dūrāsannānaṁ aviditatābhedaṁ āgantvā sotabilaghaṭṭanasāmatthiyaṁ viññāṇuppattihetubhūtaṁ upagantabbaṁ.",
  "tika-abh09t7:240_3": "Tato paraṁ tattheva ṭhitānaññeva viññāṇuppādanasāmatthiyopagamanaṁ.",
  "tika-abh09t7:240_4": "Kuṭṭaleṇādiantaritānañca rūpasaddānaṁ sahakāripaccayavirahato anāpāthagamanaṁ.",
  "tika-abh09t7:240_5": "Itarathā tesampi tādisesu indriyasaññogaṁ na dhāvitabbaṁ.",
  "tika-abh09t7:240_6": "Gamananivāraṇampi uppattinivāraṇameva, tatheva sahakāripaccayavirahato yādiseva tesaṁ indriyasaññogo hoti, tādise viññāṇuppatti hotīti gahetabbaṁ.",
  "tika-abh09t7:241_0": "Cakkhu tāva dūre ṭhitānaṁ candādīnampi gahaṇato asampattaggāhakaṁ hotu, sotaṁ pana dūre rukkhaṁ chindantānaṁ, vatthaṁ dhovantānañca dūratova paññāyamānakāyavikārādinā saddhiṁ saddaṁ gahetuṁ asamatthatāya kathaṁ saṇikaṁ vavatthāpayamānaṁ taṁ asampattaggāhakaṁ hotīti?",
  "tika-abh09t7:241_1": "Tatthāpi ca kuṭhārivatthādīnaṁ paṭhamanipātasaddānaṁ mandatāya yathā hatthachijjamānasākhāpalāsacalanādisamuṭṭhitamandasaddānaṁ paramparāyāgamanaṁ natthi, tathā anāpāthagamanampi, pacchā pana ghaṭṭanānighaṁsassa balavatāya uppannamahāsaddānaṁ āgamanaṁ viya tattheva ṭhitānaññeva āpāthagamanaṁ hoti, itarathā dūrāsannādivavatthānāni na siyuṁ gandhādīnaṁ viya, tasmā asampattagocarānevetāni, ghānādīni ca sampattagocarānīti veditabbāni.",
  "tika-abh09t7:242_0": "Ahisuṁsumārapakkhikukkurasiṅgālasadisāni cetāni.",
  "tika-abh09t7:242_1": "Yathā hi ahi nāma bahisittasammaṭṭhaṭṭhāne nābhiramati, taṁ vihāya tiṇapaṇṇagahanavammikādivisamajjhāsayova hoti, evaṁ cakkhupi sammaṭṭhabhittiādiṁ vihāya itthipurisapupphalatācittādivisamajjhāsayaṁ hoti.",
  "tika-abh09t7:242_2": "Yathā ca suṁsumāropi bahi caraṇaṁ vihāya udake bilajjhāsayo hoti, evaṁ sotampi vātapānacchiddādibilajjhāsayaṁ hoti.",
  "tika-abh09t7:242_3": "Yathā hi gijjhādipakkhīpi bhūmirukkhādiṁ vihāya ākāse pakkhandanajjhāsayo hoti, evaṁ ghānampi uddhaggaṁ hutvā gandhapavesakavātākaḍḍhanatthaṁ ākāsajjhāsayaṁ hoti.",
  "tika-abh09t7:242_4": "Yathā kukkuro bahigāmacāraṁ vihāya āmisagavesī gāmajjhāsayo mahānasādininnacitto hoti, evaṁ jivhāpi āpajjhāsayā hoti.",
  "tika-abh09t7:242_5": "Yathā ca siṅgālo bahisusānacāraṁ vihāya maṁsagavesī susānajjhāsayo hoti, evaṁ kāyopi anupādinnaṁ sukhasamphassasayanādiṁ labhitvāpi upādinnajjhāsayo hoti.",
  "tika-abh09t7:242_6": "Aññaṁ hi upādinnakaṁ alabhamānā sattā attano jaṇṇukāni urantaraṁ pavesetvā hatthatale sīsaṁ katvāpi nipajjanti.",
  "tika-abh09t7:242_7": "Ālokavivaravāyujalapathavipaccayāni cetāni viññāṇuppādakāni.",
  "tika-abh09t7:242_8": "Evametesaṁ pañcannaṁ pasādānaṁ lakkhaṇarasapaccupaṭṭhānapadesanissayagocarajjhāsayappaccayabhedena vavatthānaṁ veditabbaṁ.",
  "tika-abh09t7:243_0": "Cakkhupaṭihananalakkhaṇaṁ rūpaṁ, cakkhuviññāṇassa visayabhāvarasaṁ, tasseva gocarabhāvapaccupaṭṭhānaṁ, catumahābhūtapadaṭṭhānaṁ, yathā cetassa, evaṁ sabbesampi upādārūpānaṁ padaṭṭhānaṁ veditabbaṁ, visesaṁ pana vakkhāma.",
  "tika-abh09t7:243_1": "Tayidaṁ rūpaṁ nīlapītalohitodātakāḷamañjiṭṭhasāmachāyātapaālokandhakārādivasena anekavidhaṁ.",
  "tika-abh09t7:243_2": "Keci pana ‘‘andhakāro nāma ālokābhāvamatto eva, tato eva tattha gatarūpāni na dissantī’’ti vadanti, taṁ na yuttaṁ.",
  "tika-abh09t7:243_3": "Yathā hi nīlameghamaṇiādīnaṁ chāyā ālokavisadisā vaṇṇāyatanabhūtā hoti, evaṁ bhitticchadanabhūmipabbatādicchāyā ca ghanībhūtā ghaṭarūpādicchādanato ālokavisadiso andhakāroti daṭṭhabbo, sotapaṭihananalakkhaṇo saddo, sotaviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh09t7:243_4": "So gītabherisaddādivasena anekavidho.",
  "tika-abh09t7:243_5": "Ghānapaṭihananalakkhaṇo gandho, ghānaviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh09t7:243_6": "So mūlagandhasāragandhādivasena anekavidho .",
  "tika-abh09t7:243_7": "Jivhāpaṭihananalakkhaṇo raso, jivhāviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh09t7:243_8": "So mūlarasatacarasādīnaṁ vasena anekavidho.",
  "tika-abh09t7:244_0": "Itthibhāvalakkhaṇaṁ itthindriyaṁ, itthīti pakāsanarasaṁ, itthiliṅganimittakuttākappānaṁ kāraṇabhāvapaccupaṭṭhānaṁ.",
  "tika-abh09t7:244_1": "Purisabhāvalakkhaṇaṁ purisindriyaṁ, purisoti pakāsanarasaṁ, purisaliṅganimittakuttākappānaṁ kāraṇabhāvapaccupaṭṭhānaṁ.",
  "tika-abh09t7:244_2": "Ubhinnampesaṁ itthipurisaliṅgādīnaṁ kāraṇabhāvo na sarasato atthi kenaci paccayena nesaṁ paccayabhāvassa paṭṭhāne anāgatattā, attano pana janakapaccayabhūtaāgamanatova.",
  "tika-abh09t7:244_3": "Itthipurisānaṁ paṭiniyataliṅganimittakuttākappabhāvānuguṇarūpānampi niyamena uppajjanato, liṅganimittādivohārānañca tappadhānato paccayabhāvo, indriyabhāvo ca pariyāyato vutto.",
  "tika-abh09t7:244_4": "Teneva hi itthiubhatobyañjanakassa purisindriyābhāvepi purisaliṅganimittādibyañjanaṁ, purisaubhatobyañjanakassa itthindriyābhāvepi itthiliṅganimittādibyañjanañca purimakammato eva uppajjati.",
  "tika-abh09t7:244_5": "Yadi hi nesaṁ taṁtaṁindriyeneva paṭiniyatabyañjanāni uppajjeyyuṁ, dutiyabyañjanassa abhāvo āpajjati.",
  "tika-abh09t7:244_6": "Na hi tesaṁ bhāvadvayaṁ atthi.",
  "tika-abh09t7:244_7": "Yadi siyā, sabbadāpi byañjanadvayassa bhāvappasaṅgo siyā.",
  "tika-abh09t7:244_8": "Itthiubhatobyañjanakassa hi itthindriyameva vijjati, na itaraṁ.",
  "tika-abh09t7:244_9": "Tassa pana yadā itthiyaṁ rāgacittaṁ uppajjati, tadā purisabyañjanaṁ pātubhavati, itthibyañjanaṁ paṭicchannaṁ hoti. Tathā itarassa itaraṁ.",
  "tika-abh09t7:244_10": "Yasmā panesaṁ ekameva indriyaṁ niyataṁ , tasmā itthiubhatobyañjanako sayampi gabbhaṁ gaṇhāti, parampi gaṇhāpeti.",
  "tika-abh09t7:244_11": "Purisaubhatobyañjanako paraṁ gaṇhāpeti, sayaṁ pana na gaṇhāti.",
  "tika-abh09t7:244_12": "Yathā tesaṁ ubhatobyañjanakānaṁ kammasahāyaṁ rāgacittameva byañjanakāraṇaṁ, na bhāvo, evaṁ pakatitthipurisānampi bhāvadvayajanakakammādipaccayo eva taṁtaṁliṅganimittādikāraṇanti gahetabbaṁ.",
  "tika-abh09t7:244_13": "Ubhayampi cetaṁ paṭhamakappikānaṁ pavatte samuṭṭhāti, tato aparabhāge paṭisandhiyameva, sabbesaṁ pana pavatte eva parivattati.",
  "tika-abh09t7:244_14": "Imesu ca purisaliṅgaṁ uttamaṁ, itthiliṅgaṁ hīnaṁ, tasmā purisaliṅgaṁ balavaakusalena antaradhāyati, itthiliṅgaṁ dubbalakusalena patiṭṭhāti.",
  "tika-abh09t7:244_15": "Itthiliṅgaṁ pana antaradhāyantaṁ dubbalākusalena antaradhāyati, itaraṁ balavakusalena patiṭṭhāti.",
  "tika-abh09t7:244_16": "Evaṁ ubhayampi sugatiyaṁ akusaleneva antaradhāyati, kusaleneva patiṭṭhāti.",
  "tika-abh09t7:244_17": "Kāyappasādo viya ca sakalasarīrabyāpakameva, na ca kāyappasādādīnaṁ ṭhitokāse tiṭṭhati.",
  "tika-abh09t7:245_0": "Yadi evaṁ na sabbattha kāyabhāvindriyānīti?",
  "tika-abh09t7:245_1": "Nevaṁ paramatthato sabbattha, vinibbhujitvā panesaṁ okāsabhedaṁ paññāpetuṁ na sakkā rūparasādīnaṁ viya.",
  "tika-abh09t7:245_2": "Na hi paramatthato rūpe raso atthi.",
  "tika-abh09t7:245_3": "Yadi siyā, rūpaggahaṇeneva gahaṇaṁ gaccheyya.",
  "tika-abh09t7:245_4": "Evaṁ kāyabhāvindriyāni paramatthato na sabbattha, na ca sabbattha natthi vivecetuṁ asakkuṇeyyatāya heṭṭhā vuttalakkhaṇādivavatthānatopi cesaṁ asammissatā desato na vivekābhāvepi.",
  "tika-abh09t7:245_5": "Na kevalañca imāneva, sabbānipi rūpāni asammissāneva honti.",
  "tika-abh09t7:245_6": "Yathā hi pañcavaṇṇena kappāsena vaṭṭiṁ katvā dīpe jalite kiñcāpi jālā ekābaddhā viya honti, tassa tassa pana aṁsuno pāṭiyekkaṁ jālā aññamaññaṁ asammissāva.",
  "tika-abh09t7:245_7": "Evaṁ kāyabhāvindriyādīni ekasmiṁ ṭhāne samosaṭānipi bhinnaṭṭhānesu heṭṭhupariyādivasena natthi, tānipi asammissāneva honti.",
  "tika-abh09t7:246_0": "Sahajarūpānaṁ anupālanalakkhaṇaṁ jīvitindriyaṁ, tesaṁ pavattanarasaṁ, tesaṁyeva ṭhapanapaccupaṭṭhānaṁ, yāpayitabbadhammapadaṭṭhānaṁ.",
  "tika-abh09t7:246_1": "Atthikkhaṇe eva cetaṁ sahajarūpāni anupāleti udakaṁ viya uppalādīni, na bhaṅgakkhaṇe sayaṁ bhijjamānattā, yathāsakaṁ paccayuppannepi ca dhamme pāleti dhātī viya kumāraṁ, sayaṁpavattitadhammasambandheneva ca pavattati niyāmako viyāti daṭṭhabbaṁ.",
  "tika-abh09t7:247_0": "Manodhātumanoviññāṇadhātūnaṁ nissayalakkhaṇaṁ hadayavatthu, tāsaññeva dhātūnaṁ dhāraṇarasaṁ, ubbahanapaccupaṭṭhānaṁ.",
  "tika-abh09t7:247_1": "Idaṁ pana hadayavatthu yadetaṁ antosarīre dvinnaṁ thanānaṁ majjhe bāhirapattāni apanetvā adhomukhaṭṭhapitarattapadumamakulasaṇṭhānaṁ bahi maṭṭhaṁ, anto kosātakīphalassa abbhantarasadisaṁ, paññavantānaṁ thokaṁ vikasitaṁ, mandapaññānaṁ makuḷitaṁ, hadayamaṁsayamakaṁ parikkhipitvā vakkayakanakilomakapihakādayo tiṭṭhanti.",
  "tika-abh09t7:247_2": "Tassa sasambhārahadayamaṁsassa anto punnāgaṭṭhipatiṭṭhānamatte āvāṭake saṇṭhitaṁ addhapasatamattalohitaṁ saṇṭhāti.",
  "tika-abh09t7:247_3": "Tañca rāgacaritassa rattaṁ, dosacaritassa kāḷakaṁ, mohacaritassa maṁsadhovanaudakasadisaṁ, vitakkacaritassa kulatthayūsavaṇṇaṁ, saddhācaritassa kaṇikārapupphavaṇṇaṁ, buddhicaritassa acchaṁ vippasannaṁ anāvilaṁ paṇḍaraṁ parisuddhaṁ niddhotajātimaṇi viya jutimantaṁ hoti, byāpetvā sandhāraṇādikiccehi bhūtehi katūpakāraṁ āyunā anupāliyamānaṁ vaṇṇādiparivutaṁ utucittāhārehi upatthambhiyamānaṁ manodhātumanoviññāṇadhātūnañceva taṁsampayuttānañca vatthubhāvaṁ sādhayamānaṁ tiṭṭhati.",
  "tika-abh09t7:248_0": "Abhikkamādippavattakacittasamuṭṭhānavāyodhātuyā sahajarūpakāyasanthambhanasandhāraṇacalanassa paccayākāravikāralakkhaṇā kāyaviññatti, adhippāyappakāsanarasā, kāyavipphandanahetubhāvapaccupaṭṭhānā , cittasamuṭṭhānavāyodhātupadaṭṭhānā.",
  "tika-abh09t7:248_1": "Vacībhedappavattakacittasamuṭṭhānapathavīdhātuyā upādinnaghaṭṭanassa paccayākāravikāralakkhaṇā vacīviññatti, adhippāyappakāsanarasā, vacīghosassa hetubhāvapaccupaṭṭhānā, cittasamuṭṭhānapathavīdhātupadaṭṭhānā.",
  "tika-abh09t7:248_2": "Ubhopetā kāyavipphandanavacīghosehi sayaṁ viññeyyattā, adhippāyaviññāpanato ca ‘‘kāyavacīviññattiyo’’ti vuccanti.",
  "tika-abh09t7:248_3": "Cakkhusotapathasmiṁ hi ṭhatvā kenaci hatthavikārasīsukkhipanādikāyavikāre, sadde vā kate tathāpavattarūpasaddāyatanāni cakkhusotaviññeyyāni, na tāni viññattiyo, cittasamuṭṭhitakalāpagatāya pana vāyodhātuyā sahajātarūpakāyasandhāraṇacalanādīnaṁ paccayabhūto vikāro kāyaviññatti, tathā cittasamuṭṭhitapathavīdhātuyā upādinnaghaṭṭanassa paccayabhūto ākāravikāro vacīviññatti.",
  "tika-abh09t7:248_4": "Na ca tā cakkhusotaviññeyyā, tā pana manodvārikajavanehi tālapaṇṇādisaññāya udapānādīni viya yathāgahitakāyavikāravacīghosānusārena tiracchānānampi viññeyyā, tadanusāreneva ‘‘idañcidañca esa kāreti, vadati cā’’ti adhippāyo ca viññeyyo hoti, tasmā sayaṁ viññeyyato, adhippāyaviññāpanato ca ‘‘viññattiyo’’ti vuccanti.",
  "tika-abh09t7:249_0": "Tattha ca manodvārikajavanavīthiyaṁ sattasu kāmāvacarajavanesu kāyaviññattijanakesu purimehi chahi javanehi samuṭṭhitavāyodhātuyo upatthambhanasandhāraṇakiccameva kātuṁ sakkonti, abhikkamādiṁ pana nipphādetuṁ na sakkonti.",
  "tika-abh09t7:249_1": "Sattamajavanasamuṭṭhitā pana heṭṭhā chahi javanehi samuṭṭhitavāyodhātuyopatthambhaṁ labhitvā sattahi yugehi ākaḍḍhitabbabhāraṁ sakaṭaṁ sattamayugayuttagoṇo viya itarachayugayuttagoṇopatthambhaṁ labhitvā rūpakāyassa abhikkamapaṭikkamādiṁ kāretuṁ sakkoti, evaṁ vacīviññattijanakepi sattamajavanehi samuṭṭhitāya pathavīdhātuyāpi upādinnaghaṭṭanassa paccayabhāvo veditabbo.",
  "tika-abh09t7:249_2": "Idha pana purimajavanasamuṭṭhitāya upatthambhakattaṁ, sattamajavanasamuṭṭhitāya calanapaccayattañca natthi tesaṁ vāyodhātukiccattā, purimasahagatā pana pacchimā pathavīdhātu upādinnaghaṭṭanasamatthā hoti, sesaṁ tādisameva.",
  "tika-abh09t7:249_3": "Cittasamuṭṭhitakāye pana vāyodhātuyā calante tadupatthambhitatesamuṭṭhānikānampi calanato sakalakāyassa abhikkamādayo honti udake gacchante tattha patitatiṇapaṇṇāni viyāti daṭṭhabbaṁ.",
  "tika-abh09t7:250_0": "Rūpaparicchedalakkhaṇā ākāsadhātu, rūpapariyantappakāsanarasā, rūpamariyādapaccupaṭṭhānā, asamphuṭṭhabhāvapaccupaṭṭhānā, chiddavivarabhāvapaccupaṭṭhānā vā, paricchinnarūpapadaṭṭhānā, yāya paricchinnesu rūpesu ‘‘idamito uddhaṁ, adho, tiriya’’nti ca hoti.",
  "tika-abh09t7:251_0": "Adandhatālakkhaṇā rūpassalahutā, rūpānaṁ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā.",
  "tika-abh09t7:251_1": "Athaddhatālakkhaṇā rūpassamudutā, rūpānaṁ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.",
  "tika-abh09t7:251_2": "Sarīrakiriyānukūlakammaññabhāvalakkhaṇā rūpassakammaññatā, akammaññatāvinodanarasā, adubbalabhāvapaccupaṭṭhānā, kammaññatārūpapadaṭṭhānā.",
  "tika-abh09t7:251_3": "Etā pana tissopi aññamaññaṁ na vijahanti, garuthaddhaakammaññarūpapaṭipakkhabhāvena ca samuṭṭhitānaṁ utucittāhārajānaṁ lahumudukammaññabhūtānaṁ rūpānaṁ vikāratāya ca pariyāyato garuthaddhākammaññabhāvavinodanakiccā vuttā, na pana sabhāvato sayaṁ avijjamānattā.",
  "tika-abh09t7:252_0": "Ācayalakkhaṇo rūpassaupacayo, pubbantato rūpānaṁ ummujjāpanaraso, niyyātanapaccupaṭṭhāno, paripuṇṇabhāvapaccupaṭṭhāno vā, upacitarūpapadaṭṭhāno.",
  "tika-abh09t7:252_1": "Pavattilakkhaṇā rūpassasantati, anuppabandhanarasā, anupacchedapaccupaṭṭhānā, anuppabandhakarūpapadaṭṭhānā .",
  "tika-abh09t7:252_2": "Ubhayampetaṁ jātirūpassevādhivacanaṁ.",
  "tika-abh09t7:252_3": "Sampiṇḍitānaṁ hi catusamuṭṭhānikarūpānaṁ paṭhamuppatti upacayo nāma, uparūparuppatti santati nāma.",
  "tika-abh09t7:252_4": "Teneva tāsaṁ padabhājanīye ‘‘yo rūpassa upacayo, sā rūpassa santatī’’ti (dha. sa.",
  "tika-abh09t7:252_5": "642) vuttaṁ, ākāranānattato pana visuṁ uddiṭṭhā.",
  "tika-abh09t7:253_0": "Rūpaparipākalakkhaṇā rūpassajaratā, upanayanarasā, sabhāvānapagamepi navabhāvāpagamapaccupaṭṭhānā vīhipurāṇabhāvo viya, paripaccamānarūpapadaṭṭhānā.",
  "tika-abh09t7:253_1": "Khaṇe khaṇe bhijjamānāpi cesā upādinnesu khaṇḍadantādito, anupādinnesu rukkhalatādīsu vaṇṇavikārādito ca antarantarā ca suviññeyyavikārattā ‘‘pākaṭajarā, savīcijarā’’ti ca vuccati, maṇikanakacandasūriyādīsu duviññeyyattā, nirantarattā ca ‘‘apākaṭajarā, avīcijarā’’ti vuccati.",
  "tika-abh09t7:253_2": "Īdisesu hi kappavināsādikāle vikārato jarā paññāyeyya.",
  "tika-abh09t7:253_3": "Sabbadāpi pana apaññāyamānavikārattā arūpadhammesu jarā paṭicchannajarā nāma.",
  "tika-abh09t7:253_4": "Na ca tattha vaṇṇavikārādayo jarā tesaṁ cakkhuviññeyyato.",
  "tika-abh09t7:253_5": "Na hi jarā cakkhuviññeyyā, manoviññeyyā pana hoti.",
  "tika-abh09t7:253_6": "Yathā oghena paribhinnabhūmiādidassanena adiṭṭhopi ogho suviññeyyo hoti, evaṁ vikāradassanena jarāti gahetabbaṁ.",
  "tika-abh09t7:254_0": "Paribhedalakkhaṇā rūpassaaniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānā.",
  "tika-abh09t7:254_1": "Na kevalañcetāni upacayādicatūhi gahitāni jātijarāmaraṇāni rūpadhammānameva , arūpadhammānampi hontiyeva.",
  "tika-abh09t7:254_2": "Etāni ca imesaṁ sattānaṁ araññappavesakapaviṭṭhaparipātakapatitaghātakacorehi yathākkamaṁ sadisānīti daṭṭhabbāni.",
  "tika-abh09t7:255_0": "Ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṁ katvā āharitabbavatthupadaṭṭhāno. Ayaṁ lakkhaṇādito vinicchayo.",
  "tika-abh09t7:256_0": "Saṅgahato pana sabbampetaṁ rūpaṁ khandhato ekavidhaṁ rūpakkhandhova hoti, tathā ahetukaṁ sappaccayaṁ saṅkhataṁ lokiyaṁ sāsavaṁ saññojanīyaṁ oghanīyaṁ yoganīyaṁ nīvaraṇīyaṁ parāmaṭṭhaṁ saṁkilesikaṁ anārammaṇaṁ appahātabbantiādinā ca ekavidhaṁ, taṁ puna bhūtopādāyavasena duvidhaṁ, tathā nipphannānipphannādivasena ca.",
  "tika-abh09t7:256_1": "Tattha pathavīādīni cattāri mahābhūtāni bhūtarūpaṁ nāma, sesaṁ upādārūpaṁ nāma.",
  "tika-abh09t7:256_2": "Pathavīādayo sattarasa, kabaḷīkāro āhāro ceti aṭṭhārasavidhampi paramatthato vijjamānattā nipphannarūpaṁ nāma, itaraṁ anipphannarūpaṁ nāma.",
  "tika-abh09t7:256_3": "Cakkhādayo pañca pasādā, bhāvadvayaṁ, jīvitindriyanti aṭṭhavidhampi indriyarūpaṁ nāma, itaraṁ anindriyaṁ.",
  "tika-abh09t7:256_4": "Tāni indriyāni ceva hadayañcāti navavidhampi upādinnaṁ, itaraṁ anupādinnaṁ, pañca pasādā, cattāro rūpasaddagandharasā, āpodhātuvivajjitabhūtattayañcāti dvādasavidhampi oḷārikarūpaṁ, santikerūpaṁ, sappaṭigharūpañca, sesaṁ sukhumarūpaṁ, dūrerūpaṁ, appaṭigharūpañca.",
  "tika-abh09t7:256_5": "Pasādā, hadayañca vatthurūpaṁ, itaraṁ avatthurūpaṁ.",
  "tika-abh09t7:256_6": "Pasādā, viññattidvayañca dvārarūpaṁ, itaraṁ advāraṁ.",
  "tika-abh09t7:256_7": "Pasādā ajjhattikarūpaṁ, gocaraggāhikarūpañca, itaraṁ bāhiraṁ, agocaraggāhikarūpañca.",
  "tika-abh09t7:256_8": "Cattāri bhūtarūpāni, rūpagandharasaojā cāti idaṁ suddhaṭṭhakaṁ avinibbhogarūpaṁ nāma, itaraṁ vinibbhogarūpaṁ.",
  "tika-abh09t7:257_0": "Cakkhu nacakkhūti evamādivasena ca duvidhaṁ hoti.",
  "tika-abh09t7:257_1": "Puna taṁ sanidassanattikavasena tividhaṁ hoti.",
  "tika-abh09t7:257_2": "Tattha rūpāyatanaṁ sanidassanasappaṭighaṁ, sesamoḷārikarūpaṁ anidassanasappaṭighaṁ, sabbampi sukhumarūpaṁ anidassanaappaṭighaṁ. Tathā kammajādittikavasena.",
  "tika-abh09t7:257_3": "Tattha navavidhaṁ upādinnarūpaṁ, suddhaṭṭhakaṁ, ākāso ca kammajaṁ nāma, viññattidvayaṁ, lahutādittayañca saddo ca akammajaṁ nāma, upacayādicatubbidhaṁ lakkhaṇarūpaṁ ajaṁ nāma.",
  "tika-abh09t7:257_4": "Suddhaṭṭhakaṁ, ākāso, viññattidvayaṁ, lahutādittayaṁ, saddo ca cittajaṁ nāma, tadavasesaṁ lakkhaṇarūpavirahitaṁ acittajaṁ nāma, lakkhaṇarūpaṁ ajaṁ nāma.",
  "tika-abh09t7:257_5": "Suddhaṭṭhakaṁ, ākāso, lahutādittayañca āhārajaṁ nāma, sesaṁ lakkhaṇavajjitaṁ anāhārajaṁ nāma, lakkhaṇaṁ ajaṁ nāma.",
  "tika-abh09t7:257_6": "Suddhaṭṭhakaṁ, ākāso, lahutādittayaṁ, saddo ca utujaṁ nāma, sesaṁ lakkhaṇavirahitaṁ anutujaṁ nāma, lakkhaṇaṁ ajaṁ nāma.",
  "tika-abh09t7:257_7": "Lakkhaṇāni hi jāyamānajīyamānaparibhijjamānadhammānaṁ sabhāvatāya kutoci jātivohāraṁ na labhanti bhesampi jātiādippasaṅgato.",
  "tika-abh09t7:257_8": "Na hi ‘‘jāti jāyati, jarā jīrati, maraṇaṁ mīyatī’’ti voharituṁ yuttaṁ anavaṭṭhānato.",
  "tika-abh09t7:257_9": "Tadavasesānaṁ pana ākāsaviññattādianipphannānaṁ yadipi paramatthato avijjamānatāya na kutoci uppatti atthi, tathāpi tathā tathā pavattarūpaṁ upādāya nesaṁ vijjamānavohārasseva hetusamuppannavohārassāpi virodhābhāvato sahetukatā vuttā.",
  "tika-abh09t7:257_10": "Yaṁ pana pāḷiyaṁ ‘‘rūpāyatanaṁ…pe… rūpassa upacayo rūpassa santati kabaḷīkāro āhāro.",
  "tika-abh09t7:257_11": "Ime dhammā cittasamuṭṭhānā’’tiādīsu (dha. sa.",
  "tika-abh09t7:257_12": "1202) jātiyāpi kutoci jātattaṁ vuttaṁ, taṁ rūpajanakapaccayānaṁ kiccānubhāvalakkhaṇe diṭṭhattā rūpuppattikkhaṇe vijjamānataṁ sandhāya vuttaṁ, jarāmaraṇānaṁ pana rūpuppattikkhaṇe abhāvato na vuttaṁ.",
  "tika-abh09t7:257_13": "‘‘Jarāmaraṇaṁ, bhikkhave, aniccaṁ saṅkhataṁ paṭiccasamuppanna’’nti (saṁ. ni.",
  "tika-abh09t7:257_14": "2.20) idaṁ pana jarāmaraṇasīsena tathāpavattaviññāṇanāmarūpādīnameva gahitattā vuttanti veditabbaṁ.",
  "tika-abh09t7:257_15": "Yaṁ taṁ rūpaṁ ajjhattikaṁ, taṁ upādā, yaṁ taṁ rūpaṁ bāhiraṁ, taṁ atthi upādā, atthi no upādāti evamādinā nayenāpi tividhaṁ hoti.",
  "tika-abh09t7:258_0": "Puna taṁ sabbaṁ diṭṭhasutamutaviññātavasena catubbidhaṁ hoti.",
  "tika-abh09t7:258_1": "Tattha rūpāyatanaṁ diṭṭhaṁ nāma, saddo sutaṁ nāma, gandharasaphoṭṭhabbāni patvāva gahetabbato mutaṁ nāma, sesaṁ manasā viññātabbato viññātaṁ nāma.",
  "tika-abh09t7:258_2": "Tathā rūparūpacatukkādivasena catubbidhaṁ, tattha aṭṭhārasavidhaṁ nipphannaṁ rūparūpaṁ nāma, ākāso paricchedarūpaṁ nāma, viññattidvayaṁ, lahutādittayañca vikārarūpaṁ nāma, upacayādicatubbidhaṁ lakkhaṇarūpaṁ nāma.",
  "tika-abh09t7:258_3": "Tathā hadayavatthu vatthu, na dvāraṁ nāma, viññattidvayaṁ dvāraṁ, na vatthu nāma, cakkhādayo pañca pasādā vatthu ceva dvārañca nāma, sesaṁ neva vatthu na dvāraṁ nāmāti evamādinā nayena catubbidhaṁ.",
  "tika-abh09t7:259_0": "Taṁ puna ekajādivasena pañcavidhaṁ.",
  "tika-abh09t7:259_1": "Navavidhaṁ hi upādinnarūpaṁ kammeneva, viññattidvayañca citteneva uppajjanato ekajaṁ nāma, saddo utucittehi uppajjanato dvijaṁ nāma, lahutādittayaṁ utucittāhārehi uppajjanato tijaṁ nāma, suddhaṭṭhakaṁ, ākāso ca catūhipi uppajjanato catujjaṁ nāma, lakkhaṇāni ajaṁ nāma. Evamādinā pañcavidhaṁ hoti.",
  "tika-abh09t7:260_0": "Taṁ puna cakkhusotaghānajivhākāyamanaindriyaviññeyyavasena chabbidhaṁ.",
  "tika-abh09t7:260_1": "Sattaviññāṇadhātuviññeyyavasena sattavidhaṁ.",
  "tika-abh09t7:260_2": "Tadeva manoviññāṇadhātuviññeyyaṁ bhūtopādāyavasena dvidhā katvā aṭṭhavidhaṁ hoti.",
  "tika-abh09t7:260_3": "Tattha hi āpodhātu manoviññāṇeneva viññeyyaṁ bhūtarūpaṁ nāma, itaraṁ pasādasahitasukhumarūpaṁ manoviññāṇaviññeyyopādāyarūpaṁ nāma.",
  "tika-abh09t7:260_4": "Tadeva puna manoviññāṇaviññeyyopādāyarūpaṁ indriyānindriyavasena dvidhā katvā navavidhaṁ hoti.",
  "tika-abh09t7:260_5": "Taṁ puna pasādavisayaāpodhātubhāvahadayajīvitaparicchedavikāralakkhaṇaāhāravasena dasavidhaṁ hoti.",
  "tika-abh09t7:261_0": "Tadeva puna cakkhāyatanaṁ sotāyatanaṁ ghānāyatanaṁ jivhāyatanaṁ kāyāyatanaṁ rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ dhammāyatananti evaṁ āyatanato ekādasavidhaṁ hoti, tathā dhātuvasena.",
  "tika-abh09t7:261_1": "Tattha āpodhātuvivajjitabhūtattayaṁ phoṭṭhabbāyatanaṁ phoṭṭhabbadhātu ‘‘kāyaviññeyyaṁ, kāyaviññāṇaviññeyya’’nti ca vuccati, sukhumarūpaṁ dhammāyatanaṁ dhammadhātūti, tadeva pasādasahitaṁ ‘‘manoviññeyyaṁ, manoviññāṇaviññeyya’’nti ca vuttaṁ. Sesaṁ suviññeyyameva.",
  "tika-abh09t7:262_0": "Kasmā panettha āpodhātuvivajjitānaññeva bhūtānaṁ phoṭṭhabbatā vuttā, nanu āpodhātupi sītavasena phusitvā veditabbāti? Na sītassāpi tejodhātuttā.",
  "tika-abh09t7:262_1": "Uṇhameva hi sītanti byapadissati.",
  "tika-abh09t7:262_2": "Kaṭhinākaṭhinataṁ upādāya rukkhādiviraḷacchāyā viya, taṁ vā upādāya sandacchāyādi, aññathā kassetaṁ sītattaṁ sabhāvaṁ siyā. ‘‘Āpodhātuyā’’ iti ce.",
  "tika-abh09t7:262_3": "Yadi evaṁ uṇhodakādīsu āpattaṁ na siyā āpotejānañca sahapavattānaṁ viruddhalakkhaṇattā, na ca sā tejosannidhāne sītattaṁ vihāya tiṭṭhati.",
  "tika-abh09t7:262_4": "Na hi sabhāvā kenaci sahabhāvena taṁsabhāvaṁ jahanti abhāvāpattito, nāpissā sītabhāvaṁ muñcitvā aparasabhāvo atthi, yena sahabhāvo yujjeyya.",
  "tika-abh09t7:262_5": "Yadi siyā ‘‘āpo sītatta’’nti, bhāvadvayaṁ siyā aññoññavilakkhaṇasabhāvattā bhāvassa, athāpi na sītattaṁ, āpodhātuyā sarūpaṁ sītaguṇo, so ca uṇhasannidhāne vigacchati, guṇīrūpameva tiṭṭhatīti ce?",
  "tika-abh09t7:262_6": "Tadā tahiṁ sayaṁ aphoṭṭhabbāva āpodhātu, na niyataphassavatīti ca siyā, yo ca sītaphasso guṇoti suvutto, so amhehi tejodhātuvisesoti.",
  "tika-abh09t7:263_0": "Ayameva visesoti ce, nanu sītattaṁ, uṇhattañca aññoññaviruddhaṁ, kathaṁ tejodhātuyā sabhāvaṁ siyāti?",
  "tika-abh09t7:263_1": "Nāyaṁ doso ekakalāpe tesaṁ sambhavābhāvato, bhinnakalāpesu pana pavattiyaṁ ālokandhakāranīlapītādīnaṁ vaṇṇāyatanatā viya tejodhātuttaṁ na virujjhatīti.",
  "tika-abh09t7:263_2": "Yadi āpodhātuyā na sītattaṁ sarūpaṁ, kiṁ panassā sarūpanti? Dravatā.",
  "tika-abh09t7:263_3": "Yadi evaṁ dravatāpi phusitvā ñātabbato phoṭṭhabbaṁ siyāti?",
  "tika-abh09t7:263_4": "Na sītādiṁ phusitvā manasāva vaṇṇaṁ disvā ñātabbato.",
  "tika-abh09t7:263_5": "Andhakāre sayantā hi atisītalatāya pattādiṁ phusitvā ‘‘udakaṁ etthā’’ti āsaṅkitā honti, udakaṁ vā phusitvā sappādisaññino, tasmā aphoṭṭhabbameva āpodhātu, itarabhūtattayameva phoṭṭhabbanti gahetabbaṁ.",
  "tika-abh09t7:264_0": "Kiṁ panetaṁ bhūtattayaṁ ekato ārammaṇaṁ katvā kāyaviññāṇaṁ uppajjituṁ sakkoti, na sakkotīti? Na sakkoti. Kasmā?",
  "tika-abh09t7:264_1": "Ābhujitavasena vā ussadavasena vā tesu ekamevārammaṇaṁ katvā uppajjanato.",
  "tika-abh09t7:264_2": "Ābhujitavasena hi odanathāliyaṁ sitthaṁ gahetvā thaddhamudubhāvaṁ vīmaṁsantassa, uṇhodakabhājane vā hatthaṁ otāretvā uṇhabhāvaṁ vīmaṁsantassa, uṇhasamaye vā vātapānaṁ vivaritvā vātena sarīraṁ paharāpentassa ca tattha tattha kiñcāpi itaraṁ bhūtattayampi atthi, yathābhujitaṁ pana taṁtaṁpathavītejovāyodhātumeva yathākkamaṁ ārabbha kāyaviññāṇaṁ uppajjati.",
  "tika-abh09t7:264_3": "Evaṁ ābhujitavasena ārammaṇaṁ karoti nāma.",
  "tika-abh09t7:264_4": "Ussadavasena pana bhuñjanasamaye sakkharaṁ ḍaṁsantassa, magge vā aggiṁ akkamantassa, balavavātena vā kaṇṇasakkhaliyampi paharantassa ca tattha tattha kiñcāpi itarabhūtattayampi atthi, yathāussadaṁ pana taṁtaṁpathavītejovāyodhātumevārabbha yathākkamaṁ kāyaviññāṇaṁ uppajjati.",
  "tika-abh09t7:264_5": "Aggimhi vā nimuggasakalasarīrassa yadipi ekappahārena agginā kāyo ghaṭṭīyati, yasmiṁ yasmiṁ pana ṭhāne kāyappasādo ussanno hoti, yattha yattha vā pana visayaghaṭṭanānighaṁso balavā hoti, tattha tattheva paṭhamaṁ kāyaviññāṇaṁ uppajjati, pacchā itaraṭṭhānesu.",
  "tika-abh09t7:264_6": "Khaṇaparittatāya pana sahasā parivattitvā uppajjanavasena ekappahārena sakalasarīraṁ ḍayhamānaṁ viya khāyati.",
  "tika-abh09t7:264_7": "Na hi ekasmiṁ khaṇe bahūni viññāṇāni uppajjanti, byāpetvā vā ekaṁ.",
  "tika-abh09t7:264_8": "Ekekasmiṁ pana avinibbhoge kāyadasake ekameva kāyaviññāṇaṁ ussadavasena uppajjati, evaṁ itaravatthūsupi viññāṇānaṁ avinibbhoge padese ekekānameva uppatti veditabbā.",
  "tika-abh09t7:264_9": "Evaṁ ussadavasena ārammaṇaṁ karoti nāma.",
  "tika-abh09t7:265_0": "Kena pana cittassa ārammaṇasaṅkanti hotīti?",
  "tika-abh09t7:265_1": "Ajjhāsayato, visayādhimattato vā.",
  "tika-abh09t7:265_2": "Nānāṭhānesu hi cittapaṭimādīni passitukāmassa paṭhamaṁ ekaṭṭhāne disvā tato itaraṭṭhānesu ca rūpāni passituṁ sarasenāvajjanaṁ uppajjati.",
  "tika-abh09t7:265_3": "Evaṁ ajjhāsayato saṅkanti hoti.",
  "tika-abh09t7:265_4": "Rūpārammaṇaṁ pana mahantampi passantassa sabbatūriyanigghose uṭṭhite taṁ vā suṇantassa manuññāmanuññe adhimattagandharasaphoṭṭhabbe indriyesu ghaṭṭite itaritare cittaṁ saṅkamati, evaṁ visayādhimattato saṅkanti hotīti ayamettha saṅgahato vinicchayo.",
  "tika-abh09t7:265_5": "Suññato, pana atītādivasena paccekaṁ anantappabhedato ca vinicchayo cittavibhattiyaṁ vuttanayānusārena yathānurūpaṁ veditabbo.",
  "tika-abh09t7:266_0": "Samuṭṭhānato, panettha bhavayonīsu pavattikkamato ca pakiṇṇakakathā veditabbā – catusamuṭṭhānikāni hi rūpāni uppajjamānāni dvīsu bhavesu catūsu yonīsu dasakādikalāpavaseneva paṭisandhippavattīsu yathāsambhavaṁ samuppajjanti.",
  "tika-abh09t7:266_1": "Tattha kammajesu tāva vīsatiyā kāmāvacarakusalākusalehi kāmalokeyeva saṁsedajānaṁ, opapātikānañca cha vatthūni, bhāvadvaye aññataraṁ, jīvitañcāti aṭṭha rūpāni yathāsambhavaṁ paṭisandhito paṭṭhāya pātubhavanti.",
  "tika-abh09t7:266_2": "Tāni ca suddhaṭṭhakaṁ, jīvitañca jīvitanavakaṁ, tadeva navakaṁ cakkhunā saha cakkhudasakaṁ, sotena sotadasakaṁ, ghānena ghānadasakaṁ, jivhāya jivhādasakaṁ, kāyena kāyadasakaṁ, hadayavatthunā vatthudasakaṁ, bhāvaññatarena bhāvadasakañcāti nava kalāpā hutvā uppajjanti.",
  "tika-abh09t7:266_3": "Napuṁsakānaṁ panettha bhāvadasakaṁ natthi, tathā jaccandhādīnaṁ cakkhusotaghānadasakāni.",
  "tika-abh09t7:266_4": "Evaṁ aṇḍajajalābujānampi, tesaṁ pana paṭisandhicittena saha kāyavatthubhāvadasakāneva uppajjanti, tato pavattikāle jīvitanavakacakkhudasakādīni yathānurūpaṁ uppajjanti.",
  "tika-abh09t7:266_5": "Rūpabhave pana ghānadasakādittayaṁ, bhāvadasakadvayaṁ, udaragginavakañca natthi, sesāni pañcahi rūpāvacarakusalakammehi paṭisandhito pabhuti uppajjanti.",
  "tika-abh09t7:266_6": "Aññaññīnaṁ pana pañcamajjhānakusalena jīvitanavakameva.",
  "tika-abh09t7:266_7": "Evaṁ kāmarūpāvacarakammasamuṭṭhitā nava rūpakalāpā dvīsu bhavesu catūsu yonīsu yathāsambhavaṁ paṭisandhito paṭṭhāya yāva cuticittoparisattarasamacittassa ṭhiti, tāva cittassa uppādaṭhitibhaṅgasaṅkhātesu tīsu khaṇesu nirantaraṁ ajjhattasantāne eva uppajjanti, tato pabhuti anuppajjitvā cuticittena saha nirujjhanti.",
  "tika-abh09t7:267_0": "Cittajāni pana pañcavokārabhave dvipañcaviññāṇaāruppavipākavajjitapañcasattaticittehi attano attano uppattikkhaṇe eva samuṭṭhāpitāni paṭhamabhavaṅgamupādāya cuticittapariyosānaṁ ajjhattasantāne eva suddhaṭṭhakaṁ, tadeva kāyaviññattiyā saha kāyaviññattinavakaṁ, vacīviññattisaddehi vacīviññattidasakaṁ, lahutādittayena lahutādekādasakaṁ, kāyaviññattilahutādīhi dvādasakaṁ, vacīviññattisaddalahutādīhi terasakañcāti cha kalāpā hutvā yathāyogaṁ pavattanti.",
  "tika-abh09t7:267_1": "Rūpajanakacittesu cettha somanassasahagatakāmāvacarajavanāni iriyāpathaviññattihasanasahitaṁ sabbaṁ cittajarūpaṁ samuṭṭhāpenti, sesakāmāvacarajavanābhiññāvoṭṭhabbanāni hasanavajjaṁ, appanājavanāni ca iriyāpathādivirahitameva, yathāpavattaṁ pana iriyāpathaṁ avinassamānaṁ upatthambhenti.",
  "tika-abh09t7:267_2": "Sesāni pana rūpāvacaravipākamanodhātutadārammaṇāni ekūnavīsati tampi na karonti, suddhaṭṭhakaṁ, saddanavakaṁ, lahutādekādasakaṁ, saddalahutādidvādasakañcāti cattāro kalāpe uppādenti, tatthāpi sabbesampi paṭisandhicittāni, arahantānaṁ cuticittāni, arūpabhavūpapannāni ca na kiñci rūpaṁ samuṭṭhāpenti, āruppavipākadvipañcaviññāṇāni sabbathā na uppādentīti.",
  "tika-abh09t7:268_0": "Āhārajāni pana kāmabhave eva ajjhohaṭāhāre ṭhitena ṭhitippattena ojāsaṅkhātena āhārena samuṭṭhitāni ajjhattasantāne eva suddhaṭṭhakaṁ, lahutādekādasakañcāti dve kalāpā hutvā yāvatāyukaṁ pavattanti, na rūpabhūmiyaṁ.",
  "tika-abh09t7:268_1": "Utujāni ajjhattikabāhirena tejodhātusaṅkhātena ṭhitippattena utunā ajjhattasantāne samuṭṭhitāni suddhaṭṭhakaṁ, saddanavakaṁ, lahutādekādasakaṁ, saddalahutādekādasakaṁ, saddalahutādidvādasakañcāti cattāro kalāpā hutvā yāvatāyukaṁ, bahiddhā pana pathavīpabbatadevabrahmavimānādīsu suddhaṭṭhakaṁ, samuddaghosādisaddanavakañcāti dve kalāpāva hutvā pavattanti.",
  "tika-abh09t7:268_2": "Ākāsalakkhaṇāni cettha sabbakalāpesu vijjamānānipi kalāpasaṅgahe vohārābhāvā na gaṇīyanti.",
  "tika-abh09t7:268_3": "Paṭisandhikkhaṇe cettha utucittāhārajāni na honti, na sabbatthāpi uppattikkhaṇe jarāmaraṇānīti evaṁ catusamuṭṭhānikarūpassa bhavayonīsu, paṭisandhippavattīsu ca pavattikkamo veditabbo.",
  "tika-abh09t7:269_0": "Apica dvācattālīsāya koṭṭhāsānaṁ vasenāpi cettha tassa ajjhattaṁ, mahābhūtādivasena bahiddhā ca pavatti evaṁ veditabbā – ajjhattikā hi kesā lomā…pe… karīsaṁ matthaluṅganti ime vīsati pathavādhikakoṭṭhāsā, pittaṁ…pe… muttanti ime dvādasa āpādhikakoṭṭhāsā, yena ca santappati, yena ca jīrati, yena ca pariḍayhati, yena ca asitapītakhāyitasāyitaṁ sammāpariṇāmaṁ gacchatīti ime cattāro tejādhikakoṭṭhāsā, uddhaṁgamo adhogamo kucchisayo koṭṭhāsayo aṅgamaṅgānusārī assāsapassāso cāti ime cha vāyuadhikakoṭṭhāsāti dvecattālīsa koṭṭhāsā honti.",
  "tika-abh09t7:269_1": "Tesu udariyaṁ karīsaṁ pubbo muttanti ime cattāro koṭṭhāsā utujā.",
  "tika-abh09t7:269_2": "Evametesu ekekaṁ utujaṭṭhakameva hoti, sedo assu kheḷo siṅghāṇikāti ime cattāro utucittajā, tesu ekekasmiṁ dve dve aṭṭhakā honti.",
  "tika-abh09t7:269_3": "Asitādiparipācako tejo kammajova, tattha jīvitanavakameva.",
  "tika-abh09t7:269_4": "Assāsapassāso pana cittajova, tattha cittajasaddanavakameva.",
  "tika-abh09t7:269_5": "Ime dasa koṭṭhāse ṭhapetvā sesā dvattiṁsa catujā.",
  "tika-abh09t7:270_0": "Tattha aṭṭhasu tejovāyokoṭṭhāsesu ekekasmiṁ jīvitanavakañceva tīṇi ca utucittāhārajaṭṭhakāni honti, vāyokoṭṭhāsesu cettha utucittajasaddanavakampi hoti, sesesu catuvīsatiyā koṭṭhāsesu kesalomanakhadantānaṁ maṁsavinimuttaṭṭhānaṁ ṭhapetvā sabbattha dve kāyabhāvadasakāni, tīṇi ca aṭṭhakāni, maṁsamuttesu pana kesādīsu utujaṭṭhakameva hoti.",
  "tika-abh09t7:270_1": "Tāni ca yathāvuttadasakanavakaṭṭhakāni sakalasarīrabyāpīsu tacamaṁsaruhirādīsu, abyāpīsu ca kesādīsu koṭṭhāsesu avinibbhoge ekasmiṁ aṇupadese hontīti paccekaṁ anantāparimāṇā, anantadhātupaccayattā tesaṁ sarīrasmiṁ hi paramāṇubhedasañcuṇṇāni anantāni cattāri mahābhūtāni ceva saupādārūpāni ca aññoññapaccayabhūtāni ajjhattaṁ dvācattālīsakoṭṭhāsasarīrārohapariṇāhasaṇṭhānādinā, bahiddhā ca pathavīpabbatādinā ca ākārena yathāpaccayaṁ samuppannāni.",
  "tika-abh09t7:270_2": "Māyākārādayo viya na bālajanappabodhakāni honti.",
  "tika-abh09t7:271_0": "Pathavīdhātu cettha sukhumasañcuṇṇā rajabhūtā eva āpodhātuyā saṅgahitā, tejodhātuyā anupālitā, vāyodhātuyā vitthambhitā, vaṇṇādīhi parivāritā na vikiriyamānā ajjhattaṁ itthipurisamigapakkhidevabrahmādisarīrabhāvaṁ, bahiddhā ca pathavīpabbatarukkhadevabrahmalokacandasūriyanakkhattamaṇikanakādibhāvañca upagacchati, yūsagatā bandhanabhūtā panettha āpodhātu pathavīpatiṭṭhitā.",
  "tika-abh09t7:271_1": "Avasesānupālanavitthambhanaparipācanaparivāritā na paggharati, apaggharamānā pīṇitabhāvaṁ dasseti, usumattagatā tejodhātu sesadhātupatiṭṭhānasaṅgahavitthambhanaparivāritā imaṁ kāyaṁ paripāceti, vaṇṇasampattiñcassa apūtibhāvañca sādheti, vāyodhātu vitthambhanasamudīraṇasabhāvā sesadhātupatiṭṭhānasaṅgahānupālanaparivāritā vitthambheti cāleti, sarīravimānādīnaṁ gamanādipadavītiharaṇādīnaṁ ṭhitiñca sampādeti.",
  "tika-abh09t7:271_2": "Catassopi cetā sambhūya pathavīadhikatāya kesādibhāvaṁ, pathavīpabbatādibhāvañca, āpādhikatāya pittādibhāvaṁ, samuddajalādibhāvañca, vāyuadhikatāya uddhaṅgamavātādibhāvaṁ, pathavīsandhārakavātādibhāvañca, tejādhikatāya paripācakaggiādibhāvaṁ, narakaggiādibhāvañca sādhenti, yāsaṁ pakopena rogajarāmaraṇañceva kappavināsādayo ca honti.",
  "tika-abh09t7:271_3": "Evametāsaṁ cuṇṇavicuṇṇānaṁ dhātūnaṁ sañcayattā paccekaṁ anantāparimāṇā kalāpā eva ajjhattikakoṭṭhāsā honti, tathā bāhirāni rūpāni.",
  "tika-abh09t7:271_4": "Tāni ca tena tena paccayena tathātathākārena samuditāva uppajjanti ceva uppajjissanti ca.",
  "tika-abh09t7:272_0": "Yadi paṭhamaṁ dhātuyo aṇurūpena ṭhatvā pacchā saṁyujjanti, tathā ṭhāne viniyogābhāvato aparenāpi pariyāyena cettha kammajaṁ kammapaccayaṁ kammapaccayautusamuṭṭhānaṁ, āhārajaṁ āhārapaccayaṁ āhārapaccayautusamuṭṭhānaṁ, utujaṁ utupaccayaṁ utupaccayautusamuṭṭhānaṁ, cittajaṁ cittapaccayaṁ cittapaccayautusamuṭṭhānanti evaṁ samuṭṭhānabhedo veditabbo.",
  "tika-abh09t7:272_1": "Tattha upādinnarūpaṁ kammajaṁ nāma, maṁsamuttakesalomadantasiṅghāṇikādi kammapaccayaṁ nāma, sampattikaramahāmeghapathavīpabbatādi, cakkaratanadevavimānādi ca kammapaccayautusamuṭṭhānaṁ nāma.",
  "tika-abh09t7:272_2": "Āhārato samuṭṭhitaṁ suddhaṭṭhakaṁ āhārajaṁ nāma, kabaḷīkāro āhāro āhārajassa janako hutvā kammajassa anupālako hotīti tadanupālitaṁ kammajarūpaṁ āhārapaccayaṁ nāma, visabhāgāhāraṁ sevitvā ātape gacchantassa kāḷakuṭṭhādīni uppajjanti, idaṁ āhārapaccayautusamuṭṭhānaṁ nāma.",
  "tika-abh09t7:272_3": "Kammajaututo samuṭṭhitaṁ suddhaṭṭhakaṁ utujaṁ nāma, tasmiṁ utu aññaṁ aṭṭhakaṁ samuṭṭhāpeti, idaṁ utupaccayaṁ nāma, tasmimpi utu aññaṁ aṭṭhakaṁ samuṭṭhāpeti, idaṁ utupaccayautusamuṭṭhānaṁ nāma.",
  "tika-abh09t7:272_4": "Evaṁ upādinnake tisso eva santatiyo ghaṭṭetuṁ sakkonti, anupādinnake pana valāhako utujaṁ nāma, vuṭṭhidhārā utupaccayaṁ nāma, deve pana vuṭṭhe pathavī gandhaṁ muñcati, bījāni viruhantīti evaṁ yaṁ anantaṁ santativasena pavattaṁ, etaṁ utupaccayautusamuṭṭhānaṁ nāma.",
  "tika-abh09t7:272_5": "Cittato samuṭṭhitaṁ suddhaṭṭhakādi cittajaṁ nāma, cittena pacchājātapaccayabhāvena upatthambhito kāyo cittapaccayaṁ nāma, abhiññācittena bahiddhā samuṭṭhāpitahatthiassādikaṁ cittapaccayautusamuṭṭhānaṁ nāma. Pakiṇṇakakathā.",
  "tika-abh09t7:273_0": "Rūpābyākataṁ niṭṭhitaṁ.",
  "tika-abh09t7:274_0": "Nibbānābyākatavaṇṇanā",
  "tika-abh09t7:275_0": "Nibbānābyākataṁ pana bhūmito lokuttarameva, dhammatopi ca ekameva, bhedo natthi, lakkhaṇādito pana santilakkhaṇaṁ nibbānaṁ, nivattilakkhaṇaṁ, asaṅkhatalakkhaṇaṁ vā, accutirasaṁ , animittapaccupaṭṭhānaṁ, asaṅkhatatāya panassa kārakahetuvirahato padaṭṭhānaṁ natthi, pāpakahetuvasena panetaṁ ‘‘dukkhanirodhagāminipaṭipadā’’tiādivacanato (vibha.",
  "tika-abh09t7:275_1": "206) ‘‘ariyamaggapadaṭṭhāna’’nti vattuṁ vaṭṭati.",
  "tika-abh09t7:275_2": "Saṅgahato pana bhedābhāvā khandhesu saṅgahaṁ na gacchati, āyatanādīsu dhammāyatanadhammadhātūsu saṅgahaṁ gacchati.",
  "tika-abh09t7:275_3": "Suññato pana attasuññaṁ, salakkhaṇadhāraṇato anattakaṁ dhammamattaṁ, asaṅkhatatāya vā accantattā ca aniccatāsuññaṁ, dukkhatāsuññaṁ, rāgādisuññaṁ, nimittasuññanti pavattaṁ suññanti gahetabbaṁ.",
  "tika-abh09t7:276_0": "Bhedato pana santilakkhaṇādisabhāvato ekavidhampi kāraṇapariyāyato saupādisesanibbānadhātu, anupādisesanibbānadhātu ceti duvidhaṁ hoti.",
  "tika-abh09t7:276_1": "Sarasavasena pana parikappitākārabhedato suññataṁ animittaṁ appaṇihitanti tividhaṁ hoti.",
  "tika-abh09t7:276_2": "Saṅkhatadhammabhedamupādāya paṭikkhipitabbākārato na cittaṁ, na cetasikaṁ, na rūpaṁ, na atītaṁ, na anāgataṁ, na paccuppannaṁ, na maggo, na phalantiādinā anantappakāraṁ hoti.",
  "tika-abh09t7:277_0": "Nibbānābyākataṁ niṭṭhitaṁ.",
  "tika-abh09t7:278_0": "Evaṁ imasmiṁ kusalattike avutto sabhāvadhammo nāma natthi.",
  "tika-abh09t7:278_1": "Asabhāvadhammesu panettha kiñcāpi rūpadhammānaṁ paricchedākāsalakkhaṇāni eva vuttāni, kasiṇādipaṭibhāganimittāni pana kasiṇugghāṭimākāso, viññāṇābhāvo, nirodhasamāpatti, tisso nāmapuggalaupādāpaññattiyo, arūpadhammānaṁ aniccatādilakkhaṇādayo ca na vuttā, tathāpi tesampi sabhāvadhammabyatirekābhāvato gahaṇaṁ hoti, tasmā ayaṁ tiko nippadesattikoti veditabbo .",
  "tika-abh09t7:278_2": "Yathā cettha, evaṁ ito paresupi tikadukesu paññattiggahaṇābhāvepi niravasesaparamatthaggahaṇeneva nippadesatā, vipariyāyato sappadesatā ca veditabbā.",
  "tika-abh09t7:278_3": "Yattha pana sammutiggahaṇaṁ atthi, tattha vakkhāma.",
  "tika-abh09t7:279_0": "Rūpanibbānakaṇḍo niṭṭhito.",
  "tika-abh09t7:280_0": "Iti mohavicchedaniyā",
  "tika-abh09t7:281_0": "Abhidhammamātikatthasaṁvaṇṇanāya",
  "tika-abh09t7:282_0": "Kusalattikasaṁvaṇṇanā niṭṭhitā.",
  "tika-abh09t7:283_0": "Vedanāttikādivaṇṇanā",
  "tika-abh09t7:284_0": "Idāni kusalattikānantaraṁ vedanāttikādīnaṁ atthavaṇṇanā anuppattā, yasmā pana yvāyaṁ kusalattikassa –",
  "tika-abh09t7:285_0": "‘‘Atthato bhūmibhedā ca, paccekaṁ sampayogato;",
  "tika-abh09t7:286_0": "Uddesato ca dhammānaṁ, lakkhaṇādivibhāgato’’ti. –",
  "tika-abh09t7:287_0": "Ādinā mātikaṁ nikkhipitvā ‘‘kusalā tāva dhammā bhūmito catubbidhā honti kāmāvacarā…pe… lokuttarā’’tievamādinā vinicchayanayo vutto, so eva sesattikadukānampi yathāyogaṁ hoti.",
  "tika-abh09t7:287_1": "Yathā hi ettha, evaṁ ‘‘sukhāya vedanāya sampayuttā tāva dhammā bhūmito tividhā honti kāmāvacarā rūpāvacarā lokuttarā’’tiādinā anukkamena sabbattikadukānampi paṇḍitehi sakkā vinicchayanayaṁ sallakkhetuṁ, tasmā taṁ vitthāranayaṁ vajjetvā nikkhepakaṇḍe, atthuddhārakaṇḍe ca vuttānusārato nātisaṅkhepavitthāranayena vedanāttikādīnaṁ tikadukānaṁ –",
  "tika-abh09t7:288_0": "Padatthā taṁsarūpā ca, navattabbavibhāgato;",
  "tika-abh09t7:289_0": "Vinicchayo vijānīyo, tattha tattha yathārahaṁ.",
  "tika-abh09t7:290_0": "Tattha vedanāttike padatthato tāva ‘‘sukhāya vedanāyā’’tiādīsu sukha-saddo sukhavedanāsukhamūlasukhārammaṇasukhahetusukhapaccayaṭṭhānaabyābajjhanibbānādīsu dissati.",
  "tika-abh09t7:290_1": "Ayaṁ hi ‘‘sukhassa ca pahānā’’tiādīsu (dī. ni. 1.232; dha. sa. 165; vibha. 594) sukhavedanāya dissati.",
  "tika-abh09t7:290_2": "‘‘Sukho buddhānamuppādo’’tiādīsu (dha. pa. 194) sukhamūle.",
  "tika-abh09t7:290_3": "‘‘Yasmā ca kho, mahāli, rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni. 3.60) sukhārammaṇe.",
  "tika-abh09t7:290_4": "‘‘Sukhassetaṁ, bhikkhave, adhivacanaṁ, yadidaṁ puññānī’’tiādīsu (a. ni. 7.62; itivu. 22) sukhahetumhi.",
  "tika-abh09t7:290_5": "‘‘Yāvañcidaṁ, bhikkhave, na sukaraṁ akkhānena pāpuṇituṁ, yāva sukhā saggā (ma. ni. 3.255).",
  "tika-abh09t7:290_6": "Na te sukhaṁ pajānanti, ye na passanti nandana’’nti (saṁ. ni.",
  "tika-abh09t7:290_7": "1.11) ādīsu sukhapaccayaṭṭhāne.",
  "tika-abh09t7:290_8": "‘‘Diṭṭhadhammasukhavihārā ete dhammā’’tiādīsu (ma. ni. 1.82) abyābajjhe.",
  "tika-abh09t7:290_9": "‘‘Nibbānaṁ paramaṁ sukha’’ntiādīsu (dha. pa. 203-204; ma. ni. 215, 217) nibbāne.",
  "tika-abh09t7:290_10": "Idha panāyaṁ sukhavedanāyameva daṭṭhabbo.",
  "tika-abh09t7:291_0": "Vedanā-saddo ‘‘viditā vedanā uppajjantī’’tiādīsu (ma. ni.",
  "tika-abh09t7:291_1": "3.208) vedayitasmiṁ yeva vattati.",
  "tika-abh09t7:291_2": "Dukkha-saddo dukkhavedanādukkhavatthudukkhārammaṇadukkhapaccayadukkhapaccayaṭṭhānādīsu dissati.",
  "tika-abh09t7:291_3": "Ayaṁ hi ‘‘dukkhassa ca pahānā’’tiādīsu (dī. ni. 1.232; dha. sa. 165; vibha. 594) dukkhavedanāyaṁ dissati. ‘‘Jātipi dukkhā’’tiādīsu (dī. ni. 2.387; vibha. 190) dukkhavatthusmiṁ.",
  "tika-abh09t7:291_4": "‘‘Yasmā ca kho, mahāli, rūpaṁ dukkhaṁ dukkhānupatitaṁ dukkhāvakkanta’’ntiādīsu (saṁ. ni. 3.60) dukkhārammaṇe.",
  "tika-abh09t7:291_5": "‘‘Dukkho pāpassa uccayo’’tiādīsu (dha. pa. 117) dukkhapaccaye.",
  "tika-abh09t7:291_6": "‘‘Yāvañcidaṁ, bhikkhave, na sukaraṁ akkhānena pāpuṇituṁ, yāva dukkhā nirayā’’tiādīsu (ma. ni. 3.250) dukkhapaccayaṭṭhāne.",
  "tika-abh09t7:291_7": "Idha panāyaṁ dukkhavedanāyameva daṭṭhabbo.",
  "tika-abh09t7:292_0": "Vacanattho panettha – sukhayati sattaṁ, suṭṭhu vā khādati, khanati ca kāyacittābādhanti sukhā, kāyikacetasikānaṁ sukhasomanassānametaṁ adhivacanaṁ.",
  "tika-abh09t7:292_1": "Dukkhayatīti dukkhā, kāyikacetasikānaṁ dukkhadomanassānametaṁ adhivacanaṁ.",
  "tika-abh09t7:292_2": "Na dukkhā na sukhāti adukkhamasukhā, upekkhāyetaṁ adhivacanaṁ. Ma-kāro padasandhikaro.",
  "tika-abh09t7:292_3": "Evaṁ tīhi padehi pañcavidhāpi vedanā gahitā.",
  "tika-abh09t7:292_4": "Sabbāpi ārammaṇarasaṁ vediyanti anubhavantīti vedanā.",
  "tika-abh09t7:292_5": "Yo panāyaṁ tīsupi padesu sampayutta-saddo, tassattho – samaṁ pakārehi yuttāti sampayuttā, katarehi pakārehīti?",
  "tika-abh09t7:292_6": "‘‘Atthi keci dhammā kehici dhammehi sahagatā sahajātā saṁsaṭṭhā ekuppādā ekanirodhā ekavatthukā ekārammaṇā’’ti (kathā.",
  "tika-abh09t7:292_7": "473) evaṁ vuttehi imehi ekuppādatādīhi catūhi pakārehi. Ukkaṭṭhaniddeso cesa.",
  "tika-abh09t7:292_8": "Āruppe hi vināpi ekavatthukabhāvaṁ sampayogo labbhatīti. Sesaṁ vuttatthameva.",
  "tika-abh09t7:292_9": "Ayaṁ tāvettha padatthato vinicchayo.",
  "tika-abh09t7:293_0": "Taṁsarūpāti tassa padatthassa sarūpamattadassanato.",
  "tika-abh09t7:293_1": "Tattha sukhasahagataṁ kāyaviññāṇaṁ, somanassasahagatāni aṭṭhārasa kāmāvacaracittāni, paṭhamadutiyatatiyacatutthajjhānikāni catucattālīsa rūpāvacaralokuttaracittāni cāti tesaṭṭhi cittāni sukhāya vedanāya sampayuttā nāma .",
  "tika-abh09t7:293_2": "Tathā dukkhasahagataṁ kāyaviññāṇaṁ, dve domanassasahagatāni cāti tīṇi cittāni dukkhāya vedanāya sampayuttā nāma.",
  "tika-abh09t7:293_3": "Sesāni upekkhāsahagatāni pañcapaññāsa cittāni adukkhamasukhāya vedanāya sampayuttā nāma.",
  "tika-abh09t7:293_4": "Yathā ca cittānaṁ sukhādisampayogo, evaṁ taṁcittasampayuttānaṁ cetasikānampi.",
  "tika-abh09t7:293_5": "Na kevalañca ettheva, ito paresupi tikadukesu cittavaseneva taṁsampayuttacetasikānampi saṅgaho veditabbo .",
  "tika-abh09t7:293_6": "Yattha pana viseso hoti, tattha vakkhāma.",
  "tika-abh09t7:293_7": "Idha pana cetasikesu sappītikāni vedanāvajjitāni cha cetasikāni eva pañcahipi vedanāhi sampayuttāni, itarāni pana kāyikasukhadukkhavajjitāhi tīheva.",
  "tika-abh09t7:293_8": "Tesu ca pītivajjitā pañca yathāyogikā ceva moho ahirikaṁ anottappaṁ uddhaccaṁ thinaṁ middhañcāti ime ekādasa yathāyogaṁ tīhipi.",
  "tika-abh09t7:293_9": "Tatthāpi vitakkavicārā mahaggatalokuttarabhūtāya sukhāya eva, pīti pana sabbattha sukhāya eva, dosaissāmaccherakukkuccāni dukkhāya eva, vicikicchā upekkhāya eva, sesāni aṭṭhavīsatisomanassupekkhāhi eva vedanāhi sampayuttāni, tatthāpi karuṇāmuditā mahaggatabhūtāya sukhāya evāti ayaṁ viseso. Sesaṁ cittasampayogasadisaṁ. Ayaṁ sarūpato vinicchayo.",
  "tika-abh09t7:294_0": "Navattabbavibhāgatoti imasmiṁ tike sabbā vedanā sabbaṁ rūpaṁ nibbānaṁ sammutiyoti ime dhammā ‘‘sukhāya vedanāya sampayuttā’’ti vā ‘‘dukkhāya vedanāya sampayuttā’’ti vā ‘‘adukkhamasukhāya vedanāya sampayuttā’’ti vā na vattabbā.",
  "tika-abh09t7:294_1": "Na hi vedanā vedanāya sampayuttā hoti rūpādayo vā, tasmā ime imasmiṁ tike na labbhanti. Ayañca sappadesattiko hoti.",
  "tika-abh09t7:294_2": "Yathā cettha, evaṁ ito paresupi tikadukesu navattabbayojanā.",
  "tika-abh09t7:294_3": "Yaṁ yasmiñca na vuttaṁ atthi, tassa sappadesatā veditabbā.",
  "tika-abh09t7:294_4": "Ito paraṁ pana yattha asaṅgahitā dhammā honti, tattha tesaṁ vibhāgaṁ dassetvā ‘‘ime navattabbā’’ti ettakameva vakkhāma, tenassa sappadesatāpi ñātabbā.",
  "tika-abh09t7:294_5": "Yattha pana asaṅgahitā natthi, taṁ nippadesanti vakkhāma.",
  "tika-abh09t7:294_6": "Tena tattha navattabbābhāvopi viññātabbo.",
  "tika-abh09t7:294_7": "Sabbattha pana mātikaṁ anuddharitvāva padatthaṁ, taṁsarūpavibhāgañca vakkhāma.",
  "tika-abh09t7:294_8": "Ayaṁ navattabbavibhāgato vinicchayo.",
  "tika-abh09t7:295_0": "Vedanāttikaṁ niṭṭhitaṁ.",
  "tika-abh09t7:296_0": "Vipākattike aññamaññavisiṭṭhānaṁ kusalākusalānaṁ pākāti vipākā, vipakkabhāvamāpannānaṁ arūpadhammānametaṁ adhivacanaṁ.",
  "tika-abh09t7:296_1": "Kiñcāpi arūpadhammā viya rūpadhammāpi kammasamuṭṭhānā atthi, anārammaṇattā pana te kammasarikkhakā na hontīti sārammaṇā arūpadhammāva kammasarikkhattā vipākāti vuttā bījasarikkhakaṁ phalaṁ viya.",
  "tika-abh09t7:296_2": "Yathā hi sālibījato nikkhantasīsameva sāliphalanti vuccati, na aṅkurādīni, tāni pana ‘‘sālijātāni, sālinibbattāni cā’’ti vuccanti, evaṁ kammasadisā arūpadhammāva ‘‘vipākā’’ti vuccanti, rūpadhammā pana kammajā ‘‘upādinnā’’ti vuccanti.",
  "tika-abh09t7:296_3": "Vipākadhammadhammāti vipākasabhāvā dhammā.",
  "tika-abh09t7:296_4": "Yathā hi jātijarāsabhāvā sattā ‘‘jātidhammā jarādhammā’’ti vuccanti, evaṁ vipākajanakaṭṭhena vipākasabhāvā vipākapakatikā dhammāti attho.",
  "tika-abh09t7:296_5": "Tatiyapadaṁ ubhayasabhāvapaṭikkhepavasena vuttaṁ, ayaṁ padattho.",
  "tika-abh09t7:297_0": "Tattha catūsu bhūmīsu chattiṁsa vipākacittāni vipākā nāma, tathā ekavīsati kusalāni, dvādasa akusalāni cāti tettiṁsa vipākadhammadhammā nāma, tīsu bhūmīsu vīsati kiriyacittāni, sabbañca rūpaṁ, nibbānañcāti ime nevavipākanavipākadhammadhammā nāma.",
  "tika-abh09t7:297_1": "Cetasikesu pana cuddasa akusalā vipākadhammadhammā eva, viratiyo siyā vipākā, siyā vipākadhammadhammā, tadavasesā pana siyā vipākā, siyā vipākadhammadhammā, siyā nevavipākanavipākadhammadhammāti cittaṁ viya tividhā hontīti ayaṁ viseso, sesaṁ cittasamaṁ, idañca nippadesattikanti veditabbaṁ.",
  "tika-abh09t7:298_0": "Vipākattikaṁ niṭṭhitaṁ.",
  "tika-abh09t7:299_0": "Ārammaṇakaraṇavasena taṇhādiṭṭhīhi upetena kammunā ādinnā phalabhāvena gahitāti upādinnā, ārammaṇabhāvaṁ upagantvā upādānasambandhena upādānānaṁ hitāti upādāniyā, upādānassa ārammaṇapaccayabhūtānametaṁ adhivacanaṁ.",
  "tika-abh09t7:299_1": "Upādinnā ca te upādāniyā cāti upādinnupādāniyā, sāsavakammanibbattānaṁ rūpārūpadhammānametaṁ adhivacanaṁ.",
  "tika-abh09t7:299_2": "Iminā nayena sesapadadvayepi paṭisedhasahito attho veditabbo.",
  "tika-abh09t7:300_0": "Tattha dvattiṁsa lokiyavipākacittāni, nava kammajakalāpā ca upādinnupādāniyā nāma.",
  "tika-abh09t7:300_1": "Avasesalokiyacittāni ceva akammajarūpakalāpā ca anupādinnupādāniyā nāma.",
  "tika-abh09t7:300_2": "Lokuttaracittanibbānāni anupādinnaanupādāniyā nāma.",
  "tika-abh09t7:300_3": "Kiñcāpi khīṇāsavānaṁ upādānakkhandhā ‘‘amhākaṁ mātulatthero’’tiādinā vadantānaṁ paresaṁ upādānassa ārammaṇapaccayā honti, maggaphalanibbānāni pana divasaṁ santattaayoguḷo viya makkhikāhi tejussadattā upādānehi anupādinnāneva.",
  "tika-abh09t7:300_4": "Asaṁkiliṭṭhaasaṁkilesikesupi eseva nayo.",
  "tika-abh09t7:300_5": "Cetasikesu pana kusalā anupādinnupādāniyā eva, karuṇāmuditā siyā upādinnupādāniyā, siyā anupādinnupādāniyā viratiyo pana siyā anupādinnupādāniyā, siyā anupādinnaanupādāniyā, sesā cittaṁ viya tividhā honti, idañca nippadesattikanti veditabbaṁ. Upādinnupādāniyattikaṁ.",
  "tika-abh09t7:301_0": "Saṁkilesetīti saṁkileso, vibādhati upatāpetīti attho.",
  "tika-abh09t7:301_1": "Saṁkilesena sampayuttā saṁkiliṭṭhā, saṁkilesasahagatāti attho.",
  "tika-abh09t7:301_2": "Attānaṁ ārammaṇaṁ katvā pavattanena saṁkilesaṁ arahanti, saṁkilese vā niyuttā tassa ārammaṇabhāvaṁ anatikkamanatoti saṁkilesikā, saṁkilesassa ārammaṇapaccayabhūtānametaṁ adhivacanaṁ.",
  "tika-abh09t7:301_3": "Saṁkiliṭṭhā ca te saṁkilesikā cāti saṁkiliṭṭhasaṁkilesikā.",
  "tika-abh09t7:301_4": "Sesapadadvayaṁ purimattike vuttanayeneva veditabbaṁ.",
  "tika-abh09t7:302_0": "Tattha dvādasa akusalacittuppādā saṁkiliṭṭhasaṁkilesikā nāma.",
  "tika-abh09t7:302_1": "Sesalokiyacittāni ceva sabbaṁ rūpañca asaṁkiliṭṭhasaṁkilesikā nāma.",
  "tika-abh09t7:302_2": "Lokuttaracittāni, nibbānañca asaṁkiliṭṭhaasaṁkilesikā nāma.",
  "tika-abh09t7:302_3": "Cetasikesu pana akusalā saṁkiliṭṭhasaṁkilesikāva, karuṇāmuditā asaṁkiliṭṭhaasaṁkilesikāva, sesakusalābyākatā siyā saṁkiliṭṭhasaṁkilesikā, siyā asaṁkiliṭṭhasaṁkilesikā, siyā asaṁkiliṭṭhaasaṁkilesikāti tidhāpi honti, idañca nippadesattikaṁ. Saṁkiliṭṭhasaṁkilesikattikaṁ.",
  "tika-abh09t7:303_0": "Sampayogavasena vattamānena saha vitakkena savitakkā, tathā saha vicārena savicārā, savitakkā ca te savicārā cāti savitakkasavicārā. Ubhayarahitā avitakkaavicārā.",
  "tika-abh09t7:303_1": "Vitakkavicāresu vicārova mattā pamāṇametesanti vicāramattā, vicārato uttariṁ vitakkena saddhiṁ sampayogaṁ na gacchantīti attho.",
  "tika-abh09t7:303_2": "Avitakkā ca te vicāramattā cāti avitakkavicāramattā.",
  "tika-abh09t7:304_0": "Tattha dvipañcaviññāṇavajjitakāmāvacaracittāni ceva ekādasa mahaggatalokuttarapaṭhamajjhānikacittāni ca taṁsampayuttesu vitakkavicāre ṭhapetvā sesā ca savitakkasavicārā nāma.",
  "tika-abh09t7:304_1": "Tesu vitakko ekādasa dutiyajjhānikamahaggatalokuttarāni ca taṁsampayuttesu vicāraṁ ṭhapetvā sesā ca avitakkavicāramattā nāma.",
  "tika-abh09t7:304_2": "Dutiyajjhānikesu vicāro, sesā pañcacattālīsa mahaggatalokuttaracittāni, dvipañcaviññāṇāni, taṁsampayuttā ca sabbañca rūpaṁ, nibbānañca avitakkaavicārā nāma.",
  "tika-abh09t7:304_3": "Apica kusalacetasikā savitakkasavicārāva, vitakko avitakkavicāramattova, vicāro pana dutiyajjhānikesu siyā avitakkaavicāro, savitakkacittesu siyā na vattabbo, avasesā pana sabbe cetasikā dhammā tidhāpi honti.",
  "tika-abh09t7:304_4": "Imasmiṁ pana tike vitakkasahajāto vicārova na vattabbo. Vitakkattikaṁ.",
  "tika-abh09t7:305_0": "Pītiyā saha ekuppādādibhāvaṁ gatāti pītisahagatā, pītisampayuttāti attho. Sesapadadvayepi eseva nayo.",
  "tika-abh09t7:305_1": "Upekkhāti cettha adukkhamasukhā vedanā vuttā.",
  "tika-abh09t7:305_2": "Sā hi sukhadukkhākārappavattiṁ upekkhati majjhattākārasaṇṭhitattā tenākārena pavattatīti upekkhā.",
  "tika-abh09t7:305_3": "Iti vedanāttikato padadvayameva gahetvā nippītikasukhassa sappītikasukhato visesadassanavasena ayaṁ tiko vutto.",
  "tika-abh09t7:306_0": "Tattha pīti pañcavidhā khuddikā khaṇikā okkantikā ubbegā pharaṇāti.",
  "tika-abh09t7:306_1": "Tattha khuddikā pīti sarīre lomahaṁsanamattameva kātuṁ sakkoti.",
  "tika-abh09t7:306_2": "Khaṇikā pīti khaṇe khaṇe vijjuppādasadisā hoti.",
  "tika-abh09t7:306_3": "Okkantikā pīti samuddatīraṁ vīci viya kāyaṁ okkamitvā okkamitvā bhijjati.",
  "tika-abh09t7:306_4": "Ubbegā pīti balavatī hoti kāyaṁ uddhaggaṁ katvā ākāse laṅghāpanappamāṇappattā.",
  "tika-abh09t7:306_5": "Pharaṇāya pītiyā pana uppannāya sakalasarīraṁ dhamitvā pūritavatthi viya, mahatā udakoghena pakkhandapabbatakucchi viya ca anuparipphuṭaṁ hoti.",
  "tika-abh09t7:306_6": "Tattha pharaṇā rūpāvacaralokuttarāva, sesā kāmāvacarāva.",
  "tika-abh09t7:307_0": "Sukhaṁ pana kāyikaṁ, cetasikañceti duvidhaṁ hoti.",
  "tika-abh09t7:307_1": "Satipi ca nesaṁ katthaci avippayoge iṭṭhārammaṇapaṭilābhatuṭṭhi pīti, paṭiladdharasānubhavanaṁ sukhaṁ. Yattha pīti, tattha sukhaṁ.",
  "tika-abh09t7:307_2": "Yattha sukhaṁ, tattha na niyamato pīti.",
  "tika-abh09t7:307_3": "Saṅkhārakkhandhasaṅgahitā pīti, vedanākkhandhasaṅgahitaṁ sukhaṁ.",
  "tika-abh09t7:307_4": "Kantārakhinnassa vanantodakadassanasavanesu viya pīti, vanacchāyāpavesanaudakaparibhogesu viya sukhaṁ.",
  "tika-abh09t7:307_5": "Tasmiṁ tasmiṁ samaye pākaṭabhāvato cetaṁ vuttanti veditabbaṁ.",
  "tika-abh09t7:308_0": "Tattha sukhasahagatā, upekkhāsahagatā ca vedanāttike vuttāva, sukhasahagataṁ pana kāyaviññāṇaṁ, mahaggatalokuttaracatutthajjhānikacitte ca vajjetvā sesā pītisahagatā nāma, tattha pīti na pītisahagatā, sukhasahagatāva hoti , sukhaṁ pana pītisahagataṁ nāma siyā na pītisukhasahagatā.",
  "tika-abh09t7:308_1": "Imasmiṁ tike dve domanassasahagatacittuppādā, dukkhasahagataṁ kāyaviññāṇaṁ, rūpaṁ, nibbānañca navattabbā.",
  "tika-abh09t7:308_2": "Cetasikesu pana pīti sukhasahagatāva, vicikicchā upekkhāsahagatāva, lobhadiṭṭhimānā, pañcavīsati kusalābyākatā ca tidhāpi honti, cetasikasukhaṁ siyā pītisahagataṁ, paṭhamadutiyatatiyajjhānikesu catutthajjhānikesu siyā navattabbaṁ, kāyikaṁ pana sukhaṁ dukkhaṁ domanassaṁ sabbā ca upekkhā doso issā macchariyaṁ kukkuccañca navattabbāva, sesā sattarasa dhammā siyā tidhāpi honti navattabbāpi. Sesaṁ suviññeyyameva. Pītittikaṁ.",
  "tika-abh09t7:309_0": "Dassanenāti sotāpattimaggena.",
  "tika-abh09t7:309_1": "So hi paṭhamaṁ nibbānadassanato ‘‘dassana’’nti vutto.",
  "tika-abh09t7:309_2": "Gotrabhu pana kiñcāpi paṭhamataraṁ passati, yathā pana rañño santikaṁ kenacideva karaṇīyena āgato puriso dūratova rathikāya carantaṁ hatthikkhandhagataṁ rājānaṁ disvāpi ‘‘diṭṭho te rājā’’ti puṭṭho disvāpi kātabbakiccassa akatattā ‘‘na passāmī’’ti vadati, evameva nibbānaṁ disvā kattabbassa kilesappahānassa abhāvā ‘‘dassana’’nti na vuccati.",
  "tika-abh09t7:309_3": "Taṁ hi ñāṇaṁ maggassa āvajjanaṭṭhāne tiṭṭhati. Bhāvanāyāti sesamaggattayena.",
  "tika-abh09t7:309_4": "Sesamaggattayaṁ hi paṭhamamaggena diṭṭhasmiṁyeva dhamme bhāvanāvasena uppajjati, adiṭṭhapubbaṁ kañci na passati, tasmā ‘‘bhāvanā’’ti vuccati.",
  "tika-abh09t7:309_5": "Tatiyapadaṁ ubhayapaṭikkhepavasena vuttaṁ.",
  "tika-abh09t7:310_0": "Tattha cattāro diṭṭhigatasampayuttacittuppādā, vicikicchāsahagato cāti pañca dassanena pahātabbāva, uddhaccasahagato bhāvanāya eva pahātabbo, avasesā cha akusalacittuppādā apāyahetubhāvena pavattito, appavattito ca siyā dassanenapahātabbā, siyā bhāvanāyapahātabbā, akusalavajjitā pana sabbe cittuppādā, rūpaṁ, nibbānañca nevadassanenanabhāvanāyapahātabbā.",
  "tika-abh09t7:310_1": "Cetasikesu pana diṭṭhi vicikicchā issā macchariyaṁ kukkuccaṁ dassanenapahātabbāva, sesā akusalā siyā dassanenapahātabbā, siyā bhāvanāyapahātabbāti tijātikā terasavidhā honti, vuttāvasesā nevadassanenanabhāvanāyapahātabbāva.",
  "tika-abh09t7:310_2": "Yaṁ pana ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhantī’’tiādinā (cūḷani.",
  "tika-abh09t7:310_3": "ajitamāṇavapucchāniddesa 6) nayena kusalābyākatānampi pahānaṁ anuññātaṁ, taṁ tesaṁ maggānaṁ abhāvitattā ye uppajjeyyuṁ, te upanissayapaccayānaṁ kilesānaṁ pahīnattā pahīnāti imaṁ pariyāyaṁ sandhāya vuttaṁ, idañca nippadesattikaṁ. Dassanenapahātabbattikaṁ.",
  "tika-abh09t7:311_0": "Dassanena pahātabbo hetu etesanti dassanenapahātabbahetukā. Dutiyapadepi eseva nayo.",
  "tika-abh09t7:311_1": "Tatiyapade pana nevadassanenanabhāvanāyapahātabbo hetu etesanti evamatthaṁ aggahetvā nevadassanenanabhāvanāya pahātabbo hetu etesaṁ atthīti evamattho gahetabbo.",
  "tika-abh09t7:311_2": "Itarathā hi ahetukānaṁ aggahaṇaṁ bhaveyya.",
  "tika-abh09t7:311_3": "Hetu eva hi tesaṁ natthi, yo dassanabhāvanāhi pahātabbo siyā.",
  "tika-abh09t7:311_4": "Sahetukesupi hetuvajjānaṁ pahānaṁ āpajjati, na hetūnaṁ.",
  "tika-abh09t7:311_5": "Hetuyeva hi etesaṁ nevadassanenanabhāvanāyapahātabboti vutto, na te dhammā.",
  "tika-abh09t7:311_6": "Ubhayampi cetaṁ anadhippetaṁ, tasmā vuttanayena attho gahetabbo.",
  "tika-abh09t7:311_7": "Ito paraṁ sabbo vinicchayo anantarattikasadisova.",
  "tika-abh09t7:311_8": "Kevalaṁ cetasikesu vicikicchuddhaccasampayutto moho dassanabhāvanāhi pahātabbahetukesu na pavisati sahajātassa aññassa hetuno abhāvā, nevadassanenanabhāvanāyapahātabbahetukesu pana pavisati.",
  "tika-abh09t7:311_9": "Lobhadosamūlacittesu pana hetūsu moho lobhena ceva dosena ca sahetuko, lobhadosā ca mohenevāti ime pahātabbahetukapade paviṭṭhāti ayaṁ viseso, sesaṁ tādisamevāti.",
  "tika-abh09t7:311_10": "Dassanenapahātabbahetukattikaṁ.",
  "tika-abh09t7:312_0": "Kammakilesehi ācīyatīti ācayo, paṭisandhicutigatipavattisaṅkhātānaṁ upādinnakkhandhānametaṁ adhivacanaṁ.",
  "tika-abh09t7:312_1": "Tassa kāraṇaṁ hutvā nipphādanabhāvena taṁ ācayaṁ gacchanti, yassa vā pavattanti, taṁ puggalaṁ yathāvuttameva ācayaṁ gamentīti ācayagāmino.",
  "tika-abh09t7:312_2": "Tato eva ācayasaṅkhātā cayā apetattā nibbānaṁ apetaṁ cayāti apacayo, taṁ ārammaṇaṁ katvā pavattanato apacayaṁ gacchantīti apacayagāmino.",
  "tika-abh09t7:312_3": "Apica pākāraṁ iṭṭhakavaḍḍhakī viya pavattaṁ ācinantā gacchantīti ācayagāmino.",
  "tika-abh09t7:312_4": "Teneva vaḍḍhakinā citaṁ citaṁ viddhaṁsayamāno puriso viya tadeva pavattaṁ apacinantā gacchantīti apacayagāmino.",
  "tika-abh09t7:312_5": "Tatiyapadaṁ ubhayapaṭikkhepena vuttaṁ.",
  "tika-abh09t7:313_0": "Tattha lokiyakusalākusalāni ācayagāmino nāma, cattāri maggāni apacayagāmino nāma , sabbāni vipākaphalakiriyāni, rūpaṁ, nibbānañca nevaācayagāmino na apacayagāmino nāma.",
  "tika-abh09t7:313_1": "Cetasikesu pana akusalā ācayagāmino eva, karuṇā muditā siyā ācayagāmino, siyā nevācayagāmino na apacayagāmino nāma, sesā tidhāpi honti, idañca nippadesattikaṁ. Ācayagāmittikaṁ.",
  "tika-abh09t7:314_0": "Tīsu sikkhāsu jātā, sattannaṁ vā sekhānaṁ etetipi sekhā, apariyositasikkhattā sayameva sikkhantītipi sekhā.",
  "tika-abh09t7:314_1": "Upari sikkhitabbābhāvato na sekhāti asekhā, vuddhippattā vā sekhātipi asekhā.",
  "tika-abh09t7:314_2": "Tatiyapadaṁ ubhayapaṭikkhepena vuttaṁ.",
  "tika-abh09t7:315_0": "Tattha cattāri lokuttarakusalāni, heṭṭhimāni ca tīṇi sāmaññaphalānīti satta sekhā nāma, arahattaphalaṁ asekhā nāma, lokiyacittāni, rūpaṁ, nibbānañca nevasekhā nāsekhā nāma.",
  "tika-abh09t7:315_1": "Cetasikesu pana akusalā ca appamaññā ca nevasekhā nāsekhā eva, sesā tidhāpi honti, idañca nippadesattikaṁ. Sekhattikaṁ.",
  "tika-abh09t7:316_0": "Samantato khaṇḍitattā appamattakaṁ parittanti vuccati ‘‘parittaṁ gomayapiṇḍa’’nti (saṁ. ni. 3.96) ādīsu viya.",
  "tika-abh09t7:316_1": "Kāmāvacaradhammā hi appānubhāvatāya parittā viyāti parittā.",
  "tika-abh09t7:316_2": "Kilesavikkhambhanasamatthatāya, mahantavipulaphalatāya, dīghasantānatāya ca mahantabhāvaṁ gatā, mahantehi vā uḷāracchandavīriyacittapaññehi gatā paṭipannātipi mahaggatā.",
  "tika-abh09t7:316_3": "Pamāṇakarā dhammā rāgādayo pamāṇaṁ nāma, ārammaṇato vā sampayogato vā natthi etesaṁ pamāṇaṁ, pamāṇassa ca paṭipakkhāti appamāṇā.",
  "tika-abh09t7:317_0": "Tattha catupaññāsa kāmāvacaracittāni, rūpañca parittā nāma, sattavīsati rūpārūpāvacaracittāni mahaggatā nāma, lokuttaracittāni, nibbānañca appamāṇā nāma.",
  "tika-abh09t7:317_1": "Cetasikesu pana akusalā parittā eva, appamaññā parittamahaggatā eva, viratiyo parittaappamāṇā eva, sesā tidhāpi honti, idañca nippadesattikaṁ. Parittattikaṁ.",
  "tika-abh09t7:318_0": "Parittaṁ ārammaṇaṁ etesanti parittārammaṇā. Sesapadadvayepi eseva nayo.",
  "tika-abh09t7:318_1": "Sayaṁ parittā vā hontu mahaggatā vā, parittādidhamme ārabbha pavattā tadārammaṇāti vuccanti.",
  "tika-abh09t7:319_0": "Tattha tevīsati kāmāvacaravipākā, kiriyāmanodhātuahetukajavanañca parittārammaṇāva, viññāṇañcāyatananevasaññānāsaññāyatanakusalavipākakiriyāni mahaggatārammaṇāva, aṭṭha lokuttaracittāni appamāṇārammaṇāva, akusalacittāni ca aṭṭha ñāṇavippayuttajavanāni ca siyā parittārammaṇā, siyā mahaggatārammaṇā, siyā navattabbārammaṇatāya na vattabbā, na kadāci appamāṇārammaṇā, aṭṭha ñāṇasampayuttakāmāvacarajavanāni, abhiññā, manodvārāvajjanañcāti ekādasa tidhāpi honti navattabbāpi.",
  "tika-abh09t7:319_1": "Tesu ca kusalāni pañca arahattamaggaphalavajjitasabbārammaṇāni.",
  "tika-abh09t7:319_2": "Tatthāpi taṁtaṁsekhānameva yathāsakaṁ maggaphalāni ārammaṇāni honti, kiriyāni cha sabbathāpi sabbārammaṇāni, abhiññāvajjitarūpāvacarāni ceva cha ākāsānañcāyatanaākiñcaññāyatanacittāni ca niyamena paññattārammaṇatāya, rūpanibbānānañca anārammaṇatāya sabbathā navattabbāti.",
  "tika-abh09t7:319_3": "Cetasikesu pana akusalā akusalacittasadisāva, viratiyo siyā parittārammaṇā, siyā appamāṇārammaṇā, karuṇāmuditā navattabbāva, sesā tidhāpi honti siyā navattabbāti. Sesaṁ suviññeyyameva. Parittārammaṇattikaṁ.",
  "tika-abh09t7:320_0": "Hīnāti lāmakā, akusalā dhammā.",
  "tika-abh09t7:320_1": "Hīnapaṇītānaṁ majjhe bhavāti majjhimā, avasesā tebhūmakā rūpārūpadhammāva.",
  "tika-abh09t7:320_2": "Uttamaṭṭhena, atappakaṭṭhena ca paṇītā, lokuttaracittanibbānāni.",
  "tika-abh09t7:320_3": "Cetasikesu pana akusalā hīnāva, karuṇāmuditā majjhimāva, sesakusalābyākatā majjhimapaṇītāva, sesā tidhāpi honti, idañca nippadesattikaṁ. Sesaṁ suviññeyyameva. Hīnattikaṁ.",
  "tika-abh09t7:321_0": "‘‘Hitasukhāvahā me bhavissantī’’ti evaṁ āsīsitāpi tathā abhāvato, asubhādīsuyeva subhantiādiviparītappavattito ca micchā sabhāvāti micchattā, vipākadāne sati khandhabhedānantarameva vipākadānato niyatā, micchattā ca te niyatā cāti micchattaniyatā.",
  "tika-abh09t7:321_1": "Vuttaviparītena atthena sammā sabhāvāti sammattā, sammattā ca te niyatā cāti sammattaniyatā.",
  "tika-abh09t7:321_2": "Ubhayathāpi na niyatāti aniyatā.",
  "tika-abh09t7:322_0": "Ānantarikabhāvena pavattiyaṁ siyā micchattaniyatā, aññathā pavattiyaṁ siyā aniyatā.",
  "tika-abh09t7:322_1": "Ahetukaakiriyanatthikadiṭṭhīsu hi aññatarā diṭṭhi yassa niyatā, taṁ buddhasatampi vibodhetuṁ na sakkoti.",
  "tika-abh09t7:322_2": "Yena ca anantare eva attabhāve phaladānato ānantarikesu mātughātakapitughātakaarahantaghātakasaṅghabhedakalohituppādakasaṅkhātesu pañcasu kammesu ekampi kammaṁ paṭighacittena kataṁ hoti, so sineruppamāṇepi suvaṇṇathūpe katvā sakalacakkavāḷaṁ pūretvā nisinnasambuddhappamukhaṁ saṅghaṁ yāvajīvaṁ catūhi paccayehi upaṭṭhahitvāpi tena kusalena ānantarikassa vipākaṁ paṭibāhituṁ na sakkoti, ānantarikena pana adhikena ānantarikaṁ paṭibāhati, tasmā niyatamicchādiṭṭhi ānantarikā ca maggaphalānaṁ, mahaggatānañca paṭibāhakatāya anantarameva niraye vipākadānato micchattaniyatā ca jātā, cattāro pana maggā sammattaniyatā nāma, sesacittarūpanibbānāni aniyatā nāma.",
  "tika-abh09t7:322_3": "Cetasikesu pana moho ahirikaṁ anottappaṁ uddhaccaṁ lobho diṭṭhi doso thinaṁ middhanti ime nava siyā micchattaniyatā, siyā aniyatā, sesaakusalā, karuṇā, muditā ca aniyatā eva, sesakusalābyākatā siyā sammattaniyatā, siyā aniyatā, tijātikā pana tidhāpi honti, idañca nippadesattikanti. Micchattattikaṁ.",
  "tika-abh09t7:323_0": "Nibbānaṁ maggati, kilese vā mārento gacchatīti maggo, ariyamaggo, so ārammaṇametesanti maggārammaṇā.",
  "tika-abh09t7:323_1": "Lokiyo aṭṭhaṅgikopi maggo paccayaṭṭhena etesaṁ hetūti maggahetukā, maggasampayuttā dhammā.",
  "tika-abh09t7:323_2": "Magge vā hetūti maggahetū, alobhādayo. Te etesaṁ hetūti maggahetukā.",
  "tika-abh09t7:323_3": "Sammādiṭṭhi sayaṁ maggo ceva hetu ca, iti maggabhūto hetu etesanti maggahetukā, lokuttarāva .",
  "tika-abh09t7:323_4": "Abhibhavitvā pavattanaṭṭhena maggo adhipati ārammaṇabhūto, sahajāto vā etesanti maggādhipatino, tadubhayaṁ.",
  "tika-abh09t7:324_0": "Tattha rūpāvacaracatutthajjhānakusalakiriyā ca abhiññābhūtā, manodvārāvajjanañca siyā maggārammaṇā, siyā navattabbā, ariyānaṁ hi cetopariyaanāgataṁsañāṇāni paresaññeva maggacittassa jānanakāle maggārammaṇāni, pubbenivāsañāṇamanodvārāvajjanāni pana attano, paresañcāpi tadaññārammaṇakāle pana navattabbāni, cetopariyañāṇassa pana niyamena paracittavisayattā tena attanā adhigatamaggaṁ ariyā ālambituṁ na sakkonti, anāgataṁsañāṇena pana attano anāgate uppajjanakassa uparimaggassa avisayattā na sakkonti.",
  "tika-abh09t7:324_1": "Ariyā hi yathāsakaṁ, heṭṭhimañca maggaphalaṁ jānituṁ sakkonti, na uparimaṁ.",
  "tika-abh09t7:324_2": "Tāni pana abhiññājavanāni maggena asahajātattā na maggahetukāni.",
  "tika-abh09t7:324_3": "Maggaṁ garuṁkatvā appavattanato na maggādhipatīni.",
  "tika-abh09t7:324_4": "Na hi tāni kiñci ārammaṇaṁ adhipatiṁ karonti, antamaso lokuttaramapi. Kasmā?",
  "tika-abh09t7:324_5": "Attano mahaggatatāya rājānaṁ disvā tassa mātāpitaro viya, manodvārāvajjanaṁ pana attano ahetukatāya rājānaṁ disvā khujjaceṭakādayo viya.",
  "tika-abh09t7:324_6": "Cattāri maggaṭṭhacittāni sabbadā maggahetukā eva, tāneva ca vīmaṁsāvīriyānaṁ adhipatibhāvena pavattiyaṁ siyā maggādhipatino, itaresaṁ chandacittānaṁ adhipatibhāvena pavattiyaṁ siyā navattabbā, aṭṭha ñāṇasampayuttakāmāvacarajavanāni siyā maggārammaṇā, siyā maggādhipatino, siyā navattabbā.",
  "tika-abh09t7:324_7": "Tāni hi attanā, parehi ca paṭividdhamaggapaccavekkhaṇakāle maggārammaṇā, attano maggaṁ garuṁkatvā paccavekkhaṇakāle maggādhipatino ca tathāappavattiyaṁ navattabbā ca honti.",
  "tika-abh09t7:324_8": "Ariyā hi paresaṁ maggaphalāni paccavekkhantā garuṁ karontāpi attano maggaphalāni viya garuṁ na karonti, api sammāsambuddhānaṁ.",
  "tika-abh09t7:324_9": "Tesu sotāpanno sotāpannānameva maggaphalāni jānituṁ sakkoti, nāññesaṁ, sakadāgāmī pana sakadāgāmīnampi, na anāgāmiarahantānaṁ, anāgāmī pana anāgāmīnampi, na arahantānaṁ, arahā pana sabbesampi maggaphalāni jānāti, sobhanalokiyacittarūpanibbānāni navattabbāneva.",
  "tika-abh09t7:324_10": "Cetasikesu pana viratiyo lokuttarakusale maggasadisāva, aññattha navattabbā, karuṇā, muditā, akusalā ca navattabbā, sesā tidhāpi honti navattabbā ca. Sesaṁ suviññeyyamevāti. Maggārammaṇattikaṁ.",
  "tika-abh09t7:325_0": "Uppannāti ettha vattamānabhūtāpagataokāsakatabhūmiladdhavasena uppannā anekappabhedā honti.",
  "tika-abh09t7:325_1": "Tattha sabbampi uppādajarābhaṅgasamaṅgīsaṅkhātaṁ saṅkhataṁ vattamānuppannaṁ nāma, ārammaṇarasaṁ anubhavitvā niruddhaṁ anubhūtāpagatasaṅkhātaṁ kusalākusalañca uppādādittayaṁ anuppatvā niruddhaṁ bhūtāpagatasaṅkhātaṁ, sesasaṅkhatañca bhūtāpagatuppannaṁ nāma, ‘‘yānissa tāni pubbekatāni kammānī’’ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā attano vipākassokāsaṁ katvā ṭhitattā, tathākatokāsañca vipākaṁ anuppannampi ekaṁsena uppajjanakato okāsakatuppannaṁ nāma, tāsu tāsu bhūmīsu asamūhataṁ akusalaṁ bhūmiladdhuppannaṁ nāma.",
  "tika-abh09t7:325_2": "Ettha ca vipassanāya ārammaṇabhūtā tebhūmakā pañcakkhandhā bhūmi nāma, tesu khandhesu uppattārahakilesajātā bhūmiladdhaṁ nāma, tehi kilesehi sā bhūmi laddhā hotīti evametesu uppannesu idha vattamānuppannā adhippetā.",
  "tika-abh09t7:326_0": "Tatrāyaṁ vacanattho – pubbantato uppādato paṭṭhāya yāva bhaṅgā pannā gatā pavattāti uppannā, paccuppannāti attho . Na uppannāti anuppannā.",
  "tika-abh09t7:326_1": "Pariniṭṭhitakāraṇekadesattā avassaṁ uppajjissantīti uppādino, ubhayenāpi anāgatāva dassitā.",
  "tika-abh09t7:326_2": "Ayaṁ hi tiko dvinnaṁ addhānaṁ vasena pūretvā dassito.",
  "tika-abh09t7:326_3": "Laddhokāsassa hi kammassa vipāko uppādī nāma.",
  "tika-abh09t7:326_4": "Yadi pana āyūhitakusalākusalaṁ kammaṁ sabbaṁ vipākaṁ dadeyya, assa okāso na bhaveyya.",
  "tika-abh09t7:326_5": "Taṁ pana duvidhaṁ hoti dhuvavipākaṁ, addhuvavipākañca.",
  "tika-abh09t7:326_6": "Tattha pañcānantarikaaṭṭhasamāpatticatutthamaggādi dhuvavipākaṁ nāma.",
  "tika-abh09t7:326_7": "Taṁ pana kammaṁ khaṇappattampi atthi appattampi.",
  "tika-abh09t7:326_8": "Tattha khaṇappattaṁ uppannaṁ nāma, appattaṁ anuppannaṁ nāma.",
  "tika-abh09t7:326_9": "Tassa duvidhassa ca vipāko duvidho hoti khaṇappatto ca appatto ca.",
  "tika-abh09t7:326_10": "Tattha khaṇappatto uppanno nāma, appatto cittānantare vā uppajjatu, kappasatasahassātikkame vā dhuvapaccayaṭṭhena uppādī nāma hoti.",
  "tika-abh09t7:326_11": "Metteyyassa bodhisattassa maggo anuppanno nāma hoti, phalaṁ uppādī nāma.",
  "tika-abh09t7:326_12": "Tattha catūsu bhūmīsu vipāko, kammajarūpañca vattamānuppannā nāma, uppajjanārahā uppādino nāma, na pana vattabbā ‘‘anuppannā’’ti.",
  "tika-abh09t7:326_13": "Kusalākusalakiriyā, kammajarūpañca siyā uppannā, siyā anuppannā, na pana vattabbā ‘‘uppādino’’ti.",
  "tika-abh09t7:326_14": "Cetasikesu pana akusalā akusalacittasadisāva, sesā duvidhāpi honti, atītā, panettha nibbānañca navattabbā. Sesaṁ suviññeyyamevāti. Uppannattikaṁ.",
  "tika-abh09t7:327_0": "Attano sabhāvaṁ, uppādādikkhaṇaṁ vā patvā taṁ atikkamitvā itā gatā pattāti atītā.",
  "tika-abh09t7:327_1": "Tadubhayampi na āgatāti anāgatā.",
  "tika-abh09t7:327_2": "Taṁ taṁ kāraṇaṁ paṭicca uppannāti paccuppannā, sabbe saṅkhatā nāmarūpadhammā.",
  "tika-abh09t7:327_3": "Na saṅkhatadhammesu tekālikabhāvaṁ appatto nāma atthi, sabbepi te tidhā honti.",
  "tika-abh09t7:327_4": "Nibbānaṁ panettha navattabbanti. Atītattikaṁ.",
  "tika-abh09t7:328_0": "Atītaṁ ārammaṇaṁ etesanti atītārammaṇā. Sesapadadvayepi eseva nayo.",
  "tika-abh09t7:329_0": "Tattha kusalavipākakiriyāvasena chabbidhāni viññāṇañcāyatananevasaññānāsaññāyatanāni heṭṭhā atītasamāpattiṁ ārabbha pavattito atītārammaṇāni, dvipañcaviññāṇamanodhātuyo paccuppannārammaṇāva, sesā ekādasa kāmāvacaravipākā, ahetukahasanacittañca tidhāpi honti, sesakāmāvacarakiriyakusalākusalā ca abhiññābhūtarūpāvacaracatutthajjhānakusalakiriyā ca tidhāpi honti navattabbā ca.",
  "tika-abh09t7:329_1": "Tesu kāmāvacarānaṁ atītādīsu chasu ārammaṇesu pavattivibhāgo heṭṭhā vuttova.",
  "tika-abh09t7:329_2": "Navattabbatā pana tesu ñāṇavippayuttajavanakusalānaṁ paññattārammaṇavaseneva, na nibbānārammaṇavasena, tesupi tihetukajavanāvajjanānaṁ maggaphalarūpārūpajjhānānaṁ, purecārikabhāvenāpi nibbānacatukkajjhānavisayānañca paccavekkhaṇabhāvenāpi navattabbatā veditabbā, abhiññānaṁ pana iddhividhañāṇassa tāva kāyavasena cittaṁ pariṇāmetvā kāyasannissitaṁ katvā dissamānena kāyena gacchantassa atītaṁ pādakajjhānacittaṁ ārabbha pavattanato atītārammaṇaṁ, ‘‘anāgatesu rūpāni evaṁ hontū’’ti adhiṭṭhahantassa anāgatārammaṇaṁ, kāyaṁ pana cittasannissitaṁ katvā adissamānena kāyena gamanakāle, ajjhattaṁ kumāravaṇṇādīnaṁ, bahiddhāpāsādakūṭāgārādīnañca paccuppannānaṁ nimmānakāle ca paccuppannārammaṇañca tāva hotīti evaṁ iddhividhassa chabbidhampi ajjhattikaṁ, bāhirañca tekālikaṁ ārammaṇaṁ hotīti veditabbaṁ.",
  "tika-abh09t7:330_0": "Dibbasotassa kucchigataṁ ajjhattikaṁ, bāhirañca paccuppannaṁ saddāyatanamevārammaṇaṁ.",
  "tika-abh09t7:330_1": "Cetopariyañāṇassa atīte sattadivasabbhantare, anāgate sattadivasabbhantare ca paresaññeva cittaṁ atītañca anāgatañcārammaṇaṁ hoti.",
  "tika-abh09t7:330_2": "Sattadivasātikkame panetaṁ paracittaṁ jānituṁ na sakkoti.",
  "tika-abh09t7:330_3": "Atītaṁsaanāgataṁsañāṇānaṁ hi esa visayo, na etassa.",
  "tika-abh09t7:330_4": "Paccuppannacittajānanakāle panassa paccuppannamārammaṇaṁ hoti.",
  "tika-abh09t7:331_0": "Paccuppannañca nāmetaṁ tividhaṁ khaṇapaccuppannaṁ santatipaccuppannaṁ addhāpaccuppannañcāti.",
  "tika-abh09t7:331_1": "Tattha uppādaṭṭhitibhaṅgappattaṁ khaṇapaccuppannaṁ nāma.",
  "tika-abh09t7:331_2": "Santatipaccuppannaṁ pana duvidhaṁ rūpārūpavasena.",
  "tika-abh09t7:331_3": "Tattha ātapaṭṭhānā āgantvā gabbhaṁ paviṭṭhassa yāva andhakārabhāvo na vigacchati, antogabbhe vā vasitvā divā ātapaṭṭhānaṁ olokentassa yāva akkhīnaṁ phandanabhāvo na vūpasammati, ayaṁ rūpasantati nāma.",
  "tika-abh09t7:331_4": "Dve tayo javanavārā arūpasantati nāma, tadubhayaṁ santatipaccuppannanti veditabbaṁ.",
  "tika-abh09t7:331_5": "Ekabhavaparicchinnaṁ addhāpaccuppannaṁ nāma.",
  "tika-abh09t7:331_6": "Imasmiṁ pana cetopariyañāṇavisaye katipayajavanavārā addhāpaccuppannaṁ nāma.",
  "tika-abh09t7:331_7": "Tattha khaṇapaccuppannaṁ cittaṁ cetopariyañāṇassa ārammaṇaṁ na hoti āvajjanena saddhiṁ nirujjhanato.",
  "tika-abh09t7:331_8": "Na hi āvajjanajavanānaṁ ettha bhinnārammaṇatā yuttā.",
  "tika-abh09t7:331_9": "Rūpasantatipaccuppannaṁ pana katipayajavanavāraparicchinnaṁ addhāpaccuppannaṁ assa ārammaṇaṁ hoti.",
  "tika-abh09t7:331_10": "Iddhimā hi parassa cittaṁ jānitukāmo āvajjeti, taṁ āvajjitakkhaṇe paccuppannacittamārammaṇaṁ katvā teneva saha nirujjhati.",
  "tika-abh09t7:331_11": "Tato tadeva niruddhaṁ cittamālambitvā cattāri, pañca vā javanāni uppajjanti, tesaṁ pacchimaṁ iddhicittaṁ, sesāni kāmāvacarajavanāni .",
  "tika-abh09t7:331_12": "Tesañca ekārammaṇattepi iddhicittameva parassa cittaṁ jānāti, na itarāni.",
  "tika-abh09t7:331_13": "Yathā cakkhudvāravīthiyaṁ cakkhuviññāṇameva rūpaṁ passati, na itarāni, tesu ca āvajjanameva nippariyāyato paccuppannārammaṇaṁ, itarāni pana addhāsantativasena pariyāyatoti gahetabbaṁ, evametassa atītānāgatapaccuppannaṁ cittamevārammaṇaṁ hoti, tañca kho parasseva, na attano.",
  "tika-abh09t7:332_0": "Pubbenivāsañāṇaṁ pana nāmagottakasiṇapaññattādianussaraṇe, nibbānānussaraṇe ca navattabbārammaṇaṁ, saṅkhatadhammānussaraṇe atītārammaṇameva.",
  "tika-abh09t7:332_1": "Tassa hi atītesu sāsavānāsavesu, ajjhattikabāhiresu ca dhammesu anārammaṇaṁ nāma natthi, buddhānaṁ sabbaññutaññāṇasamagatikaṁ hoti.",
  "tika-abh09t7:332_2": "Yathākammūpagañāṇassa ajjhattikaṁ, bāhirañca atītaṁ kusalākusalacetanāmattameva.",
  "tika-abh09t7:332_3": "‘‘Cetopariyañāṇassa cittamevārammaṇaṁ hoti, na taṁsampayuttadhammā’’ti aṭṭhakathāsu vuttaṁ, paṭṭhāne pana ‘‘kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammūpagañāṇassa anāgataṁsañāṇassa ārammaṇapaccayena paccayo’’ti (paṭṭhā.",
  "tika-abh09t7:332_4": "1.1.404) vuttattā cetopariyañāṇayathākammūpagañāṇānaṁ cittasampayuttāpi cetanāsampayuttāpi cattāro khandhā ārammaṇaṁ honti evāti daṭṭhabbaṁ.",
  "tika-abh09t7:333_0": "Dibbacakkhuñāṇassa pana ajjhattikaṁ, bāhirañca paccuppannaṁ vaṇṇāyatanamevārammaṇaṁ.",
  "tika-abh09t7:333_1": "Anāgataṁsañāṇassa chabbidhampi anāgatameva ajjhattañca bāhirañcārammaṇaṁ, idampi pubbenivāsañāṇaṁ viya anāgate sabbaññutaññāṇasadisanti.",
  "tika-abh09t7:333_2": "Evaṁ abhiññānaṁ atītānāgatapaccuppannesu, navattabbesu ca ajjhattikabāhiresu chasu ārammaṇesu yathāyogaṁ pavatti veditabbā.",
  "tika-abh09t7:333_3": "Sesāni pannarasa rūpāvacaracittāni, ākāsānañcāyatanaākiñcaññāyatanakusalavipākakiriyāni, aṭṭha lokuttaracittāni, rūpanibbānāni ca navattabbāni.",
  "tika-abh09t7:333_4": "Cetasikesu pana appamaññā navattabbāva. Sesaṁ suviññeyyameva. Atītārammaṇattikaṁ.",
  "tika-abh09t7:334_0": "‘‘Evaṁ pavattamānā mayaṁ attāti gahaṇaṁ gamissāmā’’ti iminā viya adhippāyena attānaṁ adhikāraṁ katvā pavattāti ajjhattā.",
  "tika-abh09t7:334_1": "Ajjhatta-saddo panāyaṁ gocarajjhatte niyakajjhatte ajjhattajjhatte visayajjhatteti catūsu atthesu dissati.",
  "tika-abh09t7:334_2": "‘‘Ajjhattarato samāhito’’tiādīsu (dha. pa.",
  "tika-abh09t7:334_3": "362) hi ayaṁ gocarajjhatte dissati.",
  "tika-abh09t7:334_4": "‘‘Ajjhattaṁ vā dhammesu dhammānupassī viharatī’’tiādīsu (dī. ni. 2.373) niyakajjhatte.",
  "tika-abh09t7:334_5": "‘‘Cha ajjhattikāni āyatanānī’’tiādīsu (ma. ni. 3.304) ajjhattajjhatte.",
  "tika-abh09t7:334_6": "‘‘Ajjhattaṁ suññataṁ upasampajja viharatī’’tiādīsu (ma. ni.",
  "tika-abh09t7:334_7": "3.187) visayajjhatte, issariyaṭṭhāneti attho.",
  "tika-abh09t7:334_8": "Phalasamāpatti hi buddhānaṁ issariyaṭṭhānaṁ nāma.",
  "tika-abh09t7:334_9": "Idha panāyaṁ niyakajjhatte vattati, tasmā attano santāne pavattā pāṭipuggalikā rūpārūpadhammā idha ajjhattāti veditabbā.",
  "tika-abh09t7:334_10": "Tato bahibhūtā indriyabaddhā vā anindriyabaddhā vā rūpārūpapaññattiyo bahiddhā nāma, tatiyapadaṁ tadubhayavasena vuttaṁ.",
  "tika-abh09t7:335_0": "Tattha sabbāni cittacetasikāni indriyabaddharūpaṁ tidhā honti, anindriyabaddharūpaṁ, nibbānapaññattiyo ca bahiddhāva.",
  "tika-abh09t7:335_1": "Imasmiṁ hi tike kusalattike alabbhamānā paññattiyopi labbhanti ṭhapetvā ākiñcaññāyatanārammaṇaṁ, tadeva idha navattabbaṁ.",
  "tika-abh09t7:335_2": "Teneva hi bhagavatā anantarattike ‘‘kasiṇādipaññattārammaṇāni kāmarūpāvacarādicittāni bahiddhārammaṇāni, ākiñcaññāyatanañca navattabba’’nti vuttaṁ, idañca nippadesattikaṁ. Ajjhattattikaṁ.",
  "tika-abh09t7:336_0": "Yathāvutte ajjhattādike ārammaṇaṁ katvā pavattānaṁ vasena ayaṁ tiko vutto.",
  "tika-abh09t7:336_1": "Tattha chabbidhāni viññāṇañcāyatananevasaññānāsaññāyatanacittāni ajjhattārammaṇāneva, ākāsānañcāyatanattayaṁ, rūpāvacaralokuttaracittāni ca bahiddhārammaṇāneva, voṭṭhabbanavajjitā ahetukamahāvipākā tidhāpi honti, avasesā pana ākiñcaññāyatanavajjitāni āvajjanajavanāni, abhiññā ca siyā tidhāpi honti, ākiñcaññāyatanārammaṇassa āvajjanaparikammapaccavekkhaṇādibhāvappavattiyaṁ siyā navattabbāti.",
  "tika-abh09t7:336_2": "Tesaṁ ajjhattādiārammaṇatā anantarattike, heṭṭhā ca vuttanayānusārena ñātabbā, ākiñcaññāyatanattayaṁ, pana rūpanibbānāni ca navattabbāva.",
  "tika-abh09t7:336_3": "Cetasikesu pana appamaññāviratī bahiddhārammaṇāva, sesā tidhāpi honti navattabbā ca. Sesaṁ suviññeyyameva. Ajjhattārammaṇattikaṁ.",
  "tika-abh09t7:337_0": "Daṭṭhabbabhāvasaṅkhātena saha nidassanenāti sanidassanā, paṭihananabhāvasaṅkhātena saha paṭighenāti sappaṭighā, sanidassanā ca te sappaṭighā cāti sanidassanasappaṭighā, rūpāyatanameva.",
  "tika-abh09t7:337_1": "Nīlādibhedamupādāya pana bahuvacananiddeso.",
  "tika-abh09t7:337_2": "Natthi etesaṁ daṭṭhabbabhāvasaṅkhātaṁ nidassananti anidassanā, anidassanā ca te vuttanayena sappaṭighā cāti anidassanasappaṭighā, sesāni oḷārikarūpāni.",
  "tika-abh09t7:337_3": "Tatiyapadaṁ ubhayapaṭikkhepena vuttaṁ, sukhumarūpacittacetasikanibbānāni anidassanaappaṭighā nāma, idañca nippadesattikanti veditabbaṁ. Sanidassanattikaṁ.",
  "tika-abh09t7:338_0": "Tikamātikatthavaṇṇanā niṭṭhitā.",
  "tika-abh09t7:339_0": "Abhidhammadukamātikatthavaṇṇanā",
  "tika-abh09t7:340_0": "Dukamātikāya pana heṭṭhā anāgatapadatthavaṇṇanaṁyeva karissāma.",
  "tika-abh09t7:340_1": "Hetugocchake tāva hetū dhammāti ettha hetuhetu paccayahetu uttamahetu sādhāraṇahetūti catubbidhā hetū.",
  "tika-abh09t7:340_2": "Tattha alobhādayo cha dhammā hetuhetū nāma, upādārūpādīnaṁ mahābhūtādayo paccayahetū nāma, vipākuppattiyaṁ kusalākusalaṁ, iṭṭhāniṭṭhārammaṇañca uttamahetū nāma, saṅkhārādīnaṁ avijjādayo sādhāraṇahetū nāma. Idha pana hetuhetu adhippeto.",
  "tika-abh09t7:340_3": "Hetū dhammāti mūlaṭṭhena hetusaṅkhātā dhammā, ‘‘hetudhammā’’tipi pāṭho, soyevattho.",
  "tika-abh09t7:340_4": "Na hetūti tesaññeva paṭikkhepavacanaṁ.",
  "tika-abh09t7:341_0": "Tattha alobho adoso amohoti kusalābyākatā tayo, lobho doso mohoti akusalā tayo cāti ime cha dhammā hetū nāma.",
  "tika-abh09t7:341_1": "Ime ṭhapetvā avasesā cetasikā, sabbāni ca cittāni, rūpanibbānāni cāti ime dhammā na hetū nāma, idañca nippadesadukanti veditabbaṁ. Hetudukaṁ paṭhamaṁ.",
  "tika-abh09t7:342_0": "Sampayogato pavattena saha hetunāti sahetukā.",
  "tika-abh09t7:342_1": "Tatheva pavatto natthi etesaṁ hetūti ahetukā.",
  "tika-abh09t7:343_0": "Tattha ahetukacittavajjitāni ekasattati cittāni sahetukā nāma.",
  "tika-abh09t7:343_1": "Tesu dve mohamūlāni moheneva sahetukāni, aṭṭha lobhamūlāni lobhamohehi dvīhi, dve dosamūlāni dosamohehi, dvādasa ñāṇavippayuttakusalābyākatāni alobhādosehi, sesāni sattacattālīsa alobhādīhi tīhipi sahetukānīti, mohamūlesu pana moho, dvipañcaviññāṇaṁ, manodhātu, santīraṇattayaṁ, voṭṭhabbanaṁ, hasituppādakāni aṭṭhārasa cittāni, rūpanibbānāni cāti ime dhammā ahetukā nāma.",
  "tika-abh09t7:343_2": "Cetasikesu pana lobhadosā, vicikicchā ca moheneva sahetukā, diṭṭhimāno lobhamohehi dvīhi, issāmacchariyakukkuccāni dosamohehi, moho pana siyā lobhena, siyā dosenāti dvīhi sahetukopi mohamūlesu ahetukopi, thinamiddhāni siyā lobhamohehi, siyā dosamohehīti tīhipi sahetukāni, ahirikānottappauddhaccāni tathā ca kevalamohena ca, amoho pana alobhādoseheva dvīhi, alobho siyā adosāmohehi, siyā adosenāti dvīhi, adoso siyā alobhāmohehi, siyā alobhenāti dvīhi, sesā pana dvāvīsati kusalābyākatā siyā tīhi, siyā dvīhipi hetūhi sahetukā, chando pana yathāyogaṁ tīhi, pītidosavajjitehi pañcahi siyā sahetukāpi ahetukāpi, sesā ekādasa tijātikā chahi hetūhi sahetukāpi ahetukāpi, vedanā cettha domanassabhūtā dvihetukāva, somanassaupekkhā yathāyogaṁ dosavajjitehi pañcahi sahetukāpi ahetukāpi, sukhadukkhabhūtā ahetukāva, idañca nippadesadukanti. Dutiyaṁ.",
  "tika-abh09t7:344_0": "Ekuppādāditāya hetunā sampayuttāti hetusampayuttā.",
  "tika-abh09t7:344_1": "Hetunā vippayuttāti hetuvippayuttā.",
  "tika-abh09t7:344_2": "Ayaṁ hetusampayuttaduko anantare vuttasahetukadukena atthato ninnānākaraṇo.",
  "tika-abh09t7:344_3": "Sahetukaduko eva hi bhagavatā desanāvilāsena, tathā bujjhanakapuggalānaṁ vā ajjhāsayavasena hetusampayuttadukabhāvenāpi vutto.",
  "tika-abh09t7:344_4": "Evaṁ uparipi samānatthadukānaṁ vacane kāraṇaṁ veditabbaṁ. Tatiyaṁ.",
  "tika-abh09t7:345_0": "Catutthādayo pana yasmā paṭhamadukadutiyatatiyadukesu paṭhamapadena yojetvā dve dukā, paṭhamaduke ca pacchimapadaṁ dutiyadukena yojetvā ekaṁ dukanti tayo dukā desitā, tasmā tesaṁ padattho vuttanayova.",
  "tika-abh09t7:346_0": "Tattha ca yatheva ‘‘hetū ceva dhammā sahetukā ca, sahetukā ceva dhammā na ca hetū’’ti ayaṁ duko sambhavati, tathā ‘‘hetū ceva dhammā ahetukā ca, ahetukā ceva dhammā na ca hetū’’ti ayampi sambhavati.",
  "tika-abh09t7:346_1": "Iminā nayena hetusampayuttadukena yojanāyapi eko labbhati.",
  "tika-abh09t7:346_2": "Yathā ca ‘‘na hetū kho pana dhammā sahetukāpi, ahetukāpī’’ti ayaṁ labbhati, tathā ‘‘hetū kho pana dhammā sahetukāpi, ahetukāpī’’ti ayampi.",
  "tika-abh09t7:346_3": "Yathā cettha sahetukaduke dve dukā, evaṁ hetusampayuttadukepi ‘‘na hetū kho pana dhammā hetusampayuttāpi, hetuvippayuttāpī’’ti ca ‘‘hetū kho pana dhammā hetusampayuttāpi, hetuvippayuttāpī’’ti ca dve dukā labbhantīti aparepi pañca dukā hetugocchake yojetuṁ sakkā.",
  "tika-abh09t7:346_4": "Te pana bhagavatā vuttānusāreneva sakkā ñātunti chasu eva saṅgahitāti veditabbā.",
  "tika-abh09t7:346_5": "Tattha ye tāva ekasmiṁ citte dve tayo hetū ekato uppajjanti, te hetū ceva aññoññāpekkhāya sahetukā ca nāma.",
  "tika-abh09t7:346_6": "Sahetukacittesu pana hetuṁ ṭhapetvā sesā cittacetasikā dhammā sahetukā ceva na ca hetū nāma.",
  "tika-abh09t7:346_7": "Imasmiṁ duke sabbe ahetukadhammā na vattabbā.",
  "tika-abh09t7:346_8": "Cetasikesu pana hetuvajjitā akusalā ceva kusalābyākatā ca, chando ca sahetuko ceva na hetu eva, sesā tijātikā, tathā navattabbā ca, moho pana hetu ceva sahetuko ca navattabbo ca. Catutthaṁ.",
  "tika-abh09t7:347_0": "Anantaradukopi iminā dukena sabbathāpi sadisovāti. Pañcamaṁ.",
  "tika-abh09t7:348_0": "Sahetukacittesu hetuvajjitā cittacetasikā dhammā nahetū sahetū nāma, ahetukacittarūpanibbānāni nahetū ahetukā nāma.",
  "tika-abh09t7:348_1": "Imasmiṁ pana duke cha hetū na vattabbā. Sesaṁ suviññeyyamevāti. Chaṭṭhaṁ.",
  "tika-abh09t7:349_0": "Hetugocchakaṁ niṭṭhitaṁ.",
  "tika-abh09t7:350_0": "Sattasu cūḷantaradukesu attano nipphādakena saha paccayenāti sappaccayā, cittacetasikarūpāni.",
  "tika-abh09t7:350_1": "Natthi etesaṁ uppāde vā ṭhitiyaṁ vā paccayo ahutvā bhavanassevābhāvāti appaccayā, nibbānameva.",
  "tika-abh09t7:350_2": "Desanāya panettha paramatāya sotapatitavasena bahuvacananiddeso kato. Evaṁ sanidassanādīsupi.",
  "tika-abh09t7:350_3": "Idañca ito parāni cha ca nippadesadukānīti veditabbāni.",
  "tika-abh09t7:350_4": "Tato parañca yattha ‘‘ime na vattabbā’’ti na vakkhāma, taṁ nippadesanti gahetabbaṁ. Sappaccayadukaṁ.",
  "tika-abh09t7:351_0": "Paccayehi samāgantvā katāti saṅkhatā. Na saṅkhatāti asaṅkhatā.",
  "tika-abh09t7:351_1": "Idañca sabbathā sappaccayadukasadisameva.",
  "tika-abh09t7:351_2": "Sappaccayasaṅkhataubhayadukaṁ sabbathā sadisameva. Saṅkhatadukaṁ.",
  "tika-abh09t7:352_0": "Rūpāyatanaṁ sanidassanaṁ nāma.",
  "tika-abh09t7:352_1": "Sesarūpacittacetasikanibbānāni anidassanā nāma. Sanidassanadukaṁ.",
  "tika-abh09t7:353_0": "Pasādavisayarūpāni dvādasa sappaṭighā nāma.",
  "tika-abh09t7:353_1": "Sesarūpacittacetasikanibbānāni appaṭighā nāma. Sappaṭighadukaṁ.",
  "tika-abh09t7:354_0": "Avinibbhogavasena rūpaṁ etesaṁ atthīti rūpino, ruppanalakkhaṇaṁ vā rūpaṁ, taṁ etesaṁ atthīti rūpino, bhūtopādāyarūpameva.",
  "tika-abh09t7:354_1": "Na rūpino arūpino, cittacetasikanibbānāni. Rūpidukaṁ.",
  "tika-abh09t7:355_0": "Loko vuccati lujjanapalujjanaṭṭhena vaṭṭaṁ, tasmiṁ pariyāpannabhāvena loke niyuttāti lokiyā, pañcupādānakkhandhā.",
  "tika-abh09t7:355_1": "Tato lokato tattha apariyāpannabhāvena uttiṇṇāti lokuttarā, ariyamaggaphalanibbānāni.",
  "tika-abh09t7:355_2": "Cetasikesu panettha yaṁ vattabbaṁ, taṁ asekhattike vuttanayena veditabbaṁ. Lokiyadukaṁ.",
  "tika-abh09t7:356_0": "Kenaciviññeyyāti cakkhuviññāṇādīsu kenaci ekena cakkhuviññāṇena vā sotaviññāṇādinā vā vijānitabbā.",
  "tika-abh09t7:356_1": "Kenaci na viññeyyāti teneva cakkhuviññāṇena vā sotaviññāṇādinā vā na kenaci vijānitabbāni.",
  "tika-abh09t7:356_2": "Evaṁ hi sati dvinnampi padānaṁ atthanānattato duko hoti.",
  "tika-abh09t7:356_3": "Padabhājanīyasmimpi ‘‘ye te dhammā cakkhuviññeyyā, na te dhammā sotaviññeyyā’’ti (dha. sa.",
  "tika-abh09t7:356_4": "1101) ettakaṁ ekadukanti aggahetvā ‘‘ye te dhammā cakkhuviññeyyā, na te dhammā sotaviññeyyā, ye vā pana te dhammā sotaviññeyyā, na te dhammā cakkhuviññeyyā’’ti (dha. sa.",
  "tika-abh09t7:356_5": "1101) ayameko dukoti veditabbo.",
  "tika-abh09t7:356_6": "Tassa pana rūpaṁ cakkhuviññeyyaṁ, saddo na cakkhuviññeyyoti ayamattho.",
  "tika-abh09t7:356_7": "Evaṁ sesesupi dukaparicchedo ñātabbo.",
  "tika-abh09t7:356_8": "Tattha rūpāyatanaṁ cakkhunā vā cakkhuviññāṇena vā viññeyyaṁ nāma.",
  "tika-abh09t7:356_9": "Sesarūpārūpadhammā teneva cakkhunā vā cakkhuviññāṇena vā kenaci naviññeyyā.",
  "tika-abh09t7:356_10": "Evaṁ sotaghānajivhākāyatabbiññāṇamūlikāsupi catūsu yojanāsu vibhāgo yathānurūpaṁ ñātabbo.",
  "tika-abh09t7:356_11": "Rūpādayo pana pañcavisayā manodhātuttayena kenaci viññeyyā.",
  "tika-abh09t7:356_12": "Sesarūpārūpadhammā teneva manodhātuttayena kenaci naviññeyyā.",
  "tika-abh09t7:356_13": "Kiñcāpi sāmaññato manoviññāṇena aviññeyyassa abhāvato pāḷiyaṁ manoviññāṇaviññeyyavasena duko na vutto, tathāpi visesato vattabbova.",
  "tika-abh09t7:356_14": "Tathā hi chabbidhāpi kāmāvacaradhammā kāmāvacaravipākādinā manoviññāṇena kenaci viññeyyā, rūpārūpāvacaralokuttarapaññattiyo teneva kenaci naviññeyyā.",
  "tika-abh09t7:356_15": "Tathā kāmarūpārūpāvacarapaññattiyo akusalādinā kenaci viññeyyā, lokuttarā teneva kenaci naviññeyyā.",
  "tika-abh09t7:356_16": "Tathā nibbānaṁ lokuttarena kenaci viññeyyaṁ , sesalokiyalokuttarā teneva kenaci naviññeyyāti iminā nayena rūpārūpāvacarādibhedena manoviññāṇena kenaci viññeyyāviññeyyadhammā yathāyogaṁ yojetabbā.",
  "tika-abh09t7:356_17": "Evaṁ sabbe dhammā kenaci viññeyyā, kenaci na viññeyyā nāma.",
  "tika-abh09t7:356_18": "Imasmiñca duke paññattiyopi labbhantīti veditabbāti. Kenaciviññeyyadukaṁ.",
  "tika-abh09t7:357_0": "Cūḷantaradukā niṭṭhitā.",
  "tika-abh09t7:358_0": "Āsavagocchake āsamantato savantīti āsavā, cakkhutopi…pe… manatopi savanti, pavattantīti vuttaṁ hoti.",
  "tika-abh09t7:358_1": "Dhammato yāvagotrabhuṁ, okāsato yāvabhavaggā savantīti vā āsavā, ete dhamme, etañca okāsaṁ antokaritvā pavattantīti attho.",
  "tika-abh09t7:358_2": "Antokaraṇattho hi ayaṁ ā-kāro.",
  "tika-abh09t7:358_3": "Cirapārivāsiyaṭṭhena madirādiāsavā viyātipi āsavā.",
  "tika-abh09t7:358_4": "Yadi ca cirapārivāsiyaṭṭhena āsavā, ete eva bhavituṁ arahanti.",
  "tika-abh09t7:358_5": "Anādittā āyataṁ vā saṁsāradukkhaṁ savanti pasavantītipi āsavā. Tato aññe no āsavā nāma.",
  "tika-abh09t7:359_0": "Tattha kāmāsavo bhavāsavo diṭṭhāsavo avijjāsavoti ime cattāro āsavā nāma.",
  "tika-abh09t7:359_1": "Tattha aṭṭhasu lobhasahagatacittesu uppanno sabbopi lobho kāmāsavo nāma.",
  "tika-abh09t7:359_2": "Aṭṭhasāliniyaṁ pana ‘‘pañcakāmaguṇiko rāgo kāmāsavo’’ti (dha. sa. aṭṭha.",
  "tika-abh09t7:359_3": "1102) ca, ‘‘diṭṭhisahajāto rāgo kāmāsavo na hoti, diṭṭhirāgo nāma hotī’’ti (dha. sa. aṭṭha.",
  "tika-abh09t7:359_4": "1105) ca, ‘‘yo brahmānaṁ vimānakapparukkhābharaṇesu chandarāgo uppajjati, so kāmāsavo na hoti pañcakāmaguṇikassa rāgassa idheva pahīnattā’’ti ca vuttaṁ.",
  "tika-abh09t7:359_5": "Pāḷiyaṁ pana ‘‘kāmāsavo aṭṭhasu lobhasahagatesu cittuppādesu uppajjatī’’ti (dha. sa.",
  "tika-abh09t7:359_6": "1465) ca, ‘‘kāmāsavaṁ paṭicca diṭṭhāsavo avijjāsavo’’ti (paṭṭhā.",
  "tika-abh09t7:359_7": "3.3.1) ca vuttattā bhavāsavaṁ ṭhapetvā avaseso sabbopi lobho kāmāsavoti paññāyati diṭṭhisampayuttarāgassa, brahmānaṁ vatthābharaṇādīsu rāgassa ca bhavāsavattābhāvā.",
  "tika-abh09t7:359_8": "Diṭṭhivippayuttarāgo eva hi rūpārūpabhavapatthanāvasena pavattiyaṁ bhavāsavo hoti ‘‘rūpadhātuyā arūpadhātuyā ettha bhavarāgānusayo anusetī’’tiādivacanato (yama.",
  "tika-abh09t7:359_9": "2.anusayayamaka.2), na ca kāmāsavabhavāsavavinimutto lobho atthi.",
  "tika-abh09t7:359_10": "Yadi siyā, ‘‘lobho siyā āsavo, siyā no āsavo’’ti pāḷiyaṁ vattabbo bhaveyya, ‘‘diṭṭhivippayuttalobhena sampayutto avijjāsavo siyā āsavasampayutto, siyā āsavavippayutto’’ti ca vattabbo siyā.",
  "tika-abh09t7:359_11": "Padabhājanīye ca kāmāsavaniddese āgatassa ‘‘kāmesu kāmacchando’’ti (dha. sa.",
  "tika-abh09t7:359_12": "1103) imassa padassa aṭṭhasāliniyaṁ ‘‘pañcakāmaguṇesu kāmacchando’’ti (dha. sa. a.",
  "tika-abh09t7:359_13": "1103) attho vutto, tassa pana padassa vatthukāmesu kilesakāmotipi atthayojanā sakkā kātuṁ tebhumakassa dhammassa vatthukāmattā, tattha sabbattha rāgassa ca kilesakāmattā.",
  "tika-abh09t7:359_14": "Vuttaṁ hetaṁ dhammasenāpatinā mahāniddese –",
  "tika-abh09t7:360_0": "‘‘Katame vatthukāmā?",
  "tika-abh09t7:360_1": "Manāpikā rūpā…pe… sabbepi kāmāvacarā dhammā, sabbepi rūpāvacarā dhammā, sabbepi arūpāvacarā dhammā…pe… ime vuccanti vatthukāmā.",
  "tika-abh09t7:361_0": "‘‘Katame kilesakāmā?",
  "tika-abh09t7:361_1": "Chando kāmo rāgo kāmo…pe… yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ…pe… ime vuccanti kilesakāmā’’ti (mahāni. 1).",
  "tika-abh09t7:362_0": "Apicettha ‘‘kāmogho kāmayogo’’tiādinā kilesakāmassa kāmoghādibhāvaṁ vadatā dhammasenāpatinā vatthukāmattavisayassa rāgassa āsavādibhāvo anuññāto, na pañcakaāmaguṇikasseva rāgassa.",
  "tika-abh09t7:362_1": "Na ca oghāsavesu koci viseso atthi.",
  "tika-abh09t7:362_2": "Aṭṭhasāliniyampi hi upādānagocchakassa padabhājanīye ‘‘kāmesu kāmacchando’’ti (dha. sa.",
  "tika-abh09t7:362_3": "1220) imassa ‘‘vatthukāmesu kāmacchando’’ti (dha. sa. a. 1220) ayamevattho vutto.",
  "tika-abh09t7:362_4": "Tato aññesu hetuganthakilesagocchakesu lobhasseva anavasesapariyādānaṁ vuttaṁ, na itaragocchakesu.",
  "tika-abh09t7:362_5": "Tesu ca lobhassa pāḷianusārato olokiyamāne kilesakāmamattako.",
  "tika-abh09t7:362_6": "Anavasesalobhapariyādānaṁ paññāyati. Vīmaṁsitvā gahetabbaṁ.",
  "tika-abh09t7:363_0": "Catūsu pana diṭṭhigatavippayuttacittesu uppanno rūpārūpabhavesu chandarāgabhāvena, kāmajjhosānanikantibhāvena ca pavatto lobho bhavāsavo nāma.",
  "tika-abh09t7:363_1": "Aṭṭhasāliniyaṁ pana ‘‘sassatadiṭṭhisahajāto rāgo bhavāsavo’’ti (dha. sa. aṭṭha. 1102) vuttaṁ.",
  "tika-abh09t7:363_2": "Pāḷiyaṁ pana ‘‘bhavāsavo catūsu diṭṭhigatavippayuttalobhasahagatesū’’ti (dha. sa.",
  "tika-abh09t7:363_3": "1465) niyamitattā na sakkā gahetuṁ, adhippāyo pana gavesitabbo.",
  "tika-abh09t7:363_4": "Dvāsaṭṭhipabhedā sabbāpi diṭṭhi diṭṭhāsavo nāma.",
  "tika-abh09t7:363_5": "Aṭṭhavatthuko sabbopi moho avijjāsavo nāma.",
  "tika-abh09t7:363_6": "Tesu diṭṭhāsavo paṭhamena maggena pahīyati, kāmāsavo catūhipīti vattuṁ yuttaṁ, ‘‘tatiyenā’’ti pana vuttaṁ.",
  "tika-abh09t7:363_7": "Bhavāsavo, avijjāsavo ca catutthena pahīyati.",
  "tika-abh09t7:363_8": "Imesañca kāmāsavabhavāsavānaṁ lobhasabhāvattā sabhāvato tayo dhammā vibhāgato cattāro āsavā nāma jātā.",
  "tika-abh09t7:363_9": "Ime ṭhapetvā sesā lokiyalokuttarā sabbe dhammā no āsavā nāma. Āsavadukaṁ paṭhamaṁ.",
  "tika-abh09t7:364_0": "Attānaṁ ārammaṇaṁ katvā pavattehi saha āsavehīti sāsavā, sabbe lokiyadhammā.",
  "tika-abh09t7:364_1": "Evaṁ pavattamānā natthi etesaṁ āsavāti anāsavā, nava lokuttaradhammāva.",
  "tika-abh09t7:364_2": "Cetasikā panettha lokiyaduke vuttasadisāva. Sāsavadukaṁ dutiyaṁ.",
  "tika-abh09t7:365_0": "Tatiyādīnaṁ catunnaṁ dukānaṁ padattho vuttanayova.",
  "tika-abh09t7:365_1": "Sesamettha hetugocchake vuttanayena veditabbaṁ.",
  "tika-abh09t7:365_2": "Ayaṁ pana viseso – yathā tattha ‘‘na hetū kho pana dhammā sahetukāpi, ahetukāpī’’ti ayaṁ osānaduko paṭhamaduke dutiyapadaṁ dutiyadukena yojetvā vutto, evamidha ‘‘no āsavā kho pana dhammā sāsavāpi, anāsavāpī’’ti na vutto.",
  "tika-abh09t7:365_3": "Ayañca tattha tattha vuttanayena iha saṅgahitoti veditabbo.",
  "tika-abh09t7:365_4": "Yathā cettha, evaṁ saññojanagocchakādīsupi yathānurūpaṁ ñātabbaṁ.",
  "tika-abh09t7:366_0": "Tattha dvādasa akusalacittuppādā āsavasampayuttā nāma.",
  "tika-abh09t7:366_1": "Dosamohamūlacittesu moho, kusalābyākatacittarūpanibbānāni ca āsavavippayuttā nāma.",
  "tika-abh09t7:366_2": "Cetasikesu pana mohaṁ ṭhapetvā sesā akusalā āsavasampayuttāva, moho pana tijātiko ca dvidhāpi hoti, sesā āsavavippayuttā evāti. Tatiyaṁ.",
  "tika-abh09t7:367_0": "Cattāro āsavā āsavā ceva sāsavā ca nāma.",
  "tika-abh09t7:367_1": "Tadavasesā lokiyadhammā sāsavā ceva no ca āsavā nāma.",
  "tika-abh09t7:367_2": "Idha pana lokuttarā na vattabbā.",
  "tika-abh09t7:367_3": "Cetasikesu pana āsavāti vuttehi sesā akusalā, karuṇāmuditā ca sāsavā ceva no ca āsavā eva, sesā tathā ca na vattabbā ca. Catutthaṁ.",
  "tika-abh09t7:368_0": "Ye pana lobhamūlesu lobhamohā, lobhadiṭṭhimoho cāti dve tayo ekato katvā uppajjanti, te āsavā ceva āsavasampayuttā ca nāma.",
  "tika-abh09t7:368_1": "Dvādasa akusalacittāni ceva āsavavajjitā taṁsampayuttā ca āsavasampayuttā ceva no ca āsavā nāma.",
  "tika-abh09t7:368_2": "Idha pana āsavavippayuttā na vattabbā.",
  "tika-abh09t7:368_3": "Cetasikesu pana āsavavajjitā akusalā āsavasampayuttā ceva no ca āsavā eva, moho siyā āsavo ceva āsavasampayutto ca, siyā na vattabbo, tijātikā siyā āsavasampayuttā ceva no ca āsavā, siyā na vattabbā, kusalābyākatā na vattabbāva. Sesaṁ suviññeyyameva. Pañcamaṁ.",
  "tika-abh09t7:369_0": "Lokuttaravajjitā āsavavippayuttā sāsavā nāma.",
  "tika-abh09t7:369_1": "Lokuttarā āsavavippayuttā anāsavā nāma.",
  "tika-abh09t7:369_2": "Idha pana āsavasampayuttā na vattabbāva.",
  "tika-abh09t7:369_3": "Cetasikesu pana karuṇāmuditā āsavavippayuttā sāsavā eva, moho tathā ca na vattabbo ca, sesakusalābyākatā dvidhāpi honti, tijātikā dvidhāpi na vattabbāva, mohavajjitā pana akusalā na vattabbāva. Chaṭṭhaṁ.",
  "tika-abh09t7:370_0": "Āsavagocchakaṁ niṭṭhitaṁ.",
  "tika-abh09t7:371_0": "Saṁyojanagocchake yassa saṁvijjanti, taṁ puggalaṁ vaṭṭasmiṁ saṁyojenti bandhantīti saṁyojanā. Tato aññe no saṁyojanā.",
  "tika-abh09t7:372_0": "Tattha kāmarāgasaṁyojanaṁ bhavarāgapaṭighamānadiṭṭhivicikicchāsīlabbataparāmāsaissāmacchariyaavijjāsaṁyojananti ime dasa dhammā saṁyojanā nāma.",
  "tika-abh09t7:372_1": "Tesu kāmabhavadiṭṭhiavijjāsaṁyojanāni āsavagocchake vuttanayāneva.",
  "tika-abh09t7:372_2": "‘‘Anatthaṁ me acari, carati, carissati, piyassa me anatthaṁ acari, carati, carissati, appiyassa me atthaṁ acari, carati, carissatī’’ti (dha. sa.",
  "tika-abh09t7:372_3": "1066) evaṁ vuttehi navahi ākārehi sattesu, aṭṭhānakopavasena saṅkhāresu ca uppajjamāno sabbopi doso paṭighasaṁyojanaṁ nāma.",
  "tika-abh09t7:373_0": "‘‘Seyyohamasmi , sadisohamasmi, hīnohamasmī’’ti evaṁ tīhi ākārehi pavatto sabbo māno mānasaṁyojanaṁ nāma.",
  "tika-abh09t7:373_1": "Tattha seyyasseva sato puggalassa ‘‘seyyohamasmi, sadiso, hīno’’ti ca tidhā māno uppajjati, tathā sadisahīnānampi.",
  "tika-abh09t7:373_2": "Tattha seyyassa seyyamānova yāthāvamāno.",
  "tika-abh09t7:373_3": "Tathā sadisassa sadisamāno, hīnassa hīnamāno ca.",
  "tika-abh09t7:373_4": "Tiṇṇampi itare dve dve mānā ayāthāvamānāti ñātabbā.",
  "tika-abh09t7:374_0": "Satthudhammasaṅghasikkhāsu, pubbantāparantatadubhayapaṭiccasamuppannesu ca kaṅkhatāvasena pavattā sabbāpi vicikicchā vicikicchāsaṁyojanaṁ nāma.",
  "tika-abh09t7:375_0": "Gosīlagovatādīhi suddhīti gahaṇākārappavattā diṭṭhi eva sīlabbataparāmāsasaṁyojanaṁ nāma.",
  "tika-abh09t7:376_0": "Tadavasesā diṭṭhi diṭṭhisaṁyojananti gahetabbaṁ.",
  "tika-abh09t7:377_0": "Paralābhasakkāragarukāramānanavandanapūjanādīsu asahanākārena pavattā issā issāsaṁyojanaṁ nāma.",
  "tika-abh09t7:377_1": "Āvāsamacchariyaṁ kulalābhavaṇṇadhammamacchariyanti pañcavidhaṁ macchariyaṁ macchariyasaṁyojanaṁ nāma.",
  "tika-abh09t7:377_2": "Sakalārāmepi hi pariveṇovarakādīsu vā vasanto tattha aññassa vattasampannassa pesalassa bhikkhuno āgamanaṁ na icchati, āgatassāpi khippaṁ gamanaññeva icchati, idaṁ āvāsamacchariyaṁ nāma.",
  "tika-abh09t7:377_3": "Bhaṇḍanakārakādīnaṁ pana tattha vāsaṁ anicchato āvāsamacchariyaṁ nāma na hoti.",
  "tika-abh09t7:378_0": "Attano pana upaṭṭhākakule vā ñātikule vā aññassa pesalassa upasaṅkamanaṁ anicchato kulamacchariyaṁ hoti, pāpapuggalassa anicchato pana na hoti.",
  "tika-abh09t7:378_1": "So hi tesaṁ pasādabhedāya paṭipajjatīti.",
  "tika-abh09t7:379_0": "Attanā labhanaṭṭhāne catupaccayaṁ labhante sīlavante disvā ‘‘mā labhantū’’ti cintentassa lābhamacchariyaṁ hoti.",
  "tika-abh09t7:379_1": "Yo pana saddhādeyyaṁ vinipāteti, pūtibhāvampi gacchantaṁ aññassa na deti , taṁ labhantaṁ disvā ‘‘sace imaṁ añño sīlavā labheyya, paribhogaṁ gaccheyyā’’ti cintentassa macchariyaṁ nāma natthi.",
  "tika-abh09t7:380_0": "Vaṇṇo nāma attanā sadiso sarīravaṇṇopi guṇavaṇṇopi.",
  "tika-abh09t7:380_1": "Tattha ‘‘rūpavā pāsādiko’’ti parassa sarīravaṇṇaṁ, ‘‘sīlavā, dhutavā’’tiādinā guṇavaṇṇañca attano vaṇṇabhaṇanaṭṭhāne vuccamānaṁ asahantassa duvidhaṁ vaṇṇamacchariyaṁ nāma hoti, apesalaṁ pana vipannaṁ pasaṁsitvā parisāsu upatthambhentaṁ disvā pāpagarahitāya asahantassa na hoti.",
  "tika-abh09t7:381_0": "Dhammoti pariyattiyeva, na paṭivedho ariyānaṁ tattha macchariyābhāvā.",
  "tika-abh09t7:381_1": "Pariyattiṁ pana guḷhaganthaṁ aññesaṁ akathetukāmassa dhammamacchariyaṁ nāma hoti, dhammānuggahena pana lolassa , kālena samaṇo, kālena nigaṇṭhādi ca hutvā vicarantassa paveṇiāgataṁ tantiṁ ‘‘saṇhasukhumaṁ dhammantaraṁ bhinditvā āluḷissati, amhākaṁ samayaṁ bhindissatī’’ti ca na dentassa, puggalānuggahena vā pakatiyā saṭhassa māyāvino ‘‘saṇhasukhumadhammaṁ uggaṇhitvā aññaṁ byākaritvā nassissatī’’ti na dentassa ca dhammamacchariyaṁ na hoti.",
  "tika-abh09t7:381_2": "Yathā ca bhikkhūnaṁ, evaṁ gahaṭṭhānampi pañcavidhaṁ macchariyaṁ yathānurūpaṁ ñātabbaṁ.",
  "tika-abh09t7:381_3": "Saṅkhepato pana gahaṭṭhapabbajitānaṁ attasampattinigūhanalakkhaṇaṁ macchariyaṁ nāmāti gahetabbaṁ.",
  "tika-abh09t7:382_0": "Imesu ca saṁyojanesu diṭṭhivicikicchāsīlabbataparāmāsaissāmacchariyāni sotāpattimaggena pahīyanti, paṭigho anāgāmimaggena, kāmarāgo catūhipīti vattabbaṁ, ‘‘tatiyenā’’ti pana vuttaṁ.",
  "tika-abh09t7:382_1": "Mānabhavarāgaavijjā arahattamaggena.",
  "tika-abh09t7:382_2": "Tattha ca ayāthāvamāno paṭhamamaggena pahīyatīti daṭṭhabbo, imesaṁ kāmarāgabhavarāgānaṁ lobhasabhāvattā diṭṭhisīlabbataparāmāsānaṁ micchādiṭṭhisabhāvattā sabhāvato aṭṭheva dhammā dasa saṁyojanā nāma jātā.",
  "tika-abh09t7:382_3": "Ime dasa ṭhapetvā sesā lokiyalokuttaradhammā no saṁyojanā nāma. Sesaṁ āsavadukasadisaṁ. Saṁyojanadukaṁ paṭhamaṁ.",
  "tika-abh09t7:383_0": "Ārammaṇabhāvaṁ upagantvā saṁyojanasaṁvaḍḍhanena saṁyojanānaṁ hitāti saṁyojaniyā, sāsavadhammā eva. Tathā nīvaraṇiyāti etthāpi.",
  "tika-abh09t7:383_1": "Na saṁyojaniyā asaṁyojaniyā, anāsavā. Sesaṁ sāsavadukasadisameva. Dutiyaṁ.",
  "tika-abh09t7:384_0": "Tatiyādayopi āsavagocchake tatiyādisadisā eva, visesamattamevettha vakkhāma.",
  "tika-abh09t7:384_1": "Tattha hi dvādasākusalacittāni saṁyojanasampayuttā nāma, uddhaccasahagato moho, sesacittarūpanibbānāni saṁyojanavippayuttā nāma. Sesaṁ samameva. Tatiyaṁ.",
  "tika-abh09t7:385_0": "Dasa saṁyojanāni saṁyojanā ceva saṁyojaniyā ca nāma.",
  "tika-abh09t7:385_1": "Tadavasesalokiyadhammā saṁyojaniyā ceva no ca saṁyojanā nāma. Sesaṁ suviññeyyameva. Catutthaṁ.",
  "tika-abh09t7:386_0": "Ye pana uddhaccavirahitesu ekādasasu akusalacittesu vicikicchāmohā dosamohā dosaissāmohā dosamacchariyamohā lobhamānamohā lobhadiṭṭhimohā cāti dve tayo ekato uppajjanti, te saṁyojanā ceva saṁyojanasampayuttā ca nāma.",
  "tika-abh09t7:386_1": "Dvādasākusalacittāni ceva saṁyojanavajjitataṁsampayuttā ca saṁyojanasampayuttā ceva no ca saṁyojanā nāma.",
  "tika-abh09t7:386_2": "Sesamidha anantaradukañca āsavagocchake pañcamachaṭṭhadukasadisameva.",
  "tika-abh09t7:386_3": "Kevalaṁ āsavapadaṭṭhāne saṁyojanapadameva viseso. Pañcamachaṭṭhadukāni.",
  "tika-abh09t7:387_0": "Saṁyojanagocchakaṁ niṭṭhitaṁ.",
  "tika-abh09t7:388_0": "Ganthagocchake yassa saṁvijjanti, taṁ cutipaṭisandhivasena vaṭṭasmiṁ ganthenti ghaṭentīti ganthā. Tato aññe no ganthā.",
  "tika-abh09t7:389_0": "Tattha abhijjhākāyagantho, byāpādo, sīlabbataparāmāso, idaṁsaccābhiniveso kāyaganthoti ime cattāro dhammā ganthā nāma.",
  "tika-abh09t7:389_1": "Tattha abhijjhā eva nāmakāyaṁ vuttanayena ganthetīti abhijjhākāyagantho. Evaṁ sesesupi.",
  "tika-abh09t7:389_2": "Sabbaññubhāsitampi paṭikkhipitvā ‘‘sassato loko, idameva saccaṁ, moghamañña’’nti iminā ākārena abhinivisanato sīlabbataparāmāsavirahitā sabbāpi diṭṭhi idaṁsaccābhiniveso nāma. Sesā vuttatthāva.",
  "tika-abh09t7:389_3": "Imesu ca pacchimā dve ganthā paṭhamena maggena pahīyanti, byāpādo tatiyena, abhijjhā catūhipi.",
  "tika-abh09t7:389_4": "Ime ca sabhāvato tayo dhammā cattāro ganthā nāma jātā.",
  "tika-abh09t7:389_5": "Ime pana ṭhapetvā sesā sabbe dhammā no ganthā nāma. Ganthadukaṁ paṭhamaṁ.",
  "tika-abh09t7:390_0": "Ārammaṇakaraṇavasena ganthehi ganthitabbāti ganthaniyā. Na ganthaniyā aganthaniyā. Sesaṁ sāsavadukasadisameva. Dutiyaṁ.",
  "tika-abh09t7:391_0": "Mohamūlavajjitāni dasa akusalacittāni, diṭṭhivippayuttacittesu lobhaṁ, dosamūlesu ca dosaṁ ṭhapetvā taṁsampayuttā ca ganthasampayuttā nāma.",
  "tika-abh09t7:391_1": "Yathāvutto lobho, doso, mohamūlāni, kusalābyākatāni cittāni, rūpanibbānāni ca ganthavippayuttā nāma.",
  "tika-abh09t7:391_2": "Cetasikesu pana diṭṭhimānaissāmacchariyakukkuccathinamiddhāni ganthasampayuttā eva.",
  "tika-abh09t7:391_3": "Dosavicikicchā, kusalābyākatā ca ganthavippayuttā eva, sesā dvidhāpi honti. Tatiyaṁ.",
  "tika-abh09t7:392_0": "Cattāro ganthā ganthā ceva ganthaniyā ca nāma.",
  "tika-abh09t7:392_1": "Tadavasesā lokiyā ganthaniyā ceva no ca ganthā nāma.",
  "tika-abh09t7:392_2": "Tathā cetasikesu ganthavajjitā akusalā, appamaññā ca, sesā cetasikā pana tathā ca na vattabbā ca, idha pana lokuttarā na vattabbā. Catutthaṁ.",
  "tika-abh09t7:393_0": "Diṭṭhi ganthāceva ganthasampayuttā ca nāma.",
  "tika-abh09t7:393_1": "Lobho tathā ca na vattabbo ca, ganthasampayuttesu ganthe ṭhapetvā sesā ganthasampayuttā ceva no ca ganthā nāma.",
  "tika-abh09t7:393_2": "Idha pana ganthavippayuttā na vattabbā.",
  "tika-abh09t7:393_3": "Cetasikesu pana mānaissāmacchariyakukkuccathinamiddhāni ganthasampayuttā ceva no ca ganthā eva, mohāhirikānottappauddhaccāni tijātikā ca siyā, tathā navattabbā ca, sesā na vattabbā. Sesaṁ suviññeyyameva. Pañcamaṁ.",
  "tika-abh09t7:394_0": "Lokuttaravajjitā ganthavippayuttā ganthaniyā nāma.",
  "tika-abh09t7:394_1": "Lokuttarā pana ganthavippayuttā aganthaniyā nāma.",
  "tika-abh09t7:394_2": "Idha pana ganthasampayuttā na vattabbā.",
  "tika-abh09t7:394_3": "Cetasikesu pana doso vicikicchā karuṇā muditā ganthavippayuttā ganthaniyā eva, mohāhirikānottappauddhaccalobhā tathā na vattabbā ca, sesā kusalābyākatā dvidhāpi honti, tijātikā pana dvidhāpi na vattabbā ca, sesā akusalāpi na vattabbā ca. Chaṭṭhaṁ.",
  "tika-abh09t7:395_0": "Ganthagocchakaṁ niṭṭhitaṁ.",
  "tika-abh09t7:396_0": "Oghayogagocchakāni sabbathā āsavagocchakasadisāni.",
  "tika-abh09t7:396_1": "Padatthamattameva, hettha nāmamattañca viseso .",
  "tika-abh09t7:396_2": "Tattha yassa saṁvijjanti, taṁ vaṭṭasmiṁ ohananti osīdāpentīti oghā.",
  "tika-abh09t7:396_3": "Ārammaṇaṁ katvā atikkamanīyato oghehi atikkamitabbāti oghaniyā. Tathā yoganiyāti etthāpi. Vaṭṭasmiṁ yojentīti yogā. Sesaṁ tādisameva.",
  "tika-abh09t7:397_0": "Oghayogagocchakāni niṭṭhitāni.",
  "tika-abh09t7:398_0": "Nīvaraṇagocchake cittaṁ nīvaranti pariyonandhantīti nīvaraṇā.",
  "tika-abh09t7:398_1": "Tattha kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ avijjānīvaraṇanti ime cha nīvaraṇā nāma.",
  "tika-abh09t7:398_2": "Tattha thinanti sappipiṇḍo viya avipphārikatāya cittassa ghanabhāvo, thaddhatāti attho.",
  "tika-abh09t7:398_3": "Medhatīti middhaṁ, akammaññabhāvo, pacalāyikabhāvakaroti attho.",
  "tika-abh09t7:398_4": "Idañca sekhaputhujjanānaṁ niddāya pubbabhāge, aparabhāge ca pacalāyanahetukaṁ uppajjati, na niddokkamanakāle.",
  "tika-abh09t7:398_5": "Khīṇāsavānampi hi karajakāyassa dubbalabhāvena asammissabhavaṅgasantativasena niddokkamanaṁ hoti, taṁ pana tesaṁ thinamiddhahetukaṁ na hoti, itaresameva hoti.",
  "tika-abh09t7:399_0": "Keci pana rūpameva ‘‘middha’’nti vadanti, taṁ na yuttaṁ, ‘‘thinamiddhanīvaraṇaṁ avijjānīvaraṇena nīvaraṇañceva nīvaraṇasampayuttañcā’’ti arūpadhammehi sampayogavacanato arūpameva.",
  "tika-abh09t7:399_1": "Akusalañca ‘‘thinamiddhanīvaraṇassa pahīnattā’’tiādipahānavacanato.",
  "tika-abh09t7:399_2": "Akusalā eva hi pahātabbā, tasmā āruppepi cetaṁ uppajjati.",
  "tika-abh09t7:399_3": "‘‘Nīvaraṇaṁ dhammaṁ paṭicca nīvaraṇo dhammo uppajjati na purejātapaccayā’’ti (paṭṭhā.",
  "tika-abh09t7:399_4": "3.8.8) etassa vibhaṅge ‘‘āruppe kāmacchandanīvaraṇaṁ paṭicca thinamiddhauddhaccaavijjānīvaraṇa’’nti (paṭṭhā. 3.8.8) sabbaṁ vitthāretabbaṁ. ‘‘Soppaṁ pacalāyikā’’ti (dha. sa.",
  "tika-abh09t7:399_5": "1163) padabhājanīye panassa phalūpacārena vuttanti veditabbaṁ.",
  "tika-abh09t7:399_6": "Thinaṁ middhañcāti idaṁ dvayaṁ nīvaraṇaṭṭhāne ekanīvaraṇaṁ vuttaṁ, tathā uddhaccakukkuccañcāti idaṁ dvayaṁ.",
  "tika-abh09t7:399_7": "Tattha kukkuccanti ‘‘akataṁ vata me kalyāṇaṁ, kataṁ pāpa’’ntiādinā uppajjamāno vippaṭisāro.",
  "tika-abh09t7:399_8": "Tenevassa padabhājanīye ‘‘cetaso vippaṭisāro manovilekho’’ti ca vuttaṁ.",
  "tika-abh09t7:399_9": "‘‘Akappiye kappiyasaññitā’’tiādi pana kukkuccamūladassanatthaṁ.",
  "tika-abh09t7:399_10": "Evaṁsaññitāya hi kate vītikkame pacchā ‘‘duṭṭhu mayā kata’’nti sudinnādīnaṁ viya vippaṭisāro uppajjati.",
  "tika-abh09t7:399_11": "Yaṁ pana vinaye ‘‘atha kho āyasmā sāriputto…pe… kukkuccāyanto na paṭiggahesī’’ti (pāci.",
  "tika-abh09t7:399_12": "204) kukkuccaṁ āgataṁ, taṁ nīvaraṇakukkuccaṁ .",
  "tika-abh09t7:399_13": "Na hi arahato nīvaraṇaṁ atthi, nīvaraṇavatirūpakaṁ pana ‘‘kappati, na kappatī’’ti vīmaṁsanasaṅkhātaṁ vinayakukkuccaṁ nāmetanti veditabbaṁ.",
  "tika-abh09t7:399_14": "Sesanīvaraṇāni vuttatthāni eva.",
  "tika-abh09t7:399_15": "Imesu ca kukkuccavicikicchā paṭhamena maggena pahīyanti, byāpādo tatiyena, thinamiddhuddhaccāvijjā catutthena, kāmacchando catūhipīti vattabbaṁ, ‘‘tatiyenā’’ti pana vuttaṁ.",
  "tika-abh09t7:399_16": "Ime ca sabhāvato aṭṭha dhammā cha nīvaraṇā nāma jātā, ime pana ṭhapetvā sesā no nīvaraṇā nāma. Nīvaraṇadukaṁ paṭhamaṁ.",
  "tika-abh09t7:400_0": "Dutiyaṁ sāsavadukasadisameva.",
  "tika-abh09t7:400_1": "Dvādasa akusalacittāni nīvaraṇasampayuttā nāma.",
  "tika-abh09t7:400_2": "Sesacittarūpanibbānāni nīvaraṇavippayuttā nāma.",
  "tika-abh09t7:400_3": "Cetasikesu akusalā nīvaraṇasampayuttāva, kusalābyākatā nīvaraṇavippayuttāva, sesā dvidhāpi honti. Tatiyaṁ.",
  "tika-abh09t7:401_0": "Cha nīvaraṇā nīvaraṇā ceva nīvaraṇiyā ca nāma.",
  "tika-abh09t7:401_1": "Sesā lokiyā nīvaraṇiyā ceva no ca nīvaraṇā nāma. Lokuttarā na vattabbā.",
  "tika-abh09t7:401_2": "Sesaṁ āsavagocchake catutthasadisameva. Catutthaṁ.",
  "tika-abh09t7:402_0": "Cha nīvaraṇā nīvaraṇā ceva nīvaraṇasampayuttā ca nāma.",
  "tika-abh09t7:402_1": "Tadaññe nīvaraṇasampayuttā pana nīvaraṇasampayuttā ceva no ca nīvaraṇā nāma.",
  "tika-abh09t7:402_2": "Tathā cetasikesu nīvaraṇavirahitā akusalā, tijātikā pana tathā ca na vattabbā ca, kusalābyākatā na vattabbāva.",
  "tika-abh09t7:402_3": "Idha pana nīvaraṇavippayuttā sabbe na vattabbā. Pañcamaṁ.",
  "tika-abh09t7:403_0": "Lokuttaravajjitā nīvaraṇavippayuttā nīvaraṇiyā nāma.",
  "tika-abh09t7:403_1": "Lokuttarā nīvaraṇavippayuttā anīvaraṇiyā nāma.",
  "tika-abh09t7:403_2": "Idha pana nīvaraṇasampayuttā na vattabbā.",
  "tika-abh09t7:403_3": "Cetasikesu pana karuṇāmuditā nīvaraṇavippayuttā nīvaraṇiyāva, kusalābyākatā dvidhāpi honti, tijātikā tathā ca na vattabbā ca, akusalā pana na vattabbāva. Chaṭṭhaṁ.",
  "tika-abh09t7:404_0": "Nīvaraṇagocchakaṁ niṭṭhitaṁ.",
  "tika-abh09t7:405_0": "Parāmāsagocchake dhammānaṁ yathābhūtaṁ aniccādiākāraṁ atikkamitvā ‘‘nicca’’ntiādivasena pavattamānā parato āmasantīti parāmāsā. Micchādiṭṭhi.",
  "tika-abh09t7:405_1": "Bahuvacananiddese kāraṇaṁ vuttameva.",
  "tika-abh09t7:405_2": "Tadaññe sabbe dhammā no parāmāsā nāma. Parāmāsadukaṁ paṭhamaṁ.",
  "tika-abh09t7:406_0": "Parāmāsehi ārammaṇakaraṇavasena parāmaṭṭhattā parāmaṭṭhā. Sesaṁ āsavadukasadisameva. Dutiyaṁ.",
  "tika-abh09t7:407_0": "Diṭṭhisampayuttacittesu diṭṭhivirahitā dhammā parāmāsasampayuttā nāma.",
  "tika-abh09t7:407_1": "Sesacittarūpanibbānāni parāmāsavippayuttā nāma.",
  "tika-abh09t7:407_2": "Idha pana diṭṭhi na vattabbā, sesacetasikesu pana mānadosaissāmacchariyakukkuccavicikicchā, kusalābyākatā ca parāmāsavippayuttā eva, sesā dvidhāpi honti. Tatiyaṁ.",
  "tika-abh09t7:408_0": "Diṭṭhi eva parāmāsā ceva parāmaṭṭhā ca nāma.",
  "tika-abh09t7:408_1": "Sesalokiyā parāmaṭṭhā ceva no ca parāmāsā nāma.",
  "tika-abh09t7:408_2": "Idha pana lokuttarā na vattabbā. Sesaṁ suviññeyyameva. Catutthaṁ.",
  "tika-abh09t7:409_0": "Imasmiṁ pana gocchake ‘‘parāmāsā ceva dhammā parāmāsasampayuttā cā’’ti ayaṁ duko na labbhati.",
  "tika-abh09t7:409_1": "Na hi diṭṭhi diṭṭhiyā sampayujjati.",
  "tika-abh09t7:409_2": "Pacchimaduke lokuttaravajjitā parāmāsavippayuttā parāmaṭṭhā nāma.",
  "tika-abh09t7:409_3": "Lokuttarā parāmāsavippayuttā aparāmaṭṭhā nāma.",
  "tika-abh09t7:409_4": "Idha pana parāmāso, taṁsampayuttā ca na vattabbā. Sesaṁ vuttanayameva.",
  "tika-abh09t7:410_0": "Parāmāsagocchakaṁ niṭṭhitaṁ.",
  "tika-abh09t7:411_0": "Mahantaradukesu ārammaṇaṁ aggahetvā appavattito saha ārammaṇenāti sārammaṇā, cittacetasikā.",
  "tika-abh09t7:411_1": "Natthi ārammaṇametesanti anārammaṇā, rūpanibbānāni. Sārammaṇadukaṁ.",
  "tika-abh09t7:412_0": "Cintanaṭṭhena cittaṁ, cittatāya vā cittaṁ.",
  "tika-abh09t7:412_1": "Taṁ hi vatthudvārārammaṇakiccādibhedato, atītādibhedato ca attano vicittatāya cittanti vuccati cittakaraṇatāya vā.",
  "tika-abh09t7:412_2": "Lokasmiṁ hi cittakammato uttaritaraṁ cittaṁ nāma natthi, tasmimpi caraṇaṁ nāma cittaṁ aticittaṁ hoti.",
  "tika-abh09t7:412_3": "Yaṁ vā panaññampi loke sippajātaṁ, sabbaṁ taṁ citteneva karīyati.",
  "tika-abh09t7:412_4": "Evaṁ tassa tassa cittassa nipphādakaṁ cittampi tatheva cittaṁ hoti.",
  "tika-abh09t7:412_5": "Yathā cintitassa vā anavasesassa anipphajjanato tatopi cittameva cittataraṁ, tathā yadetaṁ devamanussanirayatiracchānabhedāsu gatīsu kusalākusalakammanānattaṁ, tena tāsu gatīsu apadadvipadādiuccattanīcattādinānattaṁ, tasmiṁ tasmiṁ attabhāve dīgharassathūlāthūlasuvaṇṇadubbaṇṇādilābhālābhādi cāti evamādi ajjhattaṁ cittaṁ, bahiddhā ca pathavīpabbatatiṇarukkhalatādidevabrahmavimānakapparukkhādibhūtaṁ kammapaccayaṁ cittaṁ, tampi citteneva kataṁ, tato cittameva cittataraṁ cintitaniyāmena sabbākārassa asambhavato.",
  "tika-abh09t7:412_6": "Evaṁ cintanaṭṭhena, cittavicittaṭṭhena, cittakaraṇaṭṭhena ca ‘‘citta’’nti viññāṇaṁ veditabbaṁ, tadeva viññāṇaṁ cittaṁ nāma.",
  "tika-abh09t7:412_7": "Cetasikarūpanibbānāni no cittā nāma. Cittadukaṁ.",
  "tika-abh09t7:413_0": "Avippayogavasena cetasi niyuttā cetasikā, phassādayo dvipaññāsa dhammā.",
  "tika-abh09t7:413_1": "Cittarūpanibbānāni acetasikā nāma. Cetasikadukaṁ.",
  "tika-abh09t7:414_0": "Cetasikā eva cittasampayuttā nāma.",
  "tika-abh09t7:414_1": "Rūpanibbānāni cittavippayuttā nāma, idha pana cittaṁ na vattabbaṁ. Cittasampayuttadukaṁ.",
  "tika-abh09t7:415_0": "Nirantarabhāvūpagamanatāya uppādato yāva bhaṅgācittena saṁsaṭṭhāti cittasaṁsaṭṭhā.",
  "tika-abh09t7:415_1": "Ekato vattamānāpi nirantarabhāvaṁ anupagamanatāya cittena visaṁsaṭṭhāti cittavisaṁsaṭṭhā. Sesaṁ anantaradukasadisameva. Cittasaṁsaṭṭhadukaṁ.",
  "tika-abh09t7:416_0": "Samuṭṭhahanti etenāti samuṭṭhānaṁ, cittaṁ samuṭṭhānaṁ etesanti cittasamuṭṭhānā, cetasikāni ceva cittajarūpakalāpā ca .",
  "tika-abh09t7:416_1": "Cittaṁ, pana acittajarūpakalāpā, nibbānañca no cittasamuṭṭhānā nāma. Cittasamuṭṭhānadukaṁ.",
  "tika-abh09t7:417_0": "Saha bhavantīti sahabhuno, cittena sahabhuno cittasahabhuno, cetasikāni ceva kāyavacīviññattiyo ca.",
  "tika-abh09t7:417_1": "Cittaṁ, pana viññattivajjitarūpanibbānāni ca no cittasahabhuno nāma. Cittasahabhudukaṁ.",
  "tika-abh09t7:418_0": "Anuparivattantīti anuparivattino, kiṁ anuparivattanti?",
  "tika-abh09t7:418_1": "Cittaṁ, cittassa anuparivattino cittānuparivattino. Sesaṁ anantaradukasadisameva. Cittānuparivattidukaṁ.",
  "tika-abh09t7:419_0": "Ito pare pana tayo dukā cetasikadukasadisāva, kevalaṁ padatthamattameva viseso.",
  "tika-abh09t7:419_1": "Tattha cittasaṁsaṭṭhā ca te cittasamuṭṭhānā eva cāti cittasaṁsaṭṭhasamuṭṭhānā.",
  "tika-abh09t7:419_2": "Cittasaṁsaṭṭhā ca te cittasamuṭṭhānā ca cittasahabhuno eva cāti cittasaṁsaṭṭhasamuṭṭhānasahabhuno, cittasaṁsaṭṭhā ca te cittasamuṭṭhānā ca cittānuparivattino eva cāti cittasaṁsaṭṭhasamuṭṭhānānuparivattino. Sesaṁ suviññeyyameva.",
  "tika-abh09t7:420_0": "Tadanantare pana ajjhattikaduke ajjhattajjhattaṁ ajjhattattike vuttavasena ajjhattāva ajjhattikā.",
  "tika-abh09t7:420_1": "Pasādarūpacittasaṅkhātāni cha ajjhattikāni āyatanāni. Tato bahibhūtā bāhirā.",
  "tika-abh09t7:420_2": "Sesarūpacetasikanibbānapaññattisaṅkhātāni cha bāhirāyatanāni, idha pana paññattiyopi labbhanti. Ajjhattikadukaṁ.",
  "tika-abh09t7:421_0": "Upādiyanteva bhūtāni, na bhūtā viya upādiyantīti upādā, catuvīsati upādārūpāni eva.",
  "tika-abh09t7:421_1": "Na upādiyantīti no upādā, catumahābhūtacittacetasikanibbānāni. Upādādukaṁ.",
  "tika-abh09t7:422_0": "Dvattiṁsa lokiyavipākacittāni, kammajarūpañca upādinnā nāma.",
  "tika-abh09t7:422_1": "Sesalokiyalokuttarāni, nibbānañca anupādinnā nāma .",
  "tika-abh09t7:422_2": "Sesaṁ upādinnupādāniyattike vuttānusārena ñātabbaṁ. Upādinnadukaṁ.",
  "tika-abh09t7:423_0": "Mahantaradukā niṭṭhitā.",
  "tika-abh09t7:424_0": "Upādānagocchakebhusaṁ ādiyantīti upādānā, daḷhaggāhaṁ gaṇhantīti attho.",
  "tika-abh09t7:424_1": "Daḷhattho hi ettha upa-saddo ‘‘upāyāso’’tiādīsu viya. Tato aññe no upādānā.",
  "tika-abh09t7:424_2": "Tattha kāmupādānaṁ diṭṭhupādānaṁ sīlabbatupādānaṁ attavādupādānanti ime upādānā nāma.",
  "tika-abh09t7:424_3": "Tattha vatthukāmesu uppanno kilesakāmova vuttanayena upādānanti kāmupādānaṁ. Evaṁ sesesupi.",
  "tika-abh09t7:424_4": "Tattha vīsativatthukā sakkāyadiṭṭhi attavādupādānaṁ nāma. Sesāni pubbe vuttāneva.",
  "tika-abh09t7:424_5": "Pacchimāni panettha tīṇi upādānāni tathāpavattadiṭṭhi eva.",
  "tika-abh09t7:424_6": "Tāni ca paṭhamena maggena pahīyanti, kāmupādānaṁ catūhipi .",
  "tika-abh09t7:424_7": "Ime ca sabhāvato dve dhammā vibhāgato caturupādānā nāma jātā.",
  "tika-abh09t7:424_8": "Ime pana ṭhapetvā sesā sabbe dhammā no upādānā nāma. Upādānadukaṁ paṭhamaṁ.",
  "tika-abh09t7:425_0": "Upādāniyaduko saṁyojaniyadukasadisova. Dutiyaṁ.",
  "tika-abh09t7:426_0": "Aṭṭhalobhasahagatacittāni, taṁsampayuttesu diṭṭhivippayuttalobhaṁ ṭhapetvā sesā ca upādānasampayuttā nāma.",
  "tika-abh09t7:426_1": "Diṭṭhivippayuttalobhadosamohamūlāni, kusalābyākatāni ca cittāni, rūpanibbānāni ca upādānavippayuttā nāma.",
  "tika-abh09t7:426_2": "Cetasikesu pana diṭṭhimānā upādānasampayuttāva, dosaissāmacchariyakukkuccavicikicchā, kusalābyākatā ca upādānavippayuttā eva. Sesā duvidhāpi honti. Tatiyaṁ.",
  "tika-abh09t7:427_0": "Cattāri upādānāni upādānā ceva upādāniyā ca nāma.",
  "tika-abh09t7:427_1": "Tadavasesā lokiyā upādāniyā ceva nocaupādānā nāma.",
  "tika-abh09t7:427_2": "Idha pana lokuttarā na vattabbā. Sesaṁ vuttanayameva. Catutthaṁ.",
  "tika-abh09t7:428_0": "Pañcamachaṭṭhadukā pāṭhato ganthagocchake pañcamachaṭṭhadukasadisāva, kevalaṁ pañcamaduke ‘‘cetasikesu māno upādānasampayutto ceva no ca upādāno eva, mohāhirikānottappauddhaccathinamiddhāni tijātikāni tathā ca na vattabbā cā’’ti idañca, chaṭṭhaduke ‘‘cetasikesu dosaissāmacchariyakukkuccavicikicchā appamaññā upādānavippayuttā upādāniyā eva, mohāhirikānottappauddhaccalobhathinamiddhāni tathā ca na vattabbāni cā’’ti ettakameva pāṭhato viseso, atthato pana nāmamattakova viseso. Seso suviññeyyova. Pañcamachaṭṭhāni.",
  "tika-abh09t7:429_0": "Upādānagocchakaṁ niṭṭhitaṁ.",
  "tika-abh09t7:430_0": "Kilesagocchake saṁkiliṭṭhattike vuttanayena padattho veditabbo.",
  "tika-abh09t7:430_1": "Lobho doso moho māno diṭṭhi vicikicchā thinaṁ uddhaccaṁ ahirikaṁ anottappanti ime dasa dhammā kilesā nāma.",
  "tika-abh09t7:430_2": "Ime ca vuttatthā eva, idha pana lobho, hetuganthanīvaraṇaupādānagocchakesu lobho ca nippadesato catumaggavajjhopi ekeneva koṭṭhāsena ṭhito, sesagocchakesu so sabbopi lobho ‘‘kāmāsavo bhavāsavo’’tiādinā dve dve koṭṭhāsā hutvā ṭhito, iminā pana aṭṭhakathāvacanenāpi bhavāsavādibyatiritto sabbo catumaggavajjhopi rāgo kāmāsavādīsu saṅgahito.",
  "tika-abh09t7:430_3": "Kāmacchandanīvaraṇaṁ pana bhavarāgopi na pañcakāmaguṇikarāgamattovāti paññāyati, ‘‘āruppe kāmacchandanīvaraṇaṁ paṭicca thinamiddhanīvaraṇa’’ntiādipāḷito (paṭṭhā.",
  "tika-abh09t7:430_4": "3.8.8) cetaṁ daṭṭhabbaṁ pañcakāmaguṇikarāgassa rūpārūpabhūmīsu anuppajjanato.",
  "tika-abh09t7:430_5": "Imesu ca kilesesu diṭṭhivicikicchā paṭhamena maggena pahīyanti, doso tatiyena, lobhādayo catūhipi.",
  "tika-abh09t7:430_6": "Ime pana dasa dhamme ṭhapetvā sesā no kilesā nāma. Kilesadukaṁ paṭhamaṁ.",
  "tika-abh09t7:431_0": "Saṁkilesikaduko sāsavadukasadisova. Dutiyaṁ.",
  "tika-abh09t7:432_0": "Saṁkiliṭṭhaduko, kilesasampayuttaduko cāti dvepi samānatthāva.",
  "tika-abh09t7:432_1": "Te ca nīvaraṇagocchake tatiyadukasadisāva. Tatiyacatutthāni.",
  "tika-abh09t7:433_0": "Dasa kilesā kilesā ceva saṁkilesikā ca nāma.",
  "tika-abh09t7:433_1": "Sesā lokiyadhammā saṁkilesikā ceva no ca kilesā nāma.",
  "tika-abh09t7:433_2": "Idha pana lokuttarā na vattabbā.",
  "tika-abh09t7:433_3": "Sesaṁ nīvaraṇagocchake catutthadukasadisameva. Pañcamaṁ.",
  "tika-abh09t7:434_0": "Chaṭṭhasattamadukānipi aññamaññaṁ samānatthāneva.",
  "tika-abh09t7:434_1": "Tāni chaṭṭhasattamāni nīvaraṇagocchake yathākkamaṁ pāṭhato pañcamachaṭṭhadukasadisāni, atthato pana nāmamattakova viseso. Seso suviññeyyo. Chaṭṭhasattamaaṭṭhamāni.",
  "tika-abh09t7:435_0": "Kilesagocchakaṁ niṭṭhitaṁ.",
  "tika-abh09t7:436_0": "Piṭṭhidukesu ādito cattāro dukā dassanenapahātabbattike, dassanenapahātabbahetuke ca vuttanayena veditabbā.",
  "tika-abh09t7:436_1": "Kevalaṁ pana tattha paṭhamattike vuttesu dassanenapahātabbe dhamme ṭhapetvā sesā idha paṭhamadukassa dutiyapade dassanenapahātabbesu pavisanti, bhāvanāyapahātabbe ṭhapetvā sesā idha dutiyaduke nabhāvanāyapahātabbesu pavisanti.",
  "tika-abh09t7:436_2": "Tattha ca dutiyattike vuttesu dassanenapahātabbahetuke ṭhapetvā sesā idha tatiyaduke nadassanenapahātabbahetuke, bhāvanāyapahātabbahetuke ca ṭhapetvā sesā idha catutthaduke nabhāvanāyapahātabbahetukesu pavisanti.",
  "tika-abh09t7:437_0": "Padattho ca dassanena pahātabbo hetu etesaṁ atthīti dassanenapahātabbahetukā.",
  "tika-abh09t7:437_1": "Evaṁ bhāvanāyapahātabbahetukāti etthāpi attho veditabbo.",
  "tika-abh09t7:437_2": "Evaṁ hi sati ahetukānaṁ aggahaṇaṁ siyāti ettakameva viseso.",
  "tika-abh09t7:437_3": "Tikadvayameva hi bhagavā desanāvilāsena cattāro duke katvā desesi. Sesaṁ tādisameva. Cattāro dukā niṭṭhitā.",
  "tika-abh09t7:438_0": "Pañcapaññāsasavitakkacittesu vitakkavirahitā cittacetasikā dhammā savitakkā nāma.",
  "tika-abh09t7:438_1": "Vitakko, pana sesacittarūpanibbānāni ca avitakkā nāma. Pañcamaṁ.",
  "tika-abh09t7:439_0": "Chasaṭṭhiyā savicāracittesu vicāravirahitā dhammā savicārā nāma.",
  "tika-abh09t7:439_1": "Vicāro, pana sesacittarūpanibbānāni ca avicārā nāma.",
  "tika-abh09t7:439_2": "Sesaṁ idha, anantare vuttaduke ca vitakkattike vuttānusārena ñātabbaṁ. Chaṭṭhaṁ.",
  "tika-abh09t7:440_0": "Ito paresu sappītikaduko, pītisahagataduko ca samānatthāva, te ca sukhasahagataupekkhāsahagatadukā cāti cattāropi dukā pītittike vuttanayāva.",
  "tika-abh09t7:440_1": "Kevalaṁ panetesaṁ dukānaṁ paṭhamaṁ padaṁ tattha pavisati, pītittike itarītarapadadvayasaṅgahitā, asaṅgahitā ca sabbe atthā heṭṭhā vuttanayenettha dukānaṁ dutiyapadesu atthato saṅgahitā, ime ca nippadesadukāti ayameva viseso. Sattamaaṭṭhamanavamadasamā.",
  "tika-abh09t7:441_0": "Tadanantaresu kāmāvacarāti ettha ‘‘heṭṭhato avīcinirayaṁ pariyantaṁ karitvā uparito paranimmitavasavattī deve anto karitvā yaṁ tasmiṁ antare etthāvacarā ettha pariyāpannā’’ti evaṁ (dha. sa.",
  "tika-abh09t7:441_1": "1287) pāḷiyaṁ paricchinnānaṁ catunnaṁ apāyānaṁ, manussānaṁ, channaṁ devalokānañca vasena okāsato ekādasavidho kāmabhavo ‘‘kāmo’’ti vuccati uttarapadalopena yathā ‘‘rūpūpapattiyā’’tiādīsu rūpabhavo ‘‘rūpa’’nti.",
  "tika-abh09t7:441_2": "Tasmiṁ kāme avacaranti pavattantīti kāmāvacarā.",
  "tika-abh09t7:441_3": "Yebhuyyato cetaṁ vuttaṁ rūpārūpesu cetesañca idha pavattito ‘‘thalacarā’’tiādīsu viya.",
  "tika-abh09t7:441_4": "Kāmabhavasaṅkhāte vā kāme paṭisandhiṁ avacārentītipi kāmāvacarā, kusalākusalāni .",
  "tika-abh09t7:441_5": "Uddhaccasahagatacittaṁ pana abyākatacittasadisaṁ.",
  "tika-abh09t7:441_6": "Tadāyattatāya, ārammaṇakaraṇavasena vā kilesakāmo ettha avacaratītipi kāmāvacaraṁ.",
  "tika-abh09t7:441_7": "Kāmañcesa rūpārūpāvacaradhammesupi avacarati, ruḷhito pana ‘‘vadatīti vaccho’’tiādīsu viya ime eva ‘‘kāmāvacarā’’ti vuccanti.",
  "tika-abh09t7:441_8": "Apica kāmataṇhā rūpataṇhā arūpataṇhāti ettha vuttakāmataṇhāsaṅkhāto kāmo ettha avacaratītipi kāmāvacarā.",
  "tika-abh09t7:441_9": "Evaṁ brahmānaṁ vimānābharaṇādīsu chandarāgassāpi kāmataṇhābhāvo siddho, rūpataṇhāvisayānampi ca brahmānaṁ kammajarūpādīnaṁ kāmataṇhāyapi visayatāya kāmāvacaratā siddhā hoti.",
  "tika-abh09t7:441_10": "Na rūpārūpāvacarānaṁ tadabhāvato tadaññe na kāmāvacarā.",
  "tika-abh09t7:441_11": "Iminā nayena rūpāvacarādidukānampi padattho yathārahaṁ ñātabbo.",
  "tika-abh09t7:441_12": "Tattha catupaññāsa kāmāvacaracittāni, sabbañca rūpaṁ kāmāvacarā nāma.",
  "tika-abh09t7:441_13": "Sesacittanibbānāni na kāmāvacarā nāma.",
  "tika-abh09t7:441_14": "Cetasikesu vattabbaṁ pariyāpannaduke eva āvi bhavissati. Ekādasamaṁ.",
  "tika-abh09t7:442_0": "Pannarasa rūpāvacaracittāni rūpāvacarā nāma.",
  "tika-abh09t7:442_1": "Sesacittarūpanibbānāni na rūpāvacarā nāma. Dvādasamaṁ.",
  "tika-abh09t7:443_0": "Dvādasa arūpāvacaracittāni arūpāvacarā nāma.",
  "tika-abh09t7:443_1": "Sesacittarūpanibbānāni na arūpāvacarā nāma. Terasamaṁ.",
  "tika-abh09t7:444_0": "Tebhūmakavaṭṭe pariyāpannā antogadhāti pariyāpannā, lokiyadhammāva.",
  "tika-abh09t7:444_1": "Tattha na pariyāpannāti apariyāpannā, lokuttarā.",
  "tika-abh09t7:444_2": "Cetasikesu pana kāmāvacarādidukānaṁ catunnampi sādhāraṇo vinicchayo evaṁ veditabbo – akusalacetasikā kāmāvacarāva, appamaññā kāmarūpāvacarā, viratiyo pana kāmāvacarapariyāpannā, vitakkavicārapītiyo pana kāmarūpāvacarapariyāpannā, sesā catubhūmakāti. Cuddasamaṁ.",
  "tika-abh09t7:445_0": "Vaṭṭamūlaṁ chindantā nibbānaṁ ārammaṇaṁ katvā vaṭṭato nīyantīti niyyānikā, cattāri lokuttaramaggacittāni.",
  "tika-abh09t7:445_1": "Iminā lakkhaṇena na niyyantīti aniyyānikā, sesacittarūpanibbānāni. Sesaṁ suviññeyyameva. Pañcadasamaṁ.",
  "tika-abh09t7:446_0": "Cutiyā vā attano vā pavattiyā anantaraṁ phaladāne niyatattā niyatā, micchattaniyatā, sammattaniyatā ca.",
  "tika-abh09t7:446_1": "Tathā aniyatattā aniyatā, sesadhammā. Sesaṁ vuttanayameva. Soḷasamaṁ.",
  "tika-abh09t7:447_0": "Aññe dhamme uttaranti atikkamantīti uttarā, attānaṁ uttarituṁ samatthehi saha uttarehīti sauttarā, lokiyāva.",
  "tika-abh09t7:447_1": "Natthi etesaṁ uttarāti anuttarā, lokuttarā. Sattarasamaṁ.",
  "tika-abh09t7:448_0": "Raṇanti kandanti etehīti raṇā, yehi abhibhūtā sattā nānappakārato paridevanti, tesaṁ akusalamūlānaṁ etaṁ adhivacanaṁ, tehi sampayogavasena, pahānekaṭṭhatāvasena ca saha raṇehīti saraṇā.",
  "tika-abh09t7:448_1": "Etenākārena natthi etesaṁ raṇāti araṇā.",
  "tika-abh09t7:449_0": "Tattha dvādasa akusalacittāni saraṇā nāma.",
  "tika-abh09t7:449_1": "Saraṇadhammesu cettha lobhadosamohā raṇā ceva saraṇā ca, tesu lobhadosā moheneva sampayogato saraṇā, tathā vicikicchuddhaccasahagatacittaṁ, taṁsampayuttā ca.",
  "tika-abh09t7:449_2": "Moho pana tesu sampayogato saraṇo, diṭṭhisampayuttarāgena, pana bhavarāgena ca raṇabhūtena pahānekaṭṭhatāvaseneva saraṇo .",
  "tika-abh09t7:449_3": "Lobhadosamohamūlasampayuttesu pana moho lobhena ceva dosena ca, sesā lobhamohena ceva dosamohena ca sampayogato saraṇāti veditabbā.",
  "tika-abh09t7:449_4": "Sabbāni kusalābyākatacittāni, rūpanibbānāni ca araṇā nāma.",
  "tika-abh09t7:449_5": "Cetasikesu pana akusalā saraṇāva, kusalābyākatā araṇāva, tijātikā pana dvidhāpi hontīti. Aṭṭhārasamaṁ.",
  "tika-abh09t7:450_0": "Piṭṭhidukā niṭṭhitā.",
  "tika-abh09t7:451_0": "Abhidhammadukamātikatthavaṇṇanā niṭṭhitā.",
  "tika-abh09t7:452_0": "Suttantikadukamātikatthavaṇṇanā",
  "tika-abh09t7:453_0": "Suttantikadukesu vedeti, vividhena vā ākārena jānātīti vijjā, vipassanāñāṇamanomayiddhichaabhiññāvasappavattā paññā, tasmiṁ vijjābhāge vijjākoṭṭhāse vijjāsabhāve vattantīti vijjābhāgino.",
  "tika-abh09t7:453_1": "Tā eva vijjā, taṁ vā vijjaṁ sampayogavasena bhajantītipi vijjābhāgino, aṭṭhavidhavijjāsampayuttadhammā.",
  "tika-abh09t7:453_2": "Tāsu yā kāci ekā vijjā vijjā, sesā vijjābhāginoti evaṁ vijjāpi vijjāsampayuttadhammāpi vijjābhāginotveva veditabbā, idha pana vijjāsampayuttā dhammāva adhippetā.",
  "tika-abh09t7:453_3": "Na vijānātīti avijjā, catusaccacchādakavasena catubbidho moho, tasmiṁ avijjābhāge avijjākoṭṭhāse avijjāsabhāve vattantīti avijjābhāgino.",
  "tika-abh09t7:453_4": "Tā eva avijjā, taṁ vā avijjaṁ sampayogavasena bhajantītipi avijjābhāgino, avijjāsampayuttadhammā.",
  "tika-abh09t7:453_5": "Evaṁ avijjāpi avijjāsampayuttadhammāpi avijjābhāginotveva veditabbā, idha pana avijjāsampayuttadhammāva adhippetā.",
  "tika-abh09t7:454_0": "Tattha arahattamaggacittaṁ, paññāvirahitataṁsampayuttā ca vijjābhāgino ca ñāṇasampayuttakāmāvacarajavanāni, ñāṇavirahitataṁsampayuttā ca vipassanābhāvena pavattiyaṁ vijjābhāgino, aññadā na vattabbā.",
  "tika-abh09t7:454_1": "Rūpāvacaracatutthajjhānikajavanacittāni, paññāvirahitataṁsampayuttā ca manomayiddhibhāvena ca pañcābhiññābhāvena ca pavattiyaṁ vijjābhāgino, aññadā na vattabbā.",
  "tika-abh09t7:454_2": "Tattha dvādasākusalacittāni, avijjāvirahitataṁsampayuttā ca avijjābhāginova, idha pana avijjā, sesacittarūpanibbānāni ca na vattabbāva.",
  "tika-abh09t7:454_3": "Cetasikesu pana mohaappamaññā na vattabbāva, sesā kusalābyākatā siyā vijjābhāgino, siyā na vattabbā, tijātikā dvidhāpi na vattabbā ca. Sesaṁ suviññeyyameva. Paṭhamaṁ.",
  "tika-abh09t7:455_0": "Puna anajjhottharaṇavasena kilesandhakāraṁ viddhaṁsetuṁ asamatthatāya vijju upamā etesanti vijjūpamā, ādito tīsu maggesu ñāṇaṁva.",
  "tika-abh09t7:455_1": "Nissesaṁ viddhaṁsanasamatthatāya vajiraṁ upamā etesanti vajirūpamā, arahattamagge ñāṇaṁ.",
  "tika-abh09t7:455_2": "Yathā hi meghandhakāre maggapaṭipannassa paṭicchādanaandhakāraṁ vidhamitvā vijjuyā uppannakkhaṇe cātudisā maggā pākaṭā honti, vijjuyā niruddhāya puna andhakāro ottharitvā maggaṁ paṭicchādeti, evaṁ vipassanāyānikassa yathāsakaṁ saccacchādakakilesandhakāraṁ vidhamitvā tīsu maggesu yathākkamaṁ uppannesu cattāri saccāni pākaṭāni honti, tesu niruddhesu puna avasiṭṭhakilesandhakāro catusaccaṁ paṭicchādeti, tasmā tīsu maggesu paññā vijjūpamā vuttā.",
  "tika-abh09t7:455_3": "Yathā pana vajirassa abhejjo pāsāṇo nāma natthi, tañca nissesato vajiraṁ khepeti, vajirena ca gatamagge pāsāṇassa puna pākatikabhāvo natthi, evaṁ arahattamaggañāṇassa avajjhakileso nāma natthi, tañca nissesato arahattamaggañāṇaṁ khepeti, tena ca khepite kilese avasiṭṭhakilesābhāvato tassa puna paccudāvattanaṁ nāma natthi, tasmā catutthamagge paññā vajirūpamā vuttā.",
  "tika-abh09t7:455_4": "Paññā eva hettha siyā vijjūpamā, siyā na vattabbā ca hoti.",
  "tika-abh09t7:455_5": "Sesacetasikacittarūpanibbānāni pana sabbāni na vattabbāneva. Dutiyaṁ.",
  "tika-abh09t7:456_0": "Bālesu ṭhitattā, yattha ṭhitā tadupacārena bālā, bālakarattā vā bālā, dvādasākusalacittāni.",
  "tika-abh09t7:456_1": "Idha pana ahirikañca anottappañca bālā nāma.",
  "tika-abh09t7:456_2": "Paṇḍitesu ṭhitattā paṇḍitā, paṇḍitakarattā vā paṇḍitā, ekavīsati kusalacittāni.",
  "tika-abh09t7:456_3": "Idha pana hirī ca ottappañca paṇḍitā nāma.",
  "tika-abh09t7:456_4": "Sesacittarūpanibbānāni na vattabbāni. Sesaṁ suviññeyyameva. Tatiyaṁ.",
  "tika-abh09t7:457_0": "Kaṇhāti kāḷakā, cittassa apabhassarabhāvakaraṇā.",
  "tika-abh09t7:457_1": "Sukkāti odātā, pabhassarabhāvakaraṇā.",
  "tika-abh09t7:457_2": "Sesaṁ sabbaṁ bāladukasadisameva. Catutthaṁ.",
  "tika-abh09t7:458_0": "Idha ceva samparāye ca tapentīti tapanīyā. Na tapanīyā atapanīyā. Sesaṁ bāladukasadisameva. Pañcamaṁ.",
  "tika-abh09t7:459_0": "‘‘Sirivaḍḍhako dhanavaḍḍhako’’tiādayo viya vacanamattameva adhikāraṁ katvā pavattā adhivacanā nāma.",
  "tika-abh09t7:459_1": "Nāmadheyyanti tesaṁ tesaṁ dhammānaṁ nāmāni.",
  "tika-abh09t7:459_2": "Tāni catubbidhāni sāmaññanāmaṁ guṇanāmaṁ kittimanāmaṁ opapātikanāmanti.",
  "tika-abh09t7:459_3": "Tattha paṭhamakappikesu mahājanena sammannitvā ṭhapitattā ‘‘mahāsammato’’ti rañño nāmanti evarūpaṁ sāmaññanāmaṁ nāma.",
  "tika-abh09t7:459_4": "‘‘Dhammakathiko paṁsukūliko kāḷo rasso’’ti evarūpaṁ guṇato āgataṁ, ‘‘bhagavā arahaṁ sammāsambuddho’’tiādīnipi tathāgatassa anekāni nāmasatāni guṇanāmaṁ nāma.",
  "tika-abh09t7:459_5": "Yaṁ pana jātassa kumārassa ñātakā kappetvā pakappetvā ‘‘ayaṁ asuko nāmā’’ti nāmaṁ karonti, idaṁ kittimanāmaṁ nāma.",
  "tika-abh09t7:459_6": "Yā pana purimapaññatti aparapaññattiyaṁ nipatati, seyyathidaṁ – purimakappepi cando cando eva, etarahipi anāgatepi cando eva.",
  "tika-abh09t7:459_7": "Tathā ‘‘sūriyo samuddo pathavī rūpaṁ vedanā saññā saṅkhārā viññāṇaṁ nibbāna’’ntievamādi opapātikanāmaṁ nāma.",
  "tika-abh09t7:459_8": "Tāni puna vijjamānapaññatti avijjamānapaññatti vijjamānenaavijjamānapaññatti avijjamānenavijjamānapaññatti vijjamānenavijjamānapaññatti avijjamānenaavijjamānapaññattīti evaṁ nāmapaññattivasena chabbidhāni honti.",
  "tika-abh09t7:460_0": "Tattha paramatthato upalabbhamānā yathāvuttadvāsattatividhā nāmarūpadhammā vijjamānā nāma, tesaṁ pakārehi ñāpanato paññatti vijjamānapaññatti nāma, ‘‘cittaṁ phasso pathavī rūpaṁ nibbāna’’ntiādayo paramatthavācakā saddā.",
  "tika-abh09t7:460_1": "Upādinnanāmarūpadhamme pana upādāya paññattā sattapuggalaitthipurisadevamanussatiracchānādibhedā, anupādinnarūpadhamme upādāya paññattā bhūmipabbatarukkhasakaṭacandasūriyanakkhattadisākālakasiṇādibhedā ca paramatthato anupalabbhamānā avijjamānā nāma, tesaṁ paññatti avijjamānapaññatti nāma.",
  "tika-abh09t7:460_2": "Tathā ‘‘attā bhūmī’’tiādayo atthapaññattivācakā saddā ca cittasantativaṇṇupagantiādi vijjamānatthavācakā saddā vijjamānenaavijjamānapaññatti nāma.",
  "tika-abh09t7:460_3": "‘‘Purisassa cittaṁ, meghavaṇṇo’’tiādīsu avijjamānenavijjamānapaññatti nāma.",
  "tika-abh09t7:460_4": "‘‘Cittalahutā pathavīgandho’’tiādi vijjamānenavijjamānapaññatti nāma.",
  "tika-abh09t7:460_5": "‘‘Manussasarīraṁ rukkhasākhā’’tiādi avijjamānenaavijjamānapaññatti nāma.",
  "tika-abh09t7:460_6": "Evaṁ chabbidhāpi cetā adhippāyaṁ viññāpetukāmatācittasamuṭṭhāpitasaviññattisaddānusārena ñātasaṅketassa sotaviññāṇavīthianantaraṁ uppannehi manodvārikaviññāṇehi ‘‘imassedaṁ nāma’’nti anekasaddesu ekattamāropetvā vavatthāpitā atthābhimukhaṁ namanato pakārehi atthassa ñāpanato ‘‘nāmapaññattī’’ti vuccanti, tesaṁ adhivacanānaṁ pathā atthā adhivacanapathā, sammutiparamatthabhedā sabbe dhammā saddavacanīyasabhāvā. Chaṭṭhaṁ.",
  "tika-abh09t7:461_0": "Ito paraṁ dve dukā adhivacanadukasadisāva, kevalaṁ padatthamattameva viseso.",
  "tika-abh09t7:461_1": "Tattha abhisaṅkharontīti saṅkhārāti evaṁ niddhāretvā sahetukaṁ katvā vuccamānā nirutti nāma, ‘‘takko vitakko saṅkappo’’ti evaṁ tena tena pakārena ñāpanato paññatti nāma, yathāvuttanāmapaññattiyova.",
  "tika-abh09t7:461_2": "Na hi adhivacananiruttipaññattīsu atthato kocipi bhedo atthi, nibbattinimittabhedadassanatthaṁ pana nesaṁ vibhāgena padattho dassito.",
  "tika-abh09t7:461_3": "Imesu ca tīsu dukesu paññattisahitā sabbe dhammā labbhanti, anantare nāmarūpaduke paññattirahitāti ime cattāro dukā imesu suttantikadukesu nippadesā, sesā pana aṭṭhatiṁsāpi sappadesāti veditabbā. Sattamaṭṭhamāni.",
  "tika-abh09t7:462_0": "Nāmakaraṇaṭṭhena, namanaṭṭhena, nāmanaṭṭhena ca nāmaṁ, arūpakkhandhanibbānāni.",
  "tika-abh09t7:462_1": "Tāni hi sabbadāpi vedanā saññā saṅkhārā viññāṇaṁ nibbānanti opapātikanāmavasena attano nāmaṁ karontāva pavattanti candasūriyādayo viya.",
  "tika-abh09t7:462_2": "Na hi tesaṁ sāmaññaguṇakittimavasena nāmakaraṇakiccaṁ atthīti.",
  "tika-abh09t7:462_3": "Evaṁ nāmakaraṇaṭṭhena nāmaṁ veditabbaṁ.",
  "tika-abh09t7:462_4": "Ārammaṇābhimukhaṁ pana namanaṭṭhena, aññamaññaṁ tattha nāmanaṭṭhena ca cattāro arūpakkhandhāva nāmaṁ.",
  "tika-abh09t7:462_5": "Nibbānaṁ pana ārammaṇādhipatipaccayatāya attani anavajjadhammānaṁ nāmanaṭṭheneva nāmaṁ veditabbaṁ.",
  "tika-abh09t7:462_6": "Ruppanaṭṭhena rūpaṁ, rūpakkhandho. Navamaṁ.",
  "tika-abh09t7:463_0": "Avijjāti dukkhādipaṭicchādako sabbo moho.",
  "tika-abh09t7:463_1": "Bhavataṇhāti bhavapatthanāvasena pavatto lobho.",
  "tika-abh09t7:463_2": "Tathā appavatto panettha lobho, sesacetasikacittarūpanibbānāni ca na vattabbāni.",
  "tika-abh09t7:463_3": "Ito paraṁ pana evaṁ navattabbavibhāgaṁ adassetvā padatthasarūpamattameva dassayissāma, dassitāvasesā na vattabbāti gahetabbā. Dasamaṁ.",
  "tika-abh09t7:464_0": "Bhavo vuccati sassataṁ.",
  "tika-abh09t7:464_1": "‘‘Bhavissati attā ca loko cā’’ti sassatavasena uppajjanakadiṭṭhi bhavadiṭṭhi nāma. Vibhavo vuccati ucchedo.",
  "tika-abh09t7:464_2": "‘‘Na bhavissati attā ca loko cā’’ti ucchedavasena uppajjanakadiṭṭhi vibhavadiṭṭhi nāma.",
  "tika-abh09t7:464_3": "Ubhayenāpi micchādiṭṭhi gahitā.",
  "tika-abh09t7:464_4": "Tathā anantaresupi tīsu dukesu. Ekādasamaṁ.",
  "tika-abh09t7:465_0": "Khandhapañcakaṁ ‘‘attā ca loko cā’’ti gahetvā ‘‘sassato attā ca loko cā’’ti pavattā diṭṭhi sassatadiṭṭhi nāma.",
  "tika-abh09t7:465_1": "Tathā ‘‘ucchijjissatī’’ti pavattā diṭṭhi ucchedadiṭṭhi nāma.",
  "tika-abh09t7:465_2": "‘‘Antavā’’ti pavattā antavādiṭṭhi nāma.",
  "tika-abh09t7:465_3": "‘‘Anantavā’’ti pavattā anantavādiṭṭhi nāma.",
  "tika-abh09t7:465_4": "Pubbantaṁ anugatā brahmajāle vuttanayena atītakoṭṭhāsaṁ ārammaṇaṁ katvā pavattā aṭṭhārasavidhā pubbantānudiṭṭhi nāma.",
  "tika-abh09t7:465_5": "Aparantaṁ anugatā tattheva āgatanayena anāgatakoṭṭhāsaṁ ārammaṇaṁ katvā pavattā catucattālīsavidhā aparantānudiṭṭhi nāma.",
  "tika-abh09t7:465_6": "Ayamettha saṅkhepo, vitthāro pana brahmajāle (dī. ni. 1.28), tadaṭṭhakathāya (dī. ni. aṭṭha. 1.28) ca veditabbo. Dvādasamaterasamacuddasamāni.",
  "tika-abh09t7:466_0": "Ahirikadukaṁ, hiridukañca suviññeyyameva. Pañcadasamasoḷasamāni.",
  "tika-abh09t7:467_0": "Dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti dubbaco, sahadhammikaṁ dassetvā ovadiyamāne anādarakārako puggalo, tassa kammaṁ dovacassaṁ, tassa bhāvo dovacassatā, anādaravasena pavattā dve paṭighacittā, taṁsampayuttā ca.",
  "tika-abh09t7:467_1": "Pāpā assaddhādayo puggalā etassa mittāti pāpamitto, tassa bhāvo pāpamittatā, pāpapuggalesu daḷhabhattivasena, kāyacittehi taṁsevanātanninnatāvasena ca pavattāni aṭṭha lobhacittāni. Sattarasamaṁ.",
  "tika-abh09t7:468_0": "Sovacassatā, kalyāṇamittatā ca vuttapaṭipakkhavasena veditabbā.",
  "tika-abh09t7:468_1": "Atthato pana tathāpavattāni sahetukakāmāvacarakusalakiriyacittāni. Aṭṭhārasamaṁ.",
  "tika-abh09t7:469_0": "Pañcasu, sattasu vā āpattīsu kusalabhāvo āpattikusalatā, saha vatthunā tāsaṁ āpattīnaṁ āpajjanaparicchedajānanavasena pavattā kāmāvacarajavanapaññā.",
  "tika-abh09t7:469_1": "Āpattīhi vuṭṭhāne kusalabhāvo āpattivuṭṭhānakusalatā, vuṭṭhānavidhānena saddhiṁ āpattivuṭṭhānaparicchedajānanavasena pavattā yathāvuttacittasampayuttapaññāva. Ekūnavīsatimaṁ.",
  "tika-abh09t7:470_0": "Samāpajjitabbato samāpatti, tāsu lokiyalokuttarāsu savitakkasavicārādīsu samāpattīsu kusalatā samāpattikusalatā, saha parikammena appanāparicchedajānanavasena pavattā paññā.",
  "tika-abh09t7:470_1": "Samāpattīhi vuṭṭhāne kusalabhāvo samāpattivuṭṭhānakusalatā, yathāparicchinnakāleyeva tāhi vuṭṭhānakapaññā kāmāvacarajavanapaññāva. Vīsatimaṁ.",
  "tika-abh09t7:471_0": "Aṭṭhārasasu dhātūsu kusalabhāvo dhātukusalatā, savanadhāraṇapaṭivedhapaccavekkhaṇapaññā.",
  "tika-abh09t7:471_1": "Tāsaññeva dhātūnaṁ manasikāre kusalabhāvo manasikārakusalatā, tāsaṁ sammasanapaṭivedhapaccavekkhaṇapaññā. Esa nayo āyatanakusalatāyapi.",
  "tika-abh09t7:471_2": "Tattha hi savanadhāraṇapaccavekkhaṇā kāmāvacarāva, paṭivedho lokuttarova, sammasanaṁ kāmāvacaralokuttaraṁ.",
  "tika-abh09t7:471_3": "Aññamaññaṁ paṭicca sahitaṁ phalaṁ uppādetīti paṭiccasamuppādo, avijjādīhi niddiṭṭho paccayasamūho, tasmiṁ dvādasaṅge anulomapaṭiccasamuppāde kusalabhāvo paṭiccasamuppādakusalatā, ‘‘iminā paccayena idaṁ hotī’’ti jānanavasena pavattā lokiyajavanapaññāva. Ekavīsatimadvāvīsatimāni.",
  "tika-abh09t7:472_0": "Tiṭṭhati ettha phalaṁ tadāyattavuttitāyāti ṭhānaṁ, kāraṇaṁ, tasmiṁ ṭhāne kusalatā ṭhānakusalatā.",
  "tika-abh09t7:472_1": "Na ṭhāne kusalatā aṭṭhānakusalatā. Tevīsatimaṁ.",
  "tika-abh09t7:473_0": "Ujubhāvo ajjavo. Mudubhāvo maddavo.",
  "tika-abh09t7:473_1": "Kāyacittujukatāmudukatādvayaṁ. Catuvīsatimaṁ.",
  "tika-abh09t7:474_0": "Adhivāsanasaṅkhātā khamanaṁ khanti, tathāpavattakāmāvacarajavanāni.",
  "tika-abh09t7:474_1": "Pāpato suṭṭhu orato viratoti sorato, tassa bhāvo soraccaṁ.",
  "tika-abh09t7:474_2": "Kāyavacīmanosaṁvarasīlasaṅkhātāni lokiyalokuttarajavanāni. Pañcavīsatimaṁ.",
  "tika-abh09t7:475_0": "Sammodakapiyavāditāsaṅkhāto sakhilabhāvo sākhalyaṁ, yathā parehi saddhiṁ attano chiddaṁ vivaraṁ na hoti, evaṁ dhammāmisehi paṭisantharaṇaṁ paṭicchādanaṁ paṭisanthāro.",
  "tika-abh09t7:475_1": "Āgantukassa hi paccuggamanapattacīvarapaṭiggahaṇaāsanadānabījanapādadhovanamakkhanādinā, pānīyena āpucchanena, kāle āgatassa yāguādīnaṁ, vikāle pānakādīnañca dānena, punadivase piṇḍāya caraṇaṭṭhānadassanapavesananikkhamanakālārocanādinā ca pabbajitā, gahaṭṭhānañca vinaye āgatanayena yathānurūpaṁ āmisapaṭisanthāro kātabbo.",
  "tika-abh09t7:475_2": "Āgantukaṁ pana upasaṅkamitvā ‘‘tumhe katarabhāṇakā’’ti apucchitvā ‘‘ācariyupajjhāyā vo kataraṁ ganthaṁ vaḷañjentī’’ti pucchitvā tassa visaye pañhapucchanena sace na sakkoti, sayaṁ kathetvā dānena, dhammakathanapañhavissajjanakammaṭṭhānakathanakukkuccadiṭṭhivinodanādinā, parivāsādivinayakammakaraṇena, pabbājanaupasampadādinā ca dhammapaṭisanthāro kātabbo.",
  "tika-abh09t7:475_3": "Ayamettha saṅkhepo, vitthārato panāyaṁ saddhiṁ ānisaṁsadīpakavatthūhi aṭṭhasāliniyaṁ (dha. sa. aṭṭha. 1351) ñātabbo.",
  "tika-abh09t7:475_4": "Etasmiṁ duvidhe paṭisanthāre kusalabhāvo paṭisanthārakusalatā, tathāpavattakāmāvacarajavanāni eva. Chabbīsatimaṁ.",
  "tika-abh09t7:476_0": "Indriyesu manacchaṭṭhesu āpāthagatarūpādīsu ārammaṇesu nimittagahaṇādinā indriyasaṁvarabhedasaṅkhāto aguttadvārabhāvo indriyesu aguttadvāratā.",
  "tika-abh09t7:476_1": "Paṭiggahaṇaparibhogavasena bhojane mattaṁ ajānanabhāvo bhojane amattaññutā, tathāpavattaakusalacittāni. Sattavīsatimaṁ.",
  "tika-abh09t7:477_0": "Anantaradukepi vuttapaṭipakkhavasena kāmāvacarasahetukakusalakiriyacittāni veditabbāni. Aṭṭhavīsatimaṁ.",
  "tika-abh09t7:478_0": "Sativippavāsasaṅkhāto muṭṭhasatibhāvo muṭṭhassaccaṁ, sabbe akusalā dhammā, asampajānanabhāvo asampajaññaṁ, moho. Ekūnatiṁsatimaṁ.",
  "tika-abh09t7:479_0": "Anantaraduke catubhūmikā satipaññāva vuttā. Tiṁsatimaṁ.",
  "tika-abh09t7:480_0": "Appaṭisaṅkhāne appaṭivānasaṅkhāte akampiyaṭṭhena yonisodassanasaṅkhātaṁ paṭisaṅkhānameva balanti paṭisaṅkhānabalaṁ, kāmāvacarapaññāva.",
  "tika-abh09t7:480_1": "Sattabojjhaṅgādibhāvanāvasena pavattā catubhūmakadhammā bhāvanābalaṁ. Ekatiṁsatimaṁ.",
  "tika-abh09t7:481_0": "Paccanīkadhamme sametīti samatho, so tividho cittasamatho adhikaraṇasamatho sabbasaṅkhārasamathoti.",
  "tika-abh09t7:481_1": "Tattha ca pubbabhāgāsu aṭṭhasamāpattīsu ekaggatā cittasamatho nāma, sammukhāvinayādi sattavidho adhikaraṇasamatho nāma, nibbānaṁ sabbasaṅkhārasamatho nāma.",
  "tika-abh09t7:481_2": "Idha pana catubhūmako samādhi adhippeto.",
  "tika-abh09t7:481_3": "Aniccādivasena vividhenākārena passatīti vipassanā, lokiyalokuttarā vipassanāpaññāva. Bāttiṁsatimaṁ.",
  "tika-abh09t7:482_0": "Samathova taṁ ākāraṁ gahetvā puna pavattetabbassa samathassa nimittanti samathanimittaṁ. Paggāhanimittepi eseva nayo.",
  "tika-abh09t7:482_1": "Catubhūmakasamādhivīriyāni eva. Tettiṁsatimaṁ.",
  "tika-abh09t7:483_0": "Anantaradukepi vīriyasamādhī eva vuttā. Catuttiṁsatimaṁ.",
  "tika-abh09t7:484_0": "Sīlavināsikā asaṁvarasaṅkhātā sīlassa vipattīti sīlavipatti, tathāpavattā akusaladhammā.",
  "tika-abh09t7:484_1": "Sammādiṭṭhiyā vipatti diṭṭhivipatti, micchādiṭṭhi eva. Pañcatiṁsatimaṁ.",
  "tika-abh09t7:485_0": "Soraccameva sīlassa sampādanato sīlaparipūraṇato sīlassa sampadāti sīlasampadā.",
  "tika-abh09t7:485_1": "Diṭṭhipāripūribhūtaṁ ñāṇameva diṭṭhiyā sampadāti diṭṭhisampadā. Catubhūmakā sīlapaññāva. Tathā anantaradukepi. Chattiṁsatimaṁ.",
  "tika-abh09t7:486_0": "Visuddhibhāvaṁ sampattā sīlasaṅkhātā sīlassa visuddhi sīlavisuddhi.",
  "tika-abh09t7:486_1": "Nibbānasaṅkhātaṁ visuddhiṁ pāpetuṁ samatthā dassanasaṅkhātā diṭṭhiyā visuddhi diṭṭhivisuddhi. Sattattiṁsatimaṁ.",
  "tika-abh09t7:487_0": "Kammassakatāsaccānulomikamaggaphalasampayuttapaññā diṭṭhi visuddhi nāma.",
  "tika-abh09t7:487_1": "Yathādiṭṭhissa tadanurūpaṁ padhānaṁ yathādiṭṭhissa ca padhānaṁ nāma. Aṭṭhatiṁsatimaṁ.",
  "tika-abh09t7:488_0": "Saṁvegajanakāni jātijarābyādhimaraṇasaṅkhātāni kāraṇāni saṁvejanīyaṭṭhānāni nāma, tesu jātiādipaṭiccasamuppannabhayasaṅkhātaṁ saṁvijanaṁ saṁvego nāma, tathāpavattakusalādi eva.",
  "tika-abh09t7:488_1": "Evaṁ saṁvegajātassa yoniso upāyena padhānaṁ saṁviggassa yoniso padhānaṁ, lokiyalokuttaravīriyameva. Ekūnacattālīsatimaṁ.",
  "tika-abh09t7:489_0": "Kusaladhammapūraṇe asantuṭṭhibhāvo asantuṭṭhitā.",
  "tika-abh09t7:489_1": "Yo pana dānaṁ datvā tato tena asantuṭṭho hutvā saraṇagamanaṁ ākaṅkhati, tato pañcasīlādiṁ, pabbajjaṁ, buddhavacanānaṁ uggaṇhanaṁ, samathavipassanaṁ, tato tenāpi asantuṭṭho anukkamena arahattaṁ gaṇhāti, ayaṁ asantuṭṭhitā kusalesu dhammesu.",
  "tika-abh09t7:489_2": "Adhikusaladhammānaṁ bhāvanāya ukkaṇṭhamāno padhānaṁ paṭivāpeti nivattāpetīti paṭivāni, na paṭivāni appaṭivāni, tassa bhavo appaṭivānitā.",
  "tika-abh09t7:489_3": "Arahattaṁ appatvā padhānasmiṁ anivattanatā anosakkanatā, tathāpavattalokiyalokuttarakusalā dhammā. Cattālīsatimaṁ.",
  "tika-abh09t7:490_0": "Vijānanato vijjā, pubbenivāsacutūpapātaāsavakkhayañāṇāni.",
  "tika-abh09t7:490_1": "Vimuccanato vimutti, aṭṭha samāpattiyo, nibbānañca.",
  "tika-abh09t7:490_2": "Aṭṭha samāpattiyo hi ārammaṇe adhimuccanato, sayaṁ vikkhambhitakilesehi vimuccanaṭṭhena ca vimuttīti vuttā, nibbānaṁ pana sabbakilesehi accantavimuccanaṭṭhena. Ekacattālīsatimaṁ.",
  "tika-abh09t7:491_0": "Kilesakkhayakaresu catūsu ariyamaggesu ñāṇaṁ khaye ñāṇaṁ nāma.",
  "tika-abh09t7:491_1": "Paṭisandhivasena anuppādabhūte taṁtaṁmaggavajjhakilesānaṁ anuppādapariyosāne uppannaariyaphale ñāṇaṁ anuppāde ñāṇaṁ nāma.",
  "tika-abh09t7:491_2": "Sesaṁ sabbattha suviññeyyameva. Dvācattālīsatimaṁ.",
  "tika-abh09t7:492_0": "Suttantikadukamātikatthavaṇṇanā niṭṭhitā.",
  "tika-abh09t7:493_0": "Mohavicchedaniyā abhidhammamātikatthavaṇṇanāya",
  "tika-abh09t7:494_0": "Dhammasaṅgaṇīmātikatthavaṇṇanā niṭṭhitā."
}