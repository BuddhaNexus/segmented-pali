{
  "pli-tv-bu-vb-pc70:0.1_0": "Theravāda Vinaya",
  "pli-tv-bu-vb-pc70:0.2_0": "Mahāvibhaṅga",
  "pli-tv-bu-vb-pc70:0.3_0": "Pācittiyakaṇḍa",
  "pli-tv-bu-vb-pc70:0.4_0": "Sappāṇakavagga",
  "pli-tv-bu-vb-pc70:0.5_0": "70. Kaṇṭakasikkhāpada",
  "pli-tv-bu-vb-pc70:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc70:1.2_0": "Tena kho pana samayena kaṇṭakassa nāma samaṇuddesassa evarūpaṁ pāpakaṁ diṭṭhigataṁ uppannaṁ hoti—",
  "pli-tv-bu-vb-pc70:1.3_0": "“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "pli-tv-bu-vb-pc70:1.4_0": "Assosuṁ kho sambahulā bhikkhū kaṇṭakassa nāma kira samaṇuddesassa evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc70:1.5_0": "“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti.",
  "pli-tv-bu-vb-pc70:1.6_0": "Atha kho te bhikkhū yena kaṇṭako samaṇuddeso tenupasaṅkamiṁsu;",
  "pli-tv-bu-vb-pc70:1.6_1": "upasaṅkamitvā kaṇṭakaṁ samaṇuddesaṁ etadavocuṁ—",
  "pli-tv-bu-vb-pc70:1.7_0": "“saccaṁ kira te, āvuso kaṇṭaka, evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc70:1.8_0": "‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti?",
  "pli-tv-bu-vb-pc70:1.9_0": "“Evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "pli-tv-bu-vb-pc70:1.10_0": "“Mā, āvuso kaṇṭaka, evaṁ avaca. Mā bhagavantaṁ abbhācikkhi.",
  "pli-tv-bu-vb-pc70:1.10_1": "Na hi sādhu bhagavato abbhakkhānaṁ. Na hi bhagavā evaṁ vadeyya.",
  "pli-tv-bu-vb-pc70:1.11_0": "Anekapariyāyenāvuso kaṇṭaka, antarāyikā dhammā antarāyikā vuttā bhagavatā.",
  "pli-tv-bu-vb-pc70:1.11_1": "Alañca pana te paṭisevato antarāyāya.",
  "pli-tv-bu-vb-pc70:1.12_0": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo …pe…",
  "pli-tv-bu-vb-pc70:1.13_0": "evampi kho kaṇṭako samaṇuddeso tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati—",
  "pli-tv-bu-vb-pc70:1.14_0": "“evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "pli-tv-bu-vb-pc70:1.15_0": "Yato ca kho te bhikkhū nāsakkhiṁsu kaṇṭakaṁ samaṇuddesaṁ etasmā pāpakā diṭṭhigatā vivecetuṁ, atha kho te bhikkhū yena bhagavā tenupasaṅkamiṁsu;",
  "pli-tv-bu-vb-pc70:1.15_1": "upasaṅkamitvā bhagavato etamatthaṁ ārocesuṁ.",
  "pli-tv-bu-vb-pc70:1.16_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā kaṇṭakaṁ samaṇuddesaṁ paṭipucchi—",
  "pli-tv-bu-vb-pc70:1.17_0": "“saccaṁ kira te, kaṇṭaka, evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc70:1.18_0": "‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti?",
  "pli-tv-bu-vb-pc70:1.19_0": "“Evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "pli-tv-bu-vb-pc70:1.20_0": "“Kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi?",
  "pli-tv-bu-vb-pc70:1.21_0": "Nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya?",
  "pli-tv-bu-vb-pc70:1.22_0": "Appassādā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc70:1.23_0": "Aṭṭhikaṅkalūpamā kāmā vuttā mayā …pe…",
  "pli-tv-bu-vb-pc70:1.24_0": "sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc70:1.25_0": "Atha ca pana tvaṁ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṁ pasavasi.",
  "pli-tv-bu-vb-pc70:1.26_0": "Tañhi te, moghapurisa, bhavissati dīgharattaṁ ahitāya dukkhāya.",
  "pli-tv-bu-vb-pc70:1.27_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc70:1.28_0": "pasannānañca ekaccānaṁ aññathattāyā”ti.",
  "pli-tv-bu-vb-pc70:1.29_0": "Vigarahitvā …pe…",
  "pli-tv-bu-vb-pc70:1.30_0": "dhammiṁ kathaṁ katvā bhikkhū āmantesi—",
  "pli-tv-bu-vb-pc70:1.31_0": "“tena hi, bhikkhave, saṅgho kaṇṭakaṁ samaṇuddesaṁ nāsetu.",
  "pli-tv-bu-vb-pc70:1.32_0": "Evañca pana, bhikkhave, nāsetabbo—",
  "pli-tv-bu-vb-pc70:1.33_0": "‘ajjatagge te, āvuso kaṇṭaka, na ceva so bhagavā satthā apadisitabbo.",
  "pli-tv-bu-vb-pc70:1.34_0": "Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.",
  "pli-tv-bu-vb-pc70:1.35_0": "Cara pire vinassā’”ti.",
  "pli-tv-bu-vb-pc70:1.36_0": "Atha kho saṅgho kaṇṭakaṁ samaṇuddesaṁ nāsesi.",
  "pli-tv-bu-vb-pc70:1.37_0": "Tena kho pana samayena chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpentipi upaṭṭhāpentipi sambhuñjantipi sahāpi seyyaṁ kappenti.",
  "pli-tv-bu-vb-pc70:1.38_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc70:1.39_0": "“kathañhi nāma chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpessantipi upaṭṭhāpessantipi sambhuñjissantipi sahāpi seyyaṁ kappessantī”ti …pe…",
  "pli-tv-bu-vb-pc70:1.40_0": "“saccaṁ kira tumhe, bhikkhave, jānaṁ tathānāsitaṁ kaṇṭakaṁ samaṇuddesaṁ upalāpethāpi upaṭṭhāpethāpi sambhuñjathāpi sahāpi seyyaṁ kappethā”ti?",
  "pli-tv-bu-vb-pc70:1.41_0": "“Saccaṁ, bhagavā”ti.",
  "pli-tv-bu-vb-pc70:1.42_0": "Vigarahi buddho bhagavā …pe…",
  "pli-tv-bu-vb-pc70:1.43_0": "kathañhi nāma tumhe, moghapurisā, jānaṁ tathānāsitaṁ kaṇṭakaṁ samaṇuddesaṁ upalāpessathāpi upaṭṭhāpessathāpi sambhuñjissathāpi sahāpi seyyaṁ kappessatha.",
  "pli-tv-bu-vb-pc70:1.44_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc70:1.45_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc70:1.46.1_0": "“Samaṇuddesopi ce evaṁ vadeyya—",
  "pli-tv-bu-vb-pc70:1.47_0": "‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’ti,",
  "pli-tv-bu-vb-pc70:1.48_0": "so samaṇuddeso bhikkhūhi evamassa vacanīyo—",
  "pli-tv-bu-vb-pc70:1.49_0": "‘māvuso samaṇuddesa, evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya.",
  "pli-tv-bu-vb-pc70:1.50_0": "Anekapariyāyenāvuso samaṇuddesa, antarāyikā dhammā antarāyikā vuttā bhagavatā.",
  "pli-tv-bu-vb-pc70:1.50_1": "Alañca pana te paṭisevato antarāyāyā’ti.",
  "pli-tv-bu-vb-pc70:1.51_0": "Evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—",
  "pli-tv-bu-vb-pc70:1.52_0": "‘ajjatagge te, āvuso samaṇuddesa, na ceva so bhagavā satthā apadisitabbo.",
  "pli-tv-bu-vb-pc70:1.53_0": "Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.",
  "pli-tv-bu-vb-pc70:1.54_0": "Cara pire vinassā’ti.",
  "pli-tv-bu-vb-pc70:1.55_0": "Yo pana bhikkhu jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyan”ti.",
  "pli-tv-bu-vb-pc70:2.1.1_0": "Samaṇuddeso nāma",
  "pli-tv-bu-vb-pc70:2.1.2_0": "sāmaṇero vuccati.",
  "pli-tv-bu-vb-pc70:2.1.3_0": "Evaṁ vadeyyāti—",
  "pli-tv-bu-vb-pc70:2.1.4_0": "“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti.",
  "pli-tv-bu-vb-pc70:2.1.5_0": "So samaṇuddesoti",
  "pli-tv-bu-vb-pc70:2.1.6_0": "yo so evaṁvādī samaṇuddeso.",
  "pli-tv-bu-vb-pc70:2.1.7_0": "Bhikkhūhīti",
  "pli-tv-bu-vb-pc70:2.1.8_0": "aññehi bhikkhūhi, ye passanti ye suṇanti tehi vattabbo— “mā, āvuso samaṇuddesa, evaṁ avaca. Mā bhagavantaṁ abbhācikkhi.",
  "pli-tv-bu-vb-pc70:2.1.8_1": "Na hi sādhu bhagavato abbhakkhānaṁ. Na hi bhagavā evaṁ vadeyya.",
  "pli-tv-bu-vb-pc70:2.1.9_0": "Anekapariyāyenāvuso samaṇuddesa, antarāyikā dhammā antarāyikā vuttā bhagavatā.",
  "pli-tv-bu-vb-pc70:2.1.9_1": "Alañca pana te paṭisevato antarāyāyā”ti.",
  "pli-tv-bu-vb-pc70:2.1.10_0": "Dutiyampi vattabbo …",
  "pli-tv-bu-vb-pc70:2.1.11_0": "tatiyampi vattabbo …",
  "pli-tv-bu-vb-pc70:2.1.12_0": "sace paṭinissajjati iccetaṁ kusalaṁ, no ce paṭinissajjati so samaṇuddeso bhikkhūhi evamassa vacanīyo—",
  "pli-tv-bu-vb-pc70:2.1.13_0": "“ajjatagge te, āvuso samaṇuddesa, na ceva so bhagavā satthā apadisitabbo.",
  "pli-tv-bu-vb-pc70:2.1.14_0": "Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.",
  "pli-tv-bu-vb-pc70:2.1.15_0": "Cara pire vinassā”ti.",
  "pli-tv-bu-vb-pc70:2.1.16_0": "Yo panāti",
  "pli-tv-bu-vb-pc70:2.1.17_0": "yo yādiso …pe…",
  "pli-tv-bu-vb-pc70:2.1.18_0": "bhikkhūti",
  "pli-tv-bu-vb-pc70:2.1.19_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc70:2.1.20_0": "Jānāti nāma",
  "pli-tv-bu-vb-pc70:2.1.21_0": "sāmaṁ vā jānāti, aññe vā tassa ārocenti, so vā āroceti.",
  "pli-tv-bu-vb-pc70:2.1.22_0": "Tathānāsitanti",
  "pli-tv-bu-vb-pc70:2.1.23_0": "evaṁ nāsitaṁ.",
  "pli-tv-bu-vb-pc70:2.1.24_0": "Samaṇuddeso nāma",
  "pli-tv-bu-vb-pc70:2.1.25_0": "sāmaṇero vuccati.",
  "pli-tv-bu-vb-pc70:2.1.26_0": "Upalāpeyya vāti",
  "pli-tv-bu-vb-pc70:2.1.27_0": "tassa pattaṁ vā cīvaraṁ vā uddesaṁ vā paripucchaṁ vā dassāmīti upalāpeti, āpatti pācittiyassa.",
  "pli-tv-bu-vb-pc70:2.1.28_0": "Upaṭṭhāpeyya vāti",
  "pli-tv-bu-vb-pc70:2.1.29_0": "tassa cuṇṇaṁ vā mattikaṁ vā dantakaṭṭhaṁ vā mukhodakaṁ vā sādiyati, āpatti pācittiyassa.",
  "pli-tv-bu-vb-pc70:2.1.30_0": "Sambhuñjeyya vāti",
  "pli-tv-bu-vb-pc70:2.1.31_0": "sambhogo nāma dve sambhogā—",
  "pli-tv-bu-vb-pc70:2.1.32_0": "āmisasambhogo ca dhammasambhogo ca.",
  "pli-tv-bu-vb-pc70:2.1.33_0": "Āmisasambhogo nāma",
  "pli-tv-bu-vb-pc70:2.1.34_0": "āmisaṁ deti vā paṭiggaṇhāti vā, āpatti pācittiyassa.",
  "pli-tv-bu-vb-pc70:2.1.35_0": "Dhammasambhogo nāma",
  "pli-tv-bu-vb-pc70:2.1.36_0": "uddisati vā uddisāpeti vā, padena uddisati vā uddisāpeti vā, pade pade āpatti pācittiyassa.",
  "pli-tv-bu-vb-pc70:2.1.37_0": "Akkharāya uddisati vā uddisāpeti vā, akkharakkharāya āpatti pācittiyassa.",
  "pli-tv-bu-vb-pc70:2.1.38_0": "Saha vā seyyaṁ kappeyyāti",
  "pli-tv-bu-vb-pc70:2.1.39_0": "ekacchanne nāsitake samaṇuddese nipanne bhikkhu nipajjati, āpatti pācittiyassa.",
  "pli-tv-bu-vb-pc70:2.1.40_0": "Bhikkhu nipanne nāsitako samaṇuddeso nipajjati, āpatti pācittiyassa.",
  "pli-tv-bu-vb-pc70:2.1.41_0": "Ubho vā nipajjanti, āpatti pācittiyassa.",
  "pli-tv-bu-vb-pc70:2.1.42_0": "Uṭṭhahitvā punappunaṁ nipajjanti, āpatti pācittiyassa.",
  "pli-tv-bu-vb-pc70:2.2.1_0": "Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti pācittiyassa.",
  "pli-tv-bu-vb-pc70:2.2.2_0": "Nāsitake vematiko upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti dukkaṭassa.",
  "pli-tv-bu-vb-pc70:2.2.3_0": "Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, anāpatti.",
  "pli-tv-bu-vb-pc70:2.2.4_0": "Anāsitake nāsitakasaññī, āpatti dukkaṭassa.",
  "pli-tv-bu-vb-pc70:2.2.5_0": "Anāsitake vematiko, āpatti dukkaṭassa.",
  "pli-tv-bu-vb-pc70:2.2.6_0": "Anāsitake anāsitakasaññī, anāpatti.",
  "pli-tv-bu-vb-pc70:2.3.1_0": "Anāpatti—",
  "pli-tv-bu-vb-pc70:2.3.2_0": "anāsitakoti jānāti;",
  "pli-tv-bu-vb-pc70:2.3.3_0": "taṁ diṭṭhiṁ paṭinissaṭṭhoti jānāti;",
  "pli-tv-bu-vb-pc70:2.3.4_0": "ummattakassa,",
  "pli-tv-bu-vb-pc70:2.3.5_0": "ādikammikassāti.",
  "pli-tv-bu-vb-pc70:2.3.6_0": "Kaṇṭakasikkhāpadaṁ niṭṭhitaṁ dasamaṁ.",
  "pli-tv-bu-vb-pc70:2.3.7_0": "Sappāṇakavaggo sattamo.",
  "pli-tv-bu-vb-pc70:2.3.8_0": "Tassuddānaṁ",
  "pli-tv-bu-vb-pc70:2.3.9_0": "Sañciccavadhasappāṇaṁ,",
  "pli-tv-bu-vb-pc70:2.3.10_0": "ukkoṭaṁ duṭṭhullachādanaṁ;",
  "pli-tv-bu-vb-pc70:2.3.11_0": "Ūnavīsati satthañca,",
  "pli-tv-bu-vb-pc70:2.3.12_0": "saṁvidhānaṁ ariṭṭhakaṁ;",
  "pli-tv-bu-vb-pc70:2.3.13_0": "Ukkhittaṁ kaṇṭakañceva,",
  "pli-tv-bu-vb-pc70:2.3.14_0": "dasa sikkhāpadā imeti."
}