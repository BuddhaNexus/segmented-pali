{
  "tika-abh06t44:0_0": "Tatiyo paricchedo",
  "tika-abh06t44:1_0": "3. Vīthisaṅgahakathā",
  "tika-abh06t44:2_0": "85.",
  "tika-abh06t44:3_0": "Cakkhusotaghānajivhā-kāyāyatana pañcadhā;",
  "tika-abh06t44:4_0": "Pasādā hadayañceti, cha vatthūni viniddise.",
  "tika-abh06t44:5_0": "86.",
  "tika-abh06t44:6_0": "Cakkhusotaghānajivhā-kāyadvārā ca pañcadhā;",
  "tika-abh06t44:7_0": "Manodvāraṁ bhavaṅganti, cha dvārā cittavīthiyā.",
  "tika-abh06t44:8_0": "87.",
  "tika-abh06t44:9_0": "Rūpasaddagandharasa-phoṭṭhabbā pañca gocarā;",
  "tika-abh06t44:10_0": "Dhammārammaṇapaññatti, cha dvārārammaṇakkamā.",
  "tika-abh06t44:11_0": "88.",
  "tika-abh06t44:12_0": "Nimittagatikammāni , kammamevātha gocarā;",
  "tika-abh06t44:13_0": "Paṭisandhibhavaṅgānaṁ, cutiyā ca yathārahaṁ.",
  "tika-abh06t44:14_0": "89.",
  "tika-abh06t44:15_0": "Maraṇāsannasattassa, yathopaṭṭhitagocaraṁ;",
  "tika-abh06t44:16_0": "Chadvāresu tamārabbha, paṭisandhi bhavantare.",
  "tika-abh06t44:17_0": "90.",
  "tika-abh06t44:18_0": "Ekacittakkhaṇā hoti, yāvajīvaṁ tato paraṁ;",
  "tika-abh06t44:19_0": "Bhavaṅgaṁ pariyosāne, cuti cekakkhaṇā bhave.",
  "tika-abh06t44:20_0": "91.",
  "tika-abh06t44:21_0": "Duhetāhetucutiyā, kāmāvacarasandhiyo;",
  "tika-abh06t44:22_0": "Tihetukāmacutiyā, sabbāpi paṭisandhiyo.",
  "tika-abh06t44:23_0": "92.",
  "tika-abh06t44:24_0": "Rūpāvacaracutiyā , sahetupaṭisandhiyo;",
  "tika-abh06t44:25_0": "Āruppatopari kāme, tattha vāpi tihetukā.",
  "tika-abh06t44:26_0": "93.",
  "tika-abh06t44:27_0": "Paṭisandhi bhavaṅgañca, ekamevekajātiyaṁ;",
  "tika-abh06t44:28_0": "Cuti cārammaṇañcassa, evameva yathārahaṁ.",
  "tika-abh06t44:29_0": "94.",
  "tika-abh06t44:30_0": "Rūpādārammaṇe cakkhu-ppasādādimhi ghaṭṭite;",
  "tika-abh06t44:31_0": "Majjhe bhavaṅgaṁ chinditvā, vīthi nāma pavattati.",
  "tika-abh06t44:32_0": "95.",
  "tika-abh06t44:33_0": "Āvajjapañcaviññāṇasampaṭicchanatīraṇā;",
  "tika-abh06t44:34_0": "Voṭṭhabbakāmajavanatadārammaṇanāmakā.",
  "tika-abh06t44:35_0": "96.",
  "tika-abh06t44:36_0": "Satteva ṭhānasaṅkhepā, pañcadvārikamānasā;",
  "tika-abh06t44:37_0": "Catupaññāsa sabbepi, vitthārena sarūpato.",
  "tika-abh06t44:38_0": "97.",
  "tika-abh06t44:39_0": "Āvajjasabbajavanatadārammaṇanāmakā;",
  "tika-abh06t44:40_0": "Sattasaṭṭhi sarūpena, manodvārikamānasā.",
  "tika-abh06t44:41_0": "98.",
  "tika-abh06t44:42_0": "Iṭṭhe ārammaṇe honti, puññapākāni sabbathā;",
  "tika-abh06t44:43_0": "Aniṭṭhe pāpapākāni, niyamoyaṁ pakāsito.",
  "tika-abh06t44:44_0": "99.",
  "tika-abh06t44:45_0": "Tatthāpi atiiṭṭhamhi, tadārammaṇatīraṇaṁ;",
  "tika-abh06t44:46_0": "Somanassayutaṁ iṭṭhamajjhattamhi upekkhitaṁ.",
  "tika-abh06t44:47_0": "100.",
  "tika-abh06t44:48_0": "Gocaretiparittamhi , atiappāyuke pana;",
  "tika-abh06t44:49_0": "Bhavaṅgameva calati, moghavāroti so kato.",
  "tika-abh06t44:50_0": "101.",
  "tika-abh06t44:51_0": "Voṭṭhabbanaṁ parittamhi, dvattikkhattuṁ pavattati;",
  "tika-abh06t44:52_0": "Tato bhavaṅgapātova, sopi moghoti vuccati.",
  "tika-abh06t44:53_0": "102.",
  "tika-abh06t44:54_0": "Javanañca mahantamhi, javitvāna tato paraṁ;",
  "tika-abh06t44:55_0": "Na sambhoti tadālambaṁ, sopi moghoti vuccati.",
  "tika-abh06t44:56_0": "103.",
  "tika-abh06t44:57_0": "Gocaretimahantamhi, atidīghāyuke pana;",
  "tika-abh06t44:58_0": "Sambhoti ca tadālambaṁ, sampuṇṇoti pavuccati.",
  "tika-abh06t44:59_0": "104.",
  "tika-abh06t44:60_0": "Gocaretimahantamhi, tadārammaṇasambhavo;",
  "tika-abh06t44:61_0": "Pañcadvāre manodvāre, vibhūte pana gocare.",
  "tika-abh06t44:62_0": "105.",
  "tika-abh06t44:63_0": "Kāmāvacarasattānaṁ , kāmāvacaragocare;",
  "tika-abh06t44:64_0": "Parittajavanesveva, tadārammaṇamuddise.",
  "tika-abh06t44:65_0": "106.",
  "tika-abh06t44:66_0": "Nātitikkhe nātisīghe, nātitejussade jave;",
  "tika-abh06t44:67_0": "Samamandappavattamhi, tadārammaṇamicchitaṁ.",
  "tika-abh06t44:68_0": "107.",
  "tika-abh06t44:69_0": "Sukhopetaṁ tadālambaṁ, upekkhākriyato paraṁ;",
  "tika-abh06t44:70_0": "Na hotupekkhāsahitaṁ, sukhitakriyato tathā.",
  "tika-abh06t44:71_0": "108.",
  "tika-abh06t44:72_0": "Na hoti domanassamhā, somanassikamānasaṁ;",
  "tika-abh06t44:73_0": "Tadārammaṇamaññañca, bhavaṅgaṁ cuti vā tathā.",
  "tika-abh06t44:74_0": "109.",
  "tika-abh06t44:75_0": "Rajjanādivasenettha, javanākusalaṁ bhave;",
  "tika-abh06t44:76_0": "Kusalaṁ pana sambhoti, saddhāpaññādisambhave.",
  "tika-abh06t44:77_0": "110.",
  "tika-abh06t44:78_0": "Tadeva vītarāgānaṁ, kriyā nāma pavuccati;",
  "tika-abh06t44:79_0": "Avipākatamāpannaṁ, vaṭṭamūlaparikkhayā.",
  "tika-abh06t44:80_0": "111.",
  "tika-abh06t44:81_0": "Appanājavanaṁ sesaṁ, mahaggatamanuttaraṁ;",
  "tika-abh06t44:82_0": "Chabbīsati yathāyogaṁ, appanāvīthiyaṁ bhave.",
  "tika-abh06t44:83_0": "112.",
  "tika-abh06t44:84_0": "Parikammaṁ karontassa, kasiṇādikagocare;",
  "tika-abh06t44:85_0": "Susamāhitacittassa, upacārasamādhinā.",
  "tika-abh06t44:86_0": "113.",
  "tika-abh06t44:87_0": "Parikammopacārānulomagotrabhuto paraṁ;",
  "tika-abh06t44:88_0": "Pañcamaṁ vā catutthaṁ vā, javanaṁ hoti appanā.",
  "tika-abh06t44:89_0": "114.",
  "tika-abh06t44:90_0": "Puthujjanāna sekkhānaṁ, kāmapuññatihetuto;",
  "tika-abh06t44:91_0": "Tihetukāmakriyato, vītarāgānamappanā.",
  "tika-abh06t44:92_0": "115.",
  "tika-abh06t44:93_0": "Tatrāpi sukhitajavaṁ, sukhitadvayato paraṁ;",
  "tika-abh06t44:94_0": "Upekkhitamhā sambhoti, upekkhekaggatāyutaṁ.",
  "tika-abh06t44:95_0": "116.",
  "tika-abh06t44:96_0": "Pañca vāre cha vā satta, parittajavanaṁ bhave;",
  "tika-abh06t44:97_0": "Sakiṁ dve vā tadālambaṁ, sakimāvajjanādayo.",
  "tika-abh06t44:98_0": "117.",
  "tika-abh06t44:99_0": "Appanājavanañcekaṁ, paṭhamuppattiyaṁ pana;",
  "tika-abh06t44:100_0": "Tato paraṁ vasībhūtaṁ, ahorattaṁ pavattati.",
  "tika-abh06t44:101_0": "118.",
  "tika-abh06t44:102_0": "Sakiṁ dve vā nirodhassa, samāpattikkhaṇe pana;",
  "tika-abh06t44:103_0": "Catutthāruppajavanaṁ, tato cittaṁ nirujjhati.",
  "tika-abh06t44:104_0": "119.",
  "tika-abh06t44:105_0": "Nirodhā vuṭṭhahantassa, upariṭṭhaphaladvayaṁ;",
  "tika-abh06t44:106_0": "Pañcābhiññā tathā maggā, ekacittakkhaṇā matā.",
  "tika-abh06t44:107_0": "120.",
  "tika-abh06t44:108_0": "Phalamekadvayaṁ tathā, tisso vā maggavīthiyaṁ;",
  "tika-abh06t44:109_0": "Samāpattikkhaṇe tampi, ahorattaṁ pavattati.",
  "tika-abh06t44:110_0": "121.",
  "tika-abh06t44:111_0": "Pañcadvāre na labbhanti, lokuttaramahaggatā;",
  "tika-abh06t44:112_0": "Vīthimuttamanodhātu, pañca cittāni antime.",
  "tika-abh06t44:113_0": "122.",
  "tika-abh06t44:114_0": "Parittāneva sabbāni, pañcadvāresu sambhavā;",
  "tika-abh06t44:115_0": "Manodvāramhi voṭṭhabba-tadālambajavā siyuṁ.",
  "tika-abh06t44:116_0": "123.",
  "tika-abh06t44:117_0": "Ghānajivhākāyavīthi, tadārammaṇameva ca;",
  "tika-abh06t44:118_0": "Rūpe natthi tathārūpe, cakkhusotāpi vīthiyo.",
  "tika-abh06t44:119_0": "124.",
  "tika-abh06t44:120_0": "Sabbāpi vīthiyo kāme,",
  "tika-abh06t44:121_0": "Rūpe tisso pakāsitā;",
  "tika-abh06t44:122_0": "Ekā vīthi panārūpe,",
  "tika-abh06t44:123_0": "Natthāsaññīsu kācipi.",
  "tika-abh06t44:124_0": "125.",
  "tika-abh06t44:125_0": "Sattāpi vīthicittāni, kāme rūpe cha sambhavā;",
  "tika-abh06t44:126_0": "Arūpe dve manodvārā-vajjanaṁ javananti cāti.",
  "tika-abh06t44:127_0": "Iti cittavibhāge vīthisaṅgahakathā niṭṭhitā.",
  "tika-abh06t44:128_0": "Tatiyo paricchedo."
}