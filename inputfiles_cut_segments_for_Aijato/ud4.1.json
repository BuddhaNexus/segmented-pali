{
  "ud4.1:0.1_0": "Udāna 4.1",
  "ud4.1:0.2_0": "Meghiyasutta",
  "ud4.1:1.1_0": "Evaṁ me sutaṁ—",
  "ud4.1:1.2_0": " ekaṁ samayaṁ bhagavā cālikāyaṁ viharati cālike pabbate.",
  "ud4.1:1.3_0": "Tena kho pana samayena āyasmā meghiyo bhagavato upaṭṭhāko hoti.",
  "ud4.1:1.4_0": "Atha kho āyasmā meghiyo yena bhagavā tenupasaṅkami;",
  "ud4.1:1.4_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "ud4.1:1.5_0": "Ekamantaṁ ṭhito kho āyasmā meghiyo bhagavantaṁ etadavoca:",
  "ud4.1:1.6_0": "“icchāmahaṁ, bhante, jantugāmaṁ piṇḍāya pavisitun”ti.",
  "ud4.1:1.7_0": "“Yassadāni tvaṁ, meghiya, kālaṁ maññasī”ti.",
  "ud4.1:2.1_0": "Atha kho āyasmā meghiyo pubbaṇhasamayaṁ nivāsetvā pattacīvaramādāya jantugāmaṁ piṇḍāya pāvisi.",
  "ud4.1:2.2_0": "Jantugāme piṇḍāya caritvā pacchābhattaṁ piṇḍapātapaṭikkanto yena kimikāḷāya nadiyā tīraṁ tenupasaṅkami.",
  "ud4.1:2.3_0": "Addasā kho āyasmā meghiyo kimikāḷāya nadiyā tīre jaṅghāvihāraṁ anucaṅkamamāno anuvicaramāno ambavanaṁ pāsādikaṁ manuññaṁ ramaṇīyaṁ.",
  "ud4.1:2.4_0": "Disvānassa etadahosi:",
  "ud4.1:2.5_0": "“pāsādikaṁ vatidaṁ ambavanaṁ manuññaṁ ramaṇīyaṁ.",
  "ud4.1:2.6_0": "Alaṁ vatidaṁ kulaputtassa padhānatthikassa padhānāya.",
  "ud4.1:2.7_0": "Sace maṁ bhagavā anujāneyya, āgaccheyyāhaṁ imaṁ ambavanaṁ padhānāyā”ti.",
  "ud4.1:3.1_0": "Atha kho āyasmā meghiyo yena bhagavā tenupasaṅkami;",
  "ud4.1:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud4.1:3.2_0": "Ekamantaṁ nisinno kho āyasmā meghiyo bhagavantaṁ etadavoca:",
  "ud4.1:4.1_0": "“Idhāhaṁ, bhante, pubbaṇhasamayaṁ nivāsetvā pattacīvaramādāya jantugāmaṁ piṇḍāya pāvisiṁ.",
  "ud4.1:4.2_0": "Jantugāme piṇḍāya caritvā pacchābhattaṁ piṇḍapātapaṭikkanto yena kimikāḷāya nadiyā tīraṁ tenupasaṅkamiṁ.",
  "ud4.1:4.3_0": "Addasaṁ kho ahaṁ, bhante, kimikāḷāya nadiyā tīre jaṅghāvihāraṁ anucaṅkamamāno anuvicaramāno ambavanaṁ pāsādikaṁ manuññaṁ ramaṇīyaṁ.",
  "ud4.1:4.4_0": "Disvāna me etadahosi:",
  "ud4.1:4.5_0": "‘pāsādikaṁ vatidaṁ ambavanaṁ manuññaṁ ramaṇīyaṁ.",
  "ud4.1:4.6_0": "Alaṁ vatidaṁ kulaputtassa padhānatthikassa padhānāya.",
  "ud4.1:4.7_0": "Sace maṁ bhagavā anujāneyya, āgaccheyyāhaṁ imaṁ ambavanaṁ padhānāyā’ti.",
  "ud4.1:4.8_0": "Sace maṁ, bhante, bhagavā anujānāti, gaccheyyāhaṁ taṁ ambavanaṁ padhānāyā”ti.",
  "ud4.1:5.1_0": "Evaṁ vutte, bhagavā āyasmantaṁ meghiyaṁ etadavoca:",
  "ud4.1:5.2_0": "“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.",
  "ud4.1:6.1_0": "Dutiyampi kho āyasmā meghiyo bhagavantaṁ etadavoca:",
  "ud4.1:6.2_0": "“bhagavato, bhante, natthi kiñci uttari karaṇīyaṁ, natthi katassa vā paticayo.",
  "ud4.1:6.3_0": "Mayhaṁ kho pana, bhante, atthi uttari karaṇīyaṁ, atthi katassa paticayo.",
  "ud4.1:6.4_0": "Sace maṁ bhagavā anujānāti, gaccheyyāhaṁ taṁ ambavanaṁ padhānāyā”ti.",
  "ud4.1:6.5_0": "Dutiyampi kho bhagavā āyasmantaṁ meghiyaṁ etadavoca:",
  "ud4.1:6.6_0": "“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.",
  "ud4.1:7.1_0": "Tatiyampi kho āyasmā meghiyo bhagavantaṁ etadavoca:",
  "ud4.1:7.2_0": "“bhagavato, bhante, natthi kiñci uttari karaṇīyaṁ, natthi katassa vā paticayo.",
  "ud4.1:7.3_0": "Mayhaṁ kho pana, bhante, atthi uttari karaṇīyaṁ, atthi katassa paticayo.",
  "ud4.1:7.4_0": "Sace maṁ bhagavā anujānāti, gaccheyyāhaṁ taṁ ambavanaṁ padhānāyā”ti.",
  "ud4.1:7.5_0": "“Padhānanti kho, meghiya, vadamānaṁ kinti vadeyyāma?",
  "ud4.1:7.6_0": "Yassadāni tvaṁ, meghiya, kālaṁ maññasī”ti.",
  "ud4.1:8.1_0": "Atha kho āyasmā meghiyo uṭṭhāyāsanā bhagavantaṁ abhivādetvā padakkhiṇaṁ katvā yena taṁ ambavanaṁ tenupasaṅkami;",
  "ud4.1:8.1_1": "upasaṅkamitvā taṁ ambavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "ud4.1:8.2_0": "Atha kho āyasmato meghiyassa tasmiṁ ambavane viharantassa yebhuyyena tayo pāpakā akusalā vitakkā samudācaranti, seyyathidaṁ—",
  "ud4.1:8.3_0": "kāmavitakko, byāpādavitakko, vihiṁsāvitakko.",
  "ud4.1:9.1_0": "Atha kho āyasmato meghiyassa etadahosi:",
  "ud4.1:9.2_0": "“acchariyaṁ vata bho, abbhutaṁ vata bho.",
  "ud4.1:9.3_0": "Saddhāya ca vatamhā agārasmā anagāriyaṁ pabbajitā.",
  "ud4.1:9.4_0": "Atha ca panimehi tīhi pāpakehi akusalehi vitakkehi anvāsattā, seyyathidaṁ—",
  "ud4.1:9.5_0": "kāmavitakkena, byāpādavitakkena, vihiṁsāvitakkena”.",
  "ud4.1:10.1_0": "Atha kho āyasmā meghiyo sāyanhasamayaṁ paṭisallānā vuṭṭhito yena bhagavā tenupasaṅkami;",
  "ud4.1:10.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud4.1:10.2_0": "Ekamantaṁ nisinno kho āyasmā meghiyo bhagavantaṁ etadavoca:",
  "ud4.1:10.3_0": "“idha mayhaṁ, bhante, tasmiṁ ambavane viharantassa yebhuyyena tayo pāpakā akusalā vitakkā samudācaranti, seyyathidaṁ—",
  "ud4.1:10.4_0": "kāmavitakko, byāpādavitakko, vihiṁsāvitakko.",
  "ud4.1:10.5_0": "Tassa mayhaṁ, bhante, etadahosi:",
  "ud4.1:10.6_0": "‘acchariyaṁ vata bho, abbhutaṁ vata bho.",
  "ud4.1:10.7_0": "Saddhāya ca vatamhā agārasmā anagāriyaṁ pabbajitā.",
  "ud4.1:10.8_0": "Atha ca panimehi tīhi pāpakehi akusalehi vitakkehi anvāsattā, seyyathidaṁ—",
  "ud4.1:10.9_0": "kāmavitakkena, byāpādavitakkena, vihiṁsāvitakkena’”.",
  "ud4.1:11.1_0": "“Aparipakkāya, meghiya, cetovimuttiyā pañca dhammā paripākāya saṁvattanti.",
  "ud4.1:11.2_0": "Katame pañca?",
  "ud4.1:12.1_0": "Idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko.",
  "ud4.1:12.2_0": "Aparipakkāya, meghiya, cetovimuttiyā ayaṁ paṭhamo dhammo paripākāya saṁvattati.",
  "ud4.1:13.1_0": "Puna caparaṁ, meghiya, bhikkhu sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu.",
  "ud4.1:13.2_0": "Aparipakkāya, meghiya, cetovimuttiyā ayaṁ dutiyo dhammo paripākāya saṁvattati.",
  "ud4.1:14.1_0": "Puna caparaṁ, meghiya, bhikkhu yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati, seyyathidaṁ—",
  "ud4.1:14.2_0": "appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;",
  "ud4.1:14.3_0": "evarūpāya kathāya nikāmalābhī hoti akicchalābhī akasiralābhī.",
  "ud4.1:14.4_0": "Aparipākāya, meghiya, cetovimuttiyā ayaṁ tatiyo dhammo paripākāya saṁvattati.",
  "ud4.1:15.1_0": "Puna caparaṁ, meghiya, bhikkhu āraddhavīriyo viharati, akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu.",
  "ud4.1:15.2_0": "Aparipakkāya, meghiya, cetovimuttiyā ayaṁ catuttho dhammo paripākāya saṁvattati.",
  "ud4.1:16.1_0": "Puna caparaṁ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "ud4.1:16.2_0": "Aparipakkāya, meghiya, cetovimuttiyā ayaṁ pañcamo dhammo paripākāya saṁvattati.",
  "ud4.1:16.3_0": "Aparipakkāya, meghiya, cetovimuttiyā ime pañca dhammā paripākāya saṁvattanti.",
  "ud4.1:17.1_0": "Kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ sīlavā bhavissati, pātimokkhasaṁvarasaṁvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu.",
  "ud4.1:18.1_0": "Kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati, seyyathidaṁ—",
  "ud4.1:18.2_0": "appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;",
  "ud4.1:18.3_0": "evarūpāya kathāya nikāmalābhī bhavissati akicchalābhī akasiralābhī.",
  "ud4.1:19.1_0": "Kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ āraddhavīriyo viharissati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu.",
  "ud4.1:20.1_0": "Kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "ud4.1:21.1_0": "Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—",
  "ud4.1:21.2_0": "asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya.",
  "ud4.1:21.3_0": "Aniccasaññino hi, meghiya, anattasaññā saṇṭhāti, anattasaññī asmimānasamugghātaṁ pāpuṇāti diṭṭheva dhamme nibbānan”ti.",
  "ud4.1:22.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.1:23.1_0": "“Khuddā vitakkā sukhumā vitakkā,",
  "ud4.1:23.2_0": "Anugatā manaso uppilāvā;",
  "ud4.1:23.3_0": "Ete avidvā manaso vitakke,",
  "ud4.1:23.4_0": "Hurā huraṁ dhāvati bhantacitto.",
  "ud4.1:24.1_0": "Ete ca vidvā manaso vitakke,",
  "ud4.1:24.2_0": "Ātāpiyo saṁvaratī satīmā;",
  "ud4.1:24.3_0": "Anugate manaso uppilāve,",
  "ud4.1:24.4_0": "Asesamete pajahāsi buddho”ti.",
  "ud4.1:24.5_0": "Paṭhamaṁ."
}