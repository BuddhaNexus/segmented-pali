{
  "atk-abh03a19:0_0": "4. Catutthavaggo",
  "atk-abh03a19:1_0": "1. Gihissa arahātikathāvaṇṇanā",
  "atk-abh03a19:2_0": "387.",
  "atk-abh03a19:2_1": "Idāni gihissa arahāti kathā nāma hoti.",
  "atk-abh03a19:2_2": "Tattha yesaṁ yasakulaputtādīnaṁ gihibyañjane ṭhitānaṁ arahattappattiṁ disvā ‘‘gihi assa arahā’’ti laddhi, seyyathāpi etarahi uttarāpathakānaṁ;",
  "atk-abh03a19:2_3": "te sandhāya pucchā sakavādissa.",
  "atk-abh03a19:2_4": "Tattha gihissāti yo gihisaṁyojanasampayuttatāya gihi, so arahaṁ assāti attho.",
  "atk-abh03a19:2_5": "Paravādī pana adhippāyaṁ asallakkhetvā gihibyañjanamattameva passanto paṭijānāti.",
  "atk-abh03a19:2_6": "Idānissa ‘‘gihi nāma gihisaṁyojanena hoti, na byañjanamattena.",
  "atk-abh03a19:2_7": "Yathāha bhagavā –",
  "atk-abh03a19:3_0": "‘Alaṅkato cepi samaṁ careyya,",
  "atk-abh03a19:4_0": "Santo danto niyato brahmacārī;",
  "atk-abh03a19:5_0": "Sabbesu bhūtesu nidhāya daṇḍaṁ,",
  "atk-abh03a19:6_0": "So brāhmaṇo so samaṇo sa bhikkhū’’’ti. (dha. pa. 142);",
  "atk-abh03a19:7_0": "Imaṁ nayaṁ dassetuṁ atthi arahatotiādi āraddhaṁ. Taṁ sabbaṁ uttānatthamevāti.",
  "atk-abh03a19:8_0": "Gihissa arahātikathāvaṇṇanā.",
  "atk-abh03a19:9_0": "2. Upapattikathāvaṇṇanā",
  "atk-abh03a19:10_0": "388.",
  "atk-abh03a19:10_1": "Idāni upapattikathā nāma hoti.",
  "atk-abh03a19:10_2": "Tattha yesaṁ ‘‘opapātiko hoti tatthaparinibbāyī’’tivacanāni (pu. pa.",
  "atk-abh03a19:10_3": "35-40) ayoniso gahetvā suddhāvāsesu upapattiyā arahāti laddhi, ‘‘yesaṁ vā upahaccaparinibbāyī’’ti padaṁ parivattitvā ‘‘upapajjaparinibbāyī’’ti pariyāpuṇantānaṁ saha upapattiyā arahā hotīti laddhi, seyyathāpi etarahi uttarāpathakānaṁ;",
  "atk-abh03a19:10_4": "te sandhāya pucchā sakavādissa, paṭiññā itarassa.",
  "atk-abh03a19:10_5": "Tattha yasmā upapatticittaṁ nāma lokiyaṁ, tena sotāpannādayopi na honti, pageva arahā.",
  "atk-abh03a19:10_6": "Tasmāssa imaṁ nayaṁ dassetuṁ saha upapattiyā sotāpannotiādi āraddhaṁ.",
  "atk-abh03a19:11_0": "389.Sāriputtotiādi imesu mahātheresu ko ekopi saha upapattiyā arahā nāmāti codanatthaṁ vuttaṁ.",
  "atk-abh03a19:12_0": "390.Upapattesiyenāti paṭisandhicittena.",
  "atk-abh03a19:12_1": "Tañhi upapattiṁ esati gavesati, tasmā upapattesiyanti vuccati.",
  "atk-abh03a19:12_2": "Sesamettha uttānatthamevāti.",
  "atk-abh03a19:13_0": "Upapattikathāvaṇṇanā.",
  "atk-abh03a19:14_0": "3. Anāsavakathāvaṇṇanā",
  "atk-abh03a19:15_0": "391.",
  "atk-abh03a19:15_1": "Idāni anāsavakathā nāma hoti.",
  "atk-abh03a19:15_2": "Tattha ye dhammā anāsavassa arahato, sabbe te anāsavāti yesaṁ laddhi, seyyathāpi etarahi uttarāpathakānaṁ;",
  "atk-abh03a19:15_3": "te sandhāya arahatoti pucchā sakavādissa, paṭiññā itarassa.",
  "atk-abh03a19:15_4": "Atha naṁ anāsavā nāma maggādayo, kiṁ tassa teyeva uppajjantīti codanatthaṁ maggo phalantiādi āraddhaṁ.",
  "atk-abh03a19:15_5": "Cakkhu anāsavanti puṭṭho tassa sāsavattā paṭikkhipati.",
  "atk-abh03a19:15_6": "Dutiyaṁ puṭṭho anāsavassetanti paṭijānāti.",
  "atk-abh03a19:16_0": "392.",
  "atk-abh03a19:16_1": "Cīvarapañhe ekova dhammo anāsavo sāsavo ca hotīti lakkhaṇavirodhabhayā paṭikkhipati.",
  "atk-abh03a19:16_2": "Dutiyaṁ puṭṭho anāsavassa hutvā sāsavassa hotīti paṭijānāti.",
  "atk-abh03a19:16_3": "Taññeva anāsavanti pañhādvayepi eseva nayo.",
  "atk-abh03a19:16_4": "Sakavādī pana taññevāti anuññātattā ‘‘maggo anāsavo hutvā’’tiādīhi codeti.",
  "atk-abh03a19:16_5": "Iminā upāyena sabbattha attho veditabboti.",
  "atk-abh03a19:17_0": "Anāsavakathāvaṇṇanā.",
  "atk-abh03a19:18_0": "4. Samannāgatakathāvaṇṇanā",
  "atk-abh03a19:19_0": "393.",
  "atk-abh03a19:19_1": "Idāni samannāgatakathā nāma hoti.",
  "atk-abh03a19:19_2": "Tattha dve samannāgamā paccuppannakkhaṇe samaṅgībhāvasamannāgamo ca rūpāvacarādīsu aññatarabhūmippattito paṭilābhasamannāgamo ca.",
  "atk-abh03a19:19_3": "So yāva adhigatavisesā na parihāyati, tāvadeva labbhati.",
  "atk-abh03a19:19_4": "Yesaṁ pana ṭhapetvā ime dve samannāgame añño upapattidhammavasena eko samannāgamo nāma hotīti laddhi, seyyathāpi etarahi uttarāpathakānaṁ, tesaṁ pattidhammo nāma koci natthīti anubodhanatthaṁ arahā catūhi phalehi samannāgatoti pucchā sakavādissa, pattiṁ sandhāya paṭiññā itarassa.",
  "atk-abh03a19:19_5": "Athassa ‘‘yadi te arahā catūhi khandhehi viya catūhi phalehi samannāgato, evaṁ sante ye catūsu phalesu cattāro phassādayo, tehi te arahato samannāgatatā pāpuṇātī’’ti codanatthaṁ arahā catūhi phassehītiādi āraddhaṁ.",
  "atk-abh03a19:19_6": "Taṁ sabbaṁ paravādinā ekakkhaṇe catunnaṁ phassādīnaṁ abhāvā paṭikkhittaṁ.",
  "atk-abh03a19:19_7": "Anāgāmipañhādīsupi eseva nayo.",
  "atk-abh03a19:20_0": "395.Sotāpattiphalaṁ vītivattoti na paṭhamajjhānaṁ viya dutiyajjhānalābhī;",
  "atk-abh03a19:20_1": "puna anuppattiyā pana vītivattoti pucchati.",
  "atk-abh03a19:20_2": "Sotāpattimaggantiādi yaṁ vītivatto, tenassa puna asamannāgamaṁ dassetuṁ āraddhaṁ.",
  "atk-abh03a19:21_0": "396.Tehi ca aparihīnoti pañhe yasmā yathā paccanīkasamudācārena lokiyajjhānadhammā parihāyanti, na evaṁ lokuttarā.",
  "atk-abh03a19:21_1": "Maggena hi ye kilesā pahīyanti, phalena ca paṭippassambhanti, te tathā pahīnāva tathā paṭippassaddhāyeva ca honti, tasmā sakavādinā āmantāti paṭiññātaṁ.",
  "atk-abh03a19:21_2": "Svāyamattho parato ‘‘arahatā cattāro maggā paṭiladdhā’’tiādīsu pakāsitoyeva.",
  "atk-abh03a19:21_3": "Sesaṁ uttānatthamevāti.",
  "atk-abh03a19:22_0": "Samannāgatakathāvaṇṇanā.",
  "atk-abh03a19:23_0": "5. Upekkhāsamannāgatakathāvaṇṇanā",
  "atk-abh03a19:24_0": "397.Arahāchahi upekkhāhīti kathāyapi imināva nayena attho veditabbo.",
  "atk-abh03a19:24_1": "Arahā hi chasu dvāresu upekkhānaṁ uppattibhabbatāya tāhi samannāgatoti vuccati, na ekakkhaṇe sabbāsaṁ uppattibhāvenāti.",
  "atk-abh03a19:25_0": "Upekkhāsamannāgatakathāvaṇṇanā.",
  "atk-abh03a19:26_0": "6. Bodhiyābuddhotikathāvaṇṇanā",
  "atk-abh03a19:27_0": "398.",
  "atk-abh03a19:27_1": "Idāni bodhiyā buddhotikathā nāma hoti.",
  "atk-abh03a19:27_2": "Tattha bodhīti catumaggañāṇassāpi sabbaññutaññāṇassāpi adhivacanaṁ.",
  "atk-abh03a19:27_3": "Tasmā yesaṁ yathā odātena vaṇṇena odāto, sāmena vaṇṇena sāmo, evaṁ bodhiyā buddhoti laddhi, seyyathāpi etarahi uttarāpathakānaṁyeva;",
  "atk-abh03a19:27_4": "te sandhāya pucchā ca anuyogo ca sakavādissa, paṭiññā ca paṭikkhepo ca itarassa.",
  "atk-abh03a19:28_0": "Atītāyāti pañhe tasmiṁ khaṇe abhāvato paṭikkhipati.",
  "atk-abh03a19:28_1": "Dutiyaṁ puṭṭho paṭilābhaṁ sandhāya paṭijānāti.",
  "atk-abh03a19:28_2": "Puna kiccavasena puṭṭho kiccābhāvato paṭikkhipati.",
  "atk-abh03a19:28_3": "Dutiyaṁ puṭṭho yaṁ tena tāya karaṇīyaṁ kataṁ, tattha sammohābhāvaṁ paṭijānāti.",
  "atk-abh03a19:28_4": "Lesokāsaṁ pana adatvā dukkhaṁ parijānātītiādinā nayena puṭṭho tassa kiccassa abhāvā paṭikkhipati.",
  "atk-abh03a19:29_0": "Anāgatapañhe tasmiṁ khaṇe maggañāṇassa abhāvā paṭikkhipati.",
  "atk-abh03a19:29_1": "Dutiyaṁ puṭṭho ‘‘agamā rājagahaṁ buddho’’ti (su. ni.",
  "atk-abh03a19:29_2": "410) anāgatāya bodhiyā buddhabhāvaṁ maññamāno paṭijānāti.",
  "atk-abh03a19:29_3": "Bodhikaraṇīyaṁ karotīti puṭṭho tasmiṁ khaṇe kiccābhāvena paṭikkhipati.",
  "atk-abh03a19:29_4": "Dutiyaṁ puṭṭho yadi na kareyya, buddhoti na vucceyya.",
  "atk-abh03a19:29_5": "Yasmā avassaṁ karissati, tasmā karotiyeva nāmāti paṭijānāti.",
  "atk-abh03a19:29_6": "Puna lesokāsaṁ adatvā puṭṭho paṭikkhipati.",
  "atk-abh03a19:29_7": "Paccuppannapañho saddhiṁ saṁsandanāya uttānatthova.",
  "atk-abh03a19:30_0": "399.",
  "atk-abh03a19:30_1": "Tisso bodhiyo ekato katvā puṭṭho sabbaññutaññāṇaṁ sandhāya tīhipi buddhoti vattabbabhāvato paṭijānāti.",
  "atk-abh03a19:30_2": "Puna tīhiti puṭṭho sabbāsaṁ ekakkhaṇe abhāvā paṭikkhipati.",
  "atk-abh03a19:30_3": "Dutiyaṁ puṭṭho atītānāgatapaccuppannassa sabbaññutaññāṇassa vasena paṭijānāti.",
  "atk-abh03a19:30_4": "Puna lesokāsaṁ adatvā satataṁ samitanti puṭṭho paṭikkhipati.",
  "atk-abh03a19:31_0": "Na battabbaṁ bodhiyāti pucchā paravādissa, bodhiyā abhāvakkhaṇe abuddhabhāvāpattito paṭiññā sakavādissa.",
  "atk-abh03a19:31_1": "Nanu bodhipaṭilābhāti pañhe pana yasmiṁ santāne bodhisaṅkhātaṁ maggañāṇaṁ uppannaṁ, tattha buddhoti sammutisabbhāvato paṭiññā tasseva.",
  "atk-abh03a19:31_2": "Tassa adhippāyaṁ ajānitvā hañcīti laddhiṭṭhapanā paravādissa.",
  "atk-abh03a19:31_3": "Idānissa asallakkhaṇaṁ pākaṭaṁ kātuṁ bodhipaṭilābhā buddhoti bodhiyā buddhoti pucchā sakavādissa.",
  "atk-abh03a19:31_4": "Tassattho –",
  "atk-abh03a19:31_5": "‘‘kiṁ te yasmā bodhipaṭilābhā buddho, tasmā bodhiyā buddho’’ti.",
  "atk-abh03a19:31_6": "Itaro ‘‘bodhipaṭilābho nāma bodhiyā uppajjitvā niruddhāyapi santāne uppannabhāvoyeva.",
  "atk-abh03a19:31_7": "Bodhi nāma maggakkhaṇe ñāṇa’’nti imaṁ vibhāgaṁ asallakkhentova puna paṭijānāti.",
  "atk-abh03a19:31_8": "Tato sakavādinā bodhipaṭilābhā bodhīti puṭṭho vacanokāsaṁ alabhanto paṭikkhipatīti.",
  "atk-abh03a19:32_0": "Bodhiyābuddhotikathāvaṇṇanā.",
  "atk-abh03a19:33_0": "Iti imā tissopi kathā uttarāpathakānaṁyeva.",
  "atk-abh03a19:34_0": "7. Lakkhaṇakathāvaṇṇanā",
  "atk-abh03a19:35_0": "400.",
  "atk-abh03a19:35_1": "Idāni lakkhaṇakathā nāma hoti.",
  "atk-abh03a19:35_2": "Tattha ‘‘yehi samannāgatassa mahāpurisassa dveva gatiyo bhavantī’’ti (dī. ni.",
  "atk-abh03a19:35_3": "1.258) imaṁ suttaṁ ayoniso gahetvā lakkhaṇasamannāgato bodhisattova hotīti yesaṁ laddhi, seyyathāpi etarahi uttarāpathakānaṁ;",
  "atk-abh03a19:35_4": "te sandhāya pucchā sakavādissa, paṭiññā itarassa.",
  "atk-abh03a19:36_0": "Cakkavattisattoti pañhesu yasmā cakkavattī sattopi ca bodhisattopi, tasmā abodhisattaṁ sandhāya paṭikkhipati.",
  "atk-abh03a19:36_1": "Bodhisattaṁ sandhāya paṭijānāti.",
  "atk-abh03a19:37_0": "402.Dvattiṁsimānītisuttaṁ bodhisattameva sandhāya vuttaṁ.",
  "atk-abh03a19:37_1": "So hi pacchime bhave buddho hoti, itaresu cakkavattī, tasmā ābhatampi anābhatasadisamevāti.",
  "atk-abh03a19:38_0": "Lakkhaṇakathāvaṇṇanā.",
  "atk-abh03a19:39_0": "8. Niyāmokkantikathāvaṇṇanā",
  "atk-abh03a19:40_0": "403.",
  "atk-abh03a19:40_1": "Idāni niyāmokkantikathā nāma hoti.",
  "atk-abh03a19:40_2": "Tattha yesaṁ ghaṭikārasutte jotipālassa pabbajjaṁ sandhāya ‘‘bodhisatto kassapabhagavato pāvacane okkantaniyāmo caritabrahmacariyo’’ti laddhi, seyyathāpi etarahi andhakānaṁ;",
  "atk-abh03a19:40_3": "te sandhāya bodhisattoti pucchā sakavādissa, laddhiyaṁ ṭhatvā paṭiññā itarassa.",
  "atk-abh03a19:40_4": "Tato yasmā niyāmoti vā brahmacariyanti vā ariyamaggassa nāmaṁ, bodhisattānañca ṭhapetvā pāramīpūraṇaṁ aññā niyāmokkanti nāma natthi.",
  "atk-abh03a19:40_5": "Yadi bhaveyya, bodhisatto sotāpanno sāvako bhaveyya.",
  "atk-abh03a19:40_6": "Na cetamevaṁ.",
  "atk-abh03a19:40_7": "Kevalañhi naṁ buddhā attano ñāṇabale ṭhatvā –",
  "atk-abh03a19:40_8": "‘‘ayaṁ buddho bhavissatī’’ti byākaronti, tasmā puna bodhisattoti anuyogo sakavādissa.",
  "atk-abh03a19:40_9": "Pacchimabhavaṁ sandhāya paṭikkhepo itarassa.",
  "atk-abh03a19:40_10": "Dutiyapañhe jotipālakālaṁ sandhāya paṭiññā tasseva.",
  "atk-abh03a19:40_11": "Sāvako hutvātiādīsupi eseva nayo.",
  "atk-abh03a19:40_12": "Anussaviyoti anussavena paṭividdhadhammo.",
  "atk-abh03a19:40_13": "Pacchimabhavaṁ sandhāya paṭikkhipitvā jotipālakāle anussavaṁ sandhāya paṭijānāti.",
  "atk-abh03a19:41_0": "404.Aññaṁ satthārantiāḷārañca rāmaputtañca sandhāya vuttaṁ.",
  "atk-abh03a19:41_1": "Āyasmā ānandotiādi ‘‘okkantaniyāmāva sāvakā honti, na itare okkantaniyāmā evarūpā hontī’’ti dassetuṁ vuttaṁ.",
  "atk-abh03a19:42_0": "Sāvako jātiṁ vītivattoti yāya jātiyā sāvako, taṁ vītivatto aññasmiṁ bhave asāvako hotīti pucchati.",
  "atk-abh03a19:42_1": "Itaro sotāpannādīnaṁ sotāpannādisāvakabhāvato paṭikkhipati.",
  "atk-abh03a19:42_2": "Sesamettha uttānatthamevāti.",
  "atk-abh03a19:43_0": "Niyāmokkantikathāvaṇṇanā.",
  "atk-abh03a19:44_0": "9. Aparāpi samannāgatakathāvaṇṇanā",
  "atk-abh03a19:45_0": "406.",
  "atk-abh03a19:45_1": "Idāni aparāpi samannāgatakathā nāma hoti.",
  "atk-abh03a19:45_2": "Tattha yesaṁ ‘‘catutthamaggaṭṭho puggalo pattidhammavasena tīhi phalehi samannāgato’’ti laddhi, seyyathāpi etarahi andhakānaṁ ;",
  "atk-abh03a19:45_3": "te sandhāya pucchā sakavādissa, paṭiññā itarassa.",
  "atk-abh03a19:45_4": "Sesamettha heṭṭhā catūhi phalehi samannāgatakathāyaṁ vuttanayeneva veditabbanti.",
  "atk-abh03a19:46_0": "Aparāpi samannāgatakathāvaṇṇanā.",
  "atk-abh03a19:47_0": "10. Sabbasaṁyojanappahānakathāvaṇṇanā",
  "atk-abh03a19:48_0": "413.",
  "atk-abh03a19:48_1": "Idāni saṁyojanappahānakathā nāma hoti.",
  "atk-abh03a19:48_2": "Tattha yesaṁ ‘‘nippariyāyeneva sabbasaṁyojanappahānaṁ arahatta’’nti laddhi, seyyathāpi etarahi andhakānaṁ;",
  "atk-abh03a19:48_3": "te sandhāya pucchā sakavādissa, paṭiññā itarassa.",
  "atk-abh03a19:48_4": "Puna sabbe saṁyojanāti puṭṭho heṭṭhā vuttamaggattayena pahīne sandhāya paṭikkhipati.",
  "atk-abh03a19:48_5": "Dutiyaṁ puṭṭho tena maggena appahīnassa abhāvā paṭijānāti.",
  "atk-abh03a19:48_6": "Sakkāyadiṭṭhiādīsupi paṭhamamaggena pahīnabhāvaṁ sandhāya paṭikkhipati, catutthamaggena anavasesappahānaṁ sandhāya paṭijānāti.",
  "atk-abh03a19:48_7": "Eseva nayo sabbatthāti.",
  "atk-abh03a19:49_0": "Sabbasaṁyojanappahānakathāvaṇṇanā.",
  "atk-abh03a19:50_0": "Catuttho vaggo."
}