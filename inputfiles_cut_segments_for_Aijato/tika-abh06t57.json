{
  "tika-abh06t57:0_0": "Soḷasamo paricchedo",
  "tika-abh06t57:1_0": "16. Cittuppādakathā",
  "tika-abh06t57:2_0": "533.",
  "tika-abh06t57:3_0": "Cittuppādesu dhammānaṁ, iti ñatvā vinicchayaṁ;",
  "tika-abh06t57:4_0": "Cittuppādānamevātha, ñātabbo bhedasaṅgaho.",
  "tika-abh06t57:5_0": "534.",
  "tika-abh06t57:6_0": "Vedanāhārato ceva, hetādhipatito tathā;",
  "tika-abh06t57:7_0": "Jhānindriyamaggabalā, yevāpanapathādito.",
  "tika-abh06t57:8_0": "535.",
  "tika-abh06t57:9_0": "Tattha sukhā ca dukkhā ca, adukkhamasukhāti ca;",
  "tika-abh06t57:10_0": "Tisso ca vedanā vuttā, sambhogatthavisesato.",
  "tika-abh06t57:11_0": "536.",
  "tika-abh06t57:12_0": "Sukhaṁ dukkhaṁ somanassaṁ, domanassamathāparaṁ;",
  "tika-abh06t57:13_0": "Upekkhindriyamiccevaṁ, pañcindriyavibhāgato.",
  "tika-abh06t57:14_0": "537.",
  "tika-abh06t57:15_0": "Kāyaviññāṇayugaḷe, sukhadukkhā hi vedanā;",
  "tika-abh06t57:16_0": "Somanassaṁ domanassaṁ, iti nāmaṁ labhanti na.",
  "tika-abh06t57:17_0": "538.",
  "tika-abh06t57:18_0": "Aññattha pana sabbattha, sukhā dukkhā ca vedanā;",
  "tika-abh06t57:19_0": "Somanassaṁ domanassaṁ, iti nāmaṁ labhanti ca.",
  "tika-abh06t57:20_0": "539.",
  "tika-abh06t57:21_0": "Adukkhi asukhopekkhā, majjhattāti ca vedanā;",
  "tika-abh06t57:22_0": "Pañcapaññāsacittesu, tadaññesu pakāsitā.",
  "tika-abh06t57:23_0": "540.",
  "tika-abh06t57:24_0": "Sukhadukkhindriyayuttaṁ, kāyaviññāṇakadvayaṁ;",
  "tika-abh06t57:25_0": "Domanassindriyayuttaṁ, paṭighadvayamānasaṁ.",
  "tika-abh06t57:26_0": "541.",
  "tika-abh06t57:27_0": "Aṭṭhārasa parittāni, catukkajjhānamādito;",
  "tika-abh06t57:28_0": "Somanassindriyayuttā, dvāsaṭṭhividha mānasā.",
  "tika-abh06t57:29_0": "542.",
  "tika-abh06t57:30_0": "Dvattiṁsa ca parittāni, tevīsa jhānapañcamā;",
  "tika-abh06t57:31_0": "Hontipekkhindriyayuttā, pañcapaññāsa mānasā.",
  "tika-abh06t57:32_0": "543.",
  "tika-abh06t57:33_0": "Sukhayuttā tu tesaṭṭhi, dukkhayuttā tayo tahiṁ;",
  "tika-abh06t57:34_0": "Adukkhamasukhayuttā, pañcapaññāsupekkhakā.",
  "tika-abh06t57:35_0": "544.",
  "tika-abh06t57:36_0": "Ojaṭṭhamakarūpañca, vedanaṁ sandhimānasaṁ;",
  "tika-abh06t57:37_0": "Nāmarūpañca kamato, āharantīti desitā.",
  "tika-abh06t57:38_0": "545.",
  "tika-abh06t57:39_0": "Āhārā kabaḷīkāro, phasso sañcetanā tathā;",
  "tika-abh06t57:40_0": "Viññāṇañceti cattāro, upatthambhā ca sambhavā.",
  "tika-abh06t57:41_0": "546.",
  "tika-abh06t57:42_0": "Cittuppādesu sabbattha,",
  "tika-abh06t57:43_0": "Āhārārūpino tayo;",
  "tika-abh06t57:44_0": "Kabaḷīkāro āhāro,",
  "tika-abh06t57:45_0": "Kāme kāyānupālako.",
  "tika-abh06t57:46_0": "547.",
  "tika-abh06t57:47_0": "Alobho ca adoso ca,",
  "tika-abh06t57:48_0": "Amoho ca tathāparo;",
  "tika-abh06t57:49_0": "Lobho doso ca moho ca,",
  "tika-abh06t57:50_0": "Hetū dhammā cha desitā.",
  "tika-abh06t57:51_0": "548.",
  "tika-abh06t57:52_0": "Kusalākusalā hetū, tayo abyākatāti ca;",
  "tika-abh06t57:53_0": "Navadvādasadhā tattha, vipākakriyabhedato.",
  "tika-abh06t57:54_0": "549.",
  "tika-abh06t57:55_0": "Dasa pañcādhikā honti, bhūmibhedā tato tahiṁ;",
  "tika-abh06t57:56_0": "Puññapākakriyābhedā, tālīsa catunūnakā.",
  "tika-abh06t57:57_0": "550.",
  "tika-abh06t57:58_0": "Santīraṇamanodhātu-pañcaviññāṇamānase;",
  "tika-abh06t57:59_0": "Voṭṭhabbane ca hasite, hetu nāma na vijjati.",
  "tika-abh06t57:60_0": "551.",
  "tika-abh06t57:61_0": "Lobhamūlesu lobho ca,",
  "tika-abh06t57:62_0": "Moho ca paṭighadvaye;",
  "tika-abh06t57:63_0": "Doso moho ca labbhanti,",
  "tika-abh06t57:64_0": "Moho ekova momuhe.",
  "tika-abh06t57:65_0": "552.",
  "tika-abh06t57:66_0": "Ñāṇena vippayuttesu,",
  "tika-abh06t57:67_0": "Alobhādidvayaṁ bhave;",
  "tika-abh06t57:68_0": "Tato sesesu sabbattha,",
  "tika-abh06t57:69_0": "Alobhāditayopi ca.",
  "tika-abh06t57:70_0": "553.",
  "tika-abh06t57:71_0": "Tihetukā sattacattā-līsa honti dvihetukā;",
  "tika-abh06t57:72_0": "Bāvīsa dvekahetukā, aṭṭhārasa ahetukā.",
  "tika-abh06t57:73_0": "554.",
  "tika-abh06t57:74_0": "Chando cittañca vīriyaṁ, vīmaṁsāti catubbidhā;",
  "tika-abh06t57:75_0": "Sahajātādhipā dhammā, vuttādhipatayo siyuṁ.",
  "tika-abh06t57:76_0": "555.",
  "tika-abh06t57:77_0": "Yamālambaṁ garuṁ katvā, nāmadhammā pavattare;",
  "tika-abh06t57:78_0": "Ārammaṇādhipanāmena, tadālambaṇamīritaṁ.",
  "tika-abh06t57:79_0": "556.",
  "tika-abh06t57:80_0": "Tihetukajavesveko, catūsupi yathārahaṁ;",
  "tika-abh06t57:81_0": "Dvihetukesu sambhoti, vīmaṁsādhipatiṁ vinā.",
  "tika-abh06t57:82_0": "557.",
  "tika-abh06t57:83_0": "Anuttare kāmapuññe, tihetukamahākriye;",
  "tika-abh06t57:84_0": "Lobhamūle ca sāvajje, labbhatālambaṇādhipo.",
  "tika-abh06t57:85_0": "558.",
  "tika-abh06t57:86_0": "Tattha cāniyatā kāme, labbhamānāpi labbhare;",
  "tika-abh06t57:87_0": "Mahaggatānuttaresu, niyatāva yathārahaṁ.",
  "tika-abh06t57:88_0": "559.",
  "tika-abh06t57:89_0": "Kriyādvihetupaṭighe ,",
  "tika-abh06t57:90_0": "Natthevālambaṇādhipo;",
  "tika-abh06t57:91_0": "Momūhāhetuke pāke,",
  "tika-abh06t57:92_0": "Lokiye ca na kocipi.",
  "tika-abh06t57:93_0": "560.",
  "tika-abh06t57:94_0": "Ubhayādhipayuttā ca, sahajādhipayogino;",
  "tika-abh06t57:95_0": "Ubhayāniyatādhippā, sahajāniyatādhipā.",
  "tika-abh06t57:96_0": "561.",
  "tika-abh06t57:97_0": "Ubhayavippayuttā ca, pañcadhā tattha mānasā;",
  "tika-abh06t57:98_0": "Aṭṭhaṭṭhārasa vīsaṁ cha, sattatiṁsa yathākkamaṁ.",
  "tika-abh06t57:99_0": "562.",
  "tika-abh06t57:100_0": "Pañcādhipatiyogā ca, caturādhipayogino;",
  "tika-abh06t57:101_0": "Tividhādhipayuttā ca, vimuttāpi ca sabbathā.",
  "tika-abh06t57:102_0": "563.",
  "tika-abh06t57:103_0": "Soḷasātha samattiṁsa, chaḷevātha yathākkamaṁ;",
  "tika-abh06t57:104_0": "Sattatiṁsatividhāti, catudhevampi niddise.",
  "tika-abh06t57:105_0": "564.",
  "tika-abh06t57:106_0": "Vīmaṁsādhipayuttā ca, sahajādhipayogino;",
  "tika-abh06t57:107_0": "Ālambādhipayuttā ca, vippamuttāpi sabbathā.",
  "tika-abh06t57:108_0": "565.",
  "tika-abh06t57:109_0": "Catuttiṁsa dvipaññāsa, aṭṭhavīsa yathākkamaṁ;",
  "tika-abh06t57:110_0": "Sattatiṁsati ceveti, catudhevampi niddise.",
  "tika-abh06t57:111_0": "566.",
  "tika-abh06t57:112_0": "Sahajādhipaladdhā tu, dvepaññāseva sabbathā;",
  "tika-abh06t57:113_0": "Ālambādhipaladdhā ca, ubhayādhipalābhino.",
  "tika-abh06t57:114_0": "567.",
  "tika-abh06t57:115_0": "Aṭṭhavīseva sabbepi, dvepaññāseva sādhipā;",
  "tika-abh06t57:116_0": "Sesā nirādhipā sabbe, sattatiṁsāpi sabbathā.",
  "tika-abh06t57:117_0": "568.",
  "tika-abh06t57:118_0": "Vedanādivasenevaṁ, ñatvā bhedaṁ catubbidhaṁ;",
  "tika-abh06t57:119_0": "Jhānindriyamaggabala-vasenāpi vibhāvaye.",
  "tika-abh06t57:120_0": "569.",
  "tika-abh06t57:121_0": "Vitakkaheṭṭhimaṁ jhānaṁ, manoparaṁ manindriyaṁ;",
  "tika-abh06t57:122_0": "Hetuparañca maggaṅgaṁ, balaṁ vīriyapacchimaṁ.",
  "tika-abh06t57:123_0": "570.",
  "tika-abh06t57:124_0": "Avitakke pakatiyā, tasmā jhānaṁ na vijjati;",
  "tika-abh06t57:125_0": "Ahetuke ca maggaṅgaṁ, balañcāvīriye yathā.",
  "tika-abh06t57:126_0": "571.",
  "tika-abh06t57:127_0": "Aṭṭha rūpindriyānettha, agayhanteva sabbathā;",
  "tika-abh06t57:128_0": "Maggindriyabalaṭṭhesu, samādhi ca na kaṅkhite.",
  "tika-abh06t57:129_0": "572.",
  "tika-abh06t57:130_0": "Kāmapuññesvaniyatā, viratīpi anuddhatā;",
  "tika-abh06t57:131_0": "Paññānuttaracittesu, indriyattayabhājitā.",
  "tika-abh06t57:132_0": "573.",
  "tika-abh06t57:133_0": "Sesā vuttānusārena, labbhamānajjhānādikā;",
  "tika-abh06t57:134_0": "Tehi yuttā ca viññeyyā, cittuppādā yathākkamaṁ.",
  "tika-abh06t57:135_0": "574.",
  "tika-abh06t57:136_0": "Somanassayuttā kāme, lokuttaramahaggate;",
  "tika-abh06t57:137_0": "Paṭhamajjhānacittā ca, pañcajhānaṅgikā matā.",
  "tika-abh06t57:138_0": "575.",
  "tika-abh06t57:139_0": "Dukkhupekkhāyuttā kāme, pañcaviññāṇavajjitā;",
  "tika-abh06t57:140_0": "Dutiyajjhānacittā ca, catujhānaṅgikā siyuṁ.",
  "tika-abh06t57:141_0": "576.",
  "tika-abh06t57:142_0": "Jhānaṅgattayasaṁyuttā, tatiyajjhānamānasā;",
  "tika-abh06t57:143_0": "Catutthapañcamāruppā, jhānaṅgadvayayogino.",
  "tika-abh06t57:144_0": "577.",
  "tika-abh06t57:145_0": "Pañcaviññāṇayugaḷe, jhānaṅgaṁ natthi kiñcipi;",
  "tika-abh06t57:146_0": "Itthaṁ jhānānaṁ bhedena, pañcadhā mānasā ṭhitā.",
  "tika-abh06t57:147_0": "578.",
  "tika-abh06t57:148_0": "Ekūnatiṁsati satta-tiṁsa cekādasāpare;",
  "tika-abh06t57:149_0": "Catuttiṁsa dasevātha, gaṇikā tu yathākkamaṁ.",
  "tika-abh06t57:150_0": "579.",
  "tika-abh06t57:151_0": "Lokuttaresu sabbesu, indriyāni navuccare;",
  "tika-abh06t57:152_0": "Tihetukesu sabbesu, lokiyesu panaṭṭhadhā.",
  "tika-abh06t57:153_0": "580.",
  "tika-abh06t57:154_0": "Ñāṇena vippayuttesu, sattadhāva samuddhare;",
  "tika-abh06t57:155_0": "Sitavoṭṭhabbanā puññe, pañcadhāva pakāsaye.",
  "tika-abh06t57:156_0": "581.",
  "tika-abh06t57:157_0": "Vicikicchāsahagate, catudhāva viniddise;",
  "tika-abh06t57:158_0": "Tīṇindriyāni vuttāni, sesāhetukamānase.",
  "tika-abh06t57:159_0": "582.",
  "tika-abh06t57:160_0": "Aṭṭha cekūnatālīsa, dvādasa vātha terasa;",
  "tika-abh06t57:161_0": "Ekañca soḷasa ceti, chabbidhā tattha saṅgaho.",
  "tika-abh06t57:162_0": "583.",
  "tika-abh06t57:163_0": "Paṭhamānuttaraṁ jhānaṁ, aṭṭhamaggaṅgikaṁ mataṁ;",
  "tika-abh06t57:164_0": "Sattamaggaṅgikaṁ nāma, sesaṁ jhānamanuttaraṁ.",
  "tika-abh06t57:165_0": "584.",
  "tika-abh06t57:166_0": "Lokiyaṁ paṭhamaṁ jhānaṁ, tathā kāme tihetukaṁ;",
  "tika-abh06t57:167_0": "Pañcamaggaṅgikā nāma, cittuppādā pakāsitā.",
  "tika-abh06t57:168_0": "585.",
  "tika-abh06t57:169_0": "Sesaṁ mahaggataṁ jhānaṁ, sampayuttā ca diṭṭhiyā;",
  "tika-abh06t57:170_0": "Ñāṇena vippayuttā ca, catumaggaṅgikā matā.",
  "tika-abh06t57:171_0": "586.",
  "tika-abh06t57:172_0": "Dosamūladvayañceva, uddhaccasahitaṁ tathā;",
  "tika-abh06t57:173_0": "Diṭṭhiyā vippayuttā ca, maggaṅgattayayogino.",
  "tika-abh06t57:174_0": "587.",
  "tika-abh06t57:175_0": "Vicikicchāsampayutto , vutto maggo duvaṅgiko;",
  "tika-abh06t57:176_0": "Amaggāhetuko ceti, sattadhā tattha saṅgaho.",
  "tika-abh06t57:177_0": "588.",
  "tika-abh06t57:178_0": "Aṭṭha dvattiṁsati ceva, dasa pañcādhikāpare;",
  "tika-abh06t57:179_0": "Tālīsa kamato satta, ekañcaṭṭhadasāpare.",
  "tika-abh06t57:180_0": "589.",
  "tika-abh06t57:181_0": "Balāni pana satteva, sabbatthāpi tihetuke;",
  "tika-abh06t57:182_0": "Ñāṇena vippayuttesu, cha balāni samuddise.",
  "tika-abh06t57:183_0": "590.",
  "tika-abh06t57:184_0": "Catudhākusale honti, tividhā kaṅkhite pana;",
  "tika-abh06t57:185_0": "Dvibalaṁ sitavoṭṭhabbaṁ, abalaṁ sesamīritaṁ.",
  "tika-abh06t57:186_0": "591.",
  "tika-abh06t57:187_0": "Chabbidho saṅgaho tattha, sattatālīsathāpare;",
  "tika-abh06t57:188_0": "Dvādasekādasekaṁ dve, soḷaseti yathākkamaṁ.",
  "tika-abh06t57:189_0": "592.",
  "tika-abh06t57:190_0": "Itthaṁ pañca cha satta cha-koṭṭhāsā kamato ṭhitā;",
  "tika-abh06t57:191_0": "Catuvīsati sabbepi, jhānaṅgādivasā kathā.",
  "tika-abh06t57:192_0": "Iti cetasikavibhāge cittuppādakathā niṭṭhitā.",
  "tika-abh06t57:193_0": "Soḷasamo paricchedo."
}