{
  "anya-e0501n10:0_0": "11. Pacchājātapaccayo",
  "anya-e0501n10:1_0": "Pacchimaṁ pacchimaṁ paccuppannaṁ cittaṁ purejātassa paccuppannassa catu samuṭṭhānikassa rūpakāyassa vuḍḍhiviruḷhiyā pacchājātapaccayo.",
  "anya-e0501n10:1_1": "Yathā taṁ pacchimavassesu anuvassaṁ vassamānāni vassodakāni purimavassesu jātānaṁ rukkhapotakānaṁ vuḍḍhiviruḷhiyā pacchājāta paccayā hontīti.",
  "anya-e0501n10:2_0": "Tattha pacchimaṁ pacchimaṁ cittanti paṭhamabhavaṅgato paṭṭhāya yāva cuti cittā sabbaṁ cittaṁ vuccati.",
  "anya-e0501n10:2_1": "Purejātassāti paṭisandhicittena sahuppannaṁ kammajarūpakāyaṁ ādiṁ katvā ajjhattasantānapariyāpanno sabbo catusamuṭṭhānikarūpakāyo vuccati.",
  "anya-e0501n10:3_0": "Paṭisandhicittena sahuppannassa kammajarūpakāyassa paṭhama bhavaṅgādīni pannarasabhavaṅgacittāni pacchājātapaccayā honti.",
  "anya-e0501n10:3_1": "Paṭisandhi cittaṁ pana tena kāyena sahuppannattā pacchajātaṁ na hoti.",
  "anya-e0501n10:3_2": "Soḷasamabhavaṅgacittañca tassa kāyassa bhijjanakkhette uppannattā paccayo na hoti.",
  "anya-e0501n10:3_3": "Tasmā pannarasabhavaṅgacittānīti vuttaṁ.",
  "anya-e0501n10:4_0": "Paṭisandhicittassa ṭhitikkhaṇe pana dve rūpakāyā uppajjanti kammajarūpakāyo ca utujarūpakāyoca.",
  "anya-e0501n10:4_1": "Tathā bhaṅgakkhaṇepi.",
  "anya-e0501n10:4_2": "Paṭhamabhavaṅgassa uppādakkhaṇe pana tayo rūpakāyā uppajjanti kammajarūpakāyo ca utujarūpakāyo ca cittajarūpakāyo ca.",
  "anya-e0501n10:4_3": "Yadā bahiddhāhārappharaṇaṁ labhitvā ajjhattāhāro āhārajarūpakāyaṁ janeti, tato paṭṭhāya catusamuṭṭhānikā cattāro rūpakāyā dīpa jālā viya pavattanti.",
  "anya-e0501n10:4_4": "Te uppādakkhaṇaṁ atikkamma yāva ṭhitibhāvena dharanti, tāva pannarasacittāni tesaṁ kāyānaṁ pacchājātapaccayā hontiyeva.",
  "anya-e0501n10:5_0": "Vuḍḍhiviruḷhiyāti catusamuṭṭhānikarūpasantatiyā uparūpari vuḍḍhiyā ca viruḷhiyā ca.",
  "anya-e0501n10:5_1": "Tathāhi purimā purimā cattāro rūpakāyā sace pacchājāta paccayaṁ punappunaṁ labhanti, evaṁ sati te nirujjhantāpi pacchārūpasantatiparamparānaṁ vuḍḍhiyā ca viruḷhiyā ca vepullāya ca balava paccayā hutvā nirujjhantīti.",
  "anya-e0501n10:5_2": "Pacchājātapaccayadīpanā niṭṭhitā."
}