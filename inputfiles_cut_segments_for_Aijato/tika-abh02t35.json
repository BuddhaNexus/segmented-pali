{
  "tika-abh02t35:0_0": "18. Dhammahadayavibhaṅgo",
  "tika-abh02t35:1_0": "1. Sabbasaṅgāhikavāravaṇṇanā",
  "tika-abh02t35:2_0": "978.Dhātusambhava…pe…saṅgahitattāti ettha khandhādīnaṁ kāmadhātuādidhātūsu sambhavabhedabhinnānaṁ niravasesato saṅgahitattāti vibhāgena yojanā, tathā sesesupi pariyāpannapabhedabhinnānantiādinā.",
  "tika-abh02t35:2_1": "Tattha ‘‘niravasesato saṅgahitattā’’ti iminā ‘‘sabbasaṅgāhikavāro’’ti ayamassa atthānugatā samaññāti dasseti.",
  "tika-abh02t35:2_2": "Yasmā cettha khandhādīnaṁ dvādasannaṁ koṭṭhāsānaṁ anavasesasaṅgaho, tasmā evaṁ dutiyavārādīnañcettha anuppaveso veditabbo.",
  "tika-abh02t35:2_3": "Khandhādīnameva hi tesaṁ sambhavādivicāro uppattānuppattidassanavāroti vattuṁ yuttoti yojanā.",
  "tika-abh02t35:2_4": "Anuppattidassanañcettha atthāpattisiddhaṁ veditabbaṁ.",
  "tika-abh02t35:2_5": "Na hi tattha ‘‘kati khandhā na pātubhavantī’’tiādipāḷi atthi.",
  "tika-abh02t35:3_0": "979.Pucchānurūpanti yenādhippāyena pucchā katā, tadanurūpaṁ.",
  "tika-abh02t35:3_1": "Avitathabyākaraṇaṁ nāma buddhānaṁ eva āveṇikaṁ, aññesaṁ taṁ yādicchikaṁ sutakkharasadisanti āha ‘‘sabbaññuvacanaṁ viññāya katattā’’ti.",
  "tika-abh02t35:4_0": "Sabbasaṅgāhikavāravaṇṇanā niṭṭhitā.",
  "tika-abh02t35:5_0": "2. Uppattānuppattivāravaṇṇanā",
  "tika-abh02t35:6_0": "991.",
  "tika-abh02t35:6_1": "‘‘Kāmabhave’’ti idaṁ okāsavasena vatvā puna sattasantānavasena vattuṁ ‘‘kāmadhātusambhūtānañcā’’ti vuttanti tamatthavisesaṁ dassento ‘‘iddhiyā…pe… attho’’ti āha.",
  "tika-abh02t35:6_2": "‘‘Na vattabbaṁ siyā’’ti kasmā vuttaṁ, yadipi asaññasattānaṁ acakkhukattā rūpāyatanaṁ accantasukhumattā heṭṭhimabhūmikānañca agocaro, samānabhūmikānaṁ pana vehapphalānaṁ, uparibhūmikānañca suddhāvāsānaṁ cakkhāyatanassa gocaro hotīti āyatanādikiccaṁ karotiyevāti sakkā vattuṁ.",
  "tika-abh02t35:6_3": "Yaṁ panettha vitthārato vattabbaṁ, taṁ heṭṭhā vuttameva.",
  "tika-abh02t35:6_4": "‘‘Heṭṭhato avīcinirayaṁ pariyantaṁ katvā uparito paranimmitavasavattideve antokaritvā yaṁ etasmi’’ntiādinā (dha. sa.",
  "tika-abh02t35:6_5": "1287) vuttapadesā kāmāvacarādiokāsā.",
  "tika-abh02t35:6_6": "Te sattanikāyā ca dhātūti vuccanti samudāyassa avayavādhārabhāvato yathā ‘‘māsapuñjo māso’’ti.",
  "tika-abh02t35:6_7": "Sattā uppajjanti etthāti sattuppatti, uppajjanaṭṭhena sattāva uppatti sattuppattīti evaṁ okāsasattalokadvayassa sattuppattipariyāyo veditabbo.",
  "tika-abh02t35:6_8": "Sattabhāvena uppatti, na anupādinnakkhandhā viya saṅkhārabhāvenevāti adhippāyo.",
  "tika-abh02t35:6_9": "Ke pana teti āha ‘‘sattāvāsavasena…pe… upādinnakakkhandhā’’ti.",
  "tika-abh02t35:6_10": "Taṁtaṁpariyāpannānanti taṁtaṁsattāvāsapariyāpannānaṁ sattānaṁ, saṅkhārānameva vā.",
  "tika-abh02t35:6_11": "Sadisādhiṭṭhānabhāvenāti sadisākārena pavattamānānaṁ khandhānaṁ patiṭṭhānabhāvena.",
  "tika-abh02t35:6_12": "Yebhuyyena hi tasmiṁ sattāvāse dhammā samānākārena pavattanti.",
  "tika-abh02t35:7_0": "Uppattānuppattivāravaṇṇanā niṭṭhitā.",
  "tika-abh02t35:8_0": "3. Pariyāpannāpariyāpannavāravaṇṇanā",
  "tika-abh02t35:9_0": "999.Tattha, aññattha cāti tasmiṁ, aññasmiñca bhave, okāse ca.",
  "tika-abh02t35:9_1": "Paricchedakārikāya kāmāditaṇhāya paricchijja āpannā gahitāti pariyāpannāti taṁtaṁbhavādiantogadhā taṁtaṁpariyāpannā.",
  "tika-abh02t35:10_0": "Pariyāpannāpariyāpannavāravaṇṇanā niṭṭhitā.",
  "tika-abh02t35:11_0": "6. Uppādakakammaāyuppamāṇavāro",
  "tika-abh02t35:12_0": "1. Uppādakakammavaṇṇanā",
  "tika-abh02t35:13_0": "1021.Dhātuttayabhūtadevavasenāti kāmādidhātuttaye nibbattadevānaṁ vasena.",
  "tika-abh02t35:14_0": "Uppādakakammavaṇṇanā niṭṭhitā.",
  "tika-abh02t35:15_0": "2. Āyuppamāṇavaṇṇanā",
  "tika-abh02t35:16_0": "1026.",
  "tika-abh02t35:16_1": "Suparimajjitakañcanādāsaṁ viya sobhati vijjotatīti subho, sarīrobhāso, tena subhena kiṇṇā vikiṇṇāti subhakiṇṇā.",
  "tika-abh02t35:17_0": "1027.Taṁtaṁmanasikāranti parittapathavīkasiṇādigatamanasikāraṁ.",
  "tika-abh02t35:17_1": "Appanākkhaṇepīti pi-saddena pubbabhāgaṁ sampiṇḍeti.",
  "tika-abh02t35:17_2": "Chandanaṁ ārammaṇapariyesanaṁ chando, kattukamyatāchando.",
  "tika-abh02t35:17_3": "Paṇidhānaṁ cittaṭṭhapanā paṇidhi, saññāvirāgādīhi ārammaṇassa visesanaṁ tathāpavattāya bhāvanāya ārammaṇakaraṇameva.",
  "tika-abh02t35:18_0": "Vipulaṁ vuccati mahantaṁ, santabhāvopi mahanīyatāya mahantamevāti āha ‘‘vipulā phalāti vipulasantasukhāyuvaṇṇādiphalā’’ti.",
  "tika-abh02t35:19_0": "1028.",
  "tika-abh02t35:19_1": "Yaṁ cātumahārājikānaṁ āyuppamāṇaṁ, sañjīve eso eko rattidivo, tāya rattiyā tiṁsa rattiyo māso, tena māsena dvādasamāsiko saṁvaccharo, tena saṁvaccharena pañca vassasatāni sañjīve āyuppamāṇaṁ.",
  "tika-abh02t35:19_2": "Yaṁ tāvatiṁsānaṁ āyuppamāṇaṁ, eso kāḷasutte eko rattidivo…pe… tena saṁvaccharena vassasahassaṁ kāḷasutte āyuppamāṇaṁ.",
  "tika-abh02t35:19_3": "Yaṁ yāmānaṁ āyuppamāṇaṁ, eso saṅghāte eko rattidivo…pe… tena saṁvaccharena dve vassasahassāni saṅghāte āyuppamāṇaṁ.",
  "tika-abh02t35:19_4": "Yaṁ tusitānaṁ āyuppamāṇaṁ, roruve eso eko rattidivo…pe… tena saṁvaccharena cattāri vassasahassāni roruve āyuppamāṇaṁ.",
  "tika-abh02t35:19_5": "Yaṁ nimmānaratīnaṁ āyuppamāṇaṁ, mahāroruve eso eko rattidivo…pe… tena saṁvaccharena aṭṭha vassasahassāni mahāroruve āyuppamāṇaṁ.",
  "tika-abh02t35:19_6": "Yaṁ paranimmitavasavattīnaṁ devānaṁ āyuppamāṇaṁ, tāpane eso eko rattidivo…pe… tena saṁvaccharena soḷasa vassasahassāni tāpane āyuppamāṇaṁ. Mahātāpane upaḍḍhantarakappo.",
  "tika-abh02t35:19_7": "Avīciyaṁ eko antarakappo ca āyuppamāṇanti vadanti.",
  "tika-abh02t35:19_8": "Devānaṁ adhimuttakālakiriyā viya tādisena puññabalena antarāpi maraṇaṁ hotīti ‘‘kammameva pamāṇa’’nti vuttanti veditabbaṁ.",
  "tika-abh02t35:19_9": "Evañca katvā abbudādiāyuparicchedopi yuttataro hotīti.",
  "tika-abh02t35:20_0": "Kiṁjhānanti aṭṭhasu jhānesu kataraṁ jhānaṁ.",
  "tika-abh02t35:20_1": "Bhavasīsānīti bhavaggāni, puthujjanabhavaggaṁ ariyabhavaggaṁ sabbabhavagganti vehapphalādīnaṁ samaññā.",
  "tika-abh02t35:20_2": "Kassaci sattāti puthujjanassa, kassaci pañcāti sotāpannassa, sakadāgāmino ca, kassaci tayoti anāgāmino vasena vuttaṁ.",
  "tika-abh02t35:20_3": "Tasmā so brahmakāyikādīhi cuto arūpaṁ upapajjanto veditabbo.",
  "tika-abh02t35:20_4": "‘‘Navasu brahmalokesu nibbattaariyasāvakānaṁ tatrūpapattiyeva hoti, na heṭṭhūpapattī’’ti (vibha. aṭṭha.",
  "tika-abh02t35:20_5": "1028) ayaṁ aṭṭhakathāpāṭhoti adhippāyena ‘‘yaṁ panā’’tiādi vuttaṁ.",
  "tika-abh02t35:20_6": "‘‘Tatrūpapattipi hoti uparūpapattipi, na heṭṭhūpapattī’’ti pana pāṭhoti tena ‘‘heṭṭhūpapattiyeva nivāritā’’tiādivacanena payojanaṁ natthi.",
  "tika-abh02t35:20_7": "Arūpadhātūpapatti ca na nivāritāti sambandho.",
  "tika-abh02t35:20_8": "Arūpadhātūpapatti na nivāritā ‘‘matthake ṭhitova parinibbātī’’ti niyamassa anicchitattā.",
  "tika-abh02t35:21_0": "Aññatthāti kāmaloke. Tatthāti rūpaloke.",
  "tika-abh02t35:21_1": "Ayaṁ aṭṭhakathāti ‘‘paṭhamajjhānabhūmiyaṁ nibbatto…pe… parinibbātī’’ti evaṁ pavattā aṭṭhakathā.",
  "tika-abh02t35:21_2": "Tenevāti yasmā rūpadhātuyaṁ upapanno adhippeto, na upapajjanāraho, teneva kāraṇena.",
  "tika-abh02t35:21_3": "Tassāti yathāvuttassa rūpadhātuyaṁ upapannassa ariyasāvakassa.",
  "tika-abh02t35:21_4": "Yena rūparāgena tattha rūpabhave upapanno, tasmiṁ arūpajjhānena vikkhambhite sammadeva diṭṭhādīnavesu yathā kāmarūpabhavesu āyatiṁ bhavābhilāso na bhavissati, evaṁ arūpabhavepīti dassento āha ‘‘puna…pe… bhavissatiyevā’’ti.",
  "tika-abh02t35:21_5": "Tattha nibbattoti rūpadhātuyaṁ upapanno.",
  "tika-abh02t35:21_6": "Ariyamaggaṁ bhāvetvāti heṭṭhimaṁ ariyamaggaṁ sampādetvā.",
  "tika-abh02t35:21_7": "Nibbattabhavādīnavadassanavasenāti tasmiṁ rūpabhave nibbattopi tattheva ādīnavadassanavasena.",
  "tika-abh02t35:21_8": "Anivattitabhavābhilāsoti upari arūpabhave avissaṭṭhabhavapatthano, yato arūpadhātuyaṁ upapajjanāraho.",
  "tika-abh02t35:21_9": "Tassa vasenāti tādisassa ariyasāvakassa vasena.",
  "tika-abh02t35:21_10": "‘‘Kassaci pañca, kassaci tayo anusayā anusentī’’ti ayaṁ yamakapāḷi (yama. 2.anusayayamaka.312) pavattā.",
  "tika-abh02t35:22_0": "Āyuppamāṇavaṇṇanā niṭṭhitā.",
  "tika-abh02t35:23_0": "7. Abhiññeyyādivāravaṇṇanā",
  "tika-abh02t35:24_0": "1030.",
  "tika-abh02t35:24_1": "‘‘Ruppanalakkhaṇaṁ rūpaṁ, anubhavanalakkhaṇā vedanā’’tiādinā sāmaññalakkhaṇapariggāhikā.",
  "tika-abh02t35:24_2": "‘‘Phusanalakkhaṇo phasso, sātalakkhaṇaṁ sukha’’ntiādinā visesalakkhaṇapariggāhikā.",
  "tika-abh02t35:25_0": "‘‘Cattāro khandhā siyā kusalā’’tiādīsu idha yaṁ vattabbaṁ, taṁ khandhavibhaṅgādīsu vuttaṁ, tasmā tattha vuttanayeneva gahetabbanti adhippāyo.",
  "tika-abh02t35:25_1": "Sesaṁ yadettha na vuttaṁ, taṁ suviññeyyamevāti.",
  "tika-abh02t35:26_0": "Abhiññeyyādivāravaṇṇanā niṭṭhitā.",
  "tika-abh02t35:27_0": "Dhammahadayavibhaṅgavaṇṇanā niṭṭhitā.",
  "tika-abh02t35:28_0": "Iti sammohavinodaniyā ṭīkāya līnatthavaṇṇanā",
  "tika-abh02t35:29_0": "Vibhaṅga-anuṭīkā samattā."
}