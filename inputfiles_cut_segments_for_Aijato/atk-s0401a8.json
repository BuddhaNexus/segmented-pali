{
  "atk-s0401a8:0_0": "8. Kalyāṇamittatādivaggavaṇṇanā",
  "atk-s0401a8:1_0": "71.",
  "atk-s0401a8:1_1": "Aṭṭhamassa paṭhame kalyāṇamittatāti kalyāṇā mittā assāti kalyāṇamitto, tassa bhāvo kalyāṇamittatā.",
  "atk-s0401a8:1_2": "Sesaṁ vuttapaṭipakkhanayena veditabbaṁ.",
  "atk-s0401a8:2_0": "72-73. Dutiye anuyogoti yogo payogo. Ananuyogoti ayogo appayogo. Anuyogāti anuyogena. Ananuyogāti ananuyogena.",
  "atk-s0401a8:2_1": "Kusalānaṁ dhammānanti catubhūmakakusaladhammānaṁ. Tatiyaṁ uttānatthameva.",
  "atk-s0401a8:3_0": "74.",
  "atk-s0401a8:3_1": "Catutthe bojjhaṅgāti bujjhanakasattassa aṅgabhūtā satta dhammā.",
  "atk-s0401a8:3_2": "Yāya vā dhammasāmaggiyā so bujjhati, sammohaniddāto vā vuṭṭhāti, catusaccadhammaṁ vā sacchikaroti.",
  "atk-s0401a8:3_3": "Tassā bodhiyā aṅgabhūtātipi bojjhaṅgā.",
  "atk-s0401a8:3_4": "‘‘Bojjhaṅgāti kenaṭṭhena bojjhaṅgā?",
  "atk-s0401a8:3_5": "Bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā, bodhāya saṁvattantīti bojjhaṅgā’’ti (paṭi. ma. 2.17).",
  "atk-s0401a8:3_6": "Evaṁ panetaṁ padaṁ vibhattameva.",
  "atk-s0401a8:4_0": "75.",
  "atk-s0401a8:4_1": "Pañcame bhāvanāpāripūriṁ gacchantīti iminā padena bojjhaṅgānaṁ yāthāvasarasabhūmi nāma kathitā .",
  "atk-s0401a8:4_2": "Sā panesā catubbidhā hoti – vipassanā, vipassanāpādakajjhānaṁ, maggo, phalanti.",
  "atk-s0401a8:4_3": "Tattha vipassanāya uppajjanakāle bojjhaṅgā kāmāvacarā honti, vipassanāpādakajjhānamhi uppajjanakāle rūpāvacaraarūpāvacarā, maggaphalesu uppajjanakāle lokuttarā.",
  "atk-s0401a8:4_4": "Iti imasmiṁ sutte bojjhaṅgā catubhūmakā kathitā.",
  "atk-s0401a8:5_0": "76.",
  "atk-s0401a8:5_1": "Chaṭṭhassa aṭṭhuppattiko nikkhepo.",
  "atk-s0401a8:5_2": "Aṭṭhuppattiyaṁ hetaṁ nikkhittaṁ, sambahulā kira bhikkhū dhammasabhāyaṁ sannisinnā.",
  "atk-s0401a8:5_3": "Tesaṁ antare bandhulamallasenāpatiṁ ārabbha ayaṁ kathā udapādi, ‘‘āvuso, asukaṁ nāma kulaṁ pubbe bahuñātikaṁ ahosi bahupakkhaṁ, idāni appañātikaṁ appapakkhaṁ jāta’’nti.",
  "atk-s0401a8:5_4": "Atha bhagavā tesaṁ cittācāraṁ ñatvā ‘‘mayi gate mahatī desanā bhavissatī’’ti ñatvā gandhakuṭito nikkhamma dhammasabhāyaṁ paññattavarabuddhāsane nisīditvā ‘‘kāya nuttha, bhikkhave, etarahi kathāya sannisinnā’’ti āha.",
  "atk-s0401a8:5_5": "Bhagavā aññā gāmanigamādikathā natthi, asukaṁ nāma kulaṁ pubbe bahuñātikaṁ ahosi bahupakkhaṁ, idāni appañātikaṁ appapakkhaṁ jātanti vadantā nisinnamhāti.",
  "atk-s0401a8:5_6": "Satthā imissā aṭṭhuppattiyā appamattikā esā, bhikkhave, parihānīti idaṁ suttaṁ ārabhi.",
  "atk-s0401a8:6_0": "Tattha appamattikāti parittā parittappamāṇā.",
  "atk-s0401a8:6_1": "Etāya hi parihāniyā saggato vā maggato vā parihāni nāma natthi, diṭṭhadhammikaparihānimattameva etanti āha.",
  "atk-s0401a8:6_2": "Etaṁ patikiṭṭhanti etaṁ pacchimaṁ etaṁ lāmakaṁ.",
  "atk-s0401a8:6_3": "Yadidaṁ paññāparihānīti yā esā mama sāsane kammassakatapaññāya jhānapaññāya vipassanāpaññāya maggapaññāya phalapaññāya ca parihāni, esā pacchimā, esā lāmakā, esā chaḍḍanīyāti attho.",
  "atk-s0401a8:7_0": "77.",
  "atk-s0401a8:7_1": "Sattamampi aṭṭhuppattiyameva kathitaṁ.",
  "atk-s0401a8:7_2": "Dhammasabhāyaṁ kira nisinnesu bhikkhūsu ekacce evaṁ āhaṁsu – ‘‘asukaṁ nāma kulaṁ pubbe appañātikaṁ appapakkhaṁ ahosi, idāni taṁ bahuñātikaṁ bahupakkhaṁ jāta’’nti. Kaṁ sandhāya evamāhaṁsūti?",
  "atk-s0401a8:7_3": "Visākhaṁ upāsikaṁ vesālike ca licchavī.",
  "atk-s0401a8:7_4": "Satthā tesaṁ cittācāraṁ ñatvā purimanayeneva āgantvā dhammāsane nisinno ‘‘kāya nuttha, bhikkhave, etarahi kathāya sannisinnā’’ti pucchi. Te yathābhūtaṁ kathayiṁsu.",
  "atk-s0401a8:7_5": "Satthā imissā aṭṭhuppattiyā imaṁ suttaṁ ārabhi.",
  "atk-s0401a8:7_6": "Tattha appamattikāti taṁ sampattiṁ nissāya saggaṁ vā maggaṁ vā sampattānaṁ abhāvato parittā.",
  "atk-s0401a8:7_7": "Yadidaṁ paññāvuddhīti kammassakatapaññādīnaṁ vuddhi.",
  "atk-s0401a8:7_8": "Tasmāti yasmā ñātīnaṁ vuddhi nāma diṭṭhadhammikamattā appā parittā, sā saggaṁ vā maggaṁ vā pāpetuṁ asamatthā, tasmā.",
  "atk-s0401a8:7_9": "Paññāvuddhiyāti kammassakatādipaññāya vuddhiyā.",
  "atk-s0401a8:8_0": "78.",
  "atk-s0401a8:8_1": "Aṭṭhamampi aṭṭhuppattiyameva kathitaṁ.",
  "atk-s0401a8:8_2": "Sambahulā kira bhikkhū dhammasabhāyaṁ sannisinnā mahādhanaseṭṭhiputtaṁ ārabbha ‘‘asukaṁ nāma kulaṁ pubbe mahābhogaṁ mahāhiraññasuvaṇṇaṁ ahosi, taṁ idāni appabhogaṁ jāta’’nti kathayiṁsu.",
  "atk-s0401a8:8_3": "Satthā purimanayeneva āgantvā tesaṁ vacanaṁ sutvā imaṁ suttaṁ ārabhi.",
  "atk-s0401a8:9_0": "79.",
  "atk-s0401a8:9_1": "Navamampi aṭṭhuppattiyameva vuttaṁ.",
  "atk-s0401a8:9_2": "Dhammasabhāyaṁ kira sannisinnā bhikkhū kākavaliyaseṭṭhiñca puṇṇaseṭṭhiñca ārabbha ‘‘asukaṁ nāma kulaṁ pubbe appabhogaṁ ahosi, taṁ idāni mahābhogaṁ jāta’’nti kathayiṁsu.",
  "atk-s0401a8:9_3": "Satthā purimanayeneva āgantvā tesaṁ vacanaṁ sutvā imaṁ suttaṁ ārabhi.",
  "atk-s0401a8:9_4": "Sesaṁ imesu dvīsupi heṭṭhā vuttanayeneva veditabbaṁ.",
  "atk-s0401a8:10_0": "80.",
  "atk-s0401a8:10_1": "Dasamampi aṭṭhuppattiyaṁ vuttaṁ.",
  "atk-s0401a8:10_2": "Dhammasabhāyaṁ kira bhikkhū kosalamahārājānaṁ ārabbha ‘‘asukaṁ nāma kulaṁ pubbe mahāyasaṁ mahāparivāraṁ ahosi, idāni appayasaṁ appaparivāraṁ jāta’’nti kathayiṁsu.",
  "atk-s0401a8:10_3": "Bhagavā purimanayeneva āgantvā tesaṁ vacanaṁ sutvā imaṁ dhammadesanaṁ ārabhi.",
  "atk-s0401a8:10_4": "Sesaṁ vuttanayeneva veditabbanti.",
  "atk-s0401a8:11_0": "Kalyāṇamittatādivaggavaṇṇanā."
}