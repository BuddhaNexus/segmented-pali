{
  "tika-vin07t8:0_0": "7. Sekhiyakaṇḍaṁ",
  "tika-vin07t8:1_0": "1. Parimaṇḍalavaggavaṇṇanā",
  "tika-vin07t8:2_0": "576.",
  "tika-vin07t8:2_1": "Sekhiyesu yasmā vattakkhandhake (cūḷava.",
  "tika-vin07t8:2_2": "356 ādayo) vuttavattānipi sikkhitabbattā sekhiyāneva, tasmā pārājikādīsu viyettha pāḷiyaṁ paricchedo na kato.",
  "tika-vin07t8:2_3": "Cārittanayadassanatthañca ‘‘yo pana bhikkhu olambento nivāseyya, dukkaṭa’’nti avatvā ‘‘sikkhā karaṇīyā’’ti sabbattha pāḷi āropitā.",
  "tika-vin07t8:2_4": "Padabhājane pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṁ veditabbaṁ.",
  "tika-vin07t8:3_0": "Aṭṭhaṅgulamattanti matta-saddena tato kiñci adhikaṁ, ūnampi saṅgaṇhāti.",
  "tika-vin07t8:3_1": "Teneva nisinnassa caturaṅgulamattampi vuttaṁ.",
  "tika-vin07t8:3_2": "Na hi nisinnassa caturaṅgulappamāṇaṁ, ṭhitassa aṭṭhaṅgulamevāti sakkā niyametuṁ ūnādhikattasambhavato.",
  "tika-vin07t8:3_3": "Tasmā yathā sāruppaṁ hoti evaṁ aṭṭhaṅgulānusārena nivāsanaññeva adhippetanti gahetabbaṁ.",
  "tika-vin07t8:3_4": "Teneva vakkhati ‘‘yo pana bhikkhu sukkhajaṅgho vā’’tiādi.",
  "tika-vin07t8:3_5": "Kurundiyaṁ ‘‘ajānantassa anāpattī’’ti ādaraṁ katvā uggaṇhantassāpi ajānanaṁ sandhāya vuttaṁ.",
  "tika-vin07t8:3_6": "Tenāpi nirantaraṁ nivāsanapārupanavattaṁ sikkhitabbaṁ, asikkhito anādariyameva.",
  "tika-vin07t8:3_7": "Parimaṇḍalaggahaṇena ukkhipitvā nivāsanampi paṭikkhittanti āha ‘‘ukkhipitvā vā otāretvā vā’’ti.",
  "tika-vin07t8:4_0": "Sacittakanti vatthuvijānanacittena sacittakaṁ.",
  "tika-vin07t8:4_1": "Sāratthadīpaniyaṁ pana upatissattheravādanayena lokavajjattaṁ gahetvā ‘‘vatthuvijānanacittena, paṇṇattivijānanacittena ca sacittaka’’nti (sārattha. ṭī.",
  "tika-vin07t8:4_2": "sekhiyakaṇḍa 3.576) vuttaṁ.",
  "tika-vin07t8:4_3": "Tattha ca vatthuvijānanaṁ visuṁ na vattabbaṁ.",
  "tika-vin07t8:4_4": "Paṇṇattivijānanena tassāpi antogadhabhāvato idaṁ vatthuṁ evaṁ vītikkamantassa āpattīti vijānanto hi paṇṇattiṁ vijānātīti vuccati.",
  "tika-vin07t8:4_5": "Upatissattheravāde cettha paṇṇattiṁ ajānitvā aparimaṇḍalanivāsanādivatthumeva jānantassa paṇṇattivītikkamānādariyābhāvā sabbasekhiyesu anāpatti eva abhimatā, tañca na yuttaṁ kosambakkhandhake (mahāva.",
  "tika-vin07t8:4_6": "451 ādayo) vaccakuṭiyaṁ udakāvasesaṁ ṭhapentassa paṇṇattivijānanābhāvepi āpattiyā vuttattā.",
  "tika-vin07t8:4_7": "Vuttañhi tattha ‘‘tena kho pana samayena aññataro bhikkhu āpattiṁ āpanno hoti …pe…",
  "tika-vin07t8:4_8": "so aparena samayena tassā āpattiyā anāpattidiṭṭhi hotī’’tiādi (mahāva. 451).",
  "tika-vin07t8:4_9": "Aṭṭhakathāyañcassa ‘‘tvaṁ ettha āpattibhāvaṁ na jānāsīti, āma na jānāmīti.",
  "tika-vin07t8:4_10": "Hotu āvuso, ettha āpattīti, sace hoti, desessāmīti.",
  "tika-vin07t8:4_11": "Sace pana te, āvuso, asañcicca asatiyā kataṁ, natthi āpattīti.",
  "tika-vin07t8:4_12": "So tassā āpattiyā anāpattidiṭṭhi ahosī’’ti (mahāva. aṭṭha.",
  "tika-vin07t8:4_13": "451) vuttaṁ, tathā ‘‘adhammavādīti ukkhittānuvattakesu aññataro’’ti (mahāva. aṭṭha.",
  "tika-vin07t8:4_14": "457-458) ca vuttaṁ.",
  "tika-vin07t8:4_15": "Khandhakavattānañhi sekhiyattā tattha vutto nayo imesaṁ, idha vutto ca tesaṁ sādhāraṇova hotīti.",
  "tika-vin07t8:4_16": "Teneva ‘‘asañcicca asatiyā kataṁ, natthi āpattī’’ti evaṁ idha vutto āpattinayo tatthāpi dassito.",
  "tika-vin07t8:4_17": "Tasmā phussadevattheravāde eva ṭhatvā vatthuvijānanacitteneva sabbasekhiyāni sacittakāni, na paṇṇattivijānanacittena.",
  "tika-vin07t8:4_18": "Bhiyyokamyatāyasūpabyañjanapaṭicchādanaujjhānasaññīti dve sikkhāpadāni lokavajjāni akusalacittāni, sesāni paṇṇattivajjāni, ticittāni, tivedanāni cāti gahaṇameva yuttataraṁ dissati.",
  "tika-vin07t8:4_19": "Tenevettha ‘‘asañciccāti purato vā pacchato vā olambetvā nivāsessāmīti evaṁ asañciccā’’tiādinā vatthuajānanavaseneva anāpattivaṇṇanā katā, na paṇṇattivijānanacittavasena.",
  "tika-vin07t8:5_0": "Apica ‘‘yassa sacittakapakkhe cittaṁ akusalameva hoti, taṁ lokavajja’’nti (kaṅkhā. aṭṭha.",
  "tika-vin07t8:5_1": "paṭhamapārājikavaṇṇanā) iminā lakkhaṇavacanenāpi cetaṁ sijjhati.",
  "tika-vin07t8:5_2": "Vatthuvijānanacittavaseneva hettha ‘‘sacittakapakkhe’’ti vuttaṁ.",
  "tika-vin07t8:5_3": "Itarathā paṇṇattivijānanacittavasena sabbasikkhāpadānampi sacittakapakkhe cittassa akusalattaniyamena lokavajjattappasaṅgato paṇṇattivajjameva na siyā, idañca vacanaṁ niratthakaṁ siyā iminā vacanena nivattetabbassa sikkhāpadassa abhāvā.",
  "tika-vin07t8:5_4": "Na ca sekhiyesu vatthuvijānanacittena sacittakapakkhe cittaṁ pāṇātipātādīsu viya akusalamevāti niyamo atthi, yenettha lokavajjatā pasajjeyya, ‘‘anādariyaṁ paṭiccā’’ti cetaṁ pāḷivacanaṁ vatthuṁ jānitvā tīhi cittehi vītikkamameva anādariyaṁ katvā vuttaṁ, na paṇṇattiṁ jānitvā akusalacitteneva vītikkamanti gahetabbaṁ.",
  "tika-vin07t8:5_5": "Aññathā khandhakapāḷiyā, aṭṭhakathāyañca pubbāparañca virujjhanatoti amhākaṁ khanti.",
  "tika-vin07t8:5_6": "Yathā vā na virujjhati, tathā ettha adhippāyo gavesitabbo.",
  "tika-vin07t8:5_7": "Anādariyaṁ, anāpattikāraṇābhāvo , aparimaṇḍalanivāsananti imānettha tīṇi aṅgāni.",
  "tika-vin07t8:5_8": "Yathā cettha, evaṁ sabbattha.",
  "tika-vin07t8:5_9": "Kevalaṁ tattha tattha vuttapaṭipakkhakaraṇavasena tatiyaṅgayojanameva viseso.",
  "tika-vin07t8:6_0": "577.",
  "tika-vin07t8:6_1": "Dutiyādīsu gihipārutanti setapaṭapārutādi.",
  "tika-vin07t8:6_2": "Vihārepīti saṅghasannipātabuddhupaṭṭhānādikālaṁ sandhāya vuttaṁ.",
  "tika-vin07t8:7_0": "578.Gaṇṭhikaṁ paṭimuñcitvātiādi paṭicchādanavidhidassanaṁ.",
  "tika-vin07t8:7_1": "Gīvaṁ paṭicchādetvātiādinā vuttattā sañcicca gīvaṁ, maṇibandhanañca appaṭicchādentassa āpatti.",
  "tika-vin07t8:7_2": "Etthāpi parimaṇḍalasikkhāpadassa sādhāraṇattā jāṇumaṇḍalato heṭṭhā caturaṅgulamattaṁ otāretvā anolambetvā parimaṇḍalameva pārupitabbaṁ.",
  "tika-vin07t8:8_0": "579.Vivaritvā nisīdatoti vihāre viya ekaṁsapārupanaṁ sandhāya vuttaṁ.",
  "tika-vin07t8:8_1": "‘‘Vāsatthāya upagatassā’’ti vuttattā vāsādhippāyaṁ vinā dhammadesanaparittabhaṇanādiatthāya sucirampi nisīdantena sabbaṁ antaragharavattaṁ pūrenteneva nisīditabbaṁ.",
  "tika-vin07t8:8_2": "Nisīdanapaṭisaṁyuttesu eva ca sikkhāpadesu ‘‘vāsūpagatassā’’ti anāpattiyā vuttattā vāsatthāya antaragharaṁ upagacchantenāpi suppaṭicchannatādisabbaṁ akopenteneva gantabbaṁ.",
  "tika-vin07t8:8_3": "‘‘Vāsūpagatassā’’ti hi vuttaṁ, na pana upagacchamānassāti.",
  "tika-vin07t8:8_4": "Keci pana ‘‘ekekasmiṁ paṭhamaṁ gantvā vāsapariggahe kate tato aññehi yathāsukhaṁ gantuṁ vaṭṭatī’’ti vadanti.",
  "tika-vin07t8:8_5": "Apare pana ‘‘gehassāmikehi ‘yāva tumhe nivasissatha, tāva tumhākaṁ imaṁ gehaṁ demī’ti dinne aññehi avāsādhippāyehi antarārāme viya yathāsukhaṁ gantuṁ, nisīdituñca vaṭṭatī’’ti vadanti, taṁ sabbaṁ na gahetabbaṁ tathāvacanābhāvā, dānalakkhaṇābhāvā, tāvattakena vihārasaṅkhyānupagamanato ca.",
  "tika-vin07t8:8_6": "‘‘Yāva nisīdissatha, tāva tumhākaṁ imaṁ gehaṁ demī’’ti dentopi hi tāvakālikameva deti vatthupariccāgalakkhaṇattā dānassa.",
  "tika-vin07t8:9_0": "582.Catuhatthappamāṇanti vaḍḍhakīhatthaṁ sandhāya vuttanti vadanti.",
  "tika-vin07t8:10_0": "584.Ukkhittacīvarohutvāti kaṭito uddhaṁ kāyabandhanādidassanavasenevukkhipanaṁ sandhāya vuttaṁ piṇḍāya carato pattaggahaṇādimattassa anuññātattā.",
  "tika-vin07t8:10_1": "Teneva ‘‘nisinnakāle pana dhamakaraṇa’’ntiādi vuttaṁ.",
  "tika-vin07t8:10_2": "Nisinnakāle hi khandhe laggapattatthavikādito dhamakaraṇaṁ nīharantassa kaṭito uddhampi dissati, tathā adassetvā nīharitabbanti adhippāyo.",
  "tika-vin07t8:10_3": "Āsane nisīdantassāpi ca pārupitacīvaraṁ kiñci ukkhipitvā saṅghāṭiṁ jaṅghapiṇḍehi anukkhipitvāva nisīditabbaṁ.",
  "tika-vin07t8:10_4": "Imasmiññeva pana sikkhāpade ‘‘vāsūpagatassā’’ti vuttattā nisīdanapaṭisaṁyuttesu chaṭṭhaaṭṭhamesu avuttattā vāsūpagatenāpi susaṁvutena okkhittacakkhunāva nisīditabbaṁ.",
  "tika-vin07t8:10_5": "Teneva mātikāṭṭhakathāyampi tesaṁ visesaṁ avatvā idheva ‘‘vāsūpagatassa pana anāpattī’’ti (kaṅkhā. aṭṭha.",
  "tika-vin07t8:10_6": "ukkhittakasikkhāpadavaṇṇanā) vuttā.",
  "tika-vin07t8:11_0": "Parimaṇḍalavaggavaṇṇanā niṭṭhitā.",
  "tika-vin07t8:12_0": "2. Ujjagghikavaggavaṇṇanā",
  "tika-vin07t8:13_0": "586.",
  "tika-vin07t8:13_1": "Dutiyavaggādiujjagghikaappasaddesu nisīdanapaṭisaṁyuttesupi vāsūpagatassa anāpatti na vuttā, kāyappacālakādīsu eva pana vuttā.",
  "tika-vin07t8:13_2": "Pāḷipotthakesu panetaṁ kesuci peyyālena byāmohitattā na suṭṭhu viññāyati.",
  "tika-vin07t8:13_3": "Yattha ca antaraghare dhammaṁ vā desentassa, pātimokkhaṁ vā uddisantassa mahāsaddena yāvaparisasāvanepi anāpatti evāti daṭṭhabbaṁ tathā ānandattheramahindattherādīhi ācaritattā.",
  "tika-vin07t8:14_0": "Ujjagghikavaggavaṇṇanā niṭṭhitā.",
  "tika-vin07t8:15_0": "3. Khambhakatavaggavaṇṇanā",
  "tika-vin07t8:16_0": "603.",
  "tika-vin07t8:16_1": "Patte gahaṇasaññā assa atthīti pattasaññīti imamatthaṁ dassetuṁ ‘‘patte saññaṁ katvā’’ti vuttaṁ.",
  "tika-vin07t8:17_0": "604.Oloṇīti ekā byañjanavikati.",
  "tika-vin07t8:17_1": "Kañjikatakkādirasoti keci.",
  "tika-vin07t8:17_2": "Maṁsarasādīnīti ādi-saddena avasesā sabbāpi byañjanavikati saṅgahitā.",
  "tika-vin07t8:18_0": "605.Samabharitanti racitaṁ.",
  "tika-vin07t8:18_1": "Heṭṭhā orohatīti samantā okāsasambhavato hatthena samaṁ kariyamānaṁ heṭṭhā bhassati.",
  "tika-vin07t8:18_2": "Pattamatthake ṭhapitāni pūvāni eva vaṭaṁsakākārena ṭhapitattā ‘‘pūvavaṭaṁsaka’’nti vuttāni.",
  "tika-vin07t8:18_3": "Keci pana ‘‘pattaṁ gahetvā thūpīkataṁ piṇḍapātaṁ racitvā diyyamānameva gaṇhato āpatti, hatthagate eva pana patte diyyamāne thūpīkatampi gahetuṁ vaṭṭatī’’ti vadanti, taṁ na gahetabbameva ‘‘samatittika’’nti bhāvanapuṁsakavasena sāmaññato vuttattā.",
  "tika-vin07t8:19_0": "Khambhakatavaggavaṇṇanā niṭṭhitā.",
  "tika-vin07t8:20_0": "4. Sakkaccavaggavaṇṇanā",
  "tika-vin07t8:21_0": "608.",
  "tika-vin07t8:21_1": "Catutthavaggādīsu sapadānanti ettha dānaṁ vuccati avakhaṇḍanaṁ, apetaṁ dānato apadānaṁ, saha apadānena sapadānaṁ, avakhaṇḍanavirahitaṁ anupaṭipāṭiyāti vuttaṁ hoti.",
  "tika-vin07t8:21_2": "Tenāha ‘‘tattha tattha odhiṁ akatvā’’tiādi.",
  "tika-vin07t8:22_0": "611.Viññattiyanti sūpodanaviññattisikkhāpadaṁ sandhāya vadati.",
  "tika-vin07t8:22_1": "‘‘Vattabbaṁ natthī’’ti iminā pāḷiyāva sabbaṁ viññāyatīti dasseti.",
  "tika-vin07t8:22_2": "Tattha pāḷiyaṁ asañciccātiādīsu vatthumattaṁ ñatvā bhuñjanena āpattiṁ āpajjantasseva puna paṇṇattiṁ ñatvā mukhagataṁ chaḍḍetukāmassa yaṁ aruciyā paviṭṭhaṁ, taṁ asañcicca paviṭṭhaṁ nāma, tattha anāpatti.",
  "tika-vin07t8:22_3": "Tadeva puna aññavihitatāya vā aviññattamidantisaññāya vā bhuñjane ‘‘asatiyā’’ti vuccati.",
  "tika-vin07t8:23_0": "613.‘‘Aññassatthāyā’’ti idamassa sikkhāpadassa attano atthāya viññāpetvā sayaṁ bhuñjane eva paññattattā iminā sikkhāpadena anāpattiṁ sandhāya vuttaṁ.",
  "tika-vin07t8:23_1": "Pañcasahadhammikānaṁ pana atthāya aññātakaappavāritaṭṭhāne viññāpento viññattikkhaṇe aṭṭhakathāsu suttānulomato vuttaakataviññattidukkaṭato na muccati.",
  "tika-vin07t8:23_2": "Sañcicca bhuñjanakkhaṇe sayañca aññe ca micchājīvato na muccantīti gahetabbaṁ.",
  "tika-vin07t8:24_0": "615.‘‘Kukkuṭaṇḍaṁ atikhuddaka’’nti idaṁ asāruppavasena vuttaṁ, atimahante eva āpattīti daṭṭhabbaṁ.",
  "tika-vin07t8:24_1": "Bhuñjantena pana corādibhayaṁ paṭicca mahantampi aparimaṇḍalampi katvā sīghaṁ bhuñjanavasenettha āpadā.",
  "tika-vin07t8:24_2": "Evamaññesupi yathānurūpaṁ daṭṭhabbaṁ.",
  "tika-vin07t8:25_0": "Sakkaccavaggavaṇṇanā niṭṭhitā.",
  "tika-vin07t8:26_0": "5. Kabaḷavaggavaṇṇanā",
  "tika-vin07t8:27_0": "617.",
  "tika-vin07t8:27_1": "Anāhaṭe kabaḷe mukhadvāravivaraṇe pana payojanābhāvā ‘‘āpadāsū’’ti na vuttaṁ.",
  "tika-vin07t8:27_2": "Evamaññesupi īdisesu.",
  "tika-vin07t8:28_0": "618.Sabbaṁ hatthanti hatthekadesā aṅguliyo vuttā ‘‘hatthamuddā’’tiādīsu viya, tasmā ekaṅgulimpi mukhe pakkhipituṁ na vaṭṭati.",
  "tika-vin07t8:29_0": "Kabaḷavaggavaṇṇanā niṭṭhitā.",
  "tika-vin07t8:30_0": "6. Surusuruvaggavaṇṇanā",
  "tika-vin07t8:31_0": "627.",
  "tika-vin07t8:31_1": "Pāḷiyaṁ sītīkatoti sītapīḷito.",
  "tika-vin07t8:31_2": "Silakabuddhoti parihāsavacanametaṁ.",
  "tika-vin07t8:31_3": "Silakañhi kiñci disvā ‘‘buddho aya’’nti voharanti.",
  "tika-vin07t8:32_0": "628.‘‘Aṅguliyo mukhe pavesetvā bhuñjituṁ vaṭṭatī’’ti iminā sabbaṁ hatthaṁ antomukhe pakkhipanasikkhāpadassapi paviṭṭhaṅgulinillehanena imassapi sikkhāpadassa anāpattiṁ dasseti.",
  "tika-vin07t8:32_1": "Eseva nayoti ghanayāguādīsu pattaṁ hatthena, oṭṭhañca jivhāya nillehituṁ vaṭṭatīti atidisati.",
  "tika-vin07t8:32_2": "Tasmāti yasmā ghanayāguādivirahitaṁ nillehituṁ na vaṭṭati.",
  "tika-vin07t8:33_0": "634.Vilīvacchattanti veṇupesikāhi kataṁ.",
  "tika-vin07t8:33_1": "Maṇḍalabaddhānīti dīghasalākāsu tiriyaṁ valayākārena salākaṁ ṭhapetvā suttehi baddhāni dīghañca tiriyañca ujukameva salākāyo ṭhapetvā daḷhabaddhāni ceva tiriyaṁ ṭhapetvā dīghadaṇḍakeheva saṅkocārahaṁ katvā sutteheva tiriyaṁ baddhāni.",
  "tika-vin07t8:33_2": "Tatthajātakadaṇḍakena katanti saha daṇḍakena chinnatālapaṇṇādīhi kataṁ.",
  "tika-vin07t8:33_3": "Chattapādukāyāti yasmiṁ chattadaṇḍakoṭiṁ pavesetvā chattaṁ ujukaṁ ṭhapetvā heṭṭhā chāyāya nisīdanti, tiṭṭhanti vā, tādise chattādhāre.",
  "tika-vin07t8:34_0": "637.Cāpoti majjhe vaṅkakājadaṇḍasadisā dhanuvikati. Kodaṇḍoti viddhadaṇḍā dhanuvikati.",
  "tika-vin07t8:35_0": "Surusuruvaggavaṇṇanā niṭṭhitā.",
  "tika-vin07t8:36_0": "7. Pādukavaggavaṇṇanā",
  "tika-vin07t8:37_0": "647.",
  "tika-vin07t8:37_1": "Sattamavagge rukkhato patitoti ekaṁ olambanasākhaṁ gahetvā patito.",
  "tika-vin07t8:37_2": "Pāḷiyāti attano ācārappakāsakaganthassa.",
  "tika-vin07t8:37_3": "Dhīratthūti dhī atthu, nindā hotūti attho.",
  "tika-vin07t8:37_4": "Vinipātanahetunāti vinipātanassa hetubhāvena.",
  "tika-vin07t8:37_5": "Tvanti upayogatthe paccattavacanaṁ, taṁ icceva vā pāṭho.",
  "tika-vin07t8:37_6": "Asmāti pāsāṇo.",
  "tika-vin07t8:38_0": "649.Na kathetabbanti therena attano kaṅkhāṭṭhānassa pucchitattā vuttaṁ.",
  "tika-vin07t8:38_1": "Daharassa atthakosallaṁ ñātuṁ pucchitena uccāsane nisinnassa ācariyassa anuyogadānanayena vattuṁ vaṭṭati.",
  "tika-vin07t8:39_0": "652.Kheḷena cettha siṅghāṇikāpi saṅgahitāti ettha udakagaṇḍusakaṁ katvā ucchukacavarādiñca mukheneva harituṁ udakesu chaḍḍetuṁ vaṭṭatīti daṭṭhabbaṁ.",
  "tika-vin07t8:39_1": "Sesaṁ sabbattha uttānameva.",
  "tika-vin07t8:40_0": "Pādukavaggavaṇṇanā niṭṭhitā.",
  "tika-vin07t8:41_0": "Sekhiyavaṇṇanānayo niṭṭhito.",
  "tika-vin07t8:42_0": "655. Adhikaraṇasamathesu ca idha vattabbaṁ natthi.",
  "tika-vin07t8:43_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t8:44_0": "Bhikkhuvibhaṅgavaṇṇanānayo niṭṭhito.",
  "tika-vin07t8:45_0": " Namo tassa bhagavato arahato sammāsambuddhassa"
}