{
  "atk-s0511a7:0_0": "7. Revatabuddhavaṁsavaṇṇanā",
  "atk-s0511a7:1_0": "Sumanassa pana bhagavato aparabhāge sāsane cassa antarahite navutivassasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassasahassāyukā ahesuṁ.",
  "atk-s0511a7:1_1": "Tadā revato nāma satthā udapādi.",
  "atk-s0511a7:1_2": "Sopi pāramiyo pūretvā anekaratanasamujjalitabhavane tusitabhavane nibbattitvā tato cavitvā sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa sirivibhavasamudayenākulassa sabbasamiddhivipulassa vipulassa nāma rañño kule sabbajananayanālipālisamākulāya samphullanayanakuvalayasassirikasiniddhavadanakamalākarasobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṁ paṭisandhiṁ gahetvā dasannaṁ māsānaṁ accayena cittakūṭapabbatato suvaṇṇahaṁsarājā viya mātukucchito nikkhami.",
  "atk-s0511a7:2_0": "Tassa paṭisandhiyaṁ jātiyañca pāṭihāriyāni pubbe vuttanayāneva ahesuṁ.",
  "atk-s0511a7:2_1": "Sudassanaratanagghiāveḷanāmakā tayo cassa pāsādā ahesuṁ.",
  "atk-s0511a7:2_2": "Sudassanādevippamukhāni tettiṁsa itthisahassāni paccupaṭṭhitāni ahesuṁ.",
  "atk-s0511a7:2_3": "Tāhi parivuto so surayuvatīhi parivuto devakumāro viya chabbassasahassāni visayasukhamanubhavamāno agāraṁ ajjhāvasi.",
  "atk-s0511a7:2_4": "So sudassanāya nāma deviyā varuṇe nāma tanaye jāte cattāri nimittāni disvā nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro viya tārāgaṇaparivuto viya cando tidasagaṇaparivuto viya dasasatanayano brahmagaṇaparivuto viya ca hāritamahābrahmā caturaṅginiyā mahatiyā senāya parivuto ājaññarathena mahābhinikkhamanaṁ nikkhamitvā sabbābharaṇāni omuñcitvā bhaṇḍāgārikassa hatthe datvā jalajāmalāvikalanīlakuvalayadalasadisenātinisitenātitikhiṇenāsinā sakesamakuṭaṁ chinditvā ākāse khipi.",
  "atk-s0511a7:2_5": "Taṁ sakko devarājā suvaṇṇacaṅkoṭakena paṭiggahetvā tāvatiṁsabhavanaṁ netvā sinerumuddhani sattaratanamayaṁ cetiyaṁ akāsi.",
  "atk-s0511a7:3_0": "Mahāpuriso pana devadattāni kāsāyāni paridahitvā pabbaji, ekā ca naṁ purisakoṭi anupabbaji.",
  "atk-s0511a7:3_1": "So tehi parivuto sattamāse padhānacariyaṁ caritvā visākhapuṇṇamāya aññatarāya sādhudeviyā nāma seṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā sāyanhasamaye aññatarenājīvakena dinnā aṭṭha tiṇamuṭṭhiyo gahetvā mattavaranāgagāmī nāgabodhiṁ padakkhiṇaṁ katvā tepaṇṇāsahatthavitthataṁ tiṇasantharaṁ santharitvā caturaṅgavīriyaṁ adhiṭṭhāya nisīditvā mārabalaṁ vidhamitvā sabbaññutaññāṇaṁ paṭivijjhitvā –",
  "atk-s0511a7:3_2": "‘‘anekajātisaṁsāraṁ…pe…",
  "atk-s0511a7:3_3": "taṇhānaṁ khayamajjhagā’’ti (dha. pa.",
  "atk-s0511a7:3_4": "153-154) udānaṁ udānesi.",
  "atk-s0511a7:3_5": "Tena vuttaṁ –",
  "atk-s0511a7:4_0": "1.",
  "atk-s0511a7:5_0": " ‘‘Sumanassa aparena, revato nāma nāyako;",
  "atk-s0511a7:6_0": "Anupamo asadiso, atulo uttamo jino’’ti.",
  "atk-s0511a7:7_0": "Revato kira satthā bodhisamīpeyeva sattasattāhāni vītināmetvā dhammadesanatthaṁ brahmāyācanaṁ sampaṭicchitvā –",
  "atk-s0511a7:7_1": "‘‘kassa nu kho ahaṁ paṭhamaṁ dhammaṁ deseyya’’nti (dī. ni. 2.72; ma. ni. 1.284; 2.341; mahāva.",
  "atk-s0511a7:7_2": "10) upadhārento attanā saha pabbajitabhikkhukoṭiyo aññe ca bahū devamanusse upanissayasampanne disvā ākāsena gantvā varuṇārāme otaritvā tehi parivuto gambhīraṁ nipuṇaṁ tiparivaṭṭaṁ appaṭivattiyaṁ aññena anuttaraṁ dhammacakkaṁ pavattetvā bhikkhūnaṁ koṭi arahatte patiṭṭhāpesi.",
  "atk-s0511a7:7_3": "Tīsu maggaphalesu patiṭṭhitānaṁ gaṇanaparicchedo natthi.",
  "atk-s0511a7:7_4": "Tena vuttaṁ –",
  "atk-s0511a7:8_0": "2.",
  "atk-s0511a7:9_0": " ‘‘Sopi dhammaṁ pakāsesi, brahmunā abhiyācito;",
  "atk-s0511a7:10_0": "Khandhadhātuvavatthānaṁ, appavattaṁ bhavābhave’’ti.",
  "atk-s0511a7:11_0": "Tattha khandhadhātuvavatthānanti pañcannaṁ khandhānaṁ aṭṭhārasannaṁ dhātūnaṁ nāmarūpavavatthānādivasena vibhāgakaraṇaṁ.",
  "atk-s0511a7:11_1": "Sabhāvalakkhaṇasāmaññalakkhaṇādivasena rūpārūpadhammapariggaho khandhadhātuvavatthānaṁ nāma.",
  "atk-s0511a7:11_2": "Atha vā pheṇapiṇḍūpamaṁ rūpaṁ parimaddanāsahanato chiddāvachiddādibhāvato ca udakapubbuḷakaṁ viya vedanā muhuttaramaṇīyabhāvato, marīcikā viya saññā vippalambhanato, kadalikkhandho viya saṅkhārā asārakato, māyā viya viññāṇaṁ vañcanakato’’ti evamādināpi nayena aniccānupassanādivasenapi khandhadhātuvavatthānaṁ veditabbaṁ (vibha. aṭṭha.",
  "atk-s0511a7:11_3": "26 kamādivinicchayakathā).",
  "atk-s0511a7:11_4": "Appavattaṁ bhavābhaveti ettha bhavoti vaḍḍhi, abhavoti hāni.",
  "atk-s0511a7:11_5": "Bhavoti sassatadiṭṭhi , abhavoti ucchedadiṭṭhi.",
  "atk-s0511a7:11_6": "Bhavoti khuddakabhavo, abhavoti mahābhavo.",
  "atk-s0511a7:11_7": "Bhavoti kāmabhavo, abhavoti rūpārūpabhavoti evamādinā nayena bhavābhavānaṁ attho veditabbo (ma. ni. aṭṭha. 2.223; saṁ. ni. aṭṭha. 3.5.1080; udā. aṭṭha. 20).",
  "atk-s0511a7:11_8": "Tesaṁ bhavābhavānaṁ appavattihetubhūtaṁ dhammaṁ pakāsesīti attho.",
  "atk-s0511a7:11_9": "Atha vā bhavati anenāti bhavo, tīsu bhavesu uppattinimittaṁ kammādikaṁ.",
  "atk-s0511a7:11_10": "Upapattibhavo abhavo nāma.",
  "atk-s0511a7:11_11": "Ubhayattha nikantiyā pahānakaraṁ appavattaṁ dhammaṁ desesīti attho.",
  "atk-s0511a7:11_12": "Tassa pana revatabuddhassa tayova abhisamayā ahesuṁ.",
  "atk-s0511a7:11_13": "Paṭhamo panassa gaṇanapathaṁ vītivatto.",
  "atk-s0511a7:11_14": "Tena vuttaṁ –",
  "atk-s0511a7:12_0": "3.",
  "atk-s0511a7:13_0": " ‘‘Tassābhisamayā tīṇi, ahesuṁ dhammadesane;",
  "atk-s0511a7:14_0": "Gaṇanāya na vattabbo, paṭhamābhisamayo ahū’’ti.",
  "atk-s0511a7:15_0": "Tattha tīṇīti tayo, liṅgavipallāso kato, ayaṁ paṭhamo abhisamayo ahosi.",
  "atk-s0511a7:16_0": "Athāparena samayena nagaruttare uttare nagare sabbārindamo arindamo nāma rājā ahosi.",
  "atk-s0511a7:16_1": "So kira bhagavantaṁ attano nagaramanuppattaṁ sutvā tīhi janakoṭīhi parivuto bhagavato paccuggamanaṁ katvā svātanāya nimantetvā buddhappamukhassa bhikkhusaṅghassa sattāhaṁ mahādānaṁ pavattetvā tigāvutavitthataṁ dīpapūjaṁ katvā bhagavantaṁ upasaṅkamitvā nisīdi.",
  "atk-s0511a7:16_2": "Atha bhagavā tassa manonukūlaṁ vicittanayaṁ dhammaṁ desesi.",
  "atk-s0511a7:16_3": "Tattha devamanussānaṁ koṭisahassassa dutiyābhisamayo ahosi.",
  "atk-s0511a7:16_4": "Tena vuttaṁ –",
  "atk-s0511a7:17_0": "4.",
  "atk-s0511a7:18_0": " ‘‘Yadā arindamaṁ rājaṁ, vinesi revato muni;",
  "atk-s0511a7:19_0": "Tadā koṭisahassānaṁ, dutiyābhisamayo ahū’’ti.",
  "atk-s0511a7:20_0": "Ayaṁ dutiyo abhisamayo.",
  "atk-s0511a7:21_0": "Athāparena samayena revato satthā uttaranigamaṁ nāma upanissāya viharanto sattāhaṁ nirodhasamāpattiṁ samāpajjitvā nisīdi.",
  "atk-s0511a7:21_1": "Tadā kira uttaranigamavāsino manussā yāgubhattakhajjakabhesajjapānakādīni āharitvā bhikkhusaṅghassa mahādānaṁ datvā bhikkhū paripucchiṁsu –",
  "atk-s0511a7:21_2": "‘‘kuhiṁ, bhante, bhagavā’’ti?",
  "atk-s0511a7:21_3": "Tato tesaṁ bhikkhū āhaṁsu –",
  "atk-s0511a7:21_4": "‘‘bhagavā, āvuso, nirodhasamāpattiṁ samāpanno’’ti.",
  "atk-s0511a7:21_5": "Athātīte tasmiṁ sattāhe bhagavantaṁ nirodhasamāpattito vuṭṭhitaṁ saradasamaye sūriyo viya attano anūpamāya buddhasiriyā virocamānaṁ disvā nirodhasamāpattiyā guṇānisaṁsaṁ pucchiṁsu.",
  "atk-s0511a7:21_6": "Bhagavā ca tesaṁ nirodhasamāpattiyā guṇānisaṁsaṁ kathesi.",
  "atk-s0511a7:21_7": "Tadā devamanussānaṁ koṭisataṁ arahatte patiṭṭhāsi.",
  "atk-s0511a7:21_8": "Ayaṁ tatiyo abhisamayo ahosi.",
  "atk-s0511a7:21_9": "Tena vuttaṁ –",
  "atk-s0511a7:22_0": "5.",
  "atk-s0511a7:23_0": " ‘‘Sattāhaṁ paṭisallānā, vuṭṭhahitvā narāsabho;",
  "atk-s0511a7:24_0": "Koṭisataṁ naramarūnaṁ, vinesi uttame phale’’ti.",
  "atk-s0511a7:25_0": "Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṁ arahantānaṁ gaṇanapathaṁ vītivattānaṁ paṭhamo sannipāto ahosi.",
  "atk-s0511a7:25_1": "Mekhalanagare koṭisatasahassasaṅkhātānaṁ ehibhikkhupabbajjāya pabbajitānaṁ arahantānaṁ dutiyo sannipāto ahosi.",
  "atk-s0511a7:25_2": "Revatassa pana bhagavato dhammacakkānuvattako varuṇo nāma aggasāvako paññavantānaṁ aggo ābādhiko ahosi.",
  "atk-s0511a7:25_3": "Tattha gilānapucchanatthāya sampattamahājanassa lakkhaṇattayaparidīpakaṁ dhammaṁ desetvā koṭisatasahassaṁ purisānaṁ ehibhikkhupabbajjāya pabbājetvā arahatte patiṭṭhāpetvā caturaṅginike sannipāte pātimokkhaṁ uddisi.",
  "atk-s0511a7:25_4": "Ayaṁ tatiyo sannipāto ahosi.",
  "atk-s0511a7:25_5": "Tena vuttaṁ –",
  "atk-s0511a7:26_0": "6.",
  "atk-s0511a7:27_0": " ‘‘Sannipātā tayo āsuṁ, revatassa mahesino;",
  "atk-s0511a7:28_0": "Khīṇāsavānaṁ vimalānaṁ, suvimuttāna tādinaṁ.",
  "atk-s0511a7:29_0": "7.",
  "atk-s0511a7:30_0": " ‘‘Atikkantā gaṇanapathaṁ, paṭhamaṁ ye samāgatā;",
  "atk-s0511a7:31_0": "Koṭisatasahassānaṁ, dutiyo āsi samāgamo.",
  "atk-s0511a7:32_0": "8.",
  "atk-s0511a7:33_0": " ‘‘Yopi paññāya asamo, tassa cakkānuvattako;",
  "atk-s0511a7:34_0": "So tadā byādhito āsi, patto jīvitasaṁsayaṁ.",
  "atk-s0511a7:35_0": "9.",
  "atk-s0511a7:36_0": " ‘‘Tassa gilānapucchāya, ye tadā upagatā munī;",
  "atk-s0511a7:37_0": "Koṭisatasahassā arahanto, tatiyo āsi samāgamo’’ti.",
  "atk-s0511a7:38_0": "Tattha cakkānuvattakoti dhammacakkānuvattako.",
  "atk-s0511a7:38_1": "Patto jīvitasaṁsayanti ettha jīvite saṁsayaṁ jīvitasaṁsayaṁ, jīvitakkhayaṁ pāpuṇāti vā, na vā pāpuṇātīti evaṁ jīvitasaṁsayaṁ patto, byādhitassa balavabhāvena marati, na maratīti jīvite saṁsayaṁ pattoti attho.",
  "atk-s0511a7:38_2": "Ye tadā upagatā munīti iti dīghabhāve sati bhikkhūnaṁ upari hoti, rasse anussarena saddhiṁ varuṇassa upari hoti.",
  "atk-s0511a7:39_0": "Tadā amhākaṁ bodhisatto rammavatīnagare atidevo nāma brāhmaṇo hutvā brāhmaṇadhamme pāraṁ gato revataṁ sammāsambuddhaṁ disvā tassa dhammakathaṁ sutvā saraṇesu patiṭṭhāya silokasahassena dasabalaṁ kittetvā sahassagghanikena uttarāsaṅgena bhagavantaṁ pūjesi.",
  "atk-s0511a7:39_1": "Sopi naṁ buddho byākāsi –",
  "atk-s0511a7:39_2": "‘‘ito kappasatasahassādhikānaṁ dvinnaṁ asaṅkhyeyyānaṁ matthake gotamo nāma buddho bhavissatī’’ti.",
  "atk-s0511a7:39_3": "Tena vuttaṁ –",
  "atk-s0511a7:40_0": "10.",
  "atk-s0511a7:41_0": " ‘‘Ahaṁ tena samayena, atidevo nāma brāhmaṇo;",
  "atk-s0511a7:42_0": "Upagantvā revataṁ buddhaṁ, saraṇaṁ tassa gañchahaṁ.",
  "atk-s0511a7:43_0": "11.",
  "atk-s0511a7:44_0": " ‘‘Tassa sīlaṁ samādhiñca, paññāguṇamanuttamaṁ;",
  "atk-s0511a7:45_0": "Thomayitvā yathāthāmaṁ, uttarīyamadāsahaṁ.",
  "atk-s0511a7:46_0": "12.",
  "atk-s0511a7:47_0": " ‘‘Sopi maṁ buddho byākāsi, revato lokanāyako;",
  "atk-s0511a7:48_0": "Aparimeyyito kappe, ayaṁ buddho bhavissati.",
  "atk-s0511a7:49_0": "13.",
  "atk-s0511a7:50_0": " ‘Padhānaṁ padahitvāna…pe… hessāma sammukhā ima’’’nti. –",
  "atk-s0511a7:51_0": "Aṭṭha gāthā vitthāretabbā.",
  "atk-s0511a7:52_0": "14.",
  "atk-s0511a7:53_0": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a7:54_0": "Uttariṁ vatamadhiṭṭhāsiṁ, dasapāramipūriyā.",
  "atk-s0511a7:55_0": "15.",
  "atk-s0511a7:56_0": " ‘‘Tadāpi taṁ buddhadhammaṁ, saritvā anubrūhayiṁ;",
  "atk-s0511a7:57_0": "Āharissāmi taṁ dhammaṁ, yaṁ mayhaṁ abhipatthita’’nti.",
  "atk-s0511a7:58_0": "Tattha saraṇaṁ tassa gañchahanti taṁ saraṇaṁ agañchiṁ ahaṁ, upayogatthe sāmivacanaṁ.",
  "atk-s0511a7:58_1": "Paññāguṇanti paññāsampattiṁ.",
  "atk-s0511a7:58_2": "Anuttamanti seṭṭhaṁ.",
  "atk-s0511a7:58_3": "‘‘Paññāvimuttiguṇamuttama’’ntipi pāṭho, so uttānova.",
  "atk-s0511a7:58_4": "Thomayitvāti thometvā vaṇṇayitvā.",
  "atk-s0511a7:58_5": "Yathāthāmanti yathābalaṁ.",
  "atk-s0511a7:58_6": "Uttarīyanti uttarāsaṅgaṁ.",
  "atk-s0511a7:58_7": "Adāsahanti adāsiṁ ahaṁ.",
  "atk-s0511a7:58_8": "Buddhadhammanti buddhabhāvakaraṁ dhammaṁ, pāramīdhammanti attho.",
  "atk-s0511a7:58_9": "Saritvāti anussaritvā.",
  "atk-s0511a7:58_10": "Anubrūhayinti abhivaḍḍhesiṁ.",
  "atk-s0511a7:58_11": "Āharissāmīti ānayissāmi.",
  "atk-s0511a7:58_12": "Taṁ dhammanti taṁ buddhattaṁ.",
  "atk-s0511a7:58_13": "Yaṁ mayhaṁ abhipatthitanti yaṁ mayā abhipatthitaṁ buddhattaṁ, taṁ āharissāmīti attho.",
  "atk-s0511a7:59_0": "Tassa pana revatassa bhagavato nagaraṁ sudhaññavatī nāma ahosi, pitā vipulo nāma khattiyo, mātā vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko, bhaddā ca subhaddā ca dve aggasāvikā, nāgarukkho bodhi, sarīraṁ asītihatthubbedhaṁ ahosi, āyu saṭṭhivassasahassāni, sudassanā nāma aggamahesī, varuṇo nāma putto, ājaññarathena nikkhami.",
  "atk-s0511a7:60_0": "‘‘Tassa dehābhinikkhantaṁ, pabhājālamanuttaraṁ;",
  "atk-s0511a7:61_0": "Divā ceva tadā rattiṁ, niccaṁ pharati yojanaṁ.",
  "atk-s0511a7:62_0": "‘‘Dhātuyo mama sabbāpi, vikirantūti so jino;",
  "atk-s0511a7:63_0": "Adhiṭṭhāsi mahāvīro, sabbasattānukampako.",
  "atk-s0511a7:64_0": "‘‘Mahānāgavanuyyāne, mahato nagarassa so;",
  "atk-s0511a7:65_0": "Pūjito naramarūhi, parinibbāyi revato’’ti.",
  "atk-s0511a7:66_0": "Tena vuttaṁ –",
  "atk-s0511a7:67_0": "16.",
  "atk-s0511a7:68_0": " ‘‘Nagaraṁ sudhaññavatī nāma, vipulo nāma khattiyo;",
  "atk-s0511a7:69_0": "Vipulā nāma janikā, revatassa mahesino.",
  "atk-s0511a7:70_0": "21.",
  "atk-s0511a7:71_0": " ‘‘Varuṇo brahmadevo ca, ahesuṁ aggasāvakā;",
  "atk-s0511a7:72_0": "Sambhavo nāmupaṭṭhāko, revatassa mahesino.",
  "atk-s0511a7:73_0": "22.",
  "atk-s0511a7:74_0": " ‘‘Bhaddā ceva subhaddā ca, ahesuṁ aggasāvikā;",
  "atk-s0511a7:75_0": "Sopi buddho asamasamo, nāgamūle abujjhatha.",
  "atk-s0511a7:76_0": "23.",
  "atk-s0511a7:77_0": " ‘‘Padumo kuñjaro ceva, ahesuṁ aggupaṭṭhakā;",
  "atk-s0511a7:78_0": "Sirimā ceva yasavatī, ahesuṁ aggupaṭṭhikā.",
  "atk-s0511a7:79_0": "24.",
  "atk-s0511a7:80_0": " ‘‘Uccattanena so buddho, asītihatthamuggato;",
  "atk-s0511a7:81_0": "Obhāseti disā sabbā, indaketuva uggato.",
  "atk-s0511a7:82_0": "25.",
  "atk-s0511a7:83_0": " ‘‘Tassa sarīre nibbattā, pabhāmālā anuttarā;",
  "atk-s0511a7:84_0": "Divā vā yadi vā rattiṁ, samantā pharati yojanaṁ.",
  "atk-s0511a7:85_0": "26.",
  "atk-s0511a7:86_0": " ‘‘Saṭṭhivassasahassāni , āyu vijjati tāvade;",
  "atk-s0511a7:87_0": "Tāvatā diṭṭhamāno so, tāresi janataṁ bahuṁ.",
  "atk-s0511a7:88_0": "27.",
  "atk-s0511a7:89_0": " ‘‘Dassayitvā buddhabalaṁ amataṁ loke pakāsayaṁ;",
  "atk-s0511a7:90_0": "Nibbāyi anupādāno, yathaggupādānasaṅkhayā.",
  "atk-s0511a7:91_0": "28.",
  "atk-s0511a7:92_0": " ‘‘So ca kāyo ratananibho, so ca dhammo asādiso;",
  "atk-s0511a7:93_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a7:94_0": "Tattha obhāsetīti pakāsayati.",
  "atk-s0511a7:94_1": "Uggatoti ussito.",
  "atk-s0511a7:94_2": "Pabhāmālāti pabhāvelā.",
  "atk-s0511a7:94_3": "Yathaggīti aggi viya.",
  "atk-s0511a7:94_4": "Upādānasaṅkhayāti indhanakkhayā.",
  "atk-s0511a7:94_5": "So ca kāyo ratananibhoti so ca tassa bhagavato kāyo suvaṇṇavaṇṇo.",
  "atk-s0511a7:94_6": "‘‘Tañca kāyaṁ ratananibha’’ntipi pāṭho, liṅgavipallāsena vuttaṁ.",
  "atk-s0511a7:94_7": "Soyeva panassattho.",
  "atk-s0511a7:94_8": "Sesagāthāsu sabbattha uttānamevāti.",
  "atk-s0511a7:95_0": "Revatabuddhavaṁsavaṇṇanā niṭṭhitā.",
  "atk-s0511a7:96_0": "Niṭṭhito pañcamo buddhavaṁso."
}