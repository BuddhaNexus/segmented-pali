{
  "ud8.3:0.1_0": "Udāna 8.3",
  "ud8.3:0.2_0": "Tatiyanibbānapaṭisaṁyuttasutta",
  "ud8.3:1.1_0": "Evaṁ me sutaṁ—",
  "ud8.3:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud8.3:1.3_0": "Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.",
  "ud8.3:1.4_0": "Tedha bhikkhū aṭṭhiṁ katvā, manasi katvā, sabbaṁ cetaso samannāharitvā, ohitasotā dhammaṁ suṇanti.",
  "ud8.3:2.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.3:3.1_0": "“Atthi, bhikkhave, ajātaṁ abhūtaṁ akataṁ asaṅkhataṁ.",
  "ud8.3:3.2_0": "No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha.",
  "ud8.3:3.3_0": "Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti.",
  "ud8.3:3.4_0": "Tatiyaṁ."
}