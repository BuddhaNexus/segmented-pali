{
  "tika-abh06t18:0_0": "18. Aṭṭhārasamo paricchedo",
  "tika-abh06t18:1_0": "Diṭṭhivisuddhiniddeso",
  "tika-abh06t18:2_0": "1170.",
  "tika-abh06t18:3_0": " Samādhiṁ pana sābhiññaṁ, bhāvetvā tadanantaraṁ;",
  "tika-abh06t18:4_0": "Bhāvetabbā yato paññā, bhikkhunā tena dhīmatā.",
  "tika-abh06t18:5_0": "1171.",
  "tika-abh06t18:6_0": " Tatohaṁ dāni vakkhāmi, paññābhāvanamuttamaṁ;",
  "tika-abh06t18:7_0": "Samāseneva bhikkhūnaṁ, paraṁ pītisukhāvahaṁ.",
  "tika-abh06t18:8_0": "1172.",
  "tika-abh06t18:9_0": " Kā paññā pana ko cattho,",
  "tika-abh06t18:10_0": "Kimassā lakkhaṇādikaṁ;",
  "tika-abh06t18:11_0": "Katidhā sā kathaṁ tena,",
  "tika-abh06t18:12_0": "Bhāvetabbāti vuccate. –",
  "tika-abh06t18:13_0": "1173.",
  "tika-abh06t18:14_0": " Paññā vipassanāpaññā, puññacittasamāyutā;",
  "tika-abh06t18:15_0": "Pajānātīti paññā sā, jānanā vā pakārato.",
  "tika-abh06t18:16_0": "1174.",
  "tika-abh06t18:17_0": " Saññāviññāṇapaññānaṁ, ko viseso kimantaraṁ;",
  "tika-abh06t18:18_0": "Saññāviññāṇapaññānaṁ, jānanatte samepi ca.",
  "tika-abh06t18:19_0": "1175.",
  "tika-abh06t18:20_0": " Yā sañjānanamattaṁva, saññā nīlādito pana;",
  "tika-abh06t18:21_0": "Lakkhaṇappaṭivedhaṁ tu, kātuṁ sakkoti neva sā.",
  "tika-abh06t18:22_0": "1176.",
  "tika-abh06t18:23_0": " Viññāṇaṁ pana jānāti, nīlapītādigocaraṁ;",
  "tika-abh06t18:24_0": "Sakkotipi aniccādilakkhaṇaṁ paṭivijjhituṁ.",
  "tika-abh06t18:25_0": "1177.",
  "tika-abh06t18:26_0": " Ussakkitvā na sakkoti, maggaṁ pāpetumeva taṁ;",
  "tika-abh06t18:27_0": "Paññā vuttanayaṁ kātuṁ, sakkoti tividhampi taṁ.",
  "tika-abh06t18:28_0": "1178.",
  "tika-abh06t18:29_0": " Imesaṁ pana tiṇṇampi, viseso samudīrito;",
  "tika-abh06t18:30_0": "Sabbesaṁ pana dhammānaṁ, sabhāvapaṭivedhanaṁ.",
  "tika-abh06t18:31_0": "1179.",
  "tika-abh06t18:32_0": " Lakkhaṇaṁ pana paññāya, lakkhaṇaññūhi dīpitaṁ;",
  "tika-abh06t18:33_0": "Sammohanandhakārassa, viddhaṁsanarasā matā.",
  "tika-abh06t18:34_0": "1180.",
  "tika-abh06t18:35_0": " Asammohapaccupaṭṭhānā , samādhāsannakāraṇā;",
  "tika-abh06t18:36_0": "Evamettha ca viññeyyā, paññāya lakkhaṇādikā.",
  "tika-abh06t18:37_0": "Katidhāti ettha –",
  "tika-abh06t18:38_0": "1181.",
  "tika-abh06t18:39_0": " Lakkhaṇenekadhā vuttā,",
  "tika-abh06t18:40_0": "Lokikālokikā dvidhā;",
  "tika-abh06t18:41_0": "Lokiyenettha maggena,",
  "tika-abh06t18:42_0": "Yuttā sā lokikā siyā.",
  "tika-abh06t18:43_0": "1182.",
  "tika-abh06t18:44_0": " Lokuttarena maggena, yuttā lokuttarā matā;",
  "tika-abh06t18:45_0": "Tividhāpi siyā paññā, cintāsutamayādito.",
  "tika-abh06t18:46_0": "1183.",
  "tika-abh06t18:47_0": " Tatthattanova cintāya, nipphannattāti tassa sā;",
  "tika-abh06t18:48_0": "Hoti cintāmayā paññā, bhūripaññena desitā.",
  "tika-abh06t18:49_0": "1184.",
  "tika-abh06t18:50_0": " Parato pana sutvāna, laddhā paññā ayaṁ idha;",
  "tika-abh06t18:51_0": "Suteneva ca nipphannā, paññā sutamayā matā.",
  "tika-abh06t18:52_0": "1185.",
  "tika-abh06t18:53_0": " Yathā vāpi tathā cettha, bhāvanāya vasena tu;",
  "tika-abh06t18:54_0": "Nipphannā appanāpattā, paññā sā bhāvanāmayā.",
  "tika-abh06t18:55_0": "1186.",
  "tika-abh06t18:56_0": " Paṭisambhidācatukkassa, vasena catudhā siyā;",
  "tika-abh06t18:57_0": "Atthadhammaniruttīsu, ñāṇaṁ ñāṇesu tīsupi.",
  "tika-abh06t18:58_0": "1187.",
  "tika-abh06t18:59_0": " Yaṁ kiñci paccayuppannaṁ, vipākā ca kriyā tathā;",
  "tika-abh06t18:60_0": "Nibbānaṁ bhāsitattho ca, pañcete atthasaññitā.",
  "tika-abh06t18:61_0": "1188.",
  "tika-abh06t18:62_0": " Phalanibbattako hetu, ariyamaggo ca bhāsitaṁ;",
  "tika-abh06t18:63_0": "Kusalākusalañceti, pañcete dhammasaññitā.",
  "tika-abh06t18:64_0": "1189.",
  "tika-abh06t18:65_0": " Tasmiṁ atthe ca dhamme ca, yā sabhāvanirutti tu;",
  "tika-abh06t18:66_0": "Niruttīti ca niddiṭṭhā, niruttikusalena sā.",
  "tika-abh06t18:67_0": "1190.",
  "tika-abh06t18:68_0": " Ñāṇaṁ ārammaṇaṁ katvā, tividhaṁ paccavekkhato;",
  "tika-abh06t18:69_0": "Tesu ñāṇesu yaṁ ñāṇaṁ, paṭibhānanti taṁ mataṁ.",
  "tika-abh06t18:70_0": "1191.",
  "tika-abh06t18:71_0": " Pariyattiparipucchāhi , savanādhigamehi ca;",
  "tika-abh06t18:72_0": "Pubbayogena gacchanti, pabhedaṁ paṭisambhidā.",
  "tika-abh06t18:73_0": "Kathaṁ bhāvetabbāti ettha –",
  "tika-abh06t18:74_0": "1192.",
  "tika-abh06t18:75_0": " Khandhādīsu hi dhammesu, bhūmibhūtesu yoginā;",
  "tika-abh06t18:76_0": "Uggahādivasenettha, katvā paricayaṁ pana.",
  "tika-abh06t18:77_0": "1193.",
  "tika-abh06t18:78_0": "Sīlaṁ cittavisuddhiñca, sampādetvā tato paraṁ;",
  "tika-abh06t18:79_0": "Diṭṭhisuddhādayo pañca, sampādentena suddhiyā.",
  "tika-abh06t18:80_0": "1194.",
  "tika-abh06t18:81_0": " Tāya paññāya yuttena, bhītena jananādito;",
  "tika-abh06t18:82_0": "Bhāvetabbā bhavābhāvaṁ, patthayantena bhikkhunā.",
  "tika-abh06t18:83_0": "1195.",
  "tika-abh06t18:84_0": " Rūpañca vedanā saññā, saṅkhārā ceva sabbaso;",
  "tika-abh06t18:85_0": "Viññāṇañceti pañcete, khandhā sambuddhadesitā.",
  "tika-abh06t18:86_0": "1196.",
  "tika-abh06t18:87_0": " Tattha yaṁ kiñci rūpaṁ taṁ, atītānāgatādikaṁ;",
  "tika-abh06t18:88_0": "Ajjhattaṁ vā bahiddhā vā, sukhumoḷārikampi vā.",
  "tika-abh06t18:89_0": "1197.",
  "tika-abh06t18:90_0": " Hīnaṁ vāpi paṇītaṁ vā, yaṁ dūre yañca santike;",
  "tika-abh06t18:91_0": "Sabbaṁ tamekato katvā, rūpakkhandhoti vuccati.",
  "tika-abh06t18:92_0": "1198.",
  "tika-abh06t18:93_0": " Itaresupi yaṁ kiñci, taṁ vedayitalakkhaṇaṁ;",
  "tika-abh06t18:94_0": "Sabbaṁ tamekato katvā, vedanākkhandhatā katā.",
  "tika-abh06t18:95_0": "1199.",
  "tika-abh06t18:96_0": " Cittajaṁ pana yaṁ kiñci, taṁ sañjānanalakkhaṇaṁ;",
  "tika-abh06t18:97_0": "Sabbaṁ tamekato katvā, saññākkhandhoti vuccati.",
  "tika-abh06t18:98_0": "1200.",
  "tika-abh06t18:99_0": " Yaṁ kiñci cittasambhūtaṁ, abhisaṅkhāralakkhaṇaṁ;",
  "tika-abh06t18:100_0": "Sabbaṁ tamekato katvā, saṅkhārakkhandhatā katā.",
  "tika-abh06t18:101_0": "1201.",
  "tika-abh06t18:102_0": " Tattha cittaṁ tu yaṁ kiñci, taṁ vijānanalakkhaṇaṁ;",
  "tika-abh06t18:103_0": "Sabbaṁ tamekato katvā, viññāṇakkhandhatā katā.",
  "tika-abh06t18:104_0": "1202.",
  "tika-abh06t18:105_0": " Cattāro ca mahābhūtā, upādā catuvīsati;",
  "tika-abh06t18:106_0": "Aṭṭhavīsatidhā cetaṁ, rūpaṁ rūpanti gaṇhati.",
  "tika-abh06t18:107_0": "1203.",
  "tika-abh06t18:108_0": " Ekāsītiyā cittena, saṁyuttā vedanādayo;",
  "tika-abh06t18:109_0": "Vedanāsaññāsaṅkhāra-viññāṇakkhandhasaññitā.",
  "tika-abh06t18:110_0": "1204.",
  "tika-abh06t18:111_0": " Cattārorūpino khandhe, nāmanti parigaṇhati;",
  "tika-abh06t18:112_0": "Rūpakkhandho bhave rūpaṁ, nāmakkhandhā arūpino.",
  "tika-abh06t18:113_0": "1205.",
  "tika-abh06t18:114_0": " Ruppanalakkhaṇaṁ rūpaṁ, nāmaṁ namanalakkhaṇaṁ;",
  "tika-abh06t18:115_0": "Iti saṅkhepato nāma-rūpaṁ so parigaṇhati.",
  "tika-abh06t18:116_0": "1206.",
  "tika-abh06t18:117_0": " Phālento viya tālassa, kandaṁ tu yamakaṁ dvidhā;",
  "tika-abh06t18:118_0": "Vavatthapeti nāmañca, rūpañcāti dvidhā pana.",
  "tika-abh06t18:119_0": "1207.",
  "tika-abh06t18:120_0": " Nāmato rūpato añño,",
  "tika-abh06t18:121_0": "Satto vā puggalopi vā;",
  "tika-abh06t18:122_0": "Attā vā koci natthīti,",
  "tika-abh06t18:123_0": "Niṭṭhaṁ gacchati sabbadā.",
  "tika-abh06t18:124_0": "1208.",
  "tika-abh06t18:125_0": " Evaṁ vavatthapetvā so, nāmarūpaṁ sabhāvato;",
  "tika-abh06t18:126_0": "Sattasammohaghātatthaṁ, bahusuttavasenidha.",
  "tika-abh06t18:127_0": "1209.",
  "tika-abh06t18:128_0": " Nāmarūpamattaññeva, natthi kocidha puggalo;",
  "tika-abh06t18:129_0": "Evamettha paṇḍito poso, vavatthapeti taṁ pana.",
  "tika-abh06t18:130_0": "Vuttaṁ hetaṁ –",
  "tika-abh06t18:131_0": "1210.",
  "tika-abh06t18:132_0": " ‘‘Yathāpi aṅgasambhārā,",
  "tika-abh06t18:133_0": "Hoti saddo ratho iti;",
  "tika-abh06t18:134_0": "Evaṁ khandhesu santesu,",
  "tika-abh06t18:135_0": "Hoti sattoti sammutī’’ti.",
  "tika-abh06t18:136_0": "1211.",
  "tika-abh06t18:137_0": " Yathāpi dāruyantampi, nijjīvañca nirīhakaṁ;",
  "tika-abh06t18:138_0": "Dārurajjusamāyoge, taṁ gacchatipi tiṭṭhati.",
  "tika-abh06t18:139_0": "1212.",
  "tika-abh06t18:140_0": " Tathedaṁ nāmarūpampi, nijjīvañca nirīhakaṁ;",
  "tika-abh06t18:141_0": "Aññamaññasamāyoge, taṁ gacchatipi tiṭṭhati.",
  "tika-abh06t18:142_0": "Tenāhu porāṇā –",
  "tika-abh06t18:143_0": "1213.",
  "tika-abh06t18:144_0": " ‘‘Nāmañca rūpañca idhatthi saccato,",
  "tika-abh06t18:145_0": "Na hettha satto manujo ca vijjati;",
  "tika-abh06t18:146_0": "Suññaṁ idaṁ yantamivābhisaṅkhataṁ,",
  "tika-abh06t18:147_0": "Dukkhassa puñjo tiṇakaṭṭhasādiso’’ti.",
  "tika-abh06t18:148_0": "1214.",
  "tika-abh06t18:149_0": " Aññamaññūpanissāya , daṇḍakesu ṭhitesu hi;",
  "tika-abh06t18:150_0": "Ekasmiṁ patamāne tu, tatheva patatītaro.",
  "tika-abh06t18:151_0": "Tenāhu porāṇā –",
  "tika-abh06t18:152_0": "1215.",
  "tika-abh06t18:153_0": " ‘‘Yamakaṁ nāmarūpañca, ubho aññoññanissitā;",
  "tika-abh06t18:154_0": "Ekasmiṁ bhijjamānasmiṁ, ubho bhijjanti paccayā’’ti.",
  "tika-abh06t18:155_0": "1216.",
  "tika-abh06t18:156_0": " Utinnaṁ nāmarūpānaṁ, nāmaṁ nittejamettha taṁ;",
  "tika-abh06t18:157_0": "Sakeneva hi tejena, na sakkoti pavattituṁ.",
  "tika-abh06t18:158_0": "1217.",
  "tika-abh06t18:159_0": " Na byāharati no seti, na tiṭṭhati na gacchati;",
  "tika-abh06t18:160_0": "Na bhedeti na coreti, na bhuñjati na khādati.",
  "tika-abh06t18:161_0": "1218.",
  "tika-abh06t18:162_0": " Tathā rūpampi nittejaṁ, vinā nāmañca sabbathā;",
  "tika-abh06t18:163_0": "Sakeneva hi tejena, na sakkoti pavattituṁ.",
  "tika-abh06t18:164_0": "1219.",
  "tika-abh06t18:165_0": " Bhuñjāmīti pivāmīti, khādāmīti tatheva ca;",
  "tika-abh06t18:166_0": "Rodāmīti hasāmīti, rūpassetaṁ na vijjati.",
  "tika-abh06t18:167_0": "1220.",
  "tika-abh06t18:168_0": " Nāmaṁ nissāya rūpaṁ tu, rūpaṁ nissāya nāmakaṁ;",
  "tika-abh06t18:169_0": "Pavattati sadā sabbaṁ, pañcavokārabhūmiyaṁ.",
  "tika-abh06t18:170_0": "1221.",
  "tika-abh06t18:171_0": " Imassa pana atthassa, āvibhāvatthameva ca;",
  "tika-abh06t18:172_0": "Jaccandhapīṭhasappīnaṁ, vattabbā upamā idha.",
  "tika-abh06t18:173_0": "1222.",
  "tika-abh06t18:174_0": " Yathā hi nāvaṁ nissāya, manussā yanti aṇṇave;",
  "tika-abh06t18:175_0": "Evaṁ rūpampi nissāya, nāmakāyo pavattati.",
  "tika-abh06t18:176_0": "1223.",
  "tika-abh06t18:177_0": " Yathā manusse nissāya, nāvā gacchati aṇṇave;",
  "tika-abh06t18:178_0": "Evaṁ nāmampi nissāya, rūpakāyo pavattati.",
  "tika-abh06t18:179_0": "1224.",
  "tika-abh06t18:180_0": " Sattasaññaṁ vinodetvā, nāmarūpassa sabbathā;",
  "tika-abh06t18:181_0": "Yāthāvadassanaṁ etaṁ, ‘‘diṭṭhisuddhī’’ti vuccati.",
  "tika-abh06t18:182_0": "1225.",
  "tika-abh06t18:183_0": " Parimuccitukāmo ca, dukkhato jātiādito;",
  "tika-abh06t18:184_0": "Antadvayaṁ vivajjetvā, bhāvaye pana paṇḍito.",
  "tika-abh06t18:185_0": "1226.",
  "tika-abh06t18:186_0": " Diṭṭhivisuddhimimaṁ parisuddhaṁ,",
  "tika-abh06t18:187_0": "Suṭṭhutaraṁ tu karoti naro yo;",
  "tika-abh06t18:188_0": "Diṭṭhigatāni malāni asesaṁ,",
  "tika-abh06t18:189_0": "Nāsamupenti hi tassa narassa.",
  "tika-abh06t18:190_0": "Iti abhidhammāvatāre diṭṭhivisuddhiniddeso nāma",
  "tika-abh06t18:191_0": "Aṭṭhārasamo paricchedo."
}