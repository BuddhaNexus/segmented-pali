{
  "atk-s0514a11:0_0": "18. Paṇṇāsanipāto",
  "atk-s0514a11:2_0": " [526] 1. Niḷinikājātakavaṇṇanā",
  "atk-s0514a11:3_0": "Uddayhatejanapadoti idaṁ satthā jetavane viharanto purāṇadutiyikāpalobhanaṁ ārabba kathesi.",
  "atk-s0514a11:3_1": "Kathento ca taṁ bhikkhuṁ ‘‘kena ukkaṇṭhāpitosī’’ti pucchitvā ‘‘purāṇadutiyikāyā’’ti vutte ‘‘na esā kho, bhikkhu, idāneva tava anatthakārikā, pubbepi tvaṁ etaṁ nissāya jhānā parihāyitvā mahāvināsaṁ patto’’ti vatvā atītaṁ āhari.",
  "atk-s0514a11:4_0": "Atīte bārāṇasiyaṁ brahmadatte rajjaṁ kārente bodhisatto udiccabrāhmaṇamahāsālakule nibbattitvā vayappatto uggahitasippo isipabbajjaṁ pabbijitvā jhānābhiññā nibbattetvā himavantapadese vāsaṁ kappesi.",
  "atk-s0514a11:4_1": "Alambusājātake vuttanayeneva taṁ paṭicca ekā migī gabbhaṁ paṭilabhitvā puttaṁ vijāyi, ‘‘isisiṅgo’’tvevassa nāmaṁ ahosi.",
  "atk-s0514a11:4_2": "Atha naṁ pitā vayappattaṁ pabbājetvā kasiṇaparikammaṁ uggaṇhāpesi.",
  "atk-s0514a11:4_3": "So nacirasseva jhānābhiññā uppādetvā jhānasukhena kīḷi, ghoratapo paramadhitindriyo ahosi.",
  "atk-s0514a11:4_4": "Tassa sīlatejena sakkassa bhavanaṁ kampi.",
  "atk-s0514a11:4_5": "Sakko āvajjento taṁ kāraṇaṁ ñatvā ‘‘upāyenassa sīlaṁ bhindissāmī’’ti tīṇi saṁvaccharāni sakalakāsiraṭṭhe vuṭṭhiṁ nivāresi, raṭṭhaṁ aggidaḍḍhaṁ viya ahosi.",
  "atk-s0514a11:4_6": "Sasse asampajjamāne dubbhikkhapīḷitā manussā sannipatitvā rājaṅgaṇe upakkosiṁsu.",
  "atk-s0514a11:4_7": "Atha ne rājā vātapāne ṭhito ‘‘kiṁ eta’’nti pucchi.",
  "atk-s0514a11:4_8": "‘‘Mahārāja, tīṇi saṁvaccharāni devassa avassantattā sakalaraṭṭhaṁ uddayhati, manussā dukkhitā, devaṁ vassāpehi, devā’’ti.",
  "atk-s0514a11:4_9": "Rājā sīlaṁ samādiyitvā uposathaṁ upavasantopi vassaṁ vassāpetuṁ nāsakkhi.",
  "atk-s0514a11:5_0": "Tasmiṁ kāle sakko aḍḍharattasamaye tassa sirigabbhaṁ pavisitvā ekobhāsaṁ katvā vehāse aṭṭhāsi.",
  "atk-s0514a11:5_1": "Rājā taṁ disvā ‘‘kosi tva’’nti pucchi. ‘‘Sakkohamasmī’’ti. ‘‘Kenatthenāgatosī’’ti?",
  "atk-s0514a11:5_2": "‘‘Vassati te, mahārāja , raṭṭhe devo’’ti? ‘‘Na vassatī’’ti.",
  "atk-s0514a11:5_3": "‘‘Jānāsi panassa avassanakāraṇa’’nti? ‘‘Na jānāmi, sakkā’’ti.",
  "atk-s0514a11:5_4": "‘‘Mahārāja, himavantapadese isisiṅgo nāma tāpaso paṭivasati ghoratapo paramadhitindriyo.",
  "atk-s0514a11:5_5": "So nibaddhaṁ deve vassante kujjhitvā ākāsaṁ olokesi, tasmā devo na vassatī’’ti.",
  "atk-s0514a11:5_6": "‘‘Idāni panettha kiṁ kātabba’’nti?",
  "atk-s0514a11:5_7": "‘‘Tassa tape bhinne devo vassissatī’’ti.",
  "atk-s0514a11:5_8": "‘‘Ko panassa tapaṁ bhindituṁ samattho’’ti?",
  "atk-s0514a11:5_9": "‘‘Dhītā te, mahārāja, niḷinikā samatthā, taṁ pakkosāpetvā ‘asukaṭṭhānaṁ nāma gantvā tāpasassa tapaṁ bhindāhī’ti pesehī’’ti.",
  "atk-s0514a11:5_10": "Evaṁ so rājānaṁ anusāsitvā sakaṭṭhānameva agamāsi.",
  "atk-s0514a11:5_11": "Rājā punadivase amaccehi saddhiṁ mantetvā dhītaraṁ pakkosāpetvā paṭhamaṁ gāthamāha –",
  "atk-s0514a11:6_0": "1.",
  "atk-s0514a11:7_0": " ‘‘Uddayhate janapado, raṭṭhañcāpi vinassati;",
  "atk-s0514a11:8_0": "Ehi niḷinike gaccha, taṁ me brāhmaṇamānayā’’ti.",
  "atk-s0514a11:9_0": "Tattha taṁ meti taṁ mama anatthakāriṁ brāhmaṇaṁ attano vasaṁ ānehi, kilesarativasenassa sīlaṁ bhindāhīti.",
  "atk-s0514a11:10_0": "Taṁ sutvā sā dutiyaṁ gāthamāha –",
  "atk-s0514a11:11_0": "2.",
  "atk-s0514a11:12_0": " ‘‘Nāhaṁ dukkhakkhamā rāja, nāhaṁ addhānakovidā;",
  "atk-s0514a11:13_0": "Kathaṁ ahaṁ gamissāmi, vanaṁ kuñjarasevita’’nti.",
  "atk-s0514a11:14_0": "Tattha dukkhakkhamāti ahaṁ, mahārāja, dukkhassa khamā na homi, addhānampi na jānāmi, sāhaṁ kathaṁ gamissāmīti.",
  "atk-s0514a11:15_0": "Tato rājā dve gāthāyo abhāsi –",
  "atk-s0514a11:16_0": "3.",
  "atk-s0514a11:17_0": " ‘‘Phītaṁ janapadaṁ gantvā, hatthinā ca rathena ca;",
  "atk-s0514a11:18_0": "Dārusaṅghāṭayānena, evaṁ gaccha niḷinike.",
  "atk-s0514a11:19_0": "4.",
  "atk-s0514a11:20_0": " ‘‘Hatthiassarathe pattī, gacchevādāya khattiye;",
  "atk-s0514a11:21_0": "Taveva vaṇṇarūpena, vasaṁ tamānayissasī’’ti.",
  "atk-s0514a11:22_0": "Tattha dārusaṅghāṭayānenāti, amma, niḷinike na tvaṁ padasā gamissasi, phītaṁ pana subhikkhaṁ khemaṁ attano janapadaṁ hatthivāhanehi ca rathavāhanehi ca gantvā tato parampi ajjhokāse paṭicchannena vayhādinā udakaṭṭhāne nāvāsaṅkhātena dārusaṅghāṭayānena gaccha.",
  "atk-s0514a11:22_1": "Vaṇṇarūpenāti evaṁ akilamamānā gantvā tava vaṇṇena ceva rūpasampadāya ca taṁ brāhmaṇaṁ attano vasaṁ ānayissasīti.",
  "atk-s0514a11:23_0": "Evaṁ so dhītarā saddhiṁ akathetabbampi raṭṭhaparipālanaṁ nissāya kathesi. Sāpi ‘‘sādhū’’ti sampaṭicchi.",
  "atk-s0514a11:23_1": "Athassā sabbaṁ dātabbayuttakaṁ datvā amaccehi saddhiṁ uyyojesi.",
  "atk-s0514a11:23_2": "Amaccā taṁ ādāya paccantaṁ patvā tattha khandhāvāraṁ nivāsāpetvā rājadhītaraṁ ukkhipāpetvā vanacarakena desitena maggena himavantaṁ pavisitvā pubbaṇhasamaye tassa assamapadassa samīpaṁ pāpuṇiṁsu.",
  "atk-s0514a11:23_3": "Tasmiṁ khaṇe bodhisatto puttaṁ assamapade nivāsāpetvā sayaṁ phalāphalatthāya araññaṁ paviṭṭho hoti.",
  "atk-s0514a11:23_4": "Vanacarako sayaṁ assamaṁ agantvā tassa pana dassanaṭṭhāne ṭhatvā niḷinikāya taṁ dassento dve gāthā abhāsi –",
  "atk-s0514a11:24_0": "5.",
  "atk-s0514a11:25_0": " ‘‘Kadalīdhajapaññāṇo, ābhujīparivārito;",
  "atk-s0514a11:26_0": "Eso padissati rammo, isisiṅgassa assamo.",
  "atk-s0514a11:27_0": "6.",
  "atk-s0514a11:28_0": " ‘‘Eso aggissa saṅkhāto, eso dhūmo padissati;",
  "atk-s0514a11:29_0": "Maññe no aggiṁ hāpeti, isisiṅgo mahiddhiko’’ti.",
  "atk-s0514a11:30_0": "Tattha kadalīsaṅkhātā dhajā paññāṇaṁ assāti kadalīdhajapaññāṇo.",
  "atk-s0514a11:30_1": "Ābhujīparivāritoti bhujapattavanaparikkhitto.",
  "atk-s0514a11:30_2": "Saṅkhātoti eso aggi assa isisiṅgassa jhānena saṅkhāto paccakkhagato jalati.",
  "atk-s0514a11:30_3": "Maññe no agginti aggiṁ no hāpeti juhati paricaratīti maññāmi.",
  "atk-s0514a11:31_0": "Amaccāpi bodhisattassa araññaṁ paviṭṭhavelāya assamaṁ parivāretvā ārakkhaṁ ṭhapetvā rājadhītaraṁ isivesaṁ gāhāpetvā suvaṇṇacīrakena nivāsanapārupanaṁ katvā sabbālaṅkārehi alaṅkaritvā tantubaddhaṁ cittageṇḍukaṁ gāhāpetvā assamapadaṁ pesetvā sayaṁ bahi rakkhantā aṭṭhaṁsu.",
  "atk-s0514a11:31_1": "Sā tena geṇḍukena kīḷantī caṅkamakoṭiyaṁ otari.",
  "atk-s0514a11:31_2": "Tasmiṁ khaṇe isisiṅgo paṇṇasāladvāre pāsāṇaphalake nisinno hoti.",
  "atk-s0514a11:31_3": "So taṁ āgacchantiṁ disvā bhītatasito uṭṭhāya paṇṇasālaṁ pavisitvā aṭṭhāsi .",
  "atk-s0514a11:31_4": "Sāpissa paṇṇasāladvāraṁ gantvā kīḷiyeva.",
  "atk-s0514a11:31_5": "Satthā tañca tato uttari ca atthaṁ pakāsento tisso gāthā abhāsi –",
  "atk-s0514a11:32_0": "7.",
  "atk-s0514a11:33_0": " ‘‘Tañca disvāna āyantiṁ, āmuttamaṇikuṇḍalaṁ;",
  "atk-s0514a11:34_0": "Isisiṅgo pāvisi bhīto, assamaṁ paṇṇachādanaṁ.",
  "atk-s0514a11:35_0": "8.",
  "atk-s0514a11:36_0": " ‘‘Assamassa ca sā dvāre, geṇḍukenassa kīḷati;",
  "atk-s0514a11:37_0": "Vidaṁsayantī aṅgāni, guyhaṁ pakāsitāni ca.",
  "atk-s0514a11:38_0": "9.",
  "atk-s0514a11:39_0": " ‘‘Tañca disvāna kīḷantiṁ, paṇṇasālagato jaṭī;",
  "atk-s0514a11:40_0": "Assamā nikkhamitvāna, idaṁ vacanamabravī’’ti.",
  "atk-s0514a11:41_0": "Tattha geṇḍukenassāti assa isisiṅgassa assamadvāre geṇḍukena kīḷati. Vidaṁsayantīti dassentī.",
  "atk-s0514a11:41_1": "Guyhaṁ pakāsitāni cāti guyhañca rahassaṅgaṁ pakāsitāni ca pākaṭāni mukhahatthādīni.",
  "atk-s0514a11:41_2": "Abravīti so kira paṇṇasālāya ṭhatvā cintesi – ‘‘sacāyaṁ yakkho bhaveyya, paṇṇasālaṁ pavisitvā maṁ murumurāpetvā khādeyya, nāyaṁ yakkho, tāpaso bhavissatī’’ti assamā nikkhamitvā pucchanto gāthamāha –",
  "atk-s0514a11:42_0": "10.",
  "atk-s0514a11:43_0": " ‘‘Ambho ko nāma so rukkho, yassa tevaṁgataṁ phalaṁ;",
  "atk-s0514a11:44_0": "Dūrepi khittaṁ pacceti, na taṁ ohāya gacchatī’’ti.",
  "atk-s0514a11:45_0": "Tattha yassa tevaṁgataṁ phalanti yassa tava rukkhassa evaṁgatikaṁ manoramaṁ phalaṁ.",
  "atk-s0514a11:45_1": "Ko nāma so rukkhoti citrageṇḍukassa adiṭṭhapubbattā ‘‘rukkhaphalena tena bhavitabba’’nti maññamāno evaṁ pucchati.",
  "atk-s0514a11:46_0": "Athassa sā rukkhaṁ ācikkhantī gāthamāha –",
  "atk-s0514a11:47_0": "11.",
  "atk-s0514a11:48_0": " ‘‘Assamassa mama brahme, samīpe gandhamādane;",
  "atk-s0514a11:49_0": "Bahavo tādisā rukkhā, yassa tevaṁgataṁ phalaṁ;",
  "atk-s0514a11:50_0": "Dūrepi khittaṁ pacceti, na maṁ ohāya gacchatī’’ti.",
  "atk-s0514a11:51_0": "Tattha samīpe gandhamādaneti gandhamādanapabbate mama assamassa samīpe.",
  "atk-s0514a11:51_1": "Yassa tevaṁgatanti yassa evaṁgataṁ, ta-kāro byañjanasandhikaroti.",
  "atk-s0514a11:52_0": "Iti sā musāvādaṁ abhāsi.",
  "atk-s0514a11:52_1": "Itaropi saddahitvā ‘‘tāpaso eso’’ti saññāya paṭisanthāraṁ karonto gāthamāha –",
  "atk-s0514a11:53_0": "12.",
  "atk-s0514a11:54_0": " ‘‘Etū bhavaṁ assamimaṁ adetu, pajjañca bhakkhañca paṭiccha dammi;",
  "atk-s0514a11:55_0": "Idamāsanaṁ atra bhavaṁ nisīdatu, ito bhavaṁ mūlaphalāni bhuñjatū’’ti.",
  "atk-s0514a11:56_0": "Tattha assamimanti assamaṁ imaṁ bhavaṁ pavisatu.",
  "atk-s0514a11:56_1": "Adetūti yathāsannihitaṁ āhāraṁ paribhuñjatu. Pajjanti pādabbhañjanaṁ.",
  "atk-s0514a11:56_2": "Bhakkhanti madhuraphalāphalaṁ. Paṭicchāti paṭiggaṇha.",
  "atk-s0514a11:56_3": "Idamāsananti paviṭṭhakāle evamāha.",
  "atk-s0514a11:57_0": "Tassā paṇṇasālaṁ pavisitvā kaṭṭhattharaṇe nisīdantiyā suvaṇṇacīrake dvidhā gate sarīraṁ appaṭicchannaṁ ahosi.",
  "atk-s0514a11:57_1": "Tāpaso mātugāmasarīrassa adiṭṭhapubbattā taṁ disvā ‘‘vaṇṇo eso’’ti saññāya evamāha –",
  "atk-s0514a11:58_0": "13.",
  "atk-s0514a11:59_0": " ‘‘Kiṁ te idaṁ ūrūnamantarasmiṁ, supicchitaṁ kaṇharivappakāsati;",
  "atk-s0514a11:60_0": "Akkhāhi me pucchito etamatthaṁ, kose nu te uttamaṅgaṁ paviṭṭha’’nti.",
  "atk-s0514a11:61_0": "Tattha supicchitanti dvinnaṁ ūrūnaṁ samāgamakāle suphusitaṁ sippipuṭamukhasaṇṭhānaṁ.",
  "atk-s0514a11:61_1": "Subhalakkhaṇena hi asamannāgatāya taṁ ṭhānaṁ āvāṭadhātukaṁ hoti, samannāgatāya abbhunnataṁ sippipuṭamukhasaṇṭhānaṁ.",
  "atk-s0514a11:61_2": "Kaṇharivappakāsatīti ubhosu passesu kāḷakaṁ viya khāyati.",
  "atk-s0514a11:61_3": "Kose nu te uttamaṅgaṁ paviṭṭhanti tava uttamaṅgaṁ liṅgasaṇṭhānaṁ na paññāyati, kiṁ nu taṁ tava sarīrasaṅkhāte kose paviṭṭhanti pucchati.",
  "atk-s0514a11:62_0": "Atha naṁ sā vañcayantī gāthādvayamāha –",
  "atk-s0514a11:63_0": "14.",
  "atk-s0514a11:64_0": " ‘‘Ahaṁ vane mūlaphalesanaṁ caraṁ, āsādayiṁ acchaṁ sughorarūpaṁ;",
  "atk-s0514a11:65_0": "So maṁ patitvā sahasājjhapatto, panujja maṁ abbahi uttamaṅgaṁ.",
  "atk-s0514a11:66_0": "15.",
  "atk-s0514a11:67_0": " ‘‘Svāyaṁ vaṇo khajjati kaṇḍuvāyati, sabbañca kālaṁ na labhāmi sātaṁ;",
  "atk-s0514a11:68_0": "Paho bhavaṁ kaṇḍumimaṁ vinetuṁ, kurutaṁ bhavaṁ yācito brāhmaṇattha’’nti.",
  "atk-s0514a11:69_0": "Tattha āsādayinti ghaṭṭesiṁ, āgacchantaṁ disvā leḍḍunā paharinti attho. Patitvāti upadhāvitvā.",
  "atk-s0514a11:69_1": "Sahasājjhappattoti mamaṁ sahasā ajjhappatto sampatto. Panujjāti atha maṁ potetvā.",
  "atk-s0514a11:69_2": "Abbahīti mukhena mama uttamaṅgaṁ luñcitvā pakkāmi, tato paṭṭhāya imasmiṁ ṭhāne vaṇo jāto.",
  "atk-s0514a11:69_3": "Svāyanti so ayaṁ tato paṭṭhāya mayhaṁ vaṇo khajjati ceva kaṇḍuvañca karoti, tappaccayā sāhaṁ sabbakālaṁ kāyikacetasikasukhaṁ na labhāmi. Pahoti pahu samattho.",
  "atk-s0514a11:69_4": "Brāhmaṇatthanti bhavaṁ mayā yācito imaṁ brāhmaṇassa atthaṁ karotu, idaṁ me dukkhaṁ harāhīti vadati.",
  "atk-s0514a11:70_0": "So tassā musāvādaṁ ‘‘sabhāvo’’ti saddahitvā ‘‘sace te evaṁ sukhaṁ hoti, karissāmī’’ti taṁ padesaṁ oloketvā anantaraṁ gāthamāha –",
  "atk-s0514a11:71_0": "16.",
  "atk-s0514a11:72_0": " ‘‘Gambhīrarūpo te vaṇo salohito, apūtiko vaṇagandho mahā ca;",
  "atk-s0514a11:73_0": "Karomi te kiñci kasāyayogaṁ, yathā bhavaṁ paramasukhī bhaveyyā’’ti.",
  "atk-s0514a11:74_0": "Tattha salohitoti rattobhāso. Apūtikoti pūtimaṁsarahito.",
  "atk-s0514a11:74_1": "Vaṇagandhoti thokaṁ duggandho.",
  "atk-s0514a11:74_2": "Kasāyayoganti ahaṁ keci rukkhakasāye gahetvā tava ekaṁ kasāyayogaṁ karomīti.",
  "atk-s0514a11:75_0": "Tato niḷinikā gāthamāha",
  "atk-s0514a11:76_0": "17.",
  "atk-s0514a11:77_0": " ‘‘Na mantayogā na kasāyayogā, na osadhā brahmacāri kamanti;",
  "atk-s0514a11:78_0": "Yaṁ te mudu tena vinehi kaṇḍuṁ, yathā ahaṁ paramasukhī bhaveyya’’nti.",
  "atk-s0514a11:79_0": "Tattha kamantīti, bho brahmacāri, imasmiṁ mama vaṇe neva mantayogā, na kasāyayogā, na pupphaphalādīni osadhāni kamanti, anekavāraṁ katehipi tehi etassa phāsukabhāvo na bhūtapubbo.",
  "atk-s0514a11:79_1": "Yaṁ pana te etaṁ mudu aṅgajātaṁ, tena ghaṭṭiyamānasseva tassa kaṇḍu na hoti, tasmā tena vinehi kaṇḍunti.",
  "atk-s0514a11:80_0": "So ‘‘saccaṁ eso bhaṇatī’’ti sallakkhetvā ‘‘methunasaṁsaggena sīlaṁ bhijjati, jhānaṁ antaradhāyatī’’ti ajānanto mātugāmassa adiṭṭhapubbattā methunadhammassa ca ajānanabhāvena ‘‘bhesajja’’nti vadantiyā tāya methunaṁ paṭisevi.",
  "atk-s0514a11:80_1": "Tāvadevassa sīlaṁ bhijji, jhānaṁ parihāyi.",
  "atk-s0514a11:80_2": "So dve tayo vāre saṁsaggaṁ katvā kilanto hutvā nikkhamitvā saraṁ oruyha nhatvā paṭippassaddhadaratho āgantvā paṇṇasālāyaṁ nisīditvā punapi taṁ ‘‘tāpaso’’ti maññamāno vasanaṭṭhānaṁ pucchanto gāthamāha –",
  "atk-s0514a11:81_0": "18.",
  "atk-s0514a11:82_0": " ‘‘Ito nu bhoto katamena assamo, kacci bhavaṁ abhiramasi araññe;",
  "atk-s0514a11:83_0": "Kacci nu te mūlaphalaṁ pahūtaṁ, kacci bhavantaṁ na vihiṁsanti vāḷā’’ti.",
  "atk-s0514a11:84_0": "Tattha katamenāti ito katamena disābhāgena bhoto assamo. Bhavanti ālapanametaṁ.",
  "atk-s0514a11:85_0": "Tato niḷinikā catasso gāthāyo abhāsi –",
  "atk-s0514a11:86_0": "19.",
  "atk-s0514a11:87_0": " ‘‘Ito ujuṁ uttarāyaṁ disāyaṁ, khemā nadī himavatā pabhāvī;",
  "atk-s0514a11:88_0": "Tassā tīre assamo mayha rammo, aho bhavaṁ assamaṁ mayhaṁ passe.",
  "atk-s0514a11:89_0": "20.",
  "atk-s0514a11:90_0": " ‘‘Ambā ca sālā tilakā ca jambuyo, uddālakā pāṭaliyo ca phullā;",
  "atk-s0514a11:91_0": "Samantato kimpurisābhigītaṁ, aho bhavaṁ assamaṁ mayhaṁ passe.",
  "atk-s0514a11:92_0": "21.",
  "atk-s0514a11:93_0": " ‘‘Tālā ca mūlā ca phalā ca mettha, vaṇṇena gandhena upetarūpaṁ;",
  "atk-s0514a11:94_0": "Taṁ bhūmibhāgehi upetarūpaṁ, aho bhavaṁ assamaṁ mayhaṁ passe.",
  "atk-s0514a11:95_0": "22.",
  "atk-s0514a11:96_0": " ‘‘Phalā ca mūlā ca pahūtamettha, vaṇṇena gandhena rasenupetā;",
  "atk-s0514a11:97_0": "Āyanti ca luddakā taṁ padesaṁ, mā me tato mūlaphalaṁ ahāsu’’nti.",
  "atk-s0514a11:98_0": "Tattha uttarāyanti uttarāya. Khemāti evaṁnāmikā nadī.",
  "atk-s0514a11:98_1": "Himavatā pabhāvīti himavantato pavattati. Ahoti patthanatthe nipāto. Uddālakāti vātaghātakā.",
  "atk-s0514a11:98_2": "Kimpurisābhigītanti samantato parivāretvā madhurasaddena gāyantehi kimpurisehi abhigītaṁ.",
  "atk-s0514a11:98_3": "Tālā ca mūlā ca phalā ca metthāti ettha mama assame pāsādikā tālarukkhā ca tesaññeva vaṇṇagandhādisampannā kandasaṅkhātā mūlā ca phalā ca.",
  "atk-s0514a11:98_4": "Pahūtametthāti nānārukkhaphalā ca rukkhavallimūlā ca pahūtā ettha.",
  "atk-s0514a11:98_5": "Mā me tatoti taṁ mama assamapadaṁ sambahulā luddakā āgacchanti, mayā cettha āharitvā ṭhapitaṁ bahu madhurasamūlaphalāphalaṁ atthi, te mayi cirāyante mūlaphalāphalaṁ hareyyuṁ.",
  "atk-s0514a11:98_6": "Te tato mama mūlaphalāphalaṁ mā hariṁsu, tasmā sacepi mayā saddhiṁ āgantukāmo, ehi, no ce, ahaṁ gamissāmīti āha.",
  "atk-s0514a11:99_0": "Taṁ sutvā tāpaso yāva pitu āgamanā adhivāsāpetuṁ gāthamāha –",
  "atk-s0514a11:100_0": "23.",
  "atk-s0514a11:101_0": " ‘‘Pitā mamaṁ mūlaphalesanaṁ gato, idāni āgacchati sāyakāle;",
  "atk-s0514a11:102_0": "Ubhova gacchāmase assamaṁ taṁ, yāva pitā mūlaphalato etū’’ti.",
  "atk-s0514a11:103_0": "Tattha ubhova gacchāmaseti mama pitu ārocetvā ubhova gamissāma.",
  "atk-s0514a11:104_0": "Tato sā cintesi – ‘‘ayaṁ tāva araññeva vaḍḍhitabhāvena mama itthibhāvaṁ na jānāti, pitā panassa maṁ disvāva jānitvā ‘tvaṁ idha kiṁ karosī’ti kājakoṭiyā paharitvā sīsampi me bhindeyya, tasmiṁ anāgateyeva mayā gantuṁ vaṭṭati, āgamanakammampi me niṭṭhita’’nti.",
  "atk-s0514a11:104_1": "Sā tassa āgamanūpāyaṁ ācikkhantī itaraṁ gāthamāha –",
  "atk-s0514a11:105_0": "24.",
  "atk-s0514a11:106_0": " ‘‘Aññe bahū isayo sādhurūpā, rājīsayo anumagge vasanti;",
  "atk-s0514a11:107_0": "Teyeva pucchesi mamassamaṁ taṁ, te taṁ nayissanti mamaṁ sakāse’’ti.",
  "atk-s0514a11:108_0": "Tattha rājīsayoti, samma, mayā na sakkā cirāyituṁ, aññe pana sādhusabhāvā rājisayo ca brāhmaṇisayo ca anumagge mama assamamaggapasse vasanti, ahaṁ tesaṁ ācikkhitvā gamissāmi, tvaṁ te puccheyyāsi, te taṁ mama santikaṁ nayissantīti.",
  "atk-s0514a11:109_0": "Evaṁ sā attano palāyanūpāyaṁ katvā paṇṇasālato nikkhamitvā taṁ olokentameva ‘‘tvaṁ nivattā’’ti vatvā āgamanamaggeneva amaccānaṁ santikaṁ agamāsi.",
  "atk-s0514a11:109_1": "Te taṁ gahetvā khandhāvāraṁ gantvā anupubbena bārāṇasiṁ pāpuṇiṁsu.",
  "atk-s0514a11:109_2": "Sakkopi taṁ divasameva tussitvā sakalaraṭṭhe devaṁ vassāpesi, tato subhikkhaṁ janapadaṁ ahosi.",
  "atk-s0514a11:109_3": "Isisiṅgatāpasassapi tāya pakkantamattāya eva kāye ḍāho uppajji.",
  "atk-s0514a11:109_4": "So kampanto paṇṇasālaṁ pavisitvā vākacīraṁ pārupitvā socanto nipajji.",
  "atk-s0514a11:109_5": "Bodhisatto sāyaṁ āgantvā puttaṁ apassanto ‘‘kahaṁ nu kho gato’’ti kājaṁ otāretvā paṇṇasālaṁ pavisitvā taṁ nipannakaṁ disvā ‘‘tāta, kiṁ karosī’’ti piṭṭhiṁ parimajjanto tisso gāthā abhāsi –",
  "atk-s0514a11:110_0": "25.",
  "atk-s0514a11:111_0": " ‘‘Na te kaṭṭhāni bhinnāni, na te udakamābhataṁ;",
  "atk-s0514a11:112_0": "Aggīpi te na hāpito, kiṁ nu mandova jhāyasi.",
  "atk-s0514a11:113_0": "26.",
  "atk-s0514a11:114_0": " ‘‘Bhinnāni kaṭṭhāni huto ca aggi, tapanīpi te samitā brahmacārī;",
  "atk-s0514a11:115_0": "Pīṭhañca mayhaṁ udakañca hoti, ramasi tuvaṁ brahmabhūto puratthā.",
  "atk-s0514a11:116_0": "27.",
  "atk-s0514a11:117_0": " ‘‘Abhinnakaṭṭhosi anābhatodako, ahāpitaggīsi asiddhabhojano;",
  "atk-s0514a11:118_0": "Na me tuvaṁ ālapasī mamajja, naṭṭhaṁ nu kiṁ cetasikañca dukkha’’nti.",
  "atk-s0514a11:119_0": "Tattha bhinnānīti araññato uddhaṭāni. Na hāpitoti na jalito.",
  "atk-s0514a11:119_1": "Bhinnānīti pubbe tayā mamāgamanavelāya kaṭṭhāni uddhaṭāneva honti.",
  "atk-s0514a11:119_2": "Huto ca aggīti aggi ca huto hoti.",
  "atk-s0514a11:119_3": "Tapanīti visibbanaaggisaṅkhātā tapanīpi te samitāva sayameva saṁvidahitāva hoti.",
  "atk-s0514a11:119_4": "Pīṭhanti mama āsanatthāya pīṭhañca paññattameva hoti.",
  "atk-s0514a11:119_5": "Udakañcāti pādadhovanaudakampi upaṭṭhāpitameva hoti.",
  "atk-s0514a11:119_6": "Brahmabhūtoti tuvampi ito puratthā seṭṭhabhūto imasmiṁ assame abhiramasi.",
  "atk-s0514a11:119_7": "Abhinnakaṭṭhosīti so dāni ajja anuddhaṭakaṭṭhosi.",
  "atk-s0514a11:119_8": "Asiddhabhojanoti na te kiñci amhākaṁ kandamūlaṁ vā paṇṇaṁ vā seditaṁ.",
  "atk-s0514a11:119_9": "Mamajjāti, mama putta, ajja na me tvaṁ ālapasi.",
  "atk-s0514a11:119_10": "Naṭṭhaṁ nu kinti kiṁ nu te naṭṭhaṁ vā, kiṁ cetasikaṁ vā dukkhaṁ, akkhāhi me nipannakāraṇanti pucchati.",
  "atk-s0514a11:120_0": "So pitu vacanaṁ sutvā taṁ kāraṇaṁ kathento āha –",
  "atk-s0514a11:121_0": "28.",
  "atk-s0514a11:122_0": " ‘‘Idhāgamā jaṭilo brahmacārī, sudassaneyyo sutanū vineti;",
  "atk-s0514a11:123_0": "Nevātidīgho na panātirasso, sukaṇhakaṇhacchadanehi bhoto.",
  "atk-s0514a11:124_0": "29.",
  "atk-s0514a11:125_0": " ‘‘Amassujāto apurāṇavaṇṇī, ādhārarūpañca panassa kaṇṭhe;",
  "atk-s0514a11:126_0": "Dve yamā gaṇḍā ure sujātā, suvaṇṇatindukanibhā pabhassarā.",
  "atk-s0514a11:127_0": "30.",
  "atk-s0514a11:128_0": " ‘‘Mukhañca tassa bhusadassaneyyaṁ, kaṇṇesu lambanti ca kuñcitaggā;",
  "atk-s0514a11:129_0": "Te jotare carato māṇavassa, suttañca yaṁ saṁyamanaṁ jaṭānaṁ.",
  "atk-s0514a11:130_0": "31.",
  "atk-s0514a11:131_0": " ‘‘Aññā ca tassa saṁyamāni catasso, nīlā pītā lohitikā ca setā;",
  "atk-s0514a11:132_0": "Tā piṁsare carato māṇavassa, tiriṭisaṅghāriva pāvusamhi.",
  "atk-s0514a11:133_0": "32.",
  "atk-s0514a11:134_0": " ‘‘Na mikhalaṁ muñjamayaṁ dhāreti, na santhare no pana pabbajassa;",
  "atk-s0514a11:135_0": "Tā jotare jaghanantare vilaggā, sateratā vijjurivantalikkhe.",
  "atk-s0514a11:136_0": "33.",
  "atk-s0514a11:137_0": " ‘‘Akhīlakāni ca avaṇṭakāni, heṭṭhā nabhyā kaṭisamohitāni;",
  "atk-s0514a11:138_0": "Aghaṭṭitā niccakīḷaṁ karonti, haṁ tāta kiṁrukkhaphalāni tāni.",
  "atk-s0514a11:139_0": "34.",
  "atk-s0514a11:140_0": " ‘‘Jaṭā ca tassa bhusadassaneyyā, parosataṁ vellitaggā sugandhā;",
  "atk-s0514a11:141_0": "Dvedhā siro sādhu vibhattarūpo, aho nu kho mayha tathā jaṭāssu.",
  "atk-s0514a11:142_0": "35.",
  "atk-s0514a11:143_0": " ‘‘Yadā ca so pakirati tā jaṭāyo, vaṇṇena gandhena upetarūpā;",
  "atk-s0514a11:144_0": "Nīluppalaṁ vātasameritaṁva, tatheva saṁvāti panassamo ayaṁ.",
  "atk-s0514a11:145_0": "36.",
  "atk-s0514a11:146_0": " ‘‘Paṅko ca tassa bhusadassaneyyo, netādiso yādiso mayhaṁ kāye;",
  "atk-s0514a11:147_0": "So vāyati erito mālutena, vanaṁ yathā aggagimhe suphullaṁ.",
  "atk-s0514a11:148_0": "37.",
  "atk-s0514a11:149_0": " ‘‘Nihanti so rukkhaphalaṁ pathabyā, sucittarūpaṁ ruciraṁ dassaneyyaṁ;",
  "atk-s0514a11:150_0": "Khittañca tassa punarehi hatthaṁ, haṁ tāta kiṁrukkhaphalaṁ nu kho taṁ.",
  "atk-s0514a11:151_0": "38.",
  "atk-s0514a11:152_0": " ‘‘Dantā ca tassa bhusadassaneyyā, suddhā samā saṅkhavarūpapannā;",
  "atk-s0514a11:153_0": "Mano pasādenti vivariyamānā, na hi nūna so sākamakhādi tehi.",
  "atk-s0514a11:154_0": "39.",
  "atk-s0514a11:155_0": " ‘‘Akakkasaṁ aggaḷitaṁ muhuṁ muduṁ, ujuṁ anuddhataṁ acapalamassa bhāsitaṁ;",
  "atk-s0514a11:156_0": "Rudaṁ manuññaṁ karavīkasussaraṁ, hadayaṅgamaṁ rañjayateva me mano.",
  "atk-s0514a11:157_0": "40.",
  "atk-s0514a11:158_0": " ‘‘Bindussaro nātivisaṭṭhavākyo, na nūna sajjhāyamatippayutto;",
  "atk-s0514a11:159_0": "Icchāmi bho taṁ punadeva daṭṭhuṁ, mitto hi me māṇavohu puratthā.",
  "atk-s0514a11:160_0": "41.",
  "atk-s0514a11:161_0": " ‘‘Susandhi sabbattha vimaṭṭhimaṁ vaṇaṁ, puthū sujātaṁ kharapattasannibhaṁ;",
  "atk-s0514a11:162_0": "Teneva maṁ uttariyāna māṇavo, vivaritaṁ ūruṁ jaghanena piḷayi.",
  "atk-s0514a11:163_0": "42.",
  "atk-s0514a11:164_0": " ‘‘Tapanti ābhanti virocare ca, sateratā vijjurivantalikkhe;",
  "atk-s0514a11:165_0": "Bāhā mudū añjanalomasādisā, vicitravaṭṭaṅgulikāssa sobhare.",
  "atk-s0514a11:166_0": "43.",
  "atk-s0514a11:167_0": " ‘‘Akakkasaṅgo na ca dīghalomo, nakhāssa dīghā api lohitaggā;",
  "atk-s0514a11:168_0": "Mudūhi bāhāhi palissajanto, kalyāṇarūpo ramayaṁ upaṭṭhahi.",
  "atk-s0514a11:169_0": "44.",
  "atk-s0514a11:170_0": " ‘‘Dumassa tūlūpanibhā pabhassarā, suvaṇṇakambutalavaṭṭasucchavi;",
  "atk-s0514a11:171_0": "Hatthā mudū tehi maṁ samphusitvā, ito gato tena maṁ dahanti tāta.",
  "atk-s0514a11:172_0": "45.",
  "atk-s0514a11:173_0": " ‘‘Na nūna so khārividhaṁ ahāsi, na nūna so kaṭṭhāni sayaṁ abhañji;",
  "atk-s0514a11:174_0": "Na nūna so hanti dume kuṭhāriyā, na hissa hatthesu khilāni atthi.",
  "atk-s0514a11:175_0": "46.",
  "atk-s0514a11:176_0": " ‘‘Accho ca kho tassa vaṇaṁ akāsi, so maṁbravi ‘sukhitaṁ maṁ karohi’;",
  "atk-s0514a11:177_0": "Tāhaṁ kariṁ tena mamāsi sokhyaṁ, so cabravi ‘sukhitosmī’ti brahme.",
  "atk-s0514a11:178_0": "47.",
  "atk-s0514a11:179_0": " ‘‘Ayañca te māluvapaṇṇasanthatā, vikiṇṇarūpāva mayā ca tena ca;",
  "atk-s0514a11:180_0": "Kilantarūpā udake ramitvā, punappunaṁ paṇṇakuṭiṁ vajāma.",
  "atk-s0514a11:181_0": "48.",
  "atk-s0514a11:182_0": " ‘‘Na majja mantā paṭibhanti tāta, na aggihuttaṁ napi yaññatantaṁ;",
  "atk-s0514a11:183_0": "Na cāpi te mūlaphalāni bhuñje, yāva na passāmi taṁ brahmacāriṁ.",
  "atk-s0514a11:184_0": "49.",
  "atk-s0514a11:185_0": " ‘‘Addhā pajānāsi tuvampi tāta, yassaṁ disaṁ vasate brahmacārī;",
  "atk-s0514a11:186_0": "Taṁ maṁ disaṁ pāpaya tāta khippaṁ, mā te ahaṁ amarimassamamhi.",
  "atk-s0514a11:187_0": "50.",
  "atk-s0514a11:188_0": " ‘‘Vicitraphullañhi vanaṁ sutaṁ mayā, dijābhighuṭṭhaṁ dijasaṅghasevitaṁ;",
  "atk-s0514a11:189_0": "Taṁ maṁ vanaṁ pāpaya tāta khippaṁ, purā te pāṇaṁ vijahāmi assame’’ti.",
  "atk-s0514a11:190_0": "Tattha idhāgamāti, tāta, imaṁ assamapadaṁ āgato.",
  "atk-s0514a11:190_1": "Sudassaneyyoti suṭṭhu dassaneyyo.",
  "atk-s0514a11:190_2": "Sutanūti suṭṭhu tanuko nātikiso nātithūlo .",
  "atk-s0514a11:190_3": "Vinetīti attano sarīrappabhāya assamapadaṁ ekobhāsaṁ viya vineti pūreti.",
  "atk-s0514a11:190_4": "Sukaṇhakaṇhacchadanehi bhototi, tāta, tassa bhoto sukaṇhehi kaṇhacchadanehi bhamaravaṇṇehi kesehi sukaṇhasīsaṁ sumajjitamaṇimayaṁ viya khāyati.",
  "atk-s0514a11:190_5": "Amassūjātoti na tāvassa massu jāyati, taruṇoyeva.",
  "atk-s0514a11:190_6": "Apurāṇavaṇṇīti acirapabbajito.",
  "atk-s0514a11:190_7": "Ādhārarūpañca panassa kaṇṭheti kaṇṭhe ca panassa amhākaṁ bhikkhābhājanaṭṭhapanaṁ pattādhārasadisaṁ piḷandhanaṁ atthīti muttāhāraṁ sandhāya vadati. Gaṇḍāti thane sandhāyāha. Ure sujātāti uramhi sujātā. ‘‘Urato’’tipi pāṭho. Pabhassarāti pabhāsampannā.",
  "atk-s0514a11:190_8": "‘‘Pabhāsare’’tipi pāṭho, obhāsantīti attho.",
  "atk-s0514a11:191_0": "Bhusadassaneyyanti ativiya dassanīyaṁ.",
  "atk-s0514a11:191_1": "Kuñcitaggāti sīhakuṇḍalaṁ sandhāya vadati.",
  "atk-s0514a11:191_2": "Suttañcāti yaṁ tassa jaṭābandhanasuttaṁ, tampi jotati pabhaṁ muñcati.",
  "atk-s0514a11:191_3": "‘‘Saṁyamāni catasso’’ti iminā maṇisuvaṇṇapavāḷarajatamayāni cattāri piḷandhanāni dasseti .",
  "atk-s0514a11:191_4": "Tā piṁsareti tāni piḷandhanāni pāvusamhi pavuṭṭhe deve tiriṭisaṅghā viya viravanti.",
  "atk-s0514a11:191_5": "Mikhalanti mekhalaṁ, ayameva vā pāṭho.",
  "atk-s0514a11:191_6": "Idaṁ nivatthakañcanacīrakaṁ sandhāyāha. Na santhareti na vāke.",
  "atk-s0514a11:191_7": "Idaṁ vuttaṁ hoti – tāta, yathā mayaṁ tiṇamayaṁ vā vākamayaṁ vā cīrakaṁ dhārema, na tathā so, so pana suvaṇṇacīrakaṁ dhāretīti.",
  "atk-s0514a11:191_8": "Akhīlakānīti atacāni nippaṇṇāni.",
  "atk-s0514a11:191_9": "Kaṭisamohitānīti kaṭiyaṁ baddhāni.",
  "atk-s0514a11:191_10": "Niccakīḷaṁ karontīti aghaṭṭitānipi niccakālaṁ kīḷāyanti. Haṁ, tātāti hambho, tāta.",
  "atk-s0514a11:191_11": "Kiṁ rukkhaphalāni tānīti tāni tassa māṇavassa suttāruḷhāni kaṭiyaṁ baddhāni katararukkhaphalāni nāmāti maṇisaṅghāṭiṁ sandhāyāha.",
  "atk-s0514a11:192_0": "Jaṭāti jaṭāmaṇḍalākārena baddharatanamissakakesavaṭṭiyo sandhāyāha. Vellitaggāti kuñcitaggā.",
  "atk-s0514a11:192_1": "Dvedhāsiroti tassa sīsaṁ dvedhā katvā baddhānaṁ jaṭānaṁ vasena suṭṭhu vibhattarūpaṁ.",
  "atk-s0514a11:192_2": "Tathāti yathā tassa māṇavassa jaṭā, tathā tumhehi mama na baddhā, aho vata mamapi tathā assūti patthento āha. Upetarūpāti upetasabhāvā.",
  "atk-s0514a11:192_3": "Vātasameritaṁvāti yathā nāma nīluppalaṁ vātena samīritaṁ, tatheva ayaṁ imasmiṁ vanasaṇḍe assamo saṁvāti.",
  "atk-s0514a11:192_4": "Netādisoti, tāta, yādiso mama kāye paṅko, netādiso tassa sarīre.",
  "atk-s0514a11:192_5": "So hi dassanīyo ceva sugandho ca. Aggagimheti vasantasamaye.",
  "atk-s0514a11:193_0": "Nihantīti paharati.",
  "atk-s0514a11:193_1": "Kiṁ rukkhaphalaṁ nu kho tanti katararukkhassa nu kho taṁ phalaṁ.",
  "atk-s0514a11:193_2": "Saṅkhavarūpapannāti sudhotasaṅkhapaṭibhāgā.",
  "atk-s0514a11:193_3": "Na hi nūna so sākamakhādi tehīti na nūna so māṇavo mayaṁ viya tehi dantehi rukkhapaṇṇāni ceva mūlaphalāphalāni ca khādi.",
  "atk-s0514a11:193_4": "Amhākañhi tāni khādantānaṁ sabalā paṇṇavaṇṇā dantāti dīpeti.",
  "atk-s0514a11:194_0": "Akakkasanti, tāta, tassa bhāsitaṁ apharusaṁ agaḷitaṁ, punappunaṁ vadantassāpi madhuratāya muhuṁ muduṁ, apamussatāya ujuṁ, avikkhittatāya anuddhaṭaṁ, patiṭṭhitatāya acapalaṁ.",
  "atk-s0514a11:194_1": "Rudanti bhāsamānassa sarasaṅkhātaṁ rudampi manoharaṁ karavīkassa viya sussaraṁ sumadhuraṁ.",
  "atk-s0514a11:194_2": "Rañjayatevāti mama mano rañjatiyeva. Bindussaroti piṇḍitassaro.",
  "atk-s0514a11:194_3": "Māṇavohūti so hi māṇavo puratthā mama mitto ahu.",
  "atk-s0514a11:195_0": "Susandhi sabbattha vimaṭṭhimaṁ vaṇanti tāta tassa māṇavassa ūrūnaṁ antare ekaṁ vaṇaṁ atthi, taṁ susandhi suphusitaṁ sippipuṭamukhasadisaṁ, sabbattha vimaṭṭhaṁ samantato maṭṭhaṁ. Puthūti mahantaṁ. Sujātanti susaṇṭhitaṁ.",
  "atk-s0514a11:195_1": "Kharapattasannibhanti supupphitapadumamakuḷasannibhaṁ.",
  "atk-s0514a11:195_2": "Uttariyānāti uttaritvā avattharitvā. Piḷayīti pīḷesi.",
  "atk-s0514a11:195_3": "Tapantīti tassa māṇavassa sarīrato niccharantā suvaṇṇavaṇṇaraṁsiyo jalanti obhāsanti virocanti ca. Bāhāti bāhāpissa mudū.",
  "atk-s0514a11:195_4": "Añjanalomasādisāti añjanasadisehi lomehi samannāgatā.",
  "atk-s0514a11:195_5": "Vicitravaṭṭaṅgulikāssa sobhareti hatthāpissa varalakkhaṇavicitrāhi pavālaṅkurasadisāhi vaṭṭaṅgulīhi samannāgatā sobhanti.",
  "atk-s0514a11:196_0": "Akakkasaṅgoti kacchupīḷakādirahitaaṅgapaccaṅgo.",
  "atk-s0514a11:196_1": "Ramayaṁ upaṭṭhahīti maṁ ramayanto upaṭṭhahi paricari.",
  "atk-s0514a11:196_2": "Tūlūpanibhāti mudubhāvassa upamā.",
  "atk-s0514a11:196_3": "Suvaṇṇakambutalavaṭṭasucchavīti suvaṇṇamayaṁ ādāsatalaṁ viya vaṭṭā ca succhavi ca, parimaṇḍalatalā ceva sundaracchavi cāti attho.",
  "atk-s0514a11:196_4": "Samphusitvāti suṭṭhu phusitvā attano hatthasamphassaṁ mama sarīre pharāpetvā.",
  "atk-s0514a11:196_5": "Ito gatoti mama olokentasseva ito gato.",
  "atk-s0514a11:196_6": "Tena maṁ dahantīti tena tassa hatthasamphassena idāni maṁ dahanti.",
  "atk-s0514a11:196_7": "Tathā hi tassa gatakālato paṭṭhāya mama sarīre ḍāho uṭṭhito, tenamhi domanassappatto nipannoti.",
  "atk-s0514a11:197_0": "Nanūna so khārividhanti, tāta, nūna so māṇavo na khāribhāraṁ ukkhipitvā vicari.",
  "atk-s0514a11:197_1": "Khilānīti kilāni, ‘‘ayameva vā pāṭho. Sokhyanti sukhaṁ.",
  "atk-s0514a11:197_2": "Māluvapaṇṇasanthatā vikiṇṇarūpāvāti, tāta, ayaṁ tava māluvapaṇṇasanthatā ajja mayā ca tena ca aññamaññaṁ parāmasanāliṅganavasena parivattantehi vikiṇṇā viya ākulabyākulā jātā.",
  "atk-s0514a11:197_3": "Punappunaṁ paṇṇakuṭiṁ vajāmāti, tāta, ahañca so ca abhiramitvā kilantarūpā paṇṇasālato nikkhamitvā udakaṁ pavisitvā ramitvā vigatadarathā punappunaṁ imameva kuṭiṁ pavisāmāti vadati.",
  "atk-s0514a11:198_0": "Na majja mantāti ajja mama tassa gatakālato paṭṭhāya neva mantā paṭibhanti na upaṭṭhahanti na ruccanti.",
  "atk-s0514a11:198_1": "Na aggihuttaṁ napi yaññatantanti mahābrahmuno ārādhanatthāya kattabbahomavidhūpanādiyaññakiriyāpi me na paṭibhāti na upaṭṭhāti na ruccati.",
  "atk-s0514a11:198_2": "Na cāpi teti tayā ābhatamūlaphalāphalānipi na bhuñjāmi.",
  "atk-s0514a11:198_3": "Yassaṁ disanti yassaṁ disāyaṁ.",
  "atk-s0514a11:198_4": "Vananti tassa māṇavassa assamaṁ parivāretvā ṭhitavananti.",
  "atk-s0514a11:199_0": "Tassevaṁ vilapantassa taṁ vilāpaṁ sutvā mahāsatto ‘‘ekāya itthiyā imassa sīlaṁ bhinnaṁ bhavissatī’’ti ñatvā taṁ ovadanto cha gāthāyo abhāsi –",
  "atk-s0514a11:200_0": "51.",
  "atk-s0514a11:201_0": " ‘‘Imasmāhaṁ jotirase vanamhi, gandhabbadevaccharasaṅghasevite;",
  "atk-s0514a11:202_0": "Isīnamāvāse sanantanamhi, netādisaṁ aratiṁ pāpuṇetha.",
  "atk-s0514a11:203_0": "52.",
  "atk-s0514a11:204_0": " ‘‘Bhavanti mittāni atho na honti, ñātīsu mittesu karonti pemaṁ;",
  "atk-s0514a11:205_0": "Ayañca jammo kissa vā niviṭṭho, yo neva jānāti ‘kutomhi āgato’.",
  "atk-s0514a11:206_0": "53.",
  "atk-s0514a11:207_0": " ‘‘Saṁvāsena hi mittāni, sandhīyanti punappunaṁ;",
  "atk-s0514a11:208_0": "Sveva mitto asaṁgantu, asaṁvāsena jīrati.",
  "atk-s0514a11:209_0": "54.",
  "atk-s0514a11:210_0": " ‘‘Sace tuvaṁ dakkhasi brahmacāriṁ, sace tuvaṁ sallape brahmacārinā;",
  "atk-s0514a11:211_0": "Sampannasassaṁva mahodakena, tapoguṇaṁ khippamimaṁ pahissasi.",
  "atk-s0514a11:212_0": "55.",
  "atk-s0514a11:213_0": " ‘‘Punapi ce dakkhasi brahmacāriṁ, punapi ce sallape brahmacārinā;",
  "atk-s0514a11:214_0": "Sampannasassaṁva mahodakena, usmāgataṁ khippamimaṁ pahissasi.",
  "atk-s0514a11:215_0": "56.",
  "atk-s0514a11:216_0": " ‘‘Bhūtāni hetāni caranti tāta, virūparūpena manussaloke;",
  "atk-s0514a11:217_0": "Na tāni sevetha naro sapañño, āsajja naṁ nassati brahmacārī’’ti.",
  "atk-s0514a11:218_0": "Tattha imasmāti imasmiṁ. Hanti nipātamattaṁ.",
  "atk-s0514a11:218_1": "Jotiraseti hūyamānassa jotino raṁsiobhāsite. Sanantanamhīti porāṇake. Pāpuṇethāti pāpuṇeyya.",
  "atk-s0514a11:218_2": "Idaṁ vuttaṁ hoti – tāta, evarūpe vane vasanto yaṁ aratiṁ tvaṁ patto, etādisaṁ na pāpuṇeyya paṇḍito kulaputto, pattuṁ nārahatīti attho.",
  "atk-s0514a11:219_0": "‘‘Bhavantī’’ti imaṁ gāthaṁ mahāsatto antogatameva bhāsati.",
  "atk-s0514a11:219_1": "Ayamettha adhippāyo – loke sattānaṁ mittāni nāma hontipi na hontipi tattha yesaṁ honti, te attano ñātīsu ca mittesu ca pemaṁ karonti.",
  "atk-s0514a11:219_2": "Ayañca jammoti migasiṅgo lāmako.",
  "atk-s0514a11:219_3": "Kissa vā niviṭṭhoti kena nāma kāraṇena tasmiṁ mātugāme mittasaññāya niviṭṭho, so migiyā kucchismiṁ nibbattitvā araññe vaḍḍhitattā ‘‘kutomhi āgato’’ti attano āgataṭṭhānamattampi na jānāti, pageva ñātimitteti.",
  "atk-s0514a11:220_0": "Punappunanti, tāta, mittāni nāma punappunaṁ saṁvāsena saṁsevanena sandhīyanti ghaṭīyanti.",
  "atk-s0514a11:220_1": "Sveva mittoti so eva mitto asaṁgantu asamāgacchantassa purisassa tena asamāgamasaṅkhātena asaṁvāsena jīrati vinassati .",
  "atk-s0514a11:220_2": "Saceti tasmā, tāta, sace tvaṁ punapi taṁ dakkhasi, tena vā sallapissasi, atha yathā nāma nipphannasassaṁ mahoghena harīyati, evaṁ imaṁ attano tapoguṇaṁ pahissasi hāressasīti attho. Usmāgatanti samaṇatejaṁ.",
  "atk-s0514a11:221_0": "Virūparūpenāti vividharūpena.",
  "atk-s0514a11:221_1": "Idaṁ vuttaṁ hoti – tāta, manussalokasmiñhi etāni yakkhinisaṅkhātāni bhūtāni vividharūpapaṭicchannena attano rūpena attano vasaṁ gate khādituṁ caranti, tāni sapañño naro na sevetha.",
  "atk-s0514a11:221_2": "Tādisañhi bhūtaṁ āsajja naṁ patvā nassati brahmacārī, diṭṭhosi tāya yakkhiniyā na khāditoti puttaṁ ovadi.",
  "atk-s0514a11:222_0": "So pitu kathaṁ sutvā ‘‘yakkhinī kira sā’’ti bhīto cittaṁ nivattetvā ‘‘tāta, etto na gamissāmi, khamatha me’’ti khamāpesi.",
  "atk-s0514a11:222_1": "Sopi naṁ samassāsetvā ‘‘ehi tvaṁ, māṇava, mettaṁ bhāvehi, karuṇaṁ, muditaṁ, upekkha’’nti brahmavihārabhāvanaṁ ācikkhi.",
  "atk-s0514a11:222_2": "So tathā paṭipajjitvā puna jhānābhiññā nibbattesi.",
  "atk-s0514a11:223_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0514a11:223_1": "Tadā niḷinikā purāṇadutiyikā ahosi, isisiṅgo ukkaṇṭhitabhikkhu, pitā pana ahameva ahosinti.",
  "atk-s0514a11:224_0": "Niḷinikājātakavaṇṇanā paṭhamā.",
  "atk-s0514a11:226_0": " [527] 2. Ummādantījātakavaṇṇanā",
  "atk-s0514a11:227_0": "Nivesanaṁ kassanudaṁ sunandāti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0514a11:227_1": "So kirekadivasaṁ sāvatthiyaṁ piṇḍāya caranto ekaṁ alaṅkatapaṭiyattaṁ uttamarūpadharaṁ itthiṁ oloketvā paṭibaddhacitto hutvā cittaṁ nivattetuṁ asakkonto vihārameva āgantvā tato paṭṭhāya sallaviddho viya rāgāturo bhantamigapaṭibhāgo kiso dhamanīsanthatagatto uppaṇḍuppaṇḍukajāto anabhirato ekiriyāpathepi cittassādaṁ alabhanto ācariyavattādīni pahāya uddesaparipucchākammaṭṭhānānuyogarahito vihāsi.",
  "atk-s0514a11:227_2": "So sahāyabhikkhūhi ‘‘pubbe tvaṁ, āvuso, santindriyo vippasannamukhavaṇṇo, idāni no tathā, kiṁ nu kho kāraṇa’’nti puṭṭho, ‘‘āvuso, anabhiratomhī’’ti āha.",
  "atk-s0514a11:227_3": "Atha naṁ te ‘‘abhiramāvuso, sāsane, buddhuppādo nāma dullabho, tathā saddhammassavanaṁ manussapaṭilābho ca, so tvaṁ manussapaṭilābhaṁ paṭilabhitvā dukkhassantakiriyaṁ patthayamāno assumukhaṁ ñātijanaṁ pahāya saddhāya pabbajitvā kiṁkāraṇā kilesavasaṁ yāsi, kilesā nāmete gaṇḍuppādakapāṇakaṁ upādāya sabbabālajanasādhāraṇā, ye tesaṁ vatthubhūtā, tepi appassādā kāmā bahudukkhā bahupāyāsā, ādīnavo ettha bhiyyo.",
  "atk-s0514a11:227_4": "Aṭṭhikaṅkalūpamā kāmā, maṁsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā, aggikkhandhūpamā kāmā, tvaṁ nāma evarūpe buddhasāsane pabbajitvā evaṁ anatthakārakānaṁ kilesānaṁ vasaṁ gatosī’’ti ovaditvā attano kathaṁ gāhāpetuṁ asakkontā satthu santikaṁ dhammasabhaṁ netvā ‘‘kiṁ, bhikkhave, anicchamānakaṁ bhikkhuṁ ānayitthā’’ti vutte, ‘‘bhante, ayaṁ kira bhikkhu ukkaṇṭhito’’ti āhaṁsu.",
  "atk-s0514a11:227_5": "Satthā ‘‘saccaṁ kirā’’ti pucchitvā ‘‘saccaṁ, bhante’’ti vutte ‘‘bhikkhu porāṇakapaṇḍitā rajjaṁ anusāsantāpi kilese uppanne tassa vasaṁ agantvā cittaṁ nivāretvā na ayuttakaṁ kariṁsū’’ti vatvā atītaṁ āhari.",
  "atk-s0514a11:228_0": "Atīte siviraṭṭhe ariṭṭhapuranagare sivi nāma rājā rajjaṁ kāresi.",
  "atk-s0514a11:228_1": "Bodhisatto tassa aggamahesiyā kucchismiṁ nibbatti, ‘‘sivikumāro’’tvevassa nāmaṁ kariṁsu.",
  "atk-s0514a11:228_2": "Senāpatissapi putto jāyi, ‘‘abhipārako’’tissa nāmaṁ kariṁsu.",
  "atk-s0514a11:228_3": "Te ubhopi sahāyā hutvā abhivaḍḍhantā soḷasavassikā hutvā takkasilaṁ gantvā sippaṁ uggaṇhitvā āgamiṁsu. Rājā puttassa rajjaṁ adāsi.",
  "atk-s0514a11:228_4": "Sopi abhipārakaṁ senāpatiṭṭhāne ṭhapetvā dhammena rajjaṁ kāresi.",
  "atk-s0514a11:228_5": "Tasmiṁyeva nagare tiriṭivacchassa nāma asītikoṭivibhavassa seṭṭhino dhītā nibbatti uttamarūpadharā sobhaggappattā subhalakkhaṇena samannāgatā, tassā nāmaggahaṇadivase ‘‘ummādantī’’ti nāmaṁ kariṁsu.",
  "atk-s0514a11:228_6": "Sā soḷasavassikakāle atikkantamānusavaṇṇā devaccharā viya abhirūpā dassanīyā pāsādikā paramāya vaṇṇapokkharatāya samannāgatā ahosi.",
  "atk-s0514a11:228_7": "Ye ye puthujjanā taṁ passanti, te te sakabhāvena saṇṭhātuṁ asakkontā surāpānamadamattā viya kilesamadena mattā hutvā satiṁ paccupaṭṭhāpetuṁ samatthā nāma nāhesuṁ.",
  "atk-s0514a11:229_0": "Athassā pitā tiriṭivaccho rājānaṁ upasaṅkamitvā ‘‘deva, mama gehe itthiratanaṁ uppannaṁ, raññova anucchavikaṁ, lakkhaṇapāṭhake brāhmaṇe pesetvā taṁ vīmaṁsāpetvā yathāruci karohī’’ti āha.",
  "atk-s0514a11:229_1": "Rājā ‘‘sādhū’’ti vatvā brāhmaṇe pesesi.",
  "atk-s0514a11:229_2": "Te seṭṭhigehaṁ gantvā katasakkārasammānā pāyāsaṁ paribhuñjiṁsu.",
  "atk-s0514a11:229_3": "Tasmiṁ khaṇe ummādantī sabbālaṅkārapaṭimaṇḍitā tesaṁ santikaṁ agamāsi.",
  "atk-s0514a11:229_4": "Te taṁ disvā satiṁ paccupaṭṭhāpetuṁ asakkontā kilesamadamattā hutvā attano vippakatabhojanabhāvaṁ na jāniṁsu.",
  "atk-s0514a11:229_5": "Ekacce ālopaṁ gahetvā ‘‘bhuñjissāmā’’ti saññāya sīse ṭhapesuṁ, ekacce upakacchantare khipiṁsu, ekacce bhittiṁ pahariṁsu, sabbeva ummattakā ahesuṁ.",
  "atk-s0514a11:229_6": "Sā te disvā ‘‘ime kira mama lakkhaṇaṁ vīmaṁsissanti, gīvāyaṁ ne gahetvā nīharathā’’ti nīharāpesi.",
  "atk-s0514a11:229_7": "Te maṅkubhūtā rājanivesanaṁ gantvā ummādantiyā kuddhā ‘‘deva, sā itthī kāḷakaṇṇī, na tumhākaṁ anucchavikā’’ti vadiṁsu.",
  "atk-s0514a11:229_8": "Rājā ‘‘kāḷakaṇṇī kirā’’ti na taṁ āṇāpesi.",
  "atk-s0514a11:229_9": "Sā taṁ pavattiṁ sutvā ‘‘ahaṁ kira kāḷakaṇṇīti raññā na gahitā, kāḷakaṇṇiyo nāma na evarūpā hontī’’ti vatvā ‘‘hotu, sace pana taṁ rājānaṁ passissāmi, jānissāmī’’ti tasmiṁ āghātaṁ bandhi.",
  "atk-s0514a11:229_10": "Atha naṁ pitā abhipārakassa adāsi, sā tassa piyā ahosi manāpā.",
  "atk-s0514a11:230_0": "Kassa pana kammassa nissandena sā evaṁ abhirūpā ahosīti?",
  "atk-s0514a11:230_1": "Rattavatthadānassa nissandenāti.",
  "atk-s0514a11:230_2": "Sā kira atīte bārāṇasiyaṁ daliddakule nibbattitvā ussavadivase puññasampannā itthiyo kusumbharattavatthaṁ nivāsetvā alaṅkatā kīḷantiyo disvā tādisaṁ vatthaṁ nivāsetvā kīḷitukāmā hutvā mātāpitūnaṁ ārocetvā tehi, ‘‘amma, mayaṁ daliddā, kuto no evarūpaṁ vattha’’nti vutte ‘‘tena hi maṁ ekasmiṁ aḍḍhakule bhatiṁ kātuṁ anujānātha , te mama guṇaṁ ñatvā dassantī’’ti vatvā tehi anuññātā ekaṁ kulaṁ upasaṅkamitvā ‘‘kusumbharattavatthena bhatiṁ karomī’’ti āha.",
  "atk-s0514a11:230_3": "Atha naṁ te ‘‘tīṇi saṁvaccharāni kamme kate tava guṇaṁ ñatvā dassāmā’’ti vadiṁsu.",
  "atk-s0514a11:230_4": "Sā ‘‘sādhū’’ti paṭissuṇitvā kammaṁ paṭipajji.",
  "atk-s0514a11:230_5": "Te tassā guṇaṁ ñatvā aparipuṇṇesuyeva tīsu saṁvaccharesu tassā ghanakusumbharattavatthena saddhiṁ aññampi vatthaṁ datvā ‘‘tava sahāyikāhi saddhiṁ gantvā nhatvā nivāsehī’’ti taṁ pesayiṁsu.",
  "atk-s0514a11:230_6": "Sā sahāyikā ādāya gantvā rattavatthaṁ nadītīre ṭhapetvā nhāyi.",
  "atk-s0514a11:231_0": "Tasmiṁ khaṇe eko kassapadasabalassa sāvako acchinnacīvaro sākhābhaṅgaṁ nivāsetvā ca pārupitvā ca taṁ padesaṁ pāpuṇi.",
  "atk-s0514a11:231_1": "Sā taṁ disvā ‘‘ayaṁ bhadanto acchinnacīvaro bhavissati, pubbepi adinnabhāvena me nivāsanaṁ dullabhaṁ jāta’’nti taṁ vatthaṁ dvidhā phāletvā ‘‘ekaṁ koṭṭhāsaṁ ayyassa dassāmī’’ti cintetvā uttaritvā attano nivāsanaṁ nivāsetvā ‘‘tiṭṭhatha, bhante’’ti vatvā theraṁ vanditvā rattavatthaṁ majjhe phāletvā tassekaṁ koṭṭhāsaṁ adāsi.",
  "atk-s0514a11:231_2": "So ekamante paṭicchanne ṭhatvā sākhābhaṅgaṁ chaḍḍetvā tassekaṁ kaṇṇaṁ nivāsetvā ekaṁ pārupitvā nikkhami.",
  "atk-s0514a11:231_3": "Athassa vatthobhāsena sakalasarīraṁ taruṇasūriyo viya ekobhāsaṁ ahosi.",
  "atk-s0514a11:231_4": "Sā taṁ disvā ‘‘mayhaṁ ayyo paṭhamaṁ na sobhati, idāni taruṇasūriyo viya virocati, idampi etasseva dassāmī’’ti dutiyampi koṭṭhāsaṁ datvā ‘‘bhante, ahaṁ bhave bhave vicarantī uttamarūpadharā bhaveyyaṁ, maṁ disvā koci puriso sakabhāvena saṇṭhātuṁ mā asakkhi, mayā abhirūpatarā nāma aññā mā hotū’’ti patthanaṁ paṭṭhapesi.",
  "atk-s0514a11:231_5": "Theropi anumodanaṁ katvā pakkāmi.",
  "atk-s0514a11:232_0": "Sā devaloke saṁsarantī tasmiṁ kāle ariṭṭhapure nibbattitvā tathā abhirūpā ahosi.",
  "atk-s0514a11:232_1": "Atha tasmiṁ nagare kattikachaṇaṁ ghosayiṁsu, kattikapuṇṇamāyaṁ nagaraṁ sajjayiṁsu.",
  "atk-s0514a11:232_2": "Abhipārako attano ārakkhaṭṭhānaṁ gacchanto taṁ āmantetvā ‘‘bhadde, ummādanti ajja kattikarattivāro chaṇo, rājā nagaraṁ padakkhiṇaṁ karonto paṭhamaṁ imaṁ gehadvāraṁ āgamissati, mā kho tassa attānaṁ dassesi, sopi taṁ disvā satiṁ upaṭṭhāpetuṁ na sakkhissatī’’ti āha.",
  "atk-s0514a11:232_3": "Sā ‘‘gaccha tvaṁ, sāmi, ahaṁ jānissāmī’’ti sampaṭicchitvā tasmiṁ gate dāsiṁ āṇāpesi ‘‘rañño imaṁ gehadvāraṁ āgatakāle mayhaṁ āroceyyāsī’’ti.",
  "atk-s0514a11:232_4": "Atha sūriye atthaṅgate uggahe puṇṇacande devanagare viya nagare alaṅkate sabbadisāsu dīpesu jalitesu rājā sabbālaṅkārapaṭimaṇḍito ājaññarathavaragato amaccagaṇaparivuto mahantena yasena nagaraṁ padakkhiṇaṁ karonto paṭhamameva abhipārakassa gehadvāraṁ agamāsi.",
  "atk-s0514a11:232_5": "Taṁ pana gehaṁ manosilāvaṇṇapākāraparikkhittaṁ alaṅkatadvāraṭṭālakaṁ sobhaggappattaṁ pāsādikaṁ.",
  "atk-s0514a11:232_6": "Tasmiṁ khaṇe dāsī ummādantiyā ārocesi.",
  "atk-s0514a11:232_7": "Sā pupphasamuggaṁ gāhāpetvā kinnarilīḷāya vātapānaṁ nissāya ṭhitā rañño pupphāni khipi.",
  "atk-s0514a11:232_8": "So taṁ ulloketvā kilesamadamatto satiṁ upaṭṭhāpetuṁ asakkonto ‘‘abhipārakassetaṁ geha’’nti sañjānitumpi nāsakkhi, atha sārathiṁ āmantetvā pucchanto dve gāthā abhāsi –",
  "atk-s0514a11:233_0": "57.",
  "atk-s0514a11:234_0": " ‘‘Nivesanaṁ kassa nudaṁ sunanda, pākārena paṇḍumayena guttaṁ;",
  "atk-s0514a11:235_0": "Kā dissati aggisikhāva dūre, vehāyasaṁ pabbataggeva acci.",
  "atk-s0514a11:236_0": "58.",
  "atk-s0514a11:237_0": " ‘‘Dhītā nvayaṁ kassa sunanda hoti, suṇisā nvayaṁ kassa athopi bhariyā;",
  "atk-s0514a11:238_0": "Akkhāhi me khippamidheva puṭṭho, avāvaṭā yadi vā atthi bhattā’’ti.",
  "atk-s0514a11:239_0": "Tattha kassa nudanti kassa nu idaṁ.",
  "atk-s0514a11:239_1": "Paṇḍumayenāti rattiṭṭhakamayena.",
  "atk-s0514a11:239_2": "Dissatīti vātapāne ṭhitā paññāyati. Accīti analajālakkhandho. Dhītānvayanti dhītā nu ayaṁ.",
  "atk-s0514a11:239_3": "Avāvaṭāti apetāvaraṇā apariggahā.",
  "atk-s0514a11:239_4": "Bhattāti yadi vā assā sāmiko atthi, etaṁ me akkhāhīti.",
  "atk-s0514a11:240_0": "Athassa so ācikkhanto dve gāthā abhāsi –",
  "atk-s0514a11:241_0": "59.",
  "atk-s0514a11:242_0": " ‘‘Ahañhi jānāmi janinda etaṁ, matyā ca petyā ca athopi assā;",
  "atk-s0514a11:243_0": "Taveva so puriso bhūmipāla, rattindivaṁ appamatto tavatthe.",
  "atk-s0514a11:244_0": "60.",
  "atk-s0514a11:245_0": " ‘‘Iddho ca phīto ca suvaḍḍhito ca, amacco ca te aññataro janinda;",
  "atk-s0514a11:246_0": "Tassesā bhariyābhipārakassa, ummādantī nāmadheyyena rājā’’ti.",
  "atk-s0514a11:247_0": "Tattha matyā ca petyā cāti mātito ca pitito cetaṁ jānāmi.",
  "atk-s0514a11:247_1": "Athopi assāti atha sāmikampi assā jānāmīti vadati. Iddhoti samiddho.",
  "atk-s0514a11:247_2": "Phītoti vatthālaṅkārehi supupphito. Suvaḍḍhitoti suṭṭhu vuddho. Nāmadheyyenāti nāmena.",
  "atk-s0514a11:247_3": "Ayañhi yo naṁ passati, taṁ ummādeti, satimassa paccupaṭṭhāpetuṁ na deti, tasmā ummādantīti vuccati.",
  "atk-s0514a11:248_0": "Taṁ sutvā rājā nāmamassā thomento anantaraṁ gāthamāha –",
  "atk-s0514a11:249_0": "61.",
  "atk-s0514a11:250_0": " ‘‘Ambho ambho nāmamidaṁ imissā, matyā ca petyā ca kataṁ susādhu;",
  "atk-s0514a11:251_0": "Tadā hi mayhaṁ avalokayantī, ummattakaṁ ummadantī akāsī’’ti.",
  "atk-s0514a11:252_0": "Tattha matyā ca petyā cāti mātarā ca pitarā ca.",
  "atk-s0514a11:252_1": "Mayhanti upayogatthe sampadānavacanaṁ.",
  "atk-s0514a11:252_2": "Avalokayantīti mayā avalokitā sayampi maṁ avalokayantī maṁ ummattakaṁ akāsīti attho.",
  "atk-s0514a11:253_0": "Sā tassa kampitabhāvaṁ ñatvā vātapānaṁ thaketvā sirigabbhameva agamāsi.",
  "atk-s0514a11:253_1": "Raññopi tassā diṭṭhakālato paṭṭhāya nagaraṁ padakkhiṇakaraṇe cittameva nāhosi.",
  "atk-s0514a11:253_2": "So sārathiṁ āmantetvā, ‘‘samma sunanda, rathaṁ nivattehi, ayaṁ chaṇo amhākaṁ nānucchaviko, abhipārakassa senāpatissevānucchaviko, rajjampi tassevānucchavika’’nti rathaṁ nivattāpetvā pāsādaṁ abhiruyha sirisayane nipajjitvā vippalapanto āha –",
  "atk-s0514a11:254_0": "62.",
  "atk-s0514a11:255_0": " ‘‘Yā puṇṇamāse migamandalocanā, upāvisi puṇḍarīkattacaṅgī;",
  "atk-s0514a11:256_0": "Dve puṇṇamāyo tadahū amaññahaṁ, disvāna pārāvatarattavāsiniṁ.",
  "atk-s0514a11:257_0": "63.",
  "atk-s0514a11:258_0": " ‘‘Aḷārapamhehi subhehi vaggubhi, palobhayantī maṁ yadā udikkhati;",
  "atk-s0514a11:259_0": "Vijambhamānā harateva me mano, jātā vane kimpurisīva pabbate.",
  "atk-s0514a11:260_0": "64.",
  "atk-s0514a11:261_0": " ‘‘Tadā hi brahatī sāmā, āmuttamaṇikuṇḍalā;",
  "atk-s0514a11:262_0": "Ekaccavasanā nārī, migī bhantāvudikkhati.",
  "atk-s0514a11:263_0": "65.",
  "atk-s0514a11:264_0": " ‘‘Kadāssu maṁ tambanakhā sulomā, bāhā mudū candanasāralittā;",
  "atk-s0514a11:265_0": "Vaṭṭaṅgulī sannatadhīrakuttiyā, nārī upaññissati sīsato subhā.",
  "atk-s0514a11:266_0": "66.",
  "atk-s0514a11:267_0": " ‘‘Kadāssu maṁ kañcanajāluracchadā, dhītā tirīṭissa vilaggamajjhā;",
  "atk-s0514a11:268_0": "Mudūhi bāhāhi palissajissati, brahāvane jātadumaṁva māluvā.",
  "atk-s0514a11:269_0": "67.",
  "atk-s0514a11:270_0": " ‘‘Kadāssu lākhārasarattasucchavī, bindutthanī puṇḍarīkattacaṅgī;",
  "atk-s0514a11:271_0": "Mukhaṁ mukhena upanāmayissati, soṇḍova soṇḍassa surāya thālaṁ.",
  "atk-s0514a11:272_0": "68.",
  "atk-s0514a11:273_0": " ‘‘Yadāddasaṁ taṁ tiṭṭhantiṁ, sabbabhaddaṁ manoramaṁ;",
  "atk-s0514a11:274_0": "Tato sakassa cittassa, nāvabodhāmi kañcinaṁ.",
  "atk-s0514a11:275_0": "69.",
  "atk-s0514a11:276_0": " ‘‘Ummādantimahaṁ daṭṭhā, āmuttamaṇikuṇḍalaṁ;",
  "atk-s0514a11:277_0": "Na supāmi divārattiṁ, sahassaṁva parājito.",
  "atk-s0514a11:278_0": "70.",
  "atk-s0514a11:279_0": " ‘‘Sakko ce me varaṁ dajjā, so ca labbhetha me varo;",
  "atk-s0514a11:280_0": "Ekarattaṁ dirattaṁ vā, bhaveyyaṁ abhipārako;",
  "atk-s0514a11:281_0": "Ummādantyā ramitvāna, sivirājā tato siya’’nti.",
  "atk-s0514a11:282_0": "Tattha puṇṇamāseti puṇṇacandāya rattiyā.",
  "atk-s0514a11:282_1": "Migamandalocanāti kaṇḍasantāsena palāyitvā vanantare ṭhatvā luddaṁ olokentiyā migiyā viya mandāni locanāni assāti migamandalocanā.",
  "atk-s0514a11:282_2": "Upāvisīti padumavaṇṇena karatalena pupphāni khipitvā maṁ olokentī vātapāne nisīdi.",
  "atk-s0514a11:282_3": "Puṇḍarīkattacaṅgīti rattapadumavaṇṇasarīrā.",
  "atk-s0514a11:282_4": "Dve puṇṇamāyoti ahaṁ tadahu tasmiṁ chaṇadivase taṁ pārāvatapādasamānavaṇṇarattavatthanivatthaṁ disvā tassā mukhasobhaṁ olokento ekassa pācīnalokadhātuto ekassa abhipārakassa senāpatino nivesaneti dvinnaṁ puṇṇacandānaṁ uggatattā dve puṇṇamāyo amaññiṁ.",
  "atk-s0514a11:282_5": "Aḷārapamhehīti visālapakhumehi. Subhehīti parisuddhehi. Vaggubhīti madhurākārehi.",
  "atk-s0514a11:282_6": "Udikkhatīti evarūpehi nettehi yasmiṁ khaṇe oloketi.",
  "atk-s0514a11:282_7": "Pabbateti yathā himavantapabbate supupphitavane vīṇaṁ ādāya tantissarena attano saraṁ saṁsandantī kimpurisī kimpurisassa manaṁ harati, evaṁ harateva me manoti vippalapati.",
  "atk-s0514a11:283_0": "Brahatīti uḷārā. Sāmāti suvaṇṇavaṇṇasāmā.",
  "atk-s0514a11:283_1": "Ekaccavasanāti ekaccikavasanā, ekavatthanivatthāti attho.",
  "atk-s0514a11:283_2": "Bhantāvudikkhatīti saṇhakesā puthunalāṭā āyatabhamū visālakkhī tuṅganāsā rattoṭṭhā setadantā tikhiṇadāṭhā suvaṭṭitagīvā sutanubāhu susaṇṭhitapayodharā karamitamajjhā visālasoṇī suvaṇṇakadalisamānoru sā uttamitthī tasmiṁ khaṇe maṁ udikkhantī bhayena vanaṁ pavisitvā puna nivattitvā luddaṁ udikkhantī bhantā migīva maṁ udikkhatīti vadati. Bāhāmudūti mudubāhā.",
  "atk-s0514a11:283_3": "Sannatadhīrakuttiyāti suphusitachekakaraṇā.",
  "atk-s0514a11:283_4": "Upaññissatimanti sā subhā nārī kadā nu maṁ tehi tambanakhehi sīsato paṭṭhāya sannatena dhīrena karaṇena paritosessatīti patthento vilapati.",
  "atk-s0514a11:284_0": "Kañcanajāluracchadāti kañcanamayauracchadālaṅkārā.",
  "atk-s0514a11:284_1": "Vilaggamajjhāti vilaggasarīrā tanumajjhimā. Brahāvaneti mahāvane.",
  "atk-s0514a11:284_2": "Lākhārasarattasucchavīti hatthapādatalaagganakhaoṭṭhamaṁsesu lākhārasarattamaṇipavālavaṇṇā.",
  "atk-s0514a11:284_3": "Bindutthanīti udakapupphuḷaparimaṇḍalatthanī.",
  "atk-s0514a11:284_4": "Tatoti yadā taṁ tiṭṭhantiṁ addasaṁ, tato paṭṭhāya.",
  "atk-s0514a11:284_5": "Sakassa cittassāti attano cittassa anissaro jātomhīti adhippāyo.",
  "atk-s0514a11:284_6": "Kañcinanti kañci ‘‘ayaṁ asuko nāmā’’ti na jānāmi, ummattako jātomhīti vadati. Daṭṭhāti disvā.",
  "atk-s0514a11:284_7": "Na supāmīti neva rattiṁ, na divā niddaṁ labhāmi.",
  "atk-s0514a11:284_8": "So ca labbhethāti yaṁ me sakko varaṁ dadeyya, so ca me varo labbhetha, labheyyāhaṁ taṁ varanti attho.",
  "atk-s0514a11:285_0": "Atha te amaccā abhipārakassapi ārocayiṁsu – ‘‘sāmi rājā, nagaraṁ padakkhiṇaṁ karonto tumhākaṁ gharadvāraṁ patvā nivattitvā pāsādaṁ abhiruhī’’ti.",
  "atk-s0514a11:285_1": "So attano gehaṁ gantvā ummādantiṁ āmantetvā ‘‘bhadde, kacci rañño attānaṁ dassesī’’ti pucchi.",
  "atk-s0514a11:285_2": "‘‘Sāmi, eko mahodaro mahādāṭhiko rathe ṭhatvā āgato puriso atthi, ahaṁ taṁ rājā vā arājā vāti na jānāmi, eko issaroti pana vutte vātapāne ṭhatvā pupphāni khipiṁ, so tāvadeva nivattitvā gato’’ti.",
  "atk-s0514a11:285_3": "So taṁ sutvā ‘‘nāsitomhi tayā’’ti punadivase pātova rājanivesanaṁ āruyha sirigabbhadvāre ṭhatvā rañño ummādantiṁ nissāya vippalāpaṁ sutvā ‘‘ayaṁ ummādantiyā paṭibaddhacitto jāto, taṁ alabhanto marissati, rañño ca mama ca aguṇaṁ mocetvā imassa mayā jīvitaṁ dātuṁ vaṭṭatī’’ti attano nivesanaṁ gantvā ekaṁ daḷhamantaṁ upaṭṭhākaṁ pakkosāpetvā, ‘‘tāta, asukaṭṭhāne susiracetiyarukkho atthi, tvaṁ kañci ajānāpetvā atthaṅgate sūriye tattha gantvā antorukkhe nisīda, ahaṁ tattha balikammaṁ karonto taṁ ṭhānaṁ patvā devatā namassanto, ‘sāmi devarāja, amhākaṁ rājā nagaramhi chaṇe vattamāne akīḷitvā sirigabbhaṁ pavisitvā vippalapantova nipanno, mayaṁ tattha kāraṇaṁ na jānāma, rājā devatānaṁ bahūpakāro, anusaṁvaccharaṁ sahassaṁ vissajjetvā balikammaṁ karoti, idaṁ nāma nissāya rājā vippalapatīti ācikkhatha, rañño no jīvitadānaṁ dethā’ti yācissāmi, tvaṁ tasmiṁ khaṇe saddaṁ parivattitvā, ‘senāpati, tumhākaṁ rañño byādhi nāma natthi, so pana tava bhariyāya ummādantiyā paṭibaddhacitto.",
  "atk-s0514a11:285_4": "Sace naṁ labhissati, jīvissati, no ce, marissati.",
  "atk-s0514a11:285_5": "Sace tassa jīvitaṁ icchasi, ummādantimassa dehī’ti vadeyyāsī’’ti evaṁ taṁ uggaṇhāpetvā uyyojesi.",
  "atk-s0514a11:286_0": "So gantvā tasmiṁ rukkhe nisīditvā punadivase senāpatinā amaccagaṇaparivutena taṁ ṭhānaṁ gantvā yācito tathā abhāsi.",
  "atk-s0514a11:286_1": "Senāpati ‘‘sādhū’’ti vatvā devataṁ vanditvā amacce jānāpetvā nagaraṁ pavisitvā rājanivesanaṁ āruyha sirigabbhadvāraṁ ākoṭesi.",
  "atk-s0514a11:286_2": "Rājā satiṁ upaṭṭhapetvā ‘‘ko eso’’ti pucchi. Ahaṁ, deva, abhipārakoti. Athassa rājā dvāraṁ vivari.",
  "atk-s0514a11:286_3": "So pavisitvā rājānaṁ vanditvā gāthamāha –",
  "atk-s0514a11:287_0": "71.",
  "atk-s0514a11:288_0": " ‘‘Bhūtāni me bhūtapatī namassato, āgamma yakkho idametadabravi;",
  "atk-s0514a11:289_0": "Rañño mano ummadantyā niviṭṭho, dadāmi te taṁ paricārayassū’’ti.",
  "atk-s0514a11:290_0": "Tattha namassatoti tumhākaṁ vippalāpakāraṇajānanatthaṁ balikammaṁ katvā namassantassa.",
  "atk-s0514a11:290_1": "Tanti ahaṁ taṁ ummādantiṁ tumhākaṁ paricārikaṁ katvā dadāmīti.",
  "atk-s0514a11:291_0": "Atha naṁ rājā, ‘‘samma abhipāraka, mama ummādantiyā paṭibaddhacittatāya vippalapitabhāvaṁ yakkhāpi jānantī’’ti pucchi. Āma, devāti.",
  "atk-s0514a11:291_1": "So ‘‘sabbalokena kira me lāmakabhāvo ñāto’’ti lajjidhamme patiṭṭhāya anantaraṁ gāthamāha –",
  "atk-s0514a11:292_0": "72.",
  "atk-s0514a11:293_0": " ‘‘Puññā ca dhaṁse amaro na camhi, jano ca me pāpamidañca jaññā;",
  "atk-s0514a11:294_0": "Bhuso ca tyassa manaso vighāto, datvā piyaṁ ummadantiṁ adaṭṭhā’’ti.",
  "atk-s0514a11:295_0": "Tattha dhaṁseti, samma abhipāraka, ahaṁ tāya saddhiṁ kilesavasena paricārento puññato ca dhaṁseyyaṁ, tāya saddhiṁ paricāritamattena amaro ca na homi, mahājano ca me imaṁ lāmakabhāvaṁ jāneyya, tato ‘‘ayuttaṁ raññā kata’’nti garaheyya, tañca mama datvā pacchā piyabhariyaṁ adaṭṭhā tava manaso vighāto cassāti attho.",
  "atk-s0514a11:296_0": "Sesā ubhinnampi vacanapaṭivacanagāthā honti –",
  "atk-s0514a11:297_0": "73.",
  "atk-s0514a11:298_0": " ‘‘Janinda nāññatra tayā mayā vā, sabbāpi kammassa katassa jaññā;",
  "atk-s0514a11:299_0": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:300_0": "74.",
  "atk-s0514a11:301_0": " ‘‘Yo pāpakaṁ kammakaraṁ manusso, so maññati māyida maññiṁsu aññe;",
  "atk-s0514a11:302_0": "Passanti bhūtāni karontametaṁ, yuttā ca ye honti narā pathabyā.",
  "atk-s0514a11:303_0": "75.",
  "atk-s0514a11:304_0": " ‘‘Añño nu te koci naro pathabyā, saddheyya lokasmi na me piyāti;",
  "atk-s0514a11:305_0": "Bhuso ca tyassa manuso vighāto, datvā piyaṁ ummadantiṁ adaṭṭhā.",
  "atk-s0514a11:306_0": "76.",
  "atk-s0514a11:307_0": " ‘‘Addhā piyā mayha janinda esā, na sā mamaṁ appiyā bhūmipāla;",
  "atk-s0514a11:308_0": "Gaccheva tvaṁ ummadantiṁ bhadante, sīhova selassa guhaṁ upeti.",
  "atk-s0514a11:309_0": "77.",
  "atk-s0514a11:310_0": " ‘‘Na pīḷitā attadukhena dhīrā, sukhapphalaṁ kamma pariccajanti;",
  "atk-s0514a11:311_0": "Sammohitā vāpi sukhena mattā, na pāpakammañca samācaranti.",
  "atk-s0514a11:312_0": "78.",
  "atk-s0514a11:313_0": " ‘‘Tuvañhi mātā ca pitā ca mayhaṁ, bhattā patī posako devatā ca;",
  "atk-s0514a11:314_0": "Dāso ahaṁ tuyha saputtadāro, yathāsukhaṁ sāmi karohi kāmaṁ.",
  "atk-s0514a11:315_0": "79.",
  "atk-s0514a11:316_0": " ‘‘Yo ‘issaromhī’ti karoti pāpaṁ, katvā ca so nuttasate paresaṁ;",
  "atk-s0514a11:317_0": "Na tena so jīvati dīghamāyu, devāpi pāpena samekkhare naṁ.",
  "atk-s0514a11:318_0": "80.",
  "atk-s0514a11:319_0": " ‘‘Aññātakaṁ sāmikehī padinnaṁ, dhamme ṭhitā ye paṭicchanti dānaṁ;",
  "atk-s0514a11:320_0": "Paṭicchakā dāyakā cāpi tattha, sukhapphalaññeva karonti kammaṁ.",
  "atk-s0514a11:321_0": "81.",
  "atk-s0514a11:322_0": " ‘‘Añño nu te koci naro pathabyā, saddheyya lokasmi na me piyāti;",
  "atk-s0514a11:323_0": "Bhuso ca tyassa manaso vighāto, datvā piyaṁ ummadantiṁ adaṭṭhā.",
  "atk-s0514a11:324_0": "82.",
  "atk-s0514a11:325_0": " ‘‘Addhā piyā mayha janinda esā, na sā mamaṁ appiyā bhūmipāla;",
  "atk-s0514a11:326_0": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:327_0": "83.",
  "atk-s0514a11:328_0": " ‘‘Yo attadukkhena parassa dukkhaṁ, sukhena vā attasukhaṁ dahāti;",
  "atk-s0514a11:329_0": "Yathevidaṁ mayha tathā paresaṁ, yo evaṁ jānāti sa vedi dhammaṁ.",
  "atk-s0514a11:330_0": "84.",
  "atk-s0514a11:331_0": " ‘‘Añño nu te koci naro pathabyā, saddheyya lokasmi na me piyāti;",
  "atk-s0514a11:332_0": "Bhuso ca tyassa manaso vighāto, datvā piyaṁ ummadantiṁ adaṭṭhā.",
  "atk-s0514a11:333_0": "85.",
  "atk-s0514a11:334_0": " ‘‘Janinda jānāsi piyā mamesā, na sā mamaṁ appiyā bhūmipāla;",
  "atk-s0514a11:335_0": "Piyena te dammi piyaṁ janinda, piyadāyino deva piyaṁ labhanti.",
  "atk-s0514a11:336_0": "86.",
  "atk-s0514a11:337_0": " ‘‘So nūnāhaṁ vadhissāmi, attānaṁ kāmahetukaṁ;",
  "atk-s0514a11:338_0": "Na hi dhammaṁ adhammena, ahaṁ vadhitumussahe.",
  "atk-s0514a11:339_0": "87.",
  "atk-s0514a11:340_0": " ‘‘Sace tuvaṁ mayha satiṁ janinda, na kāmayāsi naravīra seṭṭha;",
  "atk-s0514a11:341_0": "Cajāmi naṁ sabbajanassa sibyā, mayā pamuttaṁ tato avhayesi naṁ.",
  "atk-s0514a11:342_0": "88.",
  "atk-s0514a11:343_0": " ‘‘Adūsiyaṁ ce abhipāraka tvaṁ, cajāsi katte ahitāya tyassa;",
  "atk-s0514a11:344_0": "Mahā ca te upavādopi assa, na cāpi tyassa nagaramhi pakkho.",
  "atk-s0514a11:345_0": "89.",
  "atk-s0514a11:346_0": " ‘‘Ahaṁ sahissaṁ upavādametaṁ, nindaṁ pasaṁsaṁ garahañca sabbaṁ;",
  "atk-s0514a11:347_0": "Mametamāgacchatu bhūmipāla, yathāsukhaṁ sivi karohi kāmaṁ.",
  "atk-s0514a11:348_0": "90.",
  "atk-s0514a11:349_0": " ‘‘Yo neva nindaṁ na panappasaṁsaṁ, ādiyati garahaṁ nopi pūjaṁ;",
  "atk-s0514a11:350_0": "Sirī ca lakkhī ca apeti tamhā, āpo suvuṭṭhīva yathā thalamhā.",
  "atk-s0514a11:351_0": "91.",
  "atk-s0514a11:352_0": " ‘‘Yaṁ kiñci dukkhañca sukhañca etto, dhammātisārañca manovighātaṁ;",
  "atk-s0514a11:353_0": "Urasā ahaṁ paccuttarissāmi sabbaṁ, pathavī yathā thāvarānaṁ tasānaṁ.",
  "atk-s0514a11:354_0": "92.",
  "atk-s0514a11:355_0": " ‘‘Dhammātisārañca manovighātaṁ, dukkhañca nicchāmi ahaṁ paresaṁ;",
  "atk-s0514a11:356_0": "Ekovimaṁ hārayissāmi bhāraṁ, dhamme ṭhito kiñci ahāpayanto.",
  "atk-s0514a11:357_0": "93.",
  "atk-s0514a11:358_0": " ‘‘Saggūpagaṁ puññakammaṁ janinda, mā me tuvaṁ antarāyaṁ akāsi;",
  "atk-s0514a11:359_0": "Dadāmi te ummadantiṁ pasanno, rājāva yaññe dhanaṁ brāhmaṇānaṁ.",
  "atk-s0514a11:360_0": "94.",
  "atk-s0514a11:361_0": " ‘‘Addhā tuvaṁ katte hitesi mayhaṁ, sakhā mamaṁ ummadantī tuvañca;",
  "atk-s0514a11:362_0": "Nindeyyu devā pitaro ca sabbe, pāpañca passaṁ abhisamparāyaṁ.",
  "atk-s0514a11:363_0": "95.",
  "atk-s0514a11:364_0": " ‘‘Na hetadhammaṁ sivirāja vajjuṁ, sanegamā jānapadā ca sabbe;",
  "atk-s0514a11:365_0": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:366_0": "96.",
  "atk-s0514a11:367_0": " ‘‘Addhā tuvaṁ katte hitesi mayhaṁ, sakhā mamaṁ ummadantī tuvañca;",
  "atk-s0514a11:368_0": "Satañca dhammāni sukittitāni, samuddavelāva duraccayāni.",
  "atk-s0514a11:369_0": "97.",
  "atk-s0514a11:370_0": " ‘‘Āhuneyyo mesi hitānukampī, dhātā vidhātā casi kāmapālo;",
  "atk-s0514a11:371_0": "Tayī hutā rāja mahapphalā hi, kāmena me ummadantiṁ paṭiccha.",
  "atk-s0514a11:372_0": "98.",
  "atk-s0514a11:373_0": " ‘‘Addhā hi sabbaṁ abhipāraka tvaṁ, dhammaṁ acārī mama kattuputta;",
  "atk-s0514a11:374_0": "Añño nu te ko idha sotthikattā, dvipado naro aruṇe jīvaloke.",
  "atk-s0514a11:375_0": "99.",
  "atk-s0514a11:376_0": " ‘‘Tuvaṁ nu seṭṭho tvamanuttarosi, tvaṁ dhammagutto dhammavidū sumedho;",
  "atk-s0514a11:377_0": "So dhammagutto cirameva jīva, dhammañca me desaya dhammapāla.",
  "atk-s0514a11:378_0": "100.",
  "atk-s0514a11:379_0": " ‘‘Tadiṅgha abhipāraka, suṇohi vacanaṁ mama;",
  "atk-s0514a11:380_0": "Dhammaṁ te desayissāmi, sataṁ āsevitaṁ ahaṁ.",
  "atk-s0514a11:381_0": "101.",
  "atk-s0514a11:382_0": " ‘‘Sādhu dhammarucī rājā, sādhu paññāṇavā naro;",
  "atk-s0514a11:383_0": "Sādhu mittānamaddubbho, pāpassākaraṇaṁ sukhaṁ.",
  "atk-s0514a11:384_0": "102.",
  "atk-s0514a11:385_0": " ‘‘Akkodhanassa vijite, ṭhitadhammassa rājino;",
  "atk-s0514a11:386_0": "Sukhaṁ manussā āsetha, sītacchāyāya saṅghare.",
  "atk-s0514a11:387_0": "103.",
  "atk-s0514a11:388_0": " ‘‘Na cāhametaṁ abhirocayāmi, kammaṁ asamekkhakataṁ asādhu;",
  "atk-s0514a11:389_0": "Ye vāpi ñatvāna sayaṁ karonti, upamā imā mayhaṁ tuvaṁ suṇohi.",
  "atk-s0514a11:390_0": "104.",
  "atk-s0514a11:391_0": " ‘‘Gavaṁ ce taramānānaṁ, jimhaṁ gacchati puṅgavo;",
  "atk-s0514a11:392_0": "Sabbā tā jimhaṁ gacchanti, nette jimhaṁ gate sati.",
  "atk-s0514a11:393_0": "105.",
  "atk-s0514a11:394_0": " ‘‘Evameva manussesu, yo hoti seṭṭhasammato;",
  "atk-s0514a11:395_0": "So ce adhammaṁ carati, pageva itarā pajā;",
  "atk-s0514a11:396_0": "Sabbaṁ raṭṭhaṁ dukhaṁ seti, rājā ce hoti adhammiko.",
  "atk-s0514a11:397_0": "106.",
  "atk-s0514a11:398_0": " ‘‘Gavaṁ ce taramānānaṁ, ujuṁ gacchati puṅgavo;",
  "atk-s0514a11:399_0": "Sabbā gāvī ujuṁ yanti, nette ujuṁ gate sati.",
  "atk-s0514a11:400_0": "107.",
  "atk-s0514a11:401_0": " ‘‘Evameva manussesu, yo hoti seṭṭhasammato;",
  "atk-s0514a11:402_0": "So sace dhammaṁ carati, pageva itarā pajā;",
  "atk-s0514a11:403_0": "Sabbaṁ raṭṭhaṁ sukhaṁ seti, rājā ce hoti dhammiko.",
  "atk-s0514a11:404_0": "108.",
  "atk-s0514a11:405_0": " ‘‘Na cāpāhaṁ adhammena, amarattamabhipatthaye;",
  "atk-s0514a11:406_0": "Imaṁ vā pathaviṁ sabbaṁ, vijetuṁ abhipāraka.",
  "atk-s0514a11:407_0": "109.",
  "atk-s0514a11:408_0": " ‘‘Yañhi kiñci manussesu, ratanaṁ idha vijjati;",
  "atk-s0514a11:409_0": "Gāvo dāso hiraññañca, vatthiyaṁ haricandanaṁ.",
  "atk-s0514a11:410_0": "110.",
  "atk-s0514a11:411_0": " ‘‘Assitthiyo ratanaṁ maṇikañca, yañcāpi me candimasūriyā abhipālayanti;",
  "atk-s0514a11:412_0": "Na tassa hetu visamaṁ careyyaṁ, majjhe sivīnaṁ usabhomhi jāto.",
  "atk-s0514a11:413_0": "111.",
  "atk-s0514a11:414_0": " ‘‘Netā hitā uggato raṭṭhapālo, dhammaṁ sivīnaṁ apacāyamāno;",
  "atk-s0514a11:415_0": "So dhammamevānuvicintayanto, tasmā sake cittavase na vatto.",
  "atk-s0514a11:416_0": "112.",
  "atk-s0514a11:417_0": " ‘‘Addhā tuvaṁ mahārāja, niccaṁ abyasanaṁ sivaṁ;",
  "atk-s0514a11:418_0": "Karissasi ciraṁ rajjaṁ, paññā hi tava tādisī.",
  "atk-s0514a11:419_0": "113.",
  "atk-s0514a11:420_0": " ‘‘Etaṁ te anumodāma, yaṁ dhammaṁ nappamajjasi;",
  "atk-s0514a11:421_0": "Dhammaṁ pamajja khattiyo, raṭṭhā cavati issaro.",
  "atk-s0514a11:422_0": "114.",
  "atk-s0514a11:423_0": " ‘‘Dhammaṁ cara mahārāja, mātāpitūsu khattiya;",
  "atk-s0514a11:424_0": "Idha dhammaṁ caritvāna, rāja saggaṁ gamissasi.",
  "atk-s0514a11:425_0": "115.",
  "atk-s0514a11:426_0": " ‘‘Dhammaṁ cara mahārāja, puttadāresu khattiya;",
  "atk-s0514a11:427_0": "Idha dhammaṁ caritvāna, rāja saggaṁ gamissasi.",
  "atk-s0514a11:428_0": "116.",
  "atk-s0514a11:429_0": " ‘‘Dhammaṁ cara mahārāja, mittāmaccesu khattiya;",
  "atk-s0514a11:430_0": "Idha dhammaṁ caritvāna, rāja saggaṁ gamissasi.",
  "atk-s0514a11:431_0": "117.",
  "atk-s0514a11:432_0": " ‘‘Dhammaṁ cara mahārāja, vāhanesu balesu ca;",
  "atk-s0514a11:433_0": "Idha dhammaṁ caritvāna, rāja saggaṁ gamissasi.",
  "atk-s0514a11:434_0": "118.",
  "atk-s0514a11:435_0": " ‘‘Dhammaṁ cara mahārāja, gāmesu nigamesu ca;",
  "atk-s0514a11:436_0": "Idha dhammaṁ caritvāna, rāja saggaṁ gamissasi.",
  "atk-s0514a11:437_0": "119.",
  "atk-s0514a11:438_0": " ‘‘Dhammaṁ cara mahārāja, raṭṭhesu janapadesu ca;",
  "atk-s0514a11:439_0": "Idha dhammaṁ caritvāna, rāja saggaṁ gamissasi.",
  "atk-s0514a11:440_0": "120.",
  "atk-s0514a11:441_0": " ‘‘Dhammaṁ cara mahārāja, samaṇabrāhmaṇesu ca;",
  "atk-s0514a11:442_0": "Idha dhammaṁ caritvāna, rāja saggaṁ gamissasi.",
  "atk-s0514a11:443_0": "121.",
  "atk-s0514a11:444_0": " ‘‘Dhammaṁ cara mahārāja, migapakkhīsu khattiya;",
  "atk-s0514a11:445_0": "Idha dhammaṁ caritvāna, rāja saggaṁ gamissasi.",
  "atk-s0514a11:446_0": "122.",
  "atk-s0514a11:447_0": " ‘‘Dhammaṁ cara mahārāja, dhammo ciṇṇo sukhāvaho;",
  "atk-s0514a11:448_0": "Idha dhammaṁ caritvāna, rāja saggaṁ gamissasi.",
  "atk-s0514a11:449_0": "123.",
  "atk-s0514a11:450_0": " ‘‘Dhammaṁ cara mahārāja, saindā devā sabrahmakā;",
  "atk-s0514a11:451_0": "Suciṇṇena divaṁ pattā, mā dhammaṁ rāja pāmado’’ti.",
  "atk-s0514a11:452_0": "Tattha sabbāpīti, janinda, ahametaṁ ekakova paṭicchādetvā ānessāmi, tasmā ṭhapetvā mamañca tuvañca aññā sabbāpi pajā imassa katassa ākāramattampi na jaññā na jānissanti.",
  "atk-s0514a11:452_1": "Bhusehīti tāya saddhiṁ abhiramanto attano taṇhāvanathaṁ bhusaṁ karohi vaḍḍhehi manorathaṁ pūrehi.",
  "atk-s0514a11:452_2": "Sajāhīti manorathaṁ pana pūretvā sace te na ruccati, atha naṁ sajāhi mayhameva paṭidehi.",
  "atk-s0514a11:452_3": "Kammakaranti, samma abhipāraka, yo manusso pāpakaṁ kammaṁ karonto, so pacchā mā idha aññe idaṁ pāpakammaṁ maññiṁsu mā jānantūti maññati cinteti, ducintitametaṁ tassa. Kiṁkāraṇā?",
  "atk-s0514a11:452_4": "Passanti bhūtāni karontametanti ye ca buddhā paccekabuddhā buddhaputtā iddhiyā yuttā, te ca naṁ passantiyeva.",
  "atk-s0514a11:452_5": "Na me piyāti, samma abhipāraka, añño nu te koci ‘‘idha lokasmiṁ sakalāyapi pathaviyā na me ummādantī piyā’’ti evaṁ saddaheyya.",
  "atk-s0514a11:453_0": "Sīhova selassa guhanti, mahārāja, sace tvaṁ taṁ idha na ānesi, atha yathā sīho kilesapariḷāhe uppanne sīhapotikāya vasanaṭṭhānaṁ maṇiguhaṁ upeti, evaṁ tassā vasanaṭṭhānaṁ gaccha, tattha attano patthanaṁ pūrehīti.",
  "atk-s0514a11:453_1": "Sukhapphalanti, samma abhipāraka, paṇḍitā attano dukkhena phuṭṭhā samānā na sukhavipākadāyakakammaṁ pariccajanti, sammohitā vāpi hutvā mohena mūḷhā sukhena mattā pāpakammaṁ nāma na samācaranti.",
  "atk-s0514a11:453_2": "Yathāsukhaṁ, sāmi, karohi kāmanti, sāmi sivirāja, attano dāsiṁ paricārentassa garahā nāma natthi, tvaṁ yathāsukhaṁ yathājjhāsayaṁ kāmaṁ karohi, attano icchaṁ pūrehīti.",
  "atk-s0514a11:453_3": "Na tena so jīvatīti, samma abhipāraka, yo ‘‘issaromhī’’ti pāpaṁ karoti, katvā ca kiṁ maṁ devamanussā vakkhantīti na uttasati na ottappati, so tena kammena na ca dīghakālaṁ jīvati, khippameva marati, devatāpi pana ‘‘kiṁ imassa pāparañño rajjena, varamassa vāḷukaghaṭaṁ gale bandhitvā maraṇa’’nti lāmakena cakkhunā olokenti.",
  "atk-s0514a11:454_0": "Aññātakanti, mahārāja, aññesaṁ santakaṁ tehi sāmikehi padinnaṁ dānaṁ ye attano dhamme ṭhitā paṭicchanti, te tattha paṭicchakā ca dāyakā ca sabbepi sukhapphalameva kammaṁ karonti.",
  "atk-s0514a11:454_1": "Paṭiggāhake hi paṭiggaṇhante taṁ dānaṁ dāyakassa mahantaṁ vipākaṁ detīti.",
  "atk-s0514a11:454_2": "Yo attadukkhenāti, samma abhipāraka, yo attano dukkhena pīḷito taṁ parassa dahati, attano sarīrato apanetvā parassa sarīre khipati, parassa vā sukhena attano sukhaṁ dahati, parassa sukhaṁ gahetvā attani pakkhipati, ‘‘attano dukkhaṁ harissāmī’’ti paraṁ dukkhitaṁ karoti, ‘‘attānaṁ sukhessāmī’’ti paraṁ dukkhitaṁ karoti, ‘‘attānaṁ sukhessāmī’’ti parassa sukhaṁ nāseti, na so dhammaṁ jānāti.",
  "atk-s0514a11:454_3": "Yo pana evaṁ jānāti ‘‘yathevidaṁ mayhaṁ sukhadukkhaṁ, tathā paresa’’nti, sa vedi dhammaṁ jānāti nāmāti ayametissā gāthāya attho.",
  "atk-s0514a11:455_0": "Piyena te dammīti piyena kāraṇabhūtena piyaṁ phalaṁ patthento dammīti attho.",
  "atk-s0514a11:455_1": "Piyaṁ labhantīti saṁsāre saṁsarantā piyameva labhanti.",
  "atk-s0514a11:455_2": "Kāmahetukanti, samma abhipāraka , kāmahetukaṁ ayuttaṁ katvā ‘‘attānaṁ vadhissāmī’’ti me parivitakko uppajjati. Mayha satinti mama santakaṁ.",
  "atk-s0514a11:455_3": "‘‘Mayha satī’’tipi pāṭho, mama santakāti evaṁ maññamāno sace tvaṁ taṁ na kāmesīti attho.",
  "atk-s0514a11:455_4": "Sabbajanassāti sabbā seniyo sannipātāpetvā tassa sabbajanassa ayaṁ mayhaṁ ahitāti pariccajissāmi.",
  "atk-s0514a11:455_5": "Tato avhayesīti tato taṁ apariggahitattā āneyyāsi. Adūsiyanti anaparādhaṁ.",
  "atk-s0514a11:455_6": "Katteti tameva aparena nāmena ālapati.",
  "atk-s0514a11:455_7": "So hi rañño hitaṁ karoti, tasmā ‘‘kattā’’ti vuccati.",
  "atk-s0514a11:455_8": "Na cāpi tyassāti evaṁ akiccakārīti nagare tava koci pakkhopi na bhaveyya.",
  "atk-s0514a11:456_0": "Nindanti na kevalaṁ upavādameva, sacepi maṁ koci sammukhā nindissati vā pasaṁsissati vā, dosaṁ vā pana āropento garahissati, tampāhaṁ nindaṁ pasaṁsaṁ garahañca sabbaṁ sahissāmi, sabbametaṁ mama āgacchatūti vadati.",
  "atk-s0514a11:456_1": "Tamhāti yo ete nindādayo na gaṇhāti, tamhā purisā issariyasaṅkhātā sirī ca paññāsaṅkhātā lakkhī ca thalaṭṭhānato suvuṭṭhisaṅkhāto āpo viya apeti na patiṭṭhātīti.",
  "atk-s0514a11:456_2": "Ettoti ito mama tassā pariccattakāraṇā.",
  "atk-s0514a11:456_3": "Dhammātisārañcāti dhammaṁ atikkamitvā pavattaṁ akusalaṁ vā yaṁ kiñci hoti.",
  "atk-s0514a11:456_4": "Paccuttarissāmīti sampaṭicchissāmi dhārayissāmi.",
  "atk-s0514a11:456_5": "Thāvarānaṁ tasānanti yathā mahāpathavī khīṇāsavānañca puthujjanānañca kiñci sampaṭicchati sabbaṁ adhivāseti, tathevāhampi sabbametaṁ sampaṭicchissāmi adhivāsessāmīti dīpeti.",
  "atk-s0514a11:456_6": "Ekovimanti ahaṁ ekova imampi attano dukkhabhāraṁ hārayissāmi dhārayissāmi vahissāmi.",
  "atk-s0514a11:456_7": "Dhamme ṭhitoti vinicchayadhamme paveṇidhamme tividhasucaritadhamme ca ṭhito hutvā.",
  "atk-s0514a11:457_0": "Saggūpaganti , deva, puññakammaṁ nāmetaṁ saggūpagaṁ hoti.",
  "atk-s0514a11:457_1": "Yaññe dhananti yaññadhanaṁ, ayameva vā pāṭho.",
  "atk-s0514a11:457_2": "Sakhāti ummādantīpi mama sahāyikā, tvampi sahāyako. Pitaroti brahmāno.",
  "atk-s0514a11:457_3": "Sabbeti na kevalaṁ devabrahmānova, sabbe raṭṭhavāsinopi maṁ passatha, ‘‘bho, sahāyakassa bhariyā sahāyikā iminā gehe katā’’ti nindeyyuṁ.",
  "atk-s0514a11:457_4": "Na hetadhammanti na hi etaṁ adhammikaṁ.",
  "atk-s0514a11:457_5": "Yaṁ te mayāti yasmā mayā sā tuyhaṁ dinnā, tasmā etaṁ adhammoti na vadissanti.",
  "atk-s0514a11:457_6": "Satanti santānaṁ buddhādīnaṁ khantimettābhāvanāsīlācārasaṅkhātāni dhammāni suvaṇṇitāni samuddavelāva duraccayāni, tasmā yathā samuddo velaṁ nātikkamati, evamahampi sīlavelaṁ nātikkamissāmīti vadati.",
  "atk-s0514a11:458_0": "Āhuneyyo mesīti, mahārāja, tvaṁ mama āhunapāhunasakkārassānucchaviko.",
  "atk-s0514a11:458_1": "Dhātā vidhātā casi kāmapāloti tvaṁ mama, deva, dhāraṇato dhātā issariyasukhassa vidahanato vidhātā icchitapatthitānaṁ kāmānaṁ pālanato kāmapālo. Tayī hutāti tuyhaṁ dinnā.",
  "atk-s0514a11:458_2": "Kāmena meti mama kāmena mama patthanāya ummādantiṁ paṭicchāti evaṁ abhipārako rañño deti.",
  "atk-s0514a11:458_3": "Rājā ‘‘na mayhaṁ attho’’ti paṭikkhipati.",
  "atk-s0514a11:458_4": "Bhūmiyaṁ patitaṁ sākuṇikapacchiṁ piṭṭhipādena paharitvā aṭaviyaṁ khipantā viya ubhopi naṁ jahanteva.",
  "atk-s0514a11:458_5": "Idāni rājā puna akathanatthāya taṁ santajjento ‘‘addhā hī’’ti gāthamāha.",
  "atk-s0514a11:458_6": "Tattha kattuputtāti pitāpissa kattāva, tena naṁ evaṁ ālapati.",
  "atk-s0514a11:458_7": "Idaṁ vuttaṁ hoti – addhā tvaṁ ito pubbe mayhaṁ sabbadhammaṁ acari, hitameva vuḍḍhimeva akāsi, idāni pana paṭipakkho hutvā bahuṁ kathesi, ‘‘mā evaṁ vippalapasi, añño nu te dvipado naro, ko idha jīvaloke aruṇeyeva sotthikattā, sace hi ahaṁ viya añño rājā tava bhariyāya paṭibaddhacitto abhavissa, antoaruṇeyeva tava sīsaṁ chindāpetvā taṁ attano ghare kareyya, ahaṁ pana akusalabhayeneva na karomi, tuṇhī hohi, na me etāya attho’’ti taṁ santajjesi.",
  "atk-s0514a11:459_0": "So taṁ sutvā puna kiñci vattuṁ asakkonto rañño thutivasena ‘‘tuvaṁ nū’’ti gāthamāha.",
  "atk-s0514a11:459_1": "Tassattho – mahārāja, tvaññeva sakalajambudīpe sabbesaṁ narindānaṁ seṭṭho, tvaṁ anuttaro, tvaṁ vinicchayadhammapaveṇidhammasucaritadhammānaṁ gopāyanena dhammagutto, tesaṁ viditattā dhammavidū tvaṁ sumedho, so tvaṁ yaṁ dhammaṁ gopesi, teneva gutto cīraṁ jīva, dhammañca me desehi dhammapālaka, dhammagopaka, rājavarāti.",
  "atk-s0514a11:460_0": "Atha rājā dhammaṁ desento ‘‘tadiṅghā’’tiādimāha.",
  "atk-s0514a11:460_1": "Tattha iṅghāti codanatthe nipāto, yasmā maṁ tvaṁ codesi, tasmāti attho.",
  "atk-s0514a11:460_2": "Satanti buddhādīhi sappurisehi āsevitaṁ. Sādhūti sundaro pasattho.",
  "atk-s0514a11:460_3": "Vinicchayapaveṇisucaritadhamme rocetīti dhammaruci.",
  "atk-s0514a11:460_4": "Tādiso hi jīvitaṁ jahantopi akiccaṁ na karoti, tasmā sādhu. Paññāṇavāti ñāṇasampanno.",
  "atk-s0514a11:460_5": "Mittānamaddubbhoti mittassa adussanabhāvo.",
  "atk-s0514a11:460_6": "Ṭhitadhammassāti patiṭṭhitatividhadhammassa. Āsethāti āseyyuṁ nisīdeyyuṁ.",
  "atk-s0514a11:460_7": "Desanāsīsameva cetaṁ, cattāropi iriyāpathe sukhaṁ kappeyyunti ayaṁ panettha attho.",
  "atk-s0514a11:460_8": "Sītacchāyāyāti puttadārañātimittānaṁ sītalāya chāyāya.",
  "atk-s0514a11:460_9": "Saṅghareti sakaghare, attano geheti attho.",
  "atk-s0514a11:460_10": "Adhammabalidaṇḍādīhi anupaddutā sukhaṁ vaseyyunti dasseti.",
  "atk-s0514a11:460_11": "Na cāhametanti, samma abhipāraka, yametaṁ asamekkhitvā kataṁ asādhukammaṁ, etaṁ ahaṁ na rocayāmi.",
  "atk-s0514a11:460_12": "Ye vāpi ñatvānāti ye vā pana rājāno ñatvā tuletvā tīretvā sayaṁ karonti, tesāhaṁ kammaṁ rocemīti adhippāyo.",
  "atk-s0514a11:460_13": "Upamā imāti imasmiṁ panatthe tvaṁ mayhaṁ imā dve upamā suṇohi.",
  "atk-s0514a11:461_0": "Jimhanti vaṅkaṁ.",
  "atk-s0514a11:461_1": "Netteti yo gāviyo neti, tasmiṁ jeṭṭhakausabhe.",
  "atk-s0514a11:461_2": "Pagevāti tasmiṁ adhammaṁ carante itarā pajā pageva carati, ativiya karotīti attho.",
  "atk-s0514a11:461_3": "Dhammikoti cattāri agatigamanāni pahāya dhammena rajjaṁ kārento. Amarattanti devattaṁ.",
  "atk-s0514a11:461_4": "Ratananti saviññāṇakāviññāṇakaratanaṁ. Vatthiyanti kāsikavatthameva.",
  "atk-s0514a11:461_5": "Assitthiyoti vātasamagatiassepi uttamarūpadharā itthiyopi.",
  "atk-s0514a11:461_6": "Ratanaṁ maṇikañcāti sattavidharatanañca mahagghabhaṇḍakañca.",
  "atk-s0514a11:461_7": "Abhipālayantīti ālokaṁ karontā rakkhanti.",
  "atk-s0514a11:461_8": "Na tassāti tassa cakkavattirajjassapi hetu na visamaṁ careyyaṁ.",
  "atk-s0514a11:461_9": "Usabhomhīti yasmā ahaṁ sivīnaṁ majjhe jeṭṭhakarājā hutvā jāto, tasmā cakkavattirajjakāraṇampi na visamaṁ carāmīti attho.",
  "atk-s0514a11:461_10": "Netāti mahājanaṁ kusale patiṭṭhāpetvā devanagaraṁ netā, hitakaraṇena tassa hitā, ‘‘sivirājā kira dhammacārī’’ti sakalajambudīpe ñātattā uggato, samena raṭṭhapālanato raṭṭhapālo.",
  "atk-s0514a11:461_11": "Apacāyamānoti sivīnaṁ porāṇakarājūnaṁ paveṇidhammaṁ apacāyamāno.",
  "atk-s0514a11:461_12": "Soti so ahaṁ tameva dhammaṁ anuvicintayanto tasmā tena kāraṇena attano cittassa vase na vattāmi.",
  "atk-s0514a11:462_0": "Evaṁ mahāsattassa dhammakathaṁ sutvā abhipārako thutiṁ karonto ‘‘addhā’’tiādimāha.",
  "atk-s0514a11:462_1": "Nappamajjasīti attanā kathitadhammaṁ nappamajjasi tattheva vattesi.",
  "atk-s0514a11:462_2": "Dhammaṁ pamajjāti dhammaṁ pamussitvā agativasena gantvā.",
  "atk-s0514a11:462_3": "Evaṁ so tassa thutiṁ katvā ‘‘dhammaṁ carā’’ti dhammacariyāya niyyojento uttaripi dasa ovādagāthā abhāsi.",
  "atk-s0514a11:462_4": "Tāsamattho heṭṭhā tesakuṇajātake (jā. 2.17.1 ādayo) vaṇṇitova.",
  "atk-s0514a11:463_0": "Evaṁ abhipārakasenāpatinā rañño dhamme desite rājā ummādantiyā paṭibaddhacittaṁ vinodesi.",
  "atk-s0514a11:464_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne so bhikkhu sotāpattiphale patiṭṭhāsi.",
  "atk-s0514a11:464_1": "Tadā sunandasārathi ānando ahosi, abhipārako sāriputto, ummādantī uppalavaṇṇā, sesaparisā buddhaparisā, sivirājā ahameva ahosinti.",
  "atk-s0514a11:465_0": "Ummādantījātakavaṇṇanā dutiyā.",
  "atk-s0514a11:467_0": " [528] 3. Mahābodhijātakavaṇṇanā",
  "atk-s0514a11:468_0": "Kiṁ nu daṇḍaṁ kimajinanti idaṁ satthā jetavane viharanto paññāpāramiṁ ārabbha kathesi. Vatthu mahāumaṅgajātake (jā.",
  "atk-s0514a11:468_1": "2.22.590 ādayo) āvi bhavissati.",
  "atk-s0514a11:468_2": "Tadā pana satthā ‘‘na, bhikkhave, idāneva, pubbepi tathāgato paññavā parappavādappamaddanoyevā’’ti vatvā atītaṁ āhari.",
  "atk-s0514a11:469_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe asītikoṭivibhavassa udiccabrāhmaṇamahāsālassa kule nibbatti, ‘‘bodhikumāro’’tissa nāmaṁ kariṁsu.",
  "atk-s0514a11:469_1": "So vayappatto takkasilāyaṁ uggahitasippo paccāgantvā agāramajjhe vasanto aparabhāge kāme pahāya himavantapadesaṁ pavisitvā paribbājakapabbajjaṁ pabbajitvā tattheva vanamūlaphalāhāro ciraṁ vasitvā vassārattasamaye himavantā oruyha cārikaṁ caranto anupubbena bārāṇasiṁ patvā rājuyyāne vasitvā punadivase paribbājakasāruppena nagare bhikkhāya caranto rājadvāraṁ pāpuṇi tamenaṁ sīhapañjare ṭhito rājā disvā tassa upasame pasīditvā taṁ attano bhavanaṁ pavesetvā rājapallaṅke nisīdāpetvā katapaṭisanthāro thokaṁ dhammakathaṁ sutvā nānaggarasabhojanaṁ dāpesi.",
  "atk-s0514a11:469_2": "Mahāsatto bhattaṁ gahetvā cintesi – ‘‘idaṁ rājakulaṁ nāma bahudosaṁ bahupaccāmittaṁ hoti, ko nu kho mama uppannaṁ bhayaṁ nittharissatī’’ti.",
  "atk-s0514a11:469_3": "So avidūre ṭhitaṁ rājavallabhaṁ ekaṁ piṅgalasunakhaṁ disvā mahantaṁ bhattapiṇḍaṁ gahetvā tassa dātukāmatākāraṁ dassesi.",
  "atk-s0514a11:469_4": "Rājā ñatvā sunakhassa bhājanaṁ āharāpetvā bhattaṁ gāhāpetvā dāpesi.",
  "atk-s0514a11:469_5": "Mahāsattopi tassa datvā bhattakiccaṁ niṭṭhapesi.",
  "atk-s0514a11:469_6": "Rājāpissa paṭiññaṁ gahetvā antonagare rājuyyāne paṇṇasālaṁ kāretvā pabbajitaparikkhāre datvā taṁ tattha vāsāpesi, devasikañcassa dve tayo vāre upaṭṭhānaṁ agamāsi.",
  "atk-s0514a11:469_7": "Bhojanakāle pana mahāsatto niccaṁ rājapallaṅkeyeva nisīditvā rājabhojanameva bhuñjati.",
  "atk-s0514a11:469_8": "Evaṁ dvādasa saṁvaccharāni atītāni.",
  "atk-s0514a11:470_0": "Tassa pana rañño pañca amaccā atthañca dhammañca anusāsanti.",
  "atk-s0514a11:470_1": "Tesu eko ahetukavādī, eko issarakatavādī, eko pubbekatavādī, eko ucchedavādī, eko khattavijjavādī.",
  "atk-s0514a11:470_2": "Tesu ahetukavādī ‘‘ime sattā saṁsārasuddhikā’’ti mahājanaṁ uggaṇhāpesi.",
  "atk-s0514a11:470_3": "Issarakatavādī ‘‘ayaṁ loko issaranimmito’’ti mahājanaṁ uggaṇhāpesi.",
  "atk-s0514a11:470_4": "Pubbekatavādī ‘‘imesaṁ sattānaṁ sukhaṁ vā dukkhaṁ vā uppajjamānaṁ pubbekateneva uppajjatī’’ti mahājanaṁ uggaṇhāpesi.",
  "atk-s0514a11:470_5": "Ucchedavādī ‘‘ito paralokaṁ gato nāma natthi, ayaṁ loko ucchijjatī’’ti mahājanaṁ uggaṇhāpesi.",
  "atk-s0514a11:470_6": "Khattavijjavādī ‘‘mātāpitaropi māretvā attanova attho kātabbo’’ti mahājanaṁ uggaṇhāpesi.",
  "atk-s0514a11:470_7": "Te rañño vinicchaye niyuttā lañjakhādakā hutvā assāmikaṁ sāmikaṁ, sāmikaṁ assāmikaṁ karonti.",
  "atk-s0514a11:471_0": "Athekadivasaṁ eko puriso kūṭaṭṭaparājito mahāsattaṁ bhikkhāya carantaṁ rājagehaṁ pavisantaṁ disvā vanditvā, ‘‘bhante, tumhe rājagehe bhuñjamānā vinicchayāmacce lañjaṁ gahetvā lokaṁ vināsente kasmā ajjhupekkhatha, idāni pañcahi amaccehi kūṭaṭṭakārakassa hatthato lañjaṁ gahetvā sāmikova samāno assāmiko kato’’ti paridevi.",
  "atk-s0514a11:471_1": "So tasmiṁ kāruññavasena vinicchayaṁ gantvā dhammena vinicchinitvā sāmikaññeva sāmikaṁ akāsi.",
  "atk-s0514a11:471_2": "Mahājano ekappahāreneva mahāsaddena sādhukāraṁ adāsi.",
  "atk-s0514a11:471_3": "Rājā taṁ saddaṁ sutvā ‘‘kiṁsaddo nāmāya’’nti pucchitvā tamatthaṁ sutvā katabhattakiccaṁ mahāsattaṁ upanisīditvā pucchi – ‘‘bhante, ajja kira vo aṭṭo vinicchito’’ti. ‘‘Āma, mahārājā’’ti.",
  "atk-s0514a11:471_4": "‘‘Bhante, tumhesu vinicchinantesu mahājanassa vuḍḍhi bhavissati, ito paṭṭhāya tumheva vinicchinathā’’ti.",
  "atk-s0514a11:471_5": "‘‘Mahārāja, mayaṁ pabbajitā nāma, netaṁ kammaṁ amhākaṁ kamma’’nti.",
  "atk-s0514a11:471_6": "‘‘Bhante, mahājane kāruññena kātuṁ vaṭṭati, tumhe sakaladivasaṁ mā vinicchinatha, uyyānato pana idhāgacchantā vinicchayaṭṭhānaṁ gantvā pātova cattāro aṭṭe vinicchinatha, bhutvā uyyānaṁ gacchantā cattāro, evaṁ mahājanassa vuḍḍhi bhavissatī’’ti.",
  "atk-s0514a11:471_7": "So tena punappunaṁ yāciyamāno ‘‘sādhū’’ti sampaṭicchitvā tato paṭṭhāya tathā akāsi.",
  "atk-s0514a11:472_0": "Kūṭaṭṭakārakā okāsaṁ na labhiṁsu.",
  "atk-s0514a11:472_1": "Tepi amaccā lañjaṁ alabhantā duggatā hutvā cintayiṁsu – ‘‘bodhiparibbājakassa vinicchinanakālato paṭṭhāya mayaṁ kiñci na labhāma, handa naṁ ‘rājaveriko’ti vatvā rañño antare paribhinditvā mārāpessāmā’’ti.",
  "atk-s0514a11:472_2": "Te rājānaṁ upasaṅkamitvā, ‘‘mahārāja, bodhiparibbājako tumhākaṁ anatthakāmo’’ti vatvā asaddahantena raññā ‘‘sīlavā esa ñāṇasampanno, na evaṁ karissatī’’ti vutte, ‘‘mahārāja, tena sakalanagaravāsino attano hatthe katvā kevalaṁ amheyeva pañca jane kātuṁ na sakkā, sace amhākaṁ vacanaṁ na saddahatha, tassa idhāgamanakāle parisaṁ olokethā’’ti āhaṁsu.",
  "atk-s0514a11:472_3": "Rājā ‘‘sādhū’’ti sīhapañjare ṭhito taṁ āgacchantaṁ olokento parivāraṁ disvā attano aññāṇena aṭṭakārakamanusse ‘‘tassa parivārā’’ti maññamāno bhijjitvā te amacce pakkosāpetvā ‘‘kinti karomā’’ti pucchi. ‘‘Gaṇhāpetha naṁ, devā’’ti.",
  "atk-s0514a11:472_4": "‘‘Oḷārikaṁ aparādhaṁ apassantā kathaṁ gaṇhāmā’’ti.",
  "atk-s0514a11:472_5": "‘‘Tena hi, mahārāja, pakatiparihāramassa hāpetha, taṁ parihāyantaṁ disvā paṇḍito paribbājako kassaci anārocetvā sayameva palāyissatī’’ti.",
  "atk-s0514a11:473_0": "Rājā ‘‘sādhū’’ti vatvā anupubbena tassa parihāraṁ parihāpesi.",
  "atk-s0514a11:473_1": "Paṭhamadivasaṁ tāva naṁ tucchapallaṅkeyeva nisīdāpesuṁ.",
  "atk-s0514a11:473_2": "So tucchapallaṅkaṁ disvāva rañño paribhinnabhāvaṁ ñatvā sayameva uyyānaṁ gantvā taṁ divasameva pakkamitukāmo hutvāpi ‘‘ekantena ñatvā pakkamissāmī’’ti na pakkāmi.",
  "atk-s0514a11:473_3": "Athassa punadivase tucchapallaṅke nisinnassa raññopakatibhattañca aññañca gahetvā missakabhattaṁ adaṁsu.",
  "atk-s0514a11:473_4": "Tatiyadivase mahātalaṁ pavisituṁ adatvā sopānasīseyeva ṭhapetvā missakabhattaṁ adaṁsu.",
  "atk-s0514a11:473_5": "So tampi ādāya uyyānaṁ gantvā bhattakiccaṁ akāsi.",
  "atk-s0514a11:473_6": "Catutthadivase heṭṭhāpāsāde ṭhapetvā kaṇājakabhattaṁ adaṁsu.",
  "atk-s0514a11:473_7": "So tampi gahetvā uyyānaṁ gantvā bhattakiccaṁ akāsi.",
  "atk-s0514a11:473_8": "Rājā amacce pucchi – ‘‘bodhiparibbājako sakkāre parihāpitepi na pakkamati, kinti naṁ karomā’’ti?",
  "atk-s0514a11:473_9": "‘‘Deva, na so bhattatthāya carati, chattatthāya pana carati.",
  "atk-s0514a11:473_10": "Sace bhattatthāya careyya, paṭhamadivasaṁyeva palāyeyyā’’ti. ‘‘Idāni kiṁ karomā’’ti?",
  "atk-s0514a11:473_11": "‘‘Sve ghātāpetha naṁ, mahārājā’’ti.",
  "atk-s0514a11:473_12": "So ‘‘sādhū’’ti tesaññeva hatthe khagge ṭhapetvā ‘‘sve antaradvāre ṭhatvā pavisantassevassa sīsaṁ chinditvā khaṇḍākhaṇḍikaṁ katvā kañci ajānāpetvā vaccakuṭiyaṁ pakkhipitvā nhatvā āgaccheyyāthā’’ti āha.",
  "atk-s0514a11:473_13": "Te ‘‘sādhū’’ti sampaṭicchitvā ‘‘sve āgantvā evaṁ karissāmā’’ti aññamaññaṁ vicāretvā evaṁ attano nivesanaṁ agamaṁsu.",
  "atk-s0514a11:474_0": "Rājāpi sāyaṁ bhuttabhojano sirisayane nipajjitvā mahāsattassa guṇe anussari.",
  "atk-s0514a11:474_1": "Athassa tāvadeva soko uppajji, sarīrato sedā mucciṁsu, sayane assāsaṁ alabhanto aparāparaṁ parivatti.",
  "atk-s0514a11:474_2": "Athassa aggamahesī upanipajji, so tāya saddhiṁ sallāpamattampi na kari.",
  "atk-s0514a11:474_3": "Atha naṁ sā ‘‘kiṁ nu kho, mahārāja, sallāpamattampi na karotha, api nu kho me koci aparādho atthī’’ti pucchi.",
  "atk-s0514a11:474_4": "‘‘Natthi devi, apica kho bodhiparibbājako kira amhākaṁ paccatthiko jātoti tassa sve ghātanatthāya pañca amacce āṇāpesiṁ, te pana naṁ māretvā khaṇḍākhaṇḍikaṁ katvā vaccakūpe pakkhipissanti, so pana amhākaṁ dvādasa saṁvaccharāni bahuṁ dhammaṁ desesi, ekāparādhopissa mayā paccakkhato na diṭṭhapubbo, parapattiyena hutvā tassa mayā vadho āṇatto, tena kāraṇena socāmī’’ti.",
  "atk-s0514a11:474_5": "Atha naṁ sā ‘‘sace te deva so paccatthiko jāto, taṁ ghātento kiṁ socasi, paccatthikaṁ nāma puttampi ghātetvā attano sotthibhāvo kātabbova, mā socitthā’’ti assāsesi.",
  "atk-s0514a11:474_6": "So tassā vacanena paṭiladdhassāso niddaṁ okkami.",
  "atk-s0514a11:475_0": "Tasmiṁ khaṇe koleyyako piṅgalasunakho taṁ kathaṁ sutvā ‘‘sve mayā attano balenassa jīvitaṁ dātuṁ vaṭṭatī’’ti cintetvā punadivase pātova pāsādā oruyha mahādvāraṁ āgantvā ummāre sīsaṁ katvā mahāsattassa āgamanamaggaṁ olokentova nipajji.",
  "atk-s0514a11:475_1": "Tepi amaccā pātova khaggahatthā āgantvā dvārantare aṭṭhaṁsu.",
  "atk-s0514a11:475_2": "Bodhisattopi velaṁ sallakkhetvā uyyānā nikkhamma rājadvāraṁ āgañchi.",
  "atk-s0514a11:475_3": "Atha naṁ sunakho disvā mukhaṁ vivaritvā catasso dāṭhā dassetvā ‘‘kiṁ tvaṁ, bhante, jambudīpatale aññattha bhikkhaṁ na labhasi, amhākaṁ rājā tava māraṇatthāya pañca amacce khaggahatthe dvārantare ṭhapesi, mā tvaṁ nalāṭena maccuṁ gahetvā āgami, sīghaṁ pakkamā’’ti mahāsaddena viravi.",
  "atk-s0514a11:475_4": "So sabbarutaññutāya tamatthaṁ ñatvā tatova nivattitvā uyyānaṁ gantvā pakkamanatthāya parikkhāre ādiyi.",
  "atk-s0514a11:475_5": "Rājā sīhapañjare ṭhito taṁ āgacchantaṁ gacchantañca disvā ‘‘sace ayaṁ mama paccatthiko bhaveyya, uyyānaṁ gantvā balaṁ sannipātāpetvā kammasajjo bhavissati.",
  "atk-s0514a11:475_6": "No ce, attano parikkhāre gahetvā gamanasajjo bhavissati, jānissāmi tāvassa kiriya’’nti uyyānaṁ gantvā mahāsattaṁ attano parikkhāre ādāya ‘‘gamissāmī’’ti paṇṇasālato nikkhantaṁ caṅkamanakoṭiyaṁ disvāva vanditvā ekamantaṁ ṭhito paṭhamaṁ gāthamāha –",
  "atk-s0514a11:476_0": "124.",
  "atk-s0514a11:477_0": " ‘‘Kiṁ nu daṇḍaṁ kimajinaṁ, kiṁ chattaṁ kimupāhanaṁ;",
  "atk-s0514a11:478_0": "Kimaṅkusañca pattañca, saṅghāṭiñcāpi brāhmaṇa;",
  "atk-s0514a11:479_0": "Taramānarūpohāsi, kiṁ nu patthayase disa’’nti.",
  "atk-s0514a11:480_0": "Tassattho – bhante, pubbe tvaṁ amhākaṁ gharaṁ āgacchanto daṇḍādīni na gaṇhāsi, ajja pana kena kāraṇena daṇḍañca ajinañca chattūpāhanañca mattikapasibbakolambanaaṅkusañca mattikapattañca saṅghāṭiñcāti sabbepime parikkhāre taramānarūpo gaṇhāsi, kataraṁ nu disaṁ patthesi, kattha gantukāmosīti pucchi.",
  "atk-s0514a11:481_0": "Taṁ sutvā mahāsatto ‘‘ayaṁ attanā katakammaṁ na jānātīti maññati, jānāpessāmi na’’nti dve gāthā abhāsi –",
  "atk-s0514a11:482_0": "125.",
  "atk-s0514a11:483_0": " ‘‘Dvādasetāni vassāni, vusitāni tavantike;",
  "atk-s0514a11:484_0": "Nābhijānāmi soṇena, piṅgalenābhikūjitaṁ.",
  "atk-s0514a11:485_0": "126.",
  "atk-s0514a11:486_0": " ‘‘Svāyaṁ dittova nadati, sukkadāṭhaṁ vidaṁsayaṁ;",
  "atk-s0514a11:487_0": "Tava sutvā sabhariyassa, vītasaddhassa maṁ patī’’ti.",
  "atk-s0514a11:488_0": "Tattha abhikūjitanti etena tava sunakhena evaṁ mahāviravena viravitaṁ na jānāmi. Ditto vāti dappito viya.",
  "atk-s0514a11:488_1": "Sabhariyassāti tava sabhariyassa mama māraṇatthāya pañcannaṁ amaccānaṁ āṇattabhāvaṁ kathentassa sutvā ‘‘kiṁ tvaṁ aññattha bhikkhaṁ na labhasi, raññā te vadho āṇatto, idha māgacchī’’ti dittova nadati.",
  "atk-s0514a11:488_2": "Vītasaddhassa maṁ patīti mamantare vigatasaddhassa tava vacanaṁ sutvā eva nadatīti āha.",
  "atk-s0514a11:489_0": "Tato rājā attano dosaṁ sampaṭicchitvā taṁ khamāpento catutthaṁ gāthamāha –",
  "atk-s0514a11:490_0": "127.",
  "atk-s0514a11:491_0": " ‘‘Ahu esa kato doso, yathā bhāsasi brāhmaṇa;",
  "atk-s0514a11:492_0": "Esa bhiyyo pasīdāmi, vasa brāhmaṇa māgamā’’ti.",
  "atk-s0514a11:493_0": "Tattha bhiyyoti saccaṁ mayā evaṁ āṇattaṁ, ayaṁ me doso, esa panāhaṁ idāni adhikataraṁ tayi pasīdāmi, idheva vasa, mā aññattha gamīti.",
  "atk-s0514a11:494_0": "Taṁ sutvā mahāsatto, ‘‘mahārāja, paṇḍitā nāma tādisena parapattiyena apaccakkhakārinā saddhiṁ na vasantī’’ti vatvā tassa anācāraṁ pakāsento āha –",
  "atk-s0514a11:495_0": "128.",
  "atk-s0514a11:496_0": " ‘‘Sabbaseto pure āsi, tatopi sabalo ahu;",
  "atk-s0514a11:497_0": "Sabbalohitako dāni, kālo pakkamituṁ mama.",
  "atk-s0514a11:498_0": "129.",
  "atk-s0514a11:499_0": " ‘‘Abbhantaraṁ pure āsi, tato majjhe tato bahi;",
  "atk-s0514a11:500_0": "Purā niddhamanā hoti, sayameva vajāmahaṁ.",
  "atk-s0514a11:501_0": "130.",
  "atk-s0514a11:502_0": " ‘‘Vītasaddhaṁ na seveyya, upadānaṁvanodakaṁ;",
  "atk-s0514a11:503_0": "Sacepi naṁ anukhaṇe, vāri kaddamagandhikaṁ.",
  "atk-s0514a11:504_0": "131.",
  "atk-s0514a11:505_0": " ‘‘Pasannameva seveyya, appasannaṁ vivajjaye;",
  "atk-s0514a11:506_0": "Pasannaṁ payirupāseyya, rahadaṁvudakatthiko.",
  "atk-s0514a11:507_0": "132.",
  "atk-s0514a11:508_0": " ‘‘Bhaje bhajantaṁ purisaṁ, abhajantaṁ na bhajjaye;",
  "atk-s0514a11:509_0": "Asappurisadhammo so, yo bhajantaṁ na bhajjati.",
  "atk-s0514a11:510_0": "133.",
  "atk-s0514a11:511_0": " ‘‘Yo bhajantaṁ na bhajati, sevamānaṁ na sevati;",
  "atk-s0514a11:512_0": "Sa ve manussapāpiṭṭho, migo sākhassito yathā.",
  "atk-s0514a11:513_0": "134.",
  "atk-s0514a11:514_0": " ‘‘Accābhikkhaṇasaṁsaggā, asamosaraṇena ca;",
  "atk-s0514a11:515_0": "Etena mittā jīranti, akāle yācanāya ca.",
  "atk-s0514a11:516_0": "135.",
  "atk-s0514a11:517_0": " ‘‘Tasmā nābhikkhaṇaṁ gacche, na ca gacche cirāciraṁ;",
  "atk-s0514a11:518_0": "Kālena yācaṁ yāceyya, evaṁ mittā na jīyare.",
  "atk-s0514a11:519_0": "136.",
  "atk-s0514a11:520_0": " ‘‘Aticiraṁ nivāsena, piyo bhavati appiyo;",
  "atk-s0514a11:521_0": "Āmanta kho taṁ gacchāma, purā te homa appiyā’’ti.",
  "atk-s0514a11:522_0": "Tattha sabbasetoti, mahārāja, paṭhamameva tava nivesane mama odano sabbaseto ahosi, yaṁ tvaṁ bhuñjasi, tameva dāpesīti attho.",
  "atk-s0514a11:522_1": "Tatoti tato pacchā paribhedakānaṁ vacanaṁ gahetvā tava mayi virattakāle sabalo missakodano jāto.",
  "atk-s0514a11:522_2": "Dānīti idāni sabbalohitako jāto.",
  "atk-s0514a11:522_3": "Kāloti aguṇaññussa tava santikā idāni mama pakkamituṁ kālo.",
  "atk-s0514a11:522_4": "Abbhantaranti paṭhamaṁ mama abbhantaraṁ āsanaṁ āsi, alaṅkatamahātalamhi ussitasetacchatte rājapallaṅkeyeva maṁ nisīdāpesuṁ. Majjheti sopānamatthake.",
  "atk-s0514a11:522_5": "Purā niddhamanā hotīti yāva gīvāyaṁ gahetvā nikkaḍḍhanā na hoti.",
  "atk-s0514a11:523_0": "Anukhaṇeti sacepi anudakaṁ udapānaṁ patto puriso udakaṁ apassanto kalalaṁ viyūhitvā anukhaṇeyya, tathāpi taṁ vāri kaddamagandhikaṁ bhaveyya, amanuññatāya na piveyya, tatheva vītasaddhaṁ payirupāsantena laddhapaccayāpi parittā ceva lūkhā ca, amanuññā aparibhogārahāti attho. Pasannanti patiṭṭhitasaddhaṁ.",
  "atk-s0514a11:523_1": "Rahadanti gambhīraṁ mahārahadaṁ.",
  "atk-s0514a11:523_2": "Bhajantanti attānaṁ bhajantameva bhajeyya. Abhajantanti paccatthikaṁ. Na bhajjayeti na bhajeyya.",
  "atk-s0514a11:523_3": "Na bhajjatīti yo puriso attānaṁ bhajantaṁ hitacittaṁ puggalaṁ na bhajati, so asappurisadhammo nāmāti.",
  "atk-s0514a11:523_4": "Manussapāpiṭṭhoti manussalāmako patikuṭṭho sabbapacchimako. Sākhassitoti makkaṭo.",
  "atk-s0514a11:524_0": "Accābhikkhaṇasaṁsaggāti ativiya abhiṇhasaṁsaggena.",
  "atk-s0514a11:524_1": "Akāleti ayuttappattakāle parassa piyabhaṇḍaṁ yācanāya mittā jīranti nāma, tvampi aticiraṁ nivāsena mayi mittiṁ bhindi.",
  "atk-s0514a11:524_2": "Tasmāti yasmā accābhikkhaṇasaṁsaggena asamosaraṇena ca mittā jīranti, tasmā.",
  "atk-s0514a11:524_3": "Cirāciranti cirakālaṁ vītināmetvā ciraṁ na gacche na upasaṅkameyya.",
  "atk-s0514a11:524_4": "Yācanti yācitabbaṁ bhaṇḍakaṁ yuttakāle yāceyya.",
  "atk-s0514a11:524_5": "Na jīyareti evaṁ mittā na jīranti.",
  "atk-s0514a11:524_6": "Purā te homa appiyāti yāva tava appiyā na homa, tāva āmantetvāva taṁ gacchāmāti.",
  "atk-s0514a11:525_0": "Rājā āha –",
  "atk-s0514a11:526_0": "137.",
  "atk-s0514a11:527_0": " ‘‘Evaṁ ce yācamānānaṁ, añjaliṁ nāvabujjhasi;",
  "atk-s0514a11:528_0": "Paricārakānaṁ sataṁ, vacanaṁ na karosi no;",
  "atk-s0514a11:529_0": "Evaṁ taṁ abhiyācāma, puna kayirāsi pariyāya’’nti.",
  "atk-s0514a11:530_0": "Tattha nāvabujjhasīti sace, bhante, evaṁ yācantena mayā kataṁ añjaliṁ na jānāsi, na paṭiggaṇhasīti attho.",
  "atk-s0514a11:530_1": "Pariyāyanti puna idhāgamanāya ekavāraṁ kareyyāsīti yācati.",
  "atk-s0514a11:531_0": "Bodhisatto āha –",
  "atk-s0514a11:532_0": "138.",
  "atk-s0514a11:533_0": " ‘‘Evaṁ ce no viharataṁ, antarāyo na hessati;",
  "atk-s0514a11:534_0": "Tuyhaṁ vāpi mahārāja, mayhaṁ vā raṭṭhavaddhana;",
  "atk-s0514a11:535_0": "Appeva nāma passema, ahorattānamaccaye’’ti.",
  "atk-s0514a11:536_0": "Tattha evaṁ ce noti sace, mahārāja, evaṁ nānā hutvā viharantānaṁ amhākaṁ antarāyo na hessati, tuyhaṁ vā mayhaṁ vā jīvitaṁ pavattissatīti dīpeti.",
  "atk-s0514a11:536_1": "Passemāti api nāma passeyyāma.",
  "atk-s0514a11:537_0": "Evaṁ vatvā mahāsatto rañño dhammaṁ desetvā ‘‘appamatto hohi, mahārājā’’ti vatvā uyyānā nikkhamitvā ekasmiṁ sabhāgaṭṭhāne bhikkhāya caritvā bārāṇasito nikkhamma anupubbena himavantokāsameva gantvā kiñci kālaṁ vasitvā puna otaritvā ekaṁ paccantagāmaṁ nissāya araññe vasi.",
  "atk-s0514a11:537_1": "Tassa pana gatakālato paṭṭhāya te amaccā puna vinicchaye nisīditvā vilopaṁ karontā cintayiṁsu – ‘‘sace mahābodhiparibbājako punāgamissati, jīvitaṁ no natthi, kiṁ nu khvassa anāgamanakāraṇaṁ kareyyāmā’’ti.",
  "atk-s0514a11:537_2": "Atha nesaṁ etadahosi – ‘‘ime sattā paṭibaddhaṭṭhānaṁ nāma jahituṁ na sakkonti, kiṁ nu khvassa idha paṭibaddhaṭṭhāna’’nti.",
  "atk-s0514a11:537_3": "Tato ‘‘rañño aggamahesī’’ti ñatvā ‘‘ṭhānaṁ kho panetaṁ vijjati, yaṁ so imaṁ nissāya āgaccheyya, paṭikacceva naṁ mārāpessāmā’’ti te rājānaṁ etadavocuṁ – ‘‘deva, imasmiṁ divase nagare ekā kathā sūyatī’’ti. ‘‘Kiṁ kathā nāmā’’ti?",
  "atk-s0514a11:537_4": "‘‘Mahābodhiparibbājako ca kira devī ca aññamaññaṁ sāsanapaṭisāsanaṁ pesentī’’ti. ‘‘Kinti katvā’’ti?",
  "atk-s0514a11:537_5": "Tena kira deviyā pesitaṁ ‘‘sakkā nu kho attano balena rājānaṁ mārāpetvā mama setacchattaṁ dātu’’nti.",
  "atk-s0514a11:537_6": "Tāyapissa pesitaṁ ‘‘rañño māraṇaṁ nāma mama bhāro, mahābodhiparibbājako khippaṁ āgacchatū’’ti rājā tesaṁ punappunaṁ kathentānaṁ saddahitvā ‘‘idāni kiṁ kattabba’’nti pucchitvā ‘‘deviṁ māretuṁ vaṭṭatī’’ti vutte anupaparikkhitvāva ‘‘tena hi naṁ tumheva māretvā khaṇḍākhaṇḍikaṁ chinditvā vaccakūpe khipathā’’ti āha. Te tathā kariṁsu.",
  "atk-s0514a11:537_7": "Tassā māritabhāvo sakalanagare pākaṭo ahosi.",
  "atk-s0514a11:538_0": "Athassā cattāro puttā ‘‘iminā no niraparādhā mātā māritā’’ti rañño paccatthikā ahesuṁ. Rājā mahābhayappatto ahosi.",
  "atk-s0514a11:538_1": "Mahāsatto paramparāya taṁ pavattiṁ sutvā cintesi – ‘‘ṭhapetvā maṁ añño te kumāre saññāpetvā pitaraṁ khamāpetuṁ samattho nāma natthi, rañño ca jīvitaṁ dassāmi, kumāre ca pāpato mocessāmī’’ti.",
  "atk-s0514a11:538_2": "So punadivase paccantagāmaṁ pavisitvā manussehi dinnaṁ makkaṭamaṁsaṁ khāditvā tassa cammaṁ yācitvā gahetvā assamapade sukkhāpetvā niggandhaṁ katvā nivāsesipi pārupesipi aṁsepi ṭhapesi. Kiṁkāraṇā?",
  "atk-s0514a11:538_3": "‘‘Bahūpakāro me’’ti vacanatthāya.",
  "atk-s0514a11:538_4": "So taṁ cammaṁ ādāya anupubbena bārāṇasiṁ gantvā kumāre upasaṅkamitvā ‘‘pitughātakakammaṁ nāma dāruṇaṁ, taṁ vo na kātabbaṁ, ajarāmaro satto nāma natthi, ahaṁ tumhe aññamaññaṁ samagge karissāmicceva āgato, tumhe mayā pahite sāsane āgaccheyyāthā’’ti kumāre ovaditvā antonagare uyyānaṁ pavisitvā makkaṭacammaṁ attharitvā silāpaṭṭe nisīdi.",
  "atk-s0514a11:539_0": "Atha naṁ uyyānapālako disvā vegena gantvā rañño ārocesi.",
  "atk-s0514a11:539_1": "Rājā sutvāva sañjātasomanasso hutvā te amacce ādāya tattha gantvā mahāsattaṁ vanditvā ekamantaṁ nisīditvā paṭisanthāraṁ kātuṁ ārabhi.",
  "atk-s0514a11:539_2": "Mahāsatto tena saddhiṁ asammoditvā makkaṭacammameva parimajji.",
  "atk-s0514a11:539_3": "Atha naṁ evamāha – ‘‘bhante, tumhe maṁ akathetvā makkaṭacammameva parimajjatha, kiṁ vo idaṁ mayā bahūpakāratara’’nti?",
  "atk-s0514a11:539_4": "‘‘Āma mahārāja, bahūpakāro me esa vānaro, ahamassa piṭṭhe nisīditvā vicariṁ, ayaṁ me pānīyaghaṭaṁ āhari, vasanaṭṭhānaṁ sammajji, ābhisamācārikavattapaṭivattaṁ mama akāsi, ahaṁ pana attano dubbalacittatāya assa maṁsaṁ khāditvā cammaṁ sukkhāpetvā attharitvā nisīdāmi ceva nipajjāmi ca, evaṁ bahūpakāro esa mayha’’nti.",
  "atk-s0514a11:539_5": "Iti so tesaṁ vāde bhindanatthāya vānaracamme vānaravohāraṁ āropetvā taṁ taṁ pariyāyaṁ sandhāya imaṁ kathaṁ kathesi.",
  "atk-s0514a11:539_6": "So hi tassa nivutthapubbattā ‘‘piṭṭhe nisīditvā vicari’’nti āha;",
  "atk-s0514a11:539_7": "taṁ aṁse katvā pānīyaghaṭassa āhaṭapubbattā ‘‘pānīyaghaṭaṁ āharī’’ti āha;",
  "atk-s0514a11:539_8": "tena cammena bhūmiyaṁ sammaṭṭhapubbattā ‘‘vasanaṭṭhānaṁ sammajjī’’ti āha;",
  "atk-s0514a11:539_9": "nipannakāle tena cammena piṭṭhiyā, akkantakāle pādānaṁ phuṭṭhapubbattā ‘‘vattapaṭivattaṁ me akāsī’’ti āha.",
  "atk-s0514a11:539_10": "Chātakāle pana tassa maṁsaṁ labhitvā khāditattā ‘‘ahaṁ pana attano dubbalacittatāya tassa maṁsaṁ khādi’’nti āha.",
  "atk-s0514a11:540_0": "Taṁ sutvā te amaccā ‘‘pāṇātipāto tena kato’’ti saññāya ‘‘passatha, bho, pabbajitassa kammaṁ, makkaṭaṁ kira māretvā maṁsaṁ khāditvā cammaṁ gahetvā vicaratī’’ti pāṇiṁ paharitvā parihāsamakaṁsu.",
  "atk-s0514a11:540_1": "Mahāsatto te tathā karonte disvā ‘‘ime attano vādabhedanatthāya mama cammaṁ ādāya āgatabhāvaṁ na jānanti, jānāpessāmi ne’’ti ahetukavādiṁ tāva āmantetvā pucchi – ‘‘āvuso, tvaṁ kasmā maṁ parihasasī’’ti?",
  "atk-s0514a11:540_2": "‘‘Mittadubbhikammassa ceva pāṇātipātassa ca katattā’’ti.",
  "atk-s0514a11:540_3": "Tato mahāsatto ‘‘yo pana gatiyā ceva diṭṭhiyā ca te saddahitvā evaṁ kareyya, tena kiṁ dukkaṭa’’nti tassa vādaṁ bhindanto āha –",
  "atk-s0514a11:541_0": "139.",
  "atk-s0514a11:542_0": " ‘‘Udīraṇā ce saṁgatyā, bhāvāyamanuvattati;",
  "atk-s0514a11:543_0": "Akāmā akaraṇīyaṁ vā, karaṇīyaṁ vāpi kubbati;",
  "atk-s0514a11:544_0": "Akāmakaraṇīyamhi, kvidha pāpena lippati.",
  "atk-s0514a11:545_0": "140.",
  "atk-s0514a11:546_0": " ‘‘So ce attho ca dhammo ca, kalyāṇo na ca pāpako;",
  "atk-s0514a11:547_0": "Bhoto ce vacanaṁ saccaṁ, suhato vānaro mayā.",
  "atk-s0514a11:548_0": "141.",
  "atk-s0514a11:549_0": " ‘‘Attano ce hi vādassa, aparādhaṁ vijāniyā;",
  "atk-s0514a11:550_0": "Na maṁ tvaṁ garaheyyāsi, bhoto vādo hi tādiso’’ti.",
  "atk-s0514a11:551_0": "Tattha udīraṇāti kathā.",
  "atk-s0514a11:551_1": "Saṁgatyāti saṁgatiyā channaṁ abhijātīnaṁ taṁ taṁ abhijātiṁ upagamanena.",
  "atk-s0514a11:551_2": "Bhāvāyamanuvattatīti bhāvena anuvattati, karaṇatthe sampadānaṁ. Akāmāti akāmena anicchāya.",
  "atk-s0514a11:551_3": "Akaraṇīyaṁ vā karaṇīyaṁ vāpīti akattabbaṁ pāpaṁ vā kattabbaṁ kusalaṁ vā. Kubbatīti karoti. Kvidhāti ko idha.",
  "atk-s0514a11:551_4": "Idaṁ vuttaṁ hoti – tvaṁ ahetukavādī ‘‘natthi hetu natthi paccayo sattānaṁ saṁkilesāyā’’tiādidiṭṭhiko, ayaṁ loko saṁgatiyā ceva sabhāvena ca anuvattati pariṇamati, tattha tattha sukhadukkhaṁ paṭisaṁvedeti.",
  "atk-s0514a11:551_5": "Akāmakova pāpaṁ vā puññaṁ vā karotīti vadasi, ayaṁ tava udīraṇā sace tathā, evaṁ sante akāmakaraṇīyasmiṁ attano dhammatāya pavattamāne pāpe ko idha satto pāpena lippati, sace hi attanā akatena pāpena lippati, na koci na lippeyyāti.",
  "atk-s0514a11:552_0": "So ceti so ahetukavādasaṅkhāto tava bhāsitattho ca atthajotako dhammo ca kalyāṇo na ca pāpako.",
  "atk-s0514a11:552_1": "‘‘Ahetū appaccayā sattā saṁkilissanti, sukhadukkhaṁ paṭisaṁvediyantī’’ti idaṁ bhoto vacanaṁ saccaṁ ce, suhato vānaro mayā, ko ettha mama dosoti attho.",
  "atk-s0514a11:552_2": "Vijāniyāti, samma, sace hi tvaṁ attano vādassa aparādhaṁ jāneyyāsi, na maṁ garaheyyāsi. Kiṁkāraṇā?",
  "atk-s0514a11:552_3": "Bhoto vādo hi tādiso, tasmā ayaṁ mama vādaṁ karotīti maṁ pasaṁseyyāsi, attano pana vādaṁ ajānanto maṁ garahasīti.",
  "atk-s0514a11:553_0": "Evaṁ mahāsatto taṁ niggaṇhitvā appaṭibhāṇaṁ akāsi.",
  "atk-s0514a11:553_1": "Sopi rājaparisati maṅkubhūto pattakkhandho nisīdi.",
  "atk-s0514a11:553_2": "Mahāsattopi tassa vādaṁ bhinditvā issarakatavādiṁ āmantetvā ‘‘tvaṁ, āvuso, maṁ kasmā parihasasi, yadi issaranimmitavādaṁ sārato paccesī’’ti vatvā āha –",
  "atk-s0514a11:554_0": "142.",
  "atk-s0514a11:555_0": " ‘‘Issaro sabbalokassa, sace kappeti jīvitaṁ;",
  "atk-s0514a11:556_0": "Iddhiṁ byasanabhāvañca, kammaṁ kalyāṇapāpakaṁ;",
  "atk-s0514a11:557_0": "Niddesakārī puriso, issaro tena lippati.",
  "atk-s0514a11:558_0": "143.",
  "atk-s0514a11:559_0": " ‘‘So ce attho ca dhammo ca, kalyāṇo na ca pāpako;",
  "atk-s0514a11:560_0": "Bhoto ce vacanaṁ saccaṁ, suhato vānaro mayā.",
  "atk-s0514a11:561_0": "144.",
  "atk-s0514a11:562_0": " ‘‘Attano ce hi vādassa, aparādhaṁ vijāniyā;",
  "atk-s0514a11:563_0": "Na maṁ tvaṁ garaheyyāsi, bhoto vādo hi tādiso’’ti.",
  "atk-s0514a11:564_0": "Tattha kappeti jīvitanti sace brahmā vā añño vā koci issaro ‘‘tvaṁ kasiyā jīva, tvaṁ gorakkhenā’’ti evaṁ sabbalokassa jīvitaṁ saṁvidahati vicāreti.",
  "atk-s0514a11:564_1": "Iddhiṁ byasanabhāvañcāti issariyādibhedā iddhiyo ca ñātivināsādikaṁ byasanabhāvañca sesañca kalyāṇapāpakaṁ kammaṁ sabbaṁ yadi issarova kappeti karoti.",
  "atk-s0514a11:564_2": "Niddesakārīti yadi tassa niddesaṁ āṇattimeva seso yo koci puriso karoti, evaṁ sante yo koci puriso pāpaṁ karoti, tassa issarena katattā issarova tena pāpena lippati.",
  "atk-s0514a11:564_3": "Sesaṁ purimanayeneva veditabbaṁ.",
  "atk-s0514a11:564_4": "Yathā ca idha, evaṁ sabbattha.",
  "atk-s0514a11:565_0": "Iti so ambatova muggaraṁ gahetvā ambaṁ pātento viya issarakaraṇeneva issarakatavādaṁ bhinditvā pubbekatavādiṁ āmantetvā ‘‘tvaṁ, āvuso, maṁ kiṁ parihasasi, yadi pubbekatavādaṁ saccaṁ maññasī’’ti vatvā āha –",
  "atk-s0514a11:566_0": "145.",
  "atk-s0514a11:567_0": " ‘‘Sace pubbekatahetu, sukhadukkhaṁ nigacchati;",
  "atk-s0514a11:568_0": "Porāṇakaṁ kataṁ pāpaṁ, tameso muccate iṇaṁ;",
  "atk-s0514a11:569_0": "Porāṇaka iṇamokkho, kvidha pāpena lippati.",
  "atk-s0514a11:570_0": "146.",
  "atk-s0514a11:571_0": " ‘‘So ce attho ca dhammo ca, kalyāṇo na ca pāpako;",
  "atk-s0514a11:572_0": "Bhoto ce vacanaṁ saccaṁ, suhato vānaro mayā.",
  "atk-s0514a11:573_0": "147.",
  "atk-s0514a11:574_0": " ‘‘Attano ce hi vādassa, aparādhaṁ vijāniyā;",
  "atk-s0514a11:575_0": "Na maṁ tvaṁ garaheyyāsi, bhoto vādo hi tādiso’’ti.",
  "atk-s0514a11:576_0": "Tattha pubbekatahetūti pubbakatahetu purimabhave katakammakāraṇeneva.",
  "atk-s0514a11:576_1": "Tameso muccate iṇanti yo vadhabandhādīhi dukkhaṁ pāpuṇāti, yadi so yaṁ tena porāṇakaṁ kataṁ pāpaṁ, taṁ idāni iṇaṁ muccati, evaṁ sante mamapi esa porāṇakaiṇato mokkho, anena hi makkaṭena pubbe paribbājakena hutvā ahaṁ makkaṭo samāno māretvā khādito bhavissāmi, svāyaṁ idha makkaṭattaṁ patto mayā paribbājakattaṁ pattena māretvā khādito bhavissati, ko idha pāpena lippatīti.",
  "atk-s0514a11:577_0": "Iti so tassapi vādaṁ bhinditvā ucchedavādiṁ abhimukhaṁ katvā ‘‘tvaṁ, āvuso, ‘itthi dinna’ntiādīni vatvā ‘idheva sattā ucchijjanti, paralokaṁ gatā nāma natthī’ti maññamāno kasmā maṁ parihasasī’’ti santajjetvā āha –",
  "atk-s0514a11:578_0": "148.",
  "atk-s0514a11:579_0": " ‘‘Catunnaṁyevupādāya, rūpaṁ sambhoti pāṇinaṁ;",
  "atk-s0514a11:580_0": "Yato ca rūpaṁ sambhoti, tatthevānupagacchati;",
  "atk-s0514a11:581_0": "Idheva jīvati jīvo, pecca pecca vinassati.",
  "atk-s0514a11:582_0": "149.",
  "atk-s0514a11:583_0": " ‘‘Ucchijjati ayaṁ loko, ye bālā ye ca paṇḍitā;",
  "atk-s0514a11:584_0": "Ucchijjamāne lokamhi, kvidha pāpena lippati.",
  "atk-s0514a11:585_0": "150.",
  "atk-s0514a11:586_0": " ‘‘So ce attho ca dhammo ca, kalyāṇo na ca pāpako;",
  "atk-s0514a11:587_0": "Bhoto ce vacanaṁ saccaṁ, suhato vānaro mayā.",
  "atk-s0514a11:588_0": "151.",
  "atk-s0514a11:589_0": " ‘‘Attano ce hi vādassa, aparādhaṁ vijāniyā;",
  "atk-s0514a11:590_0": "Na maṁ tvaṁ garaheyyāsi, bhoto vādo hi tādiso’’ti.",
  "atk-s0514a11:591_0": "Tattha catunnanti pathavīādīnaṁ bhūtānaṁ. Rūpanti rūpakkhandho.",
  "atk-s0514a11:591_1": "Tatthevāti yato taṁ rūpaṁ sambhoti, nirujjhanakālepi tattheva anupagacchati.",
  "atk-s0514a11:591_2": "Iminā tassa ‘‘cātumahābhūtiko ayaṁ puriso yadā kālaṁ karoti, tadā pathavī pathavīkāyaṁ anupeti anupagacchati, āpo… tejo… vāyo vāyokāyaṁ anupeti anupagacchati, ākāsaṁ indriyāni saṅkamanti, āsandhipañcamā purisā mataṁ ādāya gacchanti, yāva āḷāhanā padāni paññāyanti, kāpotakāni aṭṭhīni bhavanti, bhasmantā āhutiyo , dattupaññattaṁ yadidaṁ dānaṁ, tesaṁ tucchā musā vilāpo, ye keci atthikavādaṁ vadanti, bāle ca paṇḍite ca kāyassa bhedā ucchijjanti vinassanti, na honti paraṁ maraṇā’’ti imaṁ diṭṭhiṁ patiṭṭhāpesi.",
  "atk-s0514a11:591_3": "Idhevāti imasmiṁyeva loke jīvo jīvati.",
  "atk-s0514a11:591_4": "Pecca pecca vinassatīti paraloke nibbatto satto gativasena idha anāgantvā tattheva paraloke vinassati ucchijjati.",
  "atk-s0514a11:591_5": "Evaṁ ucchijjamāne lokasmiṁ ko idha pāpena lippatīti.",
  "atk-s0514a11:592_0": "Iti so tassapi vādaṁ bhinditvā khattavijjavādiṁ āmantetvā ‘‘tvaṁ, āvuso, ‘mātāpitaropi māretvā attano attho kātabbo’ti imaṁ laddhiṁ ukkhipitvā vicaranto kasmā maṁ parihasasī’’ti vatvā āha –",
  "atk-s0514a11:593_0": "152.",
  "atk-s0514a11:594_0": " ‘‘Āhu khattavidā loke, bālā paṇḍitamānino;",
  "atk-s0514a11:595_0": "Mātaraṁ pitaraṁ haññe, atho jeṭṭhampi bhātaraṁ;",
  "atk-s0514a11:596_0": "Haneyya puttadāre ca, attho ce tādiso siyā’’ti.",
  "atk-s0514a11:597_0": "Tattha khattavidāti khattavijjā, ayameva vā pāṭho.",
  "atk-s0514a11:597_1": "Khattavijjācariyānaṁ etaṁ nāmaṁ.",
  "atk-s0514a11:597_2": "Bālā paṇḍitamāninoti bālā samānāpi ‘‘paṇḍitā mayaṁ attano paṇḍitabhāvaṁ pakāsemā’’ti maññamānā paṇḍitamānino hutvā evamāhu.",
  "atk-s0514a11:597_3": "Attho ceti sace attano yathārūpo koci attho siyā, na kiñci parivajjeyya, sabbaṁ haneyyevāti vadanti, tvampi nesaṁ aññataroti.",
  "atk-s0514a11:598_0": "Evaṁ tassa laddhiṁ patiṭṭhapetvā attano laddhiṁ pakāsento āha –",
  "atk-s0514a11:599_0": "153.",
  "atk-s0514a11:600_0": " ‘‘Yassa rukkhassa chāyāya, nisīdeyya sayeyya vā;",
  "atk-s0514a11:601_0": "Na tassa sākhaṁ bhañjeyya, mittadubbho hi pāpako.",
  "atk-s0514a11:602_0": "154.",
  "atk-s0514a11:603_0": " ‘‘Atha atthe samuppanne, samūlamapi abbahe;",
  "atk-s0514a11:604_0": "Attho me sambalenāpi, suhato vānaro mayā.",
  "atk-s0514a11:605_0": "155.",
  "atk-s0514a11:606_0": " ‘‘So ce attho ca dhammo ca, kalyāṇo na ca pāpako;",
  "atk-s0514a11:607_0": "Bhoto ce vacanaṁ saccaṁ, suhato vānaro mayā.",
  "atk-s0514a11:608_0": "156.",
  "atk-s0514a11:609_0": " ‘‘Attano ce hi vādassa, aparādhaṁ vijāniyā;",
  "atk-s0514a11:610_0": "Na maṁ tvaṁ garaheyyāsi, bhoto vādo hi tādiso’’ti.",
  "atk-s0514a11:611_0": "Tattha ambho khattavida amhākaṁ pana ācariyā evaṁ vaṇṇayanti.",
  "atk-s0514a11:611_1": "Attanā paribhuttacchāyassa rukkhassapi sākhaṁ vā paṇṇaṁ vā na bhañjeyya. Kiṁkāraṇā ? Mittadubbho hi pāpako.",
  "atk-s0514a11:611_2": "Tvaṁ pana evaṁ vadesi – ‘‘atha atthe samuppanne samūlamapi abbahe’’ti, mama ca pātheyyena attho ahosi, tasmā sacepesa mayā hato, tathāpi attho me sambalenāpi, suhato vānaro mayā.",
  "atk-s0514a11:612_0": "Evaṁ so tassapi vādaṁ bhinditvā pañcasu tesu apaṭibhānesu nisinnesu rājānaṁ āmantetvā, ‘‘mahārāja, tvaṁ ime pañca raṭṭhavilopake mahācore gahetvā vicarasi, aho bālo, evarūpānañhi saṁsaggena puriso diṭṭhadhammikampi samparāyikampi mahādukkhaṁ pāpuṇeyyā’’ti vatvā rañño dhammaṁ desento āha –",
  "atk-s0514a11:613_0": "157.",
  "atk-s0514a11:614_0": " ‘‘Ahetuvādo puriso, yo ca issarakuttiko;",
  "atk-s0514a11:615_0": "Pubbekatī ca ucchedī, yo ca khattavido naro.",
  "atk-s0514a11:616_0": "158.",
  "atk-s0514a11:617_0": " ‘‘Ete asappurisā loke, bālā paṇḍitamānino;",
  "atk-s0514a11:618_0": "Kareyya tādiso pāpaṁ, atho aññampi kāraye;",
  "atk-s0514a11:619_0": "Asappurisasaṁsaggo, dukkhanto kaṭukudrayo’’ti.",
  "atk-s0514a11:620_0": "Tattha tādisoti, mahārāja, yādisā ete pañca diṭṭhigatikā, tādiso puriso sayampi pāpaṁ kareyya.",
  "atk-s0514a11:620_1": "Yvāssa vacanaṁ suṇāti, taṁ aññampi kāraye.",
  "atk-s0514a11:620_2": "Dukkhantoti evarūpehi asappurisehi saddhiṁ saṁsaggo idhalokepi paralokepi dukkhanto kaṭukudrayova hoti.",
  "atk-s0514a11:620_3": "Imassa panatthassa pakāsanatthaṁ ‘‘yāni kānici, bhikkhave, bhayāni uppajjanti, sabbāni tāni bālato’’ti suttaṁ (a. ni. 3.1) āharitabbaṁ. Godhajātaka- (jā. 1.1.138) sañjīvajātaka- (jā.",
  "atk-s0514a11:620_4": "1.1.150) akittijātakādīhi (jā.",
  "atk-s0514a11:620_5": "1.13.83 ādayo) cāyamattho dīpetabbo.",
  "atk-s0514a11:621_0": "Idānī opammadassanavasena dhammadesanaṁ vaḍḍhento āha –",
  "atk-s0514a11:622_0": "159.",
  "atk-s0514a11:623_0": " ‘‘Urabbharūpena vakassu pubbe, asaṁkito ajayūthaṁ upeti;",
  "atk-s0514a11:624_0": "Hantvā uraṇiṁ ajikaṁ ajañca, utrāsayitvā yenakāmaṁ paleti.",
  "atk-s0514a11:625_0": "160.",
  "atk-s0514a11:626_0": " ‘‘Tathāvidheke samaṇabrāhmaṇāse, chadanaṁ katvā vañcayanti manusse;",
  "atk-s0514a11:627_0": "Anāsakā thaṇḍilaseyyakā ca, rajojallaṁ ukkuṭikappadhānaṁ;",
  "atk-s0514a11:628_0": "Pariyāyabhattañca apānakattā, pāpācārā arahanto vadānā.",
  "atk-s0514a11:629_0": "161.",
  "atk-s0514a11:630_0": " ‘‘Ete asappurisā loke, bālā paṇḍitamānino;",
  "atk-s0514a11:631_0": "Kareyya tādiso pāpaṁ, atho aññampi kāraye;",
  "atk-s0514a11:632_0": "Asappurisasaṁsaggo, dukkhanto kaṭukudrayo.",
  "atk-s0514a11:633_0": "162.",
  "atk-s0514a11:634_0": " ‘‘Yamāhu natthi vīriyanti, ahetuñca pavadanti ye;",
  "atk-s0514a11:635_0": "Parakāraṁ attakārañca, ye tucchaṁ samavaṇṇayuṁ.",
  "atk-s0514a11:636_0": "163.",
  "atk-s0514a11:637_0": " ‘‘Ete asappurisā loke, bālā paṇḍitamānino;",
  "atk-s0514a11:638_0": "Kareyya tādiso pāpaṁ, atho aññampi kāraye;",
  "atk-s0514a11:639_0": "Asappurisasaṁsaggo, dukkhanto kaṭukudrayo.",
  "atk-s0514a11:640_0": "164.",
  "atk-s0514a11:641_0": " ‘‘Sace hi vīriyaṁ nāssa, kammaṁ kalyāṇapāpakaṁ;",
  "atk-s0514a11:642_0": "Na bhare vaḍḍhakiṁ rājā, napi yantāni kāraye.",
  "atk-s0514a11:643_0": "165.",
  "atk-s0514a11:644_0": " ‘‘Yasmā ca vīriyaṁ atthi, kammaṁ kalyāṇapāpakaṁ;",
  "atk-s0514a11:645_0": "Tasmā yantāni kāreti, rājā bharati vaḍḍhakiṁ.",
  "atk-s0514a11:646_0": "166.",
  "atk-s0514a11:647_0": " ‘‘Yadi vassasataṁ devo, na vasse na himaṁ pate;",
  "atk-s0514a11:648_0": "Ucchijjeyya ayaṁ loko, vinasseyya ayaṁ pajā.",
  "atk-s0514a11:649_0": "167.",
  "atk-s0514a11:650_0": " ‘‘Yasmā ca vassatī devo, himañcānuphusāyati;",
  "atk-s0514a11:651_0": "Tasmā sassāni paccanti, raṭṭhañca pālite ciraṁ.",
  "atk-s0514a11:652_0": "168.",
  "atk-s0514a11:653_0": " ‘‘Gavaṁ ce taramānānaṁ, jimhaṁ gacchati puṅgavo;",
  "atk-s0514a11:654_0": "Sabbā tā jimhaṁ gacchanti, nette jimhaṁ gate sati.",
  "atk-s0514a11:655_0": "169.",
  "atk-s0514a11:656_0": " ‘‘Evameva manussesu, yo hoti seṭṭhasammato;",
  "atk-s0514a11:657_0": "So ce adhammaṁ carati, pageva itarā pajā;",
  "atk-s0514a11:658_0": "Sabbaṁ raṭṭhaṁ dukhaṁ seti, rājā ce hoti adhammiko.",
  "atk-s0514a11:659_0": "170.",
  "atk-s0514a11:660_0": " ‘‘Gavaṁ ce taramānānaṁ, ujuṁ gacchati puṅgavo;",
  "atk-s0514a11:661_0": "Sabbā gāvī ujuṁ yanti, nette ujuṁ gate sati.",
  "atk-s0514a11:662_0": "171.",
  "atk-s0514a11:663_0": " ‘‘Evameva manussesu, yo hoti seṭṭhasammato;",
  "atk-s0514a11:664_0": "So sace dhammaṁ carati, pageva itarā pajā;",
  "atk-s0514a11:665_0": "Sabbaṁ raṭṭhaṁ sukhaṁ seti, rājā ce hoti dhammiko.",
  "atk-s0514a11:666_0": "172.",
  "atk-s0514a11:667_0": " ‘‘Mahārukkhassa phalino, āmaṁ chindati yo phalaṁ;",
  "atk-s0514a11:668_0": "Rasañcassa na jānāti, bījañcassa vinassati.",
  "atk-s0514a11:669_0": "173.",
  "atk-s0514a11:670_0": " ‘‘Mahārukkhūpamaṁ raṭṭhaṁ, adhammena pasāsati;",
  "atk-s0514a11:671_0": "Rasañcassa na jānāti, raṭṭhañcassa vinassati.",
  "atk-s0514a11:672_0": "174.",
  "atk-s0514a11:673_0": " ‘‘Mahārukkhassa phalino, pakkaṁ chindati yo phalaṁ;",
  "atk-s0514a11:674_0": "Rasañcassa vijānāti, bījañcassa na nassati.",
  "atk-s0514a11:675_0": "175.",
  "atk-s0514a11:676_0": " ‘‘Mahārukkhūpamaṁ raṭṭhaṁ, dhammena yo pasāsati;",
  "atk-s0514a11:677_0": "Rasañcassa vijānāti, raṭṭhañjassa na nassati.",
  "atk-s0514a11:678_0": "176.",
  "atk-s0514a11:679_0": " ‘‘Yo ca rājā janapadaṁ, adhammena pasāsati;",
  "atk-s0514a11:680_0": "Sabbosadhīhi so rājā, viruddho hoti khattiyo.",
  "atk-s0514a11:681_0": "177.",
  "atk-s0514a11:682_0": " ‘‘Tatheva negame hiṁsaṁ, ye yuttā kayavikkaye;",
  "atk-s0514a11:683_0": "Ojadānabalīkāre, sa kosena virujjhati.",
  "atk-s0514a11:684_0": "178.",
  "atk-s0514a11:685_0": " ‘‘Pahāravarakhettaññū, saṅgāme katanissame;",
  "atk-s0514a11:686_0": "Ussite hiṁsayaṁ rājā, sa balena virujjhati.",
  "atk-s0514a11:687_0": "179.",
  "atk-s0514a11:688_0": " ‘‘Tatheva isayo hiṁsaṁ, saññate brahmacārino;",
  "atk-s0514a11:689_0": "Adhammacārī khattiyo, so saggena virujjhati.",
  "atk-s0514a11:690_0": "180.",
  "atk-s0514a11:691_0": " ‘‘Yo ca rājā adhammaṭṭho, bhariyaṁ hanti adūsikaṁ;",
  "atk-s0514a11:692_0": "Luddhaṁ pasavate ṭhānaṁ, puttehi ca virujjhati.",
  "atk-s0514a11:693_0": "181.",
  "atk-s0514a11:694_0": " ‘‘Dhammaṁ care jānapade, negamesu balesu ca;",
  "atk-s0514a11:695_0": "Isayo ca na hiṁseyya, puttadāre samaṁ care.",
  "atk-s0514a11:696_0": "182.",
  "atk-s0514a11:697_0": " ‘‘Sa tādiso bhūmipati, raṭṭhapālo akodhano;",
  "atk-s0514a11:698_0": "Sapatte sampakampeti, indova asurādhipo’’ti.",
  "atk-s0514a11:699_0": "Tattha vakassūti vako assu, assūti nipātamattaṁ.",
  "atk-s0514a11:699_1": "Idaṁ vuttaṁ hoti – mahārāja, pubbe eko urabbharūpo vako ahosi, tassa naṅguṭṭhamattameva dīghaṁ, taṁ pana so antarasattimhi pakkhipitvā urabbharūpena asaṁkito ajayūthaṁ upeti.",
  "atk-s0514a11:699_2": "Tattha uraṇikañca ajikañca ajañca hantvā yenakāmaṁ paleti.",
  "atk-s0514a11:699_3": "Tathāvidheketi tathāvidhā eke samaṇabrāhmaṇā pabbajjāliṅgena chadanaṁ katvā attānaṁ chādetvā madhuravacanādīhi hitakāmā viya hutvā lokaṁ vañcenti.",
  "atk-s0514a11:699_4": "‘‘Anāsakā’’tiādi tesaṁ chadanassa dassanatthaṁ vuttaṁ.",
  "atk-s0514a11:699_5": "Ekacce hi ‘‘mayaṁ anāsakā na kiñci āhāremā’’ti manusse vañcenti, apare ‘‘mayaṁ thaṇḍilaseyyakā’’ti.",
  "atk-s0514a11:699_6": "Aññesaṁ pana rajojallaṁ chadanaṁ, aññesaṁ ukkuṭikappadhānaṁ, te gacchantāpi uppatitvā ukkuṭikāva gacchanti.",
  "atk-s0514a11:699_7": "Aññesaṁ sattāhadasāhādivārabhojanasaṅkhātaṁ pariyāyabhattachadanaṁ, apare apānakattā honti, ‘‘mayaṁ pānīyaṁ na pivāmā’’ti vadanti.",
  "atk-s0514a11:699_8": "Arahanto vadānāti pāpācārā hutvāpi ‘‘mayaṁ arahanto’’ti vadantā vicaranti.",
  "atk-s0514a11:699_9": "Eteti, mahārāja, ime vā pañca janā hontu aññe vā, yāvanto diṭṭhigatikā nāma, sabbepi ete asappurisā. Yamāhūti ye āhu, ye vadanti.",
  "atk-s0514a11:700_0": "Sace hi vīriyaṁ nāssāti, mahārāja, sace ñāṇasampayuttaṁ kāyikacetasikavīriyaṁ na bhaveyya.",
  "atk-s0514a11:700_1": "Kammanti kalyāṇapāpakaṁ kammampi yadi na bhaveyya.",
  "atk-s0514a11:700_2": "Na bhareti evaṁ sante vaḍḍhakiṁ vā aññe vā kārake rājā na poseyya, napi yantānīti napi tehi sattabhūmikapāsādādīni yantāni kāreyya. Kiṁkāraṇā?",
  "atk-s0514a11:700_3": "Vīriyassa ceva kammassa ca abhāvā.",
  "atk-s0514a11:700_4": "Ucchijjeyyāti, mahārāja, yadi ettakaṁ kālaṁ neva devo vasseyya, na himaṁ pateyya , atha kappuṭṭhānakālo viya ayaṁ loko ucchijjeyya.",
  "atk-s0514a11:700_5": "Ucchedavādinā kathitaniyāmena pana ucchedo nāma natthi. Pāliteti pālayati.",
  "atk-s0514a11:701_0": "‘‘Gavaṁ ce’’ti catasso gāthā rañño dhammadesanāyameva vuttā, tathā ‘‘mahārukkhassā’’tiādikā.",
  "atk-s0514a11:701_1": "Tattha mahārukkhassāti madhuraambarukkhassa. Adhammenāti agatigamanena.",
  "atk-s0514a11:701_2": "Rasañcassa na jānātīti adhammiko rājā raṭṭhassa rasaṁ ojaṁ na jānāti, āyasampattiṁ na labhati.",
  "atk-s0514a11:701_3": "Vinassatīti suññaṁ hoti, manussā gāmanigame chaḍḍetvā paccantaṁ pabbatavisamaṁ bhajanti, sabbāni āyamukhāni pacchijjanti.",
  "atk-s0514a11:701_4": "Sabbosadhīhīti sabbehi mūlatacapattapupphaphalādīhi ceva sappinavanītādīhi ca osadhehi virujjhati, tāni na sampajjanti.",
  "atk-s0514a11:701_5": "Adhammikarañño hi pathavī nirojā hoti, tassā nirojatāya osadhānaṁ ojā na hoti, tāni rogañca vūpasametuṁ na sakkonti.",
  "atk-s0514a11:701_6": "Iti so tehi viruddho nāma hoti.",
  "atk-s0514a11:702_0": "Negameti nigamavāsikuṭumbike. Hiṁsanti hiṁsanto pīḷento.",
  "atk-s0514a11:702_1": "Ye yuttāti ye kayavikkaye yuttā āyānaṁ mukhā thalajalapathavāṇijā, te ca hiṁsanto.",
  "atk-s0514a11:702_2": "Ojadānabalīkāreti tato tato bhaṇḍāharaṇasuṅkadānavasena ojadānañceva chabhāgadasabhāgādibhedaṁ baliñca karonte.",
  "atk-s0514a11:702_3": "Sa kosenāti so ete hiṁsanto adhammikarājā dhanadhaññehi parihāyanto kosena virujjhati nāma.",
  "atk-s0514a11:702_4": "Pahāravarakhettaññūti ‘‘imasmiṁ ṭhāne vijjhituṁ vaṭṭatī’’ti evaṁ pahāravarānaṁ khettaṁ jānante dhanuggahe.",
  "atk-s0514a11:702_5": "Saṅgāme katanissameti yuddhe sukatakamme mahāyodhe.",
  "atk-s0514a11:702_6": "Ussiteti uggate paññāte mahāmatte .",
  "atk-s0514a11:702_7": "Hi sayanti evarūpe sayaṁ vā hiṁsanto parehi vā hiṁsāpento. Balenāti balakāyena.",
  "atk-s0514a11:702_8": "Tathāvidhañhi rājānaṁ ‘‘ayaṁ bahukāre attano rajjadāyakepi hiṁsati, kimaṅgaṁ pana amhe’’ti avasesāpi yodhā vijahantiyeva.",
  "atk-s0514a11:702_9": "Iti so balena viruddho nāma hoti.",
  "atk-s0514a11:703_0": "Tatheva isayo hiṁsanti yathā ca negamādayo, tatheva esitaguṇe pabbajite akkosanapaharaṇādīhi hiṁsanto adhammacārī rājā kāyassa bhedā apāyameva upeti, sagge nibbattituṁ na sakkotīti saggena viruddho nāma hoti.",
  "atk-s0514a11:703_1": "Bhariyaṁ hanti adūsikanti attano bāhucchāyāya vaḍḍhitaṁ puttadhītāhi saṁvaḍḍhaṁ sīlavatiṁ bhariyaṁ mittapatirūpakānaṁ corānaṁ vacanaṁ gahetvā māreti.",
  "atk-s0514a11:703_2": "Luddhaṁ pasavate ṭhānanti so attano nirayūpapattiṁ pasavati nipphādeti.",
  "atk-s0514a11:703_3": "Puttehi cāti imasmiññeva attabhāve attano puttehi saddhiṁ virujjhatīti.",
  "atk-s0514a11:704_0": "Evamassa so tesaṁ pañcannaṁ janānaṁ kathaṁ gahetvā deviyā māritabhāvañca puttānaṁ viruddhabhāvañca sandhimukhe coraṁ cūḷāyaṁ gaṇhanto viya kathesi.",
  "atk-s0514a11:704_1": "Mahāsatto hi tesaṁ amaccānaṁ niggaṇhanañca dhammadesanañca deviyā tehi māritabhāvassa āvikaraṇatthañca tattha anupubbena kathaṁ āharitvā okāsaṁ katvā etamatthaṁ kathesi.",
  "atk-s0514a11:704_2": "Rājā tassa vacanaṁ sutvā attano aparādhaṁ jāni.",
  "atk-s0514a11:704_3": "Atha naṁ mahāsatto ‘‘ito paṭṭhāya, mahārāja, evarūpānaṁ pāpānaṁ kathaṁ gahetvā mā puna evamakāsī’’ti vatvā ovadanto ‘‘dhammaṁ care’’tiādimāha.",
  "atk-s0514a11:705_0": "Tattha dhammaṁ careti, mahārāja, rājā nāma janapadaṁ adhammikena balinā apīḷento janapade dhammaṁ careyya, sāmike asāmike akaronto negamesu dhammaṁ careyya, aṭṭhāne akilamento balesu dhammaṁ careyya.",
  "atk-s0514a11:705_1": "Vadhabandhaakkosaparibhāse pariharanto paccaye ca nesaṁ dadanto isayo na vihiṁseyya, dhītaro yuttaṭṭhāne patiṭṭhāpento putte ca sippāni sikkhāpetvā sammā pariharanto bhariyaṁ issariyavossaggaalaṅkāradānasammānanādīhi anuggaṇhanto puttadāre samaṁ careyya.",
  "atk-s0514a11:705_2": "Sa tādisoti so tādiso rājā paveṇiṁ abhinditvā dhammena samena rajjaṁ kārento rājāṇāya rājatejena sapatte sampakampeti tāseti cāleti.",
  "atk-s0514a11:705_3": "‘‘Indovā’’ti idaṁ upamatthaṁ vuttaṁ.",
  "atk-s0514a11:705_4": "Yathā asure jetvā abhibhavitvā ṭhitakālato paṭṭhāya asurādhipoti saṅkhyaṁ gato indo attano sapattabhūte asure kampesi, tathā kampetīti.",
  "atk-s0514a11:706_0": "Evaṁ mahāsatto rañño dhammaṁ desetvā cattāropi kumāre pakkosāpetvā ovaditvā rañño katakammaṁ pakāsetvā rājānaṁ khamāpetvā ‘‘mahārāja, ito paṭṭhāya atuletvā paribhedakānaṁ kathaṁ gahetvā mā evarūpaṁ sāhasikakammaṁ akāsi, tumhepi kumārā mā rañño dubbhitthā’’ti sabbesaṁ ovādaṁ adāsi.",
  "atk-s0514a11:706_1": "Atha naṁ rājā āha – ‘‘ahaṁ, bhante, tumhesu ca deviyā ca aparajjhanto ime nissāya etesaṁ kathaṁ gahetvā etaṁ pāpakammaṁ kariṁ, ime pañcapi māremī’’ti .",
  "atk-s0514a11:706_2": "Na labbhā, mahārāja, evaṁ kātunti.",
  "atk-s0514a11:706_3": "Tena hi tesaṁ hatthapāde chedāpemīti. Idampi na labbhā kātunti.",
  "atk-s0514a11:706_4": "Rājā ‘‘sādhu, bhante’’ti sampaṭicchitvā te sabbasaṁharaṇe katvā pañcacūḷākaraṇagaddūlabandhanagomayāsiñcanehi avamānetvā raṭṭhā pabbājesi.",
  "atk-s0514a11:706_5": "Bodhisatto tattha katipāhaṁ vasitvā ‘‘appamatto hohī’’ti rājānaṁ ovaditvā himavantaṁyeva gantvā jhānābhiññā nibbattetvā yāvajīvaṁ brahmavihāre bhāvetvā brahmalokūpago ahosi.",
  "atk-s0514a11:707_0": "Satthā imaṁ desanaṁ āharitvā ‘‘na, bhikkhave, idāneva, pubbepi tathāgato paññavāyeva parappavādappamaddanoyevā’’ti vatvā jātakaṁ samodhānesi ‘‘tadā pañca diṭṭhigatikā pūraṇakassapamakkhaligosālapakudhakaccānaajitakesakambalanigaṇṭhanāṭaputtā ahesuṁ, piṅgalasunakho ānando, mahābodhiparibbājako pana ahameva ahosi’’nti.",
  "atk-s0514a11:708_0": "Mahābodhijātakavaṇṇanā tatiyā.",
  "atk-s0514a11:709_0": "Jātakuddānaṁ –",
  "atk-s0514a11:710_0": "Saniḷīnikamavhayano paṭhamo, dutiyo pana saummadantivaro;",
  "atk-s0514a11:711_0": "Tatiyo pana bodhisirīvhayano, kathitā pana tīṇi jinena subhāti.",
  "atk-s0514a11:712_0": "Paṇṇāsanipātavaṇṇanā niṭṭhitā."
}