{
  "tika-abh01t5:0_0": "Kāmāvacarakusalaṁ",
  "tika-abh01t5:1_0": "Niddesavārakathāvaṇṇanā",
  "tika-abh01t5:2_0": "2.Phusanakavasenāti sante asantepi visaye āpāthagate cittassa sannipatanavasena ‘‘cittaṁ mano’’tiādīsu (dha. sa.",
  "tika-abh01t5:2_1": "6, 17) viya kiccavisesaṁ, ‘‘mānasa’’ntiādīsu (dha. sa.",
  "tika-abh01t5:2_2": "6, 17) viya samāne atthe saddavisesaṁ, ‘‘paṇḍara’’ntiādīsu (dha. sa.",
  "tika-abh01t5:2_3": "6, 17) viya guṇavisesaṁ, ‘‘cetasikaṁ sāta’’ntiādīsu (dha. sa.",
  "tika-abh01t5:2_4": "2, 18) viya nissayavisesaṁ, ‘‘cittassa ṭhitī’’tiādīsu (dha. sa.",
  "tika-abh01t5:2_5": "15, 24) viya aññassa avatthābhāvavisesaṁ, ‘‘alubbhanā’’tiādīsu (dha. sa.",
  "tika-abh01t5:2_6": "32) viya aññassa kiriyābhāvavisesaṁ, ‘‘alubbhitatta’’ntiādīsu (dha. sa.",
  "tika-abh01t5:2_7": "32) viya aññassa kiriyābhāvabhūtatāvisesantiādikaṁ anapekkhitvā dhammamattadīpanaṁ sabhāvapadaṁ.",
  "tika-abh01t5:2_8": "Phusantassa hi cittassa phusanakiriyā phusanākāro.",
  "tika-abh01t5:2_9": "Samphusanāti ārammaṇasamāgamaphusanā, na paṭilābhasamphusanā.",
  "tika-abh01t5:2_10": "Samphusitassa ārammaṇena samāgatassa cittassa bhāvo samphusitattaṁ.",
  "tika-abh01t5:2_11": "Yasmiṁ sati cittaṁ samphusitanti vuccati, so tassa bhāvo.",
  "tika-abh01t5:2_12": "Evaṁ aññesupi bhāvaniddesesu daṭṭhabbaṁ.",
  "tika-abh01t5:3_0": "Aparassa vevacanassa, aparena vā purimatthassa dīpanā aparadīpanā.",
  "tika-abh01t5:3_1": "‘‘Paṇḍiccaṁ kosalla’’nti evamādayo paññāvisesā nānākāle labbhamānāpi ekasmiṁ citte labbhanti.",
  "tika-abh01t5:3_2": "Ekasmiñca visese itarepi anugatā hontīti dassetuṁ tathā vibhatti atthato vibhatti hoti atthanānattena katattā.",
  "tika-abh01t5:3_3": "Atha vā yathā ‘‘kodho kujjhanā kujjhitatta’’nti (dha. sa.",
  "tika-abh01t5:3_4": "1066) sabhāvākārabhāvaniddesehi kodhoti evamākārova attho vutto, na evamidha, idha pana paṇḍitādibhāvākārabhinno attho vuttoti idaṁ vibhattigamanaṁ atthavasena hoti.",
  "tika-abh01t5:3_5": "Samphusitattanti etthāpi na ‘‘phasso’’ti evamākārova attho vutto.",
  "tika-abh01t5:3_6": "Samphassoti evamākāro pana vuttoti atthato vibhattigamananti vuttaṁ.",
  "tika-abh01t5:4_0": "Doso byāpādoti uddesepi nāmanānattena nānābhūto uddiṭṭho.",
  "tika-abh01t5:4_1": "Niddesepi teneva nānattena niddiṭṭho.",
  "tika-abh01t5:4_2": "Ekova khandho hotīti ekena khandhasaddena vattabbataṁ sandhāyāha.",
  "tika-abh01t5:4_3": "Cetanāti saṅkhārakkhandhaṁ dasseti tappamukhattā.",
  "tika-abh01t5:4_4": "Asaddhammāti asataṁ, asanto vā dhammā, na vā saddhammāti asaddhammāti asaddhammavacanīyabhāvena ekībhūtopi asaddhammo kodhagarutādivisiṭṭhena saddhammagarutāpaṭikkhepanānattena nānattaṁ gatoti ‘‘cattāro’’ti vuttaṁ.",
  "tika-abh01t5:4_5": "Na saddhammagarutāti vuccamānā vā asaddhammagarutā asaddhammagarutābhāvena ekībhūtāpi kodhādivisiṭṭhapaṭikkhepanānattena nānattaṁ gatā.",
  "tika-abh01t5:4_6": "Paṭipakkho vā paṭikkhipīyati tena, sayaṁ vā paṭikkhipatīti paṭikkhepoti vuccatīti saddhammagarutāpaṭikkhepanānattena asaddhammagarutā asaddhammā vā nānattaṁ gatā.",
  "tika-abh01t5:4_7": "Alobhotiādīnaṁ phassādīhi nānattaṁ lobhādivisiṭṭhena paṭikkhepena lobhādipaṭipakkhena vā veditabbaṁ.",
  "tika-abh01t5:4_8": "Alobhādosāmohānaṁ aññamaññanānattaṁ yathāvuttena paṭikkhepanānattena yojetabbaṁ.",
  "tika-abh01t5:4_9": "Padatthassa padantarena vibhāvanaṁ padatthuti.",
  "tika-abh01t5:4_10": "Tena hi taṁ padaṁ mahatthanti dīpitaṁ hoti alaṅkatañcāti.",
  "tika-abh01t5:4_11": "Atthavisesābhāvepi ābharaṇavasena ca ādaravasena ca puna vacanaṁ daḷhīkammaṁ.",
  "tika-abh01t5:5_0": "3.Tajjanti tassa phalassa anucchavikaṁ.",
  "tika-abh01t5:5_1": "Na kevalaṁ niddisiyamānaṁ sātameva adhikataṁ , atha kho yathāniddiṭṭhāni ārammaṇānipīti ‘‘tehi vā’’tiādi vuttaṁ.",
  "tika-abh01t5:5_2": "Tassa vā jātā kāraṇabhāvena phassatthaṁ pavattāti tajjā.",
  "tika-abh01t5:5_3": "Taṁsamaṅgīpuggalaṁ, sampayuttadhamme vā attani sādayatīti sātaṁ da-kārassa ta-kāraṁ katvā.",
  "tika-abh01t5:5_4": "Suṭṭhu khādati, khaṇati vā dukkhanti sukhaṁ.",
  "tika-abh01t5:6_0": "5.Pāsoti rāgapāso.",
  "tika-abh01t5:6_1": "So hi nirāvaraṇattā antalikkhacaro.",
  "tika-abh01t5:6_2": "Akusalampi paṇḍaranti vuttaṁ, ko pana vādo kusalanti adhippāyo.",
  "tika-abh01t5:6_3": "Tañhi paṇḍarato nikkhantaṁ sayañca paṇḍaranti.",
  "tika-abh01t5:6_4": "Atha vā sabbampi cittaṁ sabhāvato paṇḍarameva, āgantukopakkilesavodānehi pana sāvajjānavajjānaṁ upakkiliṭṭhavisuddhataratā hontīti.",
  "tika-abh01t5:6_5": "Dāruppamāṇesu silādīsu khandhapaññattiyā abhāvā kiñci nimittaṁ anapekkhitvā dārumhi pavattā khandhapaññattīti ‘‘paṇṇattimattaṭṭhenā’’ti vuttaṁ.",
  "tika-abh01t5:6_6": "Taṁ-saddena manoviññāṇadhātuyeva vucceyya niddisitabbattāti na tassā tajjatā.",
  "tika-abh01t5:6_7": "Tehi ārammaṇehi jātā tajjāti ca vuccamāne samphassajatā na vattabbā.",
  "tika-abh01t5:6_8": "Na hi so ārammaṇaṁ, nāpi visesapaccayo.",
  "tika-abh01t5:6_9": "‘‘Tiṇṇaṁ saṅgati phasso’’ti viññāṇameva phassassa visesapaccayoti vuttoti tasmā na viññāṇaṁ visesapaccayabhūtaṁ samphassajatāya tajjāmanoviññāṇadhātusamphassajāpaññattiṁ labhati, na ca tadeva tassa kāraṇabhāvena phalabhāvena ca vuccamānaṁ suviññeyyaṁ hotīti.",
  "tika-abh01t5:6_10": "Kiṁ vā etena, yathā bhagavatā vuttā taṁsabhāvāyeva te dhammāti na evaṁvidhesu kāraṇaṁ maggitabbaṁ.",
  "tika-abh01t5:7_0": "7.Evaṁtakkanavasena lokasiddhenāti adhippāyo.",
  "tika-abh01t5:7_1": "Evañcevañca bhavitabbanti vividhaṁ takkanaṁ kūpe viya udakassa ārammaṇassa ākaḍḍhanaṁ vitakkanaṁ.",
  "tika-abh01t5:8_0": "8. Samantato caraṇaṁ vicaraṇaṁ.",
  "tika-abh01t5:9_0": "9.Attamanatāti ettha atta-saddena na cittaṁ vuttaṁ. Na hi cittassa mano atthīti.",
  "tika-abh01t5:9_1": "Attamanassa pana puggalassa bhāvo attamanatāti vatvā puna puggaladiṭṭhinisedhanatthaṁ ‘‘cittassā’’ti vuttaṁ.",
  "tika-abh01t5:10_0": "11.",
  "tika-abh01t5:10_1": "Na balavatī, kasmā avaṭṭhiti vuttāti?",
  "tika-abh01t5:10_2": "Ekaggacittena pāṇavadhādikaraṇe tathā avaṭṭhānamattabhāvato .",
  "tika-abh01t5:10_3": "Virūpaṁ, vividhaṁ vā saṁharaṇaṁ vikiraṇaṁ visāhāro, saṁharaṇaṁ vā sampiṇḍanaṁ, tadabhāvo visāhāro.",
  "tika-abh01t5:11_0": "12.Aññasmiṁ pariyāyeti aññasmiṁ kāraṇe.",
  "tika-abh01t5:11_1": "Samānādhikaraṇabhāvo dvinnaṁ bahūnaṁ vā padānaṁ ekasmiṁ atthe pavatti.",
  "tika-abh01t5:12_0": "13.Ārambhati cāti āpajjati ca. Uddhaṁ yamanaṁ uyyāmo.",
  "tika-abh01t5:12_1": "Dhuranti nipphādetuṁ āraddhaṁ kusalaṁ, paṭiññaṁ vā.",
  "tika-abh01t5:13_0": "14.Tiṇṇanti buddhādīnaṁ.",
  "tika-abh01t5:13_1": "Citte ārammaṇassa upaṭṭhānaṁ jotanañca satiyevāti tassā etaṁ lakkhaṇaṁ.",
  "tika-abh01t5:14_0": "16.",
  "tika-abh01t5:14_1": "Pāsāṇasakkharavālikādirahitā bhūmi saṇhāti ‘‘saṇhaṭṭhenā’’ti vuttaṁ.",
  "tika-abh01t5:15_0": "19.Ayantīti ekakammanibbattamanussādisantatiavicchedavasena pavattanti.",
  "tika-abh01t5:15_1": "Kusalākusalesupi hi jīvitaṁ indriyapaccayabhāvena sampayutte pavattayamānameva tadavicchedassa paccayo hoti.",
  "tika-abh01t5:16_0": "30.Yaṁ hirīyatīti hirīyati-saddena vutto bhāvo yaṁ-saddena vuccatīti yanti bhāvanapuṁsakaṁ vā etaṁ daṭṭhabbaṁ.",
  "tika-abh01t5:16_1": "Hiriyitabbenāti ca hetuatthe karaṇavacanaṁ yujjati.",
  "tika-abh01t5:17_0": "32.Alubbhanakavasenāti ettha alubbhanameva alubbhanakanti bhāvaniddeso daṭṭhabbo.",
  "tika-abh01t5:18_0": "33.Abyāpajjoti byāpādena dukkhena domanassasaṅkhātena dosena viya na byāpādetabbotipi attho yujjati.",
  "tika-abh01t5:19_0": "42-43.",
  "tika-abh01t5:19_1": "Thinamiddhādipaṭipakkhabhāvena kusaladhamme aniccādimanasikāre ca sīghaṁ sīghaṁ parivattanasamatthatā lahupariṇāmatā, avijjānīvaraṇānañhi taṇhāsaṁyojanānaṁ sattānaṁ akusalappavatti pakatibhūtāti na tattha lahupariṇāmatāya attho.",
  "tika-abh01t5:19_2": "Tesañca bhāvo garutāyevāti tabbidhurasabhāvānaṁ lahutā daṭṭhabbā.",
  "tika-abh01t5:19_3": "Sā hi pavattamānā sīghaṁ bhavaṅgavuṭṭhānassa paccayo hoti.",
  "tika-abh01t5:20_0": "44-45.",
  "tika-abh01t5:20_1": "Ye ca dhammā mohasampayuttā viya avipannalahutā, tesañca kusalakaraṇe appaṭighāto mudutā.",
  "tika-abh01t5:20_2": "Appaṭighātena mudutādirūpasadisatāya arūpadhammānampi mudutā maddavatātiādi vuttaṁ.",
  "tika-abh01t5:21_0": "46-47.",
  "tika-abh01t5:21_1": "Sinehavasena kilinnaṁ atimudukaṁ cittaṁ akammaññaṁ hoti vilīnaṁ viya suvaṇṇaṁ, mānādivasena atithaddhañca atāpitaṁ viya suvaṇṇaṁ, yaṁ panānurūpamudutāyuttaṁ, taṁ kammaññaṁ hoti yuttamaddavaṁ viya suvaṇṇaṁ.",
  "tika-abh01t5:21_2": "Tasseva mudukassa yo kammaññākāro, sā kammaññatāti mudutāvisiṭṭhā kammaññatā veditabbā.",
  "tika-abh01t5:22_0": "50-51.",
  "tika-abh01t5:22_1": "Paccosakkanabhāvena pavattaṁ akusalameva paccosakkanaṁ.",
  "tika-abh01t5:22_2": "Ekavīsati anesanā nāma vejjakammaṁ karoti, dūtakammaṁ karoti, pahiṇakammaṁ karoti, gaṇḍaṁ phāleti, arumakkhanaṁ deti, uddhaṁvirecanaṁ deti, adhovirecanaṁ deti, natthutelaṁ pacati, cakkhutelaṁ pacati, veḷudānaṁ deti, paṇṇadānaṁ deti, pupphadānaṁ deti, phaladānaṁ deti, sinānadānaṁ deti, dantakaṭṭhadānaṁ deti, mukhodakadānaṁ deti, cuṇṇadānaṁ deti, mattikādānaṁ deti, cāṭukakammaṁ karoti, muggasūpiyaṁ, pāribhaṭyaṁ, jaṅghapesaniyaṁ dvāvīsatimaṁ dūtakammena sadisaṁ, tasmā ekavīsati.",
  "tika-abh01t5:22_3": "Cha agocarā vesiyāgocaro, vidhavā, thullakumārī, paṇḍaka, pānāgāra, bhikkhunīagocaroti.",
  "tika-abh01t5:22_4": "Saṅkhepatoti sarūpena anuddiṭṭhattā ‘‘tattha katamo chando’’tiādi na sakkā vattunti ‘‘yo chando chandikatā’’tiādiniddesaṁ saṅkhipitvā ‘‘ye vā panā’’ti niddeso katoti attho.",
  "tika-abh01t5:23_0": "Niddesavārakathāvaṇṇanā niṭṭhitā.",
  "tika-abh01t5:24_0": "Koṭṭhāsavāravaṇṇanā",
  "tika-abh01t5:25_0": "58-120.",
  "tika-abh01t5:25_1": "Niddesavāre pucchādīnaṁ paccekaṁ anekattepi pucchādibhāvena ekattaṁ upanetvā catuparicchedatā vuttā.",
  "tika-abh01t5:25_2": "Cattāro dveti evamādikaṁ saṅkhipitvā saha vā gahaṇaṁ saṅgaho.",
  "tika-abh01t5:25_3": "Ṭhapetvā yevāpanaketi saṅgahetabbe sandhāya vuttaṁ.",
  "tika-abh01t5:25_4": "Te hi visuṁ visuṁ uddiṭṭhattā niddiṭṭhattā ca vippakiṇṇāti saṅgahetabbā honti, na yevāpanakā saṅgahagamaneneva tathā avippakiṇṇattā.",
  "tika-abh01t5:25_5": "Yasmā pana saṅkhārakkhandhapariyāpannā honti, tasmā taṁniddese akhandhabhāvanivāraṇatthaṁ yevāpanātveva vuttāti na yevāpanakā ṭhapetabbāti.",
  "tika-abh01t5:25_6": "Paccayasaṅkhātenāti āhārapaccayasaṅkhātenāti vuttaṁ hoti.",
  "tika-abh01t5:25_7": "Atha vā ‘‘hetu paccayo’’ti etesu dvīsu janako hetu upatthambhako paccayoti evaṁ visesavantesu paccayasaṅkhātena.",
  "tika-abh01t5:25_8": "Yathā hi kabaḷīkārāhāro ojaṭṭhamakarūpāharaṇena rūpakāyaṁ upatthambheti, evamimepi vedanādiāharaṇena nāmakāyanti.",
  "tika-abh01t5:25_9": "Tathā ca hontīti sādhāraṇe sahajātādipaccaye sandhāyāha.",
  "tika-abh01t5:25_10": "Aññathā cāti aññena ca ekenākārena paccayā hontiyevāti āhārāti vuccantīti attho.",
  "tika-abh01t5:25_11": "Tasmā āharaṇakiccarahitānaṁ hetuadhipatiādīnaṁ natthi āhārabhāvappasaṅgo.",
  "tika-abh01t5:25_12": "Tisso ca vedanā āharatītiādi yathāsambhavavasena vuttaṁ, na imasmiṁyeva citte phassādivasena.",
  "tika-abh01t5:25_13": "Tayo ca bhaveti kāmādibhavabhūtaṁ viññāṇaṁ visesena, avisesena ca pañcupādānakkhandhe.",
  "tika-abh01t5:26_0": "Ārammaṇaṁ upagantvā nijjhāyanaṁ cintanaṁ upanijjhāyanaṁ.",
  "tika-abh01t5:26_1": "Hetvaṭṭhenāti upāyatthena, na mūlatthena.",
  "tika-abh01t5:26_2": "Pubbabhāge gato paṭipanno nānākkhaṇiko aṭṭhaṅgiko maggo lokuttarakkhaṇeva saha pavatto yathāgatamaggoti vutto.",
  "tika-abh01t5:26_3": "Vipassanākkhaṇato pubbeva kāyakammādīnaṁ suparisuddhatāya aṭṭhaṅgikamaggupanissayassa ‘‘ariyo aṭṭhaṅgiko maggo bhāvanāpāripūriṁ gacchatī’’ti (ma. ni.",
  "tika-abh01t5:26_4": "3.431) evaṁ vuttena pariyāyena pubbabhāgamaggassa aṭṭhaṅgikatā yathāgatavacanena dīpitā, na ekakkhaṇe aṭṭhannaṁ aṅgānaṁ sabbhāvāti evamassapi pariyāyadesanatā veditabbā.",
  "tika-abh01t5:26_5": "Vijānanameva cittavicittatāti ‘‘cittavicittaṭṭhena ekova dhammo viññāṇakkhandho’’ti āha.",
  "tika-abh01t5:26_6": "Cattāro khandhā hontītiādīsu vedanākkhandhādīnaṁ saṅgahe katepi puna ‘‘eko vedanākkhandho hotī’’tiādivacanaṁ na aneke vedanākkhandhādayo jātiniddesena idha vuttāti dassanatthaṁ.",
  "tika-abh01t5:26_7": "Indriyesu ca ekassa jātiniddesabhāve paṭikkhitte aññesaṁ indriyānaṁ āhārādīnañca tappaṭikkhepo kato hotīti pubbaṅgamassa manindriyasseva katoti daṭṭhabbo.",
  "tika-abh01t5:27_0": "Koṭṭhāsavāravaṇṇanā niṭṭhitā.",
  "tika-abh01t5:28_0": "Suññatavāravaṇṇanā",
  "tika-abh01t5:29_0": "121-145.Etthāti etasmiṁ yathāvutte samaye, etesu vā dhammesu.",
  "tika-abh01t5:29_1": "Bhāvoti satto, yo koci vā attho.",
  "tika-abh01t5:30_0": "Dutiyacittādivaṇṇanā",
  "tika-abh01t5:31_0": "146.Sappayogenāti līnassa cittassa ussāhanapayogasahitena.",
  "tika-abh01t5:31_1": "Saupāyenāti kusalassa karaṇākaraṇesu ādīnavānisaṁsapaccavekkhaṇaṁ parehi ussāhananti evamādiupāyasahitena.",
  "tika-abh01t5:32_0": "156-159.Mahāaṭṭhakathāyaṁ anuññātā nātisamāhitāya bhāvanāyāti yevāpanakehipi nibbisesataṁ dasseti.",
  "tika-abh01t5:33_0": "Puññakiriyavatthādikathāvaṇṇanā",
  "tika-abh01t5:34_0": "Apaciti eva apacitisahagataṁ puññakiriyāvatthu yathā ‘‘nandirāgasahagatā’’ti.",
  "tika-abh01t5:34_1": "Apaciti vā cetanāsampayuttakadhammā kāyavacīkiriyā vā, taṁsahitā cetanā apacitisahagataṁ.",
  "tika-abh01t5:34_2": "Hitapharaṇenāti desake mettāpharaṇena, ‘‘evaṁ me hitaṁ bhavissatī’’ti pavattena hitacittena vā.",
  "tika-abh01t5:34_3": "Kammassakatāñāṇaṁ diṭṭhijukammaṁ.",
  "tika-abh01t5:34_4": "Niyamalakkhaṇanti mahapphalatāniyamassa lakkhaṇaṁ.",
  "tika-abh01t5:34_5": "Sīlamaye saṅgahaṁ gacchanti cārittavasena.",
  "tika-abh01t5:34_6": "Anavajjavatthuṁ pariccajanto viya abbhanumodamānopi parassa sampattiyā modatīti abbhanumodanā dānamaye saṅgahitā.",
  "tika-abh01t5:34_7": "Bhāventopīti asamattabhāvanaṁ sandhāyāha. Samattā hi appanā hotīti.",
  "tika-abh01t5:34_8": "Aṭṭheva koṭṭhāse katvāti ekassa sattassa ekasmiṁ khaṇe uppannamekaṁ paṭhamacittaṁ dassetvā aññāni tādisāni adassentena sabbāni tāni sarikkhaṭṭhena ekīkatāni honti, tathā sesānipīti evaṁ aṭṭha katvā.",
  "tika-abh01t5:35_0": "Kāmāvacarakusalavaṇṇanā niṭṭhitā.",
  "tika-abh01t5:36_0": "Rūpāvacarakusalaṁ",
  "tika-abh01t5:37_0": "Catukkanayo",
  "tika-abh01t5:38_0": "Paṭhamajjhānakathāvaṇṇanā",
  "tika-abh01t5:39_0": "160.",
  "tika-abh01t5:39_1": "Uttarapadalopaṁ katvā rūpabhavo rūpanti vutto.",
  "tika-abh01t5:39_2": "Jhānassa amaggabhāvepi sati maggavacanaṁ aññamaggabhāvanivāraṇatthanti imasmiṁ atthe maggaggahaṇassa payojanaṁ vuttaṁ, na sabbassa kusalajjhānassa maggabhāvoti.",
  "tika-abh01t5:39_3": "Tattha maggassa bhāvanāya samayavavatthānassa katattā amaggabhāvanāsamaye pavattānaṁ phassādīnaṁ kusalabhāvo na dassito siyā, tasmā sabbassa maggabhāvo dassetabboti.",
  "tika-abh01t5:39_4": "Ito añño maggo natthīti evaṁ aññabhūmikavidhuro sati paccayantare rūpūpapattijanakasabhāvo vipākadhammasabhāvo viya vipākadhammavasena sabbasamāno maggasaddena vuttoti dassetīti veditabbaṁ.",
  "tika-abh01t5:39_5": "Kusalaṁ dānanti alobho daṭṭhabbo.",
  "tika-abh01t5:39_6": "Atha vā cetanā dānaṁ, taṁ vajjetvā itare dve cetanāsampayuttakāti vuttā.",
  "tika-abh01t5:39_7": "Vaṭṭantīti maggabhāvato jhānavacanena saṅgahetvā maggoti vattuṁ vaṭṭantīti attho. Okappanāti saddahanā.",
  "tika-abh01t5:39_8": "Aññattha diṭṭhaṁ atthaṁ pariccajitvā ‘‘janeti vaḍḍhetī’’ti ayamattho kasmā vuttoti nirupasaggassa aññattha evamatthasseva diṭṭhattāti imamatthaṁ vibhāvetuṁ ‘‘puna caparaṁ udāyī’’ti (ma. ni. 2.246 ādayo) suttamāhaṭaṁ.",
  "tika-abh01t5:39_9": "Kesañci ariyānaṁ ariyamaggena siddhāni aññāni ca jhānāni bhāvanāsabhāvānevāti tesupi bhāventena samayavavatthānaṁ ijjhatīti.",
  "tika-abh01t5:40_0": "Nissaranti niggacchanti etena, ettha vāti nissaraṇaṁ. Ke niggacchanti? Kāmā.",
  "tika-abh01t5:40_1": "Tesaṁ kāmānaṁ nissaraṇaṁ pahānanti attho.",
  "tika-abh01t5:40_2": "Evañhi ‘‘kāmāna’’nti kattari sāmivacanaṁ yujjati.",
  "tika-abh01t5:40_3": "Vatthukāmehipīti vatthukāmehi viviccevātipi attho yujjatīti evaṁ yujjamānatthantarasamuccayattho pi-saddo, na kilesakāmasamuccayattho. Kasmā?",
  "tika-abh01t5:40_4": "Imasmiṁ atthe kilesakāmānaṁ dutiyapadena vivekassa vuttattā.",
  "tika-abh01t5:40_5": "Akusalasaddena yadipi kilesakāmā, athāpi sabbākusalā gahitā, sabbathā pana kilesakāmehi viveko vuttoti āha ‘‘dutiyena kilesakāmehi vivekavacanato’’ti.",
  "tika-abh01t5:40_6": "Kāmaguṇādhigamahetupi pāṇātipātādiasuddhappayogo hotīti tabbivekena payogasuddhi vibhāvitā.",
  "tika-abh01t5:40_7": "Taṇhāsaṁkilesasodhanena āsayaposanaṁ.",
  "tika-abh01t5:41_0": "Aññesampicāti diṭṭhimānādīnaṁ phassādīnañca.",
  "tika-abh01t5:41_1": "Upari vuccamānāni jhānaṅgāni uparijjhānaṅgāni, tesaṁ attano vipaccanīkānaṁ paṭipakkhabhāvadassanatthaṁ tappaccanīkanīvaraṇavacanaṁ.",
  "tika-abh01t5:41_2": "Byāpādavivekavacanena ‘‘anatthaṁ me acarī’’tiādiāghātavatthubhedavisayassa dosassa mohādhikānaṁ thinamiddhādīnaṁ vivekavacanena paṭicchādanavasena dukkhādipubbantādibhedavisayassa mohassa vikkhambhanaviveko vutto.",
  "tika-abh01t5:41_3": "Kāmarāgabyāpādatadekaṭṭhathinamiddhādivikkhambhanakañcedaṁ sabbākusalapaṭipakkhasabhāvattā sabbakusalānaṁ tena sabhāvena sabbākusalānaṁ pahānaṁ hontampi kāmarāgādivikkhambhanasabhāvamevāti taṁsabhāvattā avisesetvā nīvaraṇākusalamūlādīnaṁ vikkhambhanaviveko vutto hotīti āha.",
  "tika-abh01t5:42_0": "Vitakkassa kiccavisesena thirabhāvappatte paṭhamajjhānasamādhimhi paccanīkadūrībhāvakatena thirabhāvena taṁsadisesu vitakkarahitesu dutiyajjhānādisamādhīsu ca appanāti aṭṭhakathāvohāroti vitakkassa appanāyogo vutto, aññathā vitakkova appanāti tassa taṁsampayogo na siyāti.",
  "tika-abh01t5:42_1": "Attho…pe… daṭṭhabbo jhānasamaṅgino vitakkavicārasamaṅgitādassanena jhānasseva savitakkasavicārabhāvassa vuttattā.",
  "tika-abh01t5:43_0": "Vivekajaṁ pītisukhanti ettha purimasmiṁ atthe vivekajanti jhānaṁ.",
  "tika-abh01t5:43_1": "Pītisukhasaddato ca atthiatthavisesavato assa, asmiṁ vāti ettha a-kāro vutto.",
  "tika-abh01t5:43_2": "Dutiye pītisukhameva vivekajaṁ.",
  "tika-abh01t5:43_3": "Vivekajaṁpītisukhanti ca aññapadatthe samāso paccattaniddesassa ca alopo kato, lope vā sati ‘‘vivekajapītisukha’’nti pāṭhoti ayaṁ viseso.",
  "tika-abh01t5:43_4": "Gaṇanānupubbatāti gaṇanānupubbatāya, gaṇanānupubbatāmattaṁ vā paṭhamanti vacananti attho.",
  "tika-abh01t5:43_5": "Niccādivipallāsappahānena maggo asammohato aniccādilakkhaṇāni paṭivijjhatīti lakkhaṇūpanijjhānaṁ.",
  "tika-abh01t5:43_6": "Asammosadhammaṁ nibbānaṁ aviparītalakkhaṇattā anaññathābhāvato tathalakkhaṇaṁ.",
  "tika-abh01t5:44_0": "Dutiyajjhānakathāvaṇṇanā",
  "tika-abh01t5:45_0": "161-2.Vitakkavicārānaṁ vūpasamāti etena yehi vitakkavicārehi paṭhamajjhānassa oḷārikatā, tesaṁ samatikkamā dutiyajjhānassa samadhigamo, na sabhāvato anoḷārikānaṁ phassādīnaṁ samatikkamāti ayamattho dīpito hoti.",
  "tika-abh01t5:45_1": "Evaṁ ‘‘pītiyā ca virāgā’’tiādīsu nayo .",
  "tika-abh01t5:45_2": "Tasmā vitakkavicārapītisukhasamatikkamavacanāni oḷārikoḷārikaṅgasamatikkamā dutiyādiadhigamaparidīpakānīti tesaṁ ekadesabhūtaṁ vitakkavicārasamatikkamavacanaṁ taṁdīpakanti vuttaṁ.",
  "tika-abh01t5:45_3": "Atha vā vitakkavicāravūpasamavacaneneva taṁsamatikkamā dutiyādhigamadīpakena pītivirāgādivacanānaṁ pītiyādisamatikkamā tatiyādiadhigamadīpakatā hotīti tassa taṁdīpakatā vuttā.",
  "tika-abh01t5:46_0": "Nīlavaṇṇayogato nīlavatthaṁ viyāti nīlayogato vatthaṁ nīlaṁ viyāti adhippāyo.",
  "tika-abh01t5:46_1": "Yena sampasādanena yogā jhānaṁ sampasādanaṁ, tasmiṁ dassite ‘‘sampasādanaṁ jhāna’’nti samānādhikaraṇaniddeseneva taṁyogā jhāne taṁsaddappavatti dassitāti avirodho yutto.",
  "tika-abh01t5:46_2": "Ekodibhāve kathanti ekodimhi dassite ‘‘ekodibhāvaṁ jhāna’’nti samānādhikaraṇaniddeseneva jhānassa ekodivaḍḍhanatā vuttā hotīti.",
  "tika-abh01t5:46_3": "Ekodibhāvanti panidaṁ uddharitvā ekodissa niddeso na kattabbo siyāti ekodibhāvasaddo eva samādhimhi pavatto sampasādanasaddo viya jhānamhi pavattatīti yuttaṁ.",
  "tika-abh01t5:47_0": "Appitāti gamitā vināsaṁ.",
  "tika-abh01t5:47_1": "Dutiyajjhānādiadhigamupāyadīpakena ajjhattasampasādanatāya cetaso ekodibhāvatāya ca hetudīpakena avitakkāvicārabhāvahetudīpakena ca vitakkavicāravūpasamavacaneneva vitakkavicārābhāvo dīpitoti kiṁ puna avitakkaavicāravacanena katenāti? Na, adīpitattā.",
  "tika-abh01t5:47_2": "Na hi vitakkavicāravūpasamavacanena vitakkavicārānaṁ appavatti vuttā hoti.",
  "tika-abh01t5:47_3": "Vitakkavicāresu hi taṇhāpahānañca etesaṁ vūpasamanaṁ.",
  "tika-abh01t5:47_4": "Ye ca saṅkhāresu taṇhāpahānaṁ karonti, tesu maggesu pahīnataṇhesu phalesu ca saṅkhārappavatti hoti, evamidhāpi vikkhambhitavitakkavicārataṇhassa dutiyajjhānassa vitakkavicārasampayogo purimena na nivārito siyāti taṁnivāraṇatthaṁ āvajjitukāmatādiatikkamova tesaṁ vūpasamoti dassanatthañca ‘‘avitakkaṁ avicāra’’nti vuttaṁ.",
  "tika-abh01t5:48_0": "Tatiyajjhānakathāvaṇṇanā",
  "tika-abh01t5:49_0": "163.Parisuddhapakati khīṇāsavapakati nikkilesatā.",
  "tika-abh01t5:49_1": "Upekkhānimittanti ettha līnuddhaccapakkhapātarahitaṁ majjhattaṁ vīriyaṁ ‘‘upekkhā’’ti vuttaṁ, tadeva taṁ ākāraṁ gahetvā pavattetabbassa tādisassa vīriyassa nimittabhāvato upekkhānimittaṁ.",
  "tika-abh01t5:49_2": "Paṭhamajjhānappaṭilābhatthāya nīvaraṇe…pe… nevasaññānāsaññāyatanasamāpattipaṭilābhatthāya ākiñcaññāyatanasaññaṁ paṭisaṅkhāsantiṭṭhanāpaññāsaṅkhārupekkhāsu ñāṇanti imā aṭṭha samāpattivasena uppajjanti.",
  "tika-abh01t5:49_3": "Sotāpattimaggapaṭilābhatthāya uppādaṁ pavattaṁ nimittaṁ āyūhanaṁ paṭisandhiṁ gatiṁ nibbattiṁ upapattiṁ jātiṁ jarāmaraṇasokaparidevadukkhadomanassaupāyāse.",
  "tika-abh01t5:49_4": "Sotāpattiphalasamāpattatthāya uppādaṁ…pe… upāyāse…pe… arahattamaggapaṭilābhatthāya uppādaṁ…pe… upāyāse.",
  "tika-abh01t5:49_5": "Arahattaphalasamāpattatthāya…pe… suññatavihārasamāpattatthāya…pe… animittavihārasamāpattatthāya uppādaṁ pavattaṁ āyūhanaṁ paṭisandhiṁ…pe… paṭisaṅkhāsantiṭṭhanā paññā saṅkhārupekkhāsu ñāṇanti imā dasa vipassanāvasena uppajjanti.",
  "tika-abh01t5:50_0": "Yadatthi yaṁ bhūtanti khandhapañcakaṁ, taṁ muñcitukamyatāñāṇena pajahati.",
  "tika-abh01t5:50_1": "Diṭṭhasovatthikattayassa sappalakkhaṇavicinane viya diṭṭhalakkhaṇattayassa bhūtassa saṅkhāralakkhaṇavicinane upekkhaṁ paṭilabhati.",
  "tika-abh01t5:50_2": "Anābhogarasāti paṇītasukhepi tasmiṁ avanati paṭipakkhakiccāti attho.",
  "tika-abh01t5:50_3": "Nāmakāyena cetasikasukhaṁ kāyikasukhahetu rūpasamuṭṭhāpanena kāyikasukhañca jhānasamaṅgī paṭisaṁvedetīti vuccati. Phuṭattā byāpitattā.",
  "tika-abh01t5:50_4": "Yathā hi udakena phuṭasarīrassa tādise nātipaccanīke vātādike phoṭṭhabbe phuṭṭhe sukhaṁ uppajjati, evaṁ etehi phuṭasarīrassapi.",
  "tika-abh01t5:51_0": "Catutthajjhānakathāvaṇṇanā",
  "tika-abh01t5:52_0": "165.Avibhūtapaccupaṭṭhānāti sukhadukkhāni viya avibhūtākārā piṭṭhipāsāṇagatamigamaggo viya tadanumātabbāvibhūtākāropaṭṭhānā.",
  "tika-abh01t5:53_0": "Catukkanayavaṇṇanā niṭṭhitā.",
  "tika-abh01t5:54_0": "Pañcakanayavaṇṇanā",
  "tika-abh01t5:55_0": "167.Yassā pana dhammadhātuyāti sabbaññutaññāṇassa.",
  "tika-abh01t5:55_1": "Tena hi dhammānaṁ ākārabhedaṁ ñatvā tadanurūpaṁ desanaṁ niyāmetīti.",
  "tika-abh01t5:55_2": "Ettha ca pañcakanaye dutiyajjhānaṁ catukkanaye dutiyajjhānapakkhikaṁ katvā vibhattaṁ ‘‘yasmiṁ…pe… maggaṁ bhāveti avitakkaṁ vicāramattaṁ samādhijaṁ pītisukhaṁ dutiyajjhānaṁ upasampajja viharatī’’ti. Kasmā?",
  "tika-abh01t5:55_3": "Ekattakāyanānattasaññīsattāvāsaphalatāya dutiyajjhānena samānaphalattā paṭhamajjhānasamādhito jātattā ca.",
  "tika-abh01t5:55_4": "Paṭhamajjhānameva hi kāmehi akusalehi ca vivittanti tadabhāvā na idha ‘‘vivicceva kāmehi vivicca akusalehī’’ti sakkā vattuṁ, nāpi ‘‘vivekaja’’nti.",
  "tika-abh01t5:55_5": "Suttantadesanāsu ca pañcakanaye dutiyatatiyajjhānāni dutiyajjhānameva bhajanti vitakkavūpasamā vicāravūpasamā avitakkattā avicārattā cāti.",
  "tika-abh01t5:56_0": "Paṭipadācatukkavaṇṇanā",
  "tika-abh01t5:57_0": "176-180.Tassa tassa jhānassa upacāranti nīvaraṇavitakkavicāranikantiyādīnaṁ vūpasamā thirabhūto kāmāvacarasamādhi.",
  "tika-abh01t5:57_1": "Tadanudhammatāti tadanurūpatābhūtā, sā pana tadassādasaṅkhātā tadassādasampayuttakkhandhasaṅkhātā vā micchāsatīti vadanti.",
  "tika-abh01t5:57_2": "Avigatanikantikā taṁtaṁpariharaṇasatītipi vattuṁ vaṭṭatīti evañca katvā ‘‘satiyā vā nikantiyā vā’’ti vikappo kato.",
  "tika-abh01t5:57_3": "Āgamanavasenāpi ca paṭipadā hontiyevāti idaṁ kadāci dutiyādīnaṁ paṭhamādiāgamanakatapaṭipadataṁ sandhāya vuttaṁ.",
  "tika-abh01t5:57_4": "Api-saddo hi anekantikataṁ dīpeti, etassa anekantikattā eva ca pāḷiyaṁ ekekasmiṁ jhāne catasso paṭipadā cattāri ārammaṇāni soḷasakkhattukañca visuṁ visuṁ yojitaṁ.",
  "tika-abh01t5:57_5": "Aññathā ekekasmiṁ paṭipadādimhi nava nava jhānāni yojetabbāni siyunti.",
  "tika-abh01t5:58_0": "Ārammaṇacatukkavaṇṇanā",
  "tika-abh01t5:59_0": "181.Appaguṇanti pañcahi vasitāhi avasīkataṁ.",
  "tika-abh01t5:60_0": "Ārammaṇapaṭipadāmissakavaṇṇanā",
  "tika-abh01t5:61_0": "186.Heṭṭhāti soḷasakkhattukato pubbe.",
  "tika-abh01t5:61_1": "Ye keci jhānaṁ uppādenti nāmāti vacanena ye katādhikārā sekkhā maggeneva uppāditajjhānā, tesaṁ jhānāni maggapaṭibaddhatāya suddhikanavakasaṅgahitānīti veditabbāni. Na hi te uppādenti nāmāti.",
  "tika-abh01t5:62_0": "Kasiṇakathāvaṇṇanā",
  "tika-abh01t5:63_0": "203.",
  "tika-abh01t5:63_1": "Nirodhapādakatāvacanena āruppapādakatā ca dassitā.",
  "tika-abh01t5:63_2": "Khippadassanaṁ khippābhiññatā khippanisantibhāvo.",
  "tika-abh01t5:64_0": "Abhibhāyatanakathāvaṇṇanā",
  "tika-abh01t5:65_0": "204.Aññampīti kevalaṁ kasiṇāyatanasaṅkhātameva ahutvā abhibhāyatanasaṅkhātampi pavattatīti satipi abhibhāyatanānaṁ kasiṇāyatanatte kasiṇāyatanabhāvato añño abhibhāyatanabhāvo kasiṇanimittābhibhavanakabhāvanānimittanānattatoti dasseti.",
  "tika-abh01t5:65_1": "Tattha abhibhavatīti abhibhu, parikammaṁ, ñāṇaṁ vā.",
  "tika-abh01t5:65_2": "Abhibhu āyatanaṁ etassāti abhibhāyatanaṁ, jhānaṁ.",
  "tika-abh01t5:65_3": "Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ, jhānaṁ.",
  "tika-abh01t5:65_4": "Ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato cātipi sasampayuttaṁ jhānaṁ abhibhāyatanaṁ.",
  "tika-abh01t5:65_5": "Maggappaṭibaddhatāya tadā samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavatto vuttoti daṭṭhabbo.",
  "tika-abh01t5:65_6": "Āgamesu pana ‘‘ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni. Appamāṇāni suvaṇṇadubbaṇṇāni.",
  "tika-abh01t5:65_7": "Ajjhattaṁ arūpasaññī eko…pe… parittāni suvaṇṇadubbaṇṇāni.",
  "tika-abh01t5:65_8": "Appamāṇāni suvaṇṇadubbaṇṇānī’’ti (dī. ni. 2.173; ma. ni. 2.249; a. ni.",
  "tika-abh01t5:65_9": "8.65) imesaṁ catunnaṁ abhibhāyatanānaṁ āgatattā āgamaṭṭhakathāsu (dī. ni. aṭṭha. 2.173; ma. ni. aṭṭha. 2. 249-250; a. ni. aṭṭha.",
  "tika-abh01t5:65_10": "3.8.65) ‘‘vaṇṇavasena ābhoge vijjamānepi parittaappamāṇavaseneva imāni abhibhāyatanāni desitānī’’ti vuttaṁ.",
  "tika-abh01t5:65_11": "Parittaappamāṇatā hi abhibhavanassa kāraṇaṁ vaṇṇābhoge satipi asatipi.",
  "tika-abh01t5:65_12": "Tattha ca vaṇṇābhogarahitāni sahitāni ca sabbāni parittāni ‘‘suvaṇṇadubbaṇṇānī’’ti vuttāni, tathā appamāṇānīti daṭṭhabbāni.",
  "tika-abh01t5:65_13": "Atthi hi eso pariyāyo parittāni abhibhuyya tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyāti.",
  "tika-abh01t5:65_14": "Idha pana nippariyāyadesanattā vaṇṇābhogarahitāni visuṁ vuttāni sahitāni ca.",
  "tika-abh01t5:65_15": "Atthi hi ubhayattha abhibhavanavisesoti.",
  "tika-abh01t5:66_0": "Tattha ca pariyāyadesanattā vimokkhānampi abhibhavanapariyāyo atthīti ‘‘ajjhattaṁ rūpasaññī’’ti abhibhāyatanadvayaṁ vuttaṁ, tatiyacatutthaabhibhāyatanesu dutiyavimokkho vaṇṇābhibhāyatanesu tatiyavimokkho ca abhibhavanappavattito saṅgahito, idha pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā abhibhāyatanāni kathitāni.",
  "tika-abh01t5:66_1": "Sabbāni ca vimokkhakiccāni vimokkhadesanāya vuttāni, tadetaṁ ‘‘ajjhattaṁ rūpasaññī’’ti āgatassa abhibhāyatanadvayassa abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati.",
  "tika-abh01t5:67_0": "Ajjhattarūpānaṁ anabhibhavanīyatoti idaṁ katthacipi ‘‘ajjhattaṁ rūpāni passatī’’ti avatvā sabbattha yaṁ vuttaṁ ‘‘bahiddhā rūpāni passatī’’ti, tassa kāraṇavacanaṁ.",
  "tika-abh01t5:67_1": "Tena yaṁ aññahetukaṁ, taṁ tena hetunā vuttaṁ.",
  "tika-abh01t5:67_2": "Yaṁ pana desanāvilāsahetukaṁ ajjhattaṁ arūpasaññitāya eva idha vacanaṁ, na tassa aññaṁ kāraṇaṁ maggitabbanti dasseti.",
  "tika-abh01t5:67_3": "Ajjhattarūpānaṁ anabhibhavanīyatā ca bahiddhārūpānaṁ viya avibhūtattā, desanāvilāso ca yathāvuttavavatthānavasena veditabbo.",
  "tika-abh01t5:67_4": "Suvaṇṇadubbaṇṇānīti eteneva siddhattā nīlādiabhibhāyatanāni na vattabbānīti ce?",
  "tika-abh01t5:67_5": "Na, nīlādīsu katādhikārānaṁ nīlādibhāvasseva abhibhavanakāraṇattā.",
  "tika-abh01t5:67_6": "Na hi tesaṁ parisuddhāparisuddhavaṇṇaparittatā tadappamāṇatā vā abhibhavanakāraṇaṁ, atha kho nīlādibhāvo evāti.",
  "tika-abh01t5:68_0": "Abhibhāyatanakathāvaṇṇanā niṭṭhitā.",
  "tika-abh01t5:69_0": "Vimokkhakathāvaṇṇanā",
  "tika-abh01t5:70_0": "248.Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena visiṭṭhaṁ rūpaṁ hoti.",
  "tika-abh01t5:70_1": "Yena visiṭṭhena rūpīti vucceyya, tadeva sasantatipariyāpannarūpanimittaṁ jhānamiva paramatthato rūpībhāvasādhakanti daṭṭhabbaṁ.",
  "tika-abh01t5:70_2": "Kasiṇadesanā jhānānameva kasiṇabhāvena pavattā abhidhamme, sutte pana ārammaṇānanti ‘‘abhidhammavasenā’’ti vuttaṁ.",
  "tika-abh01t5:71_0": "Vimokkhakathāvaṇṇanā niṭṭhitā.",
  "tika-abh01t5:72_0": "Brahmavihārakathāvaṇṇanā",
  "tika-abh01t5:73_0": "251.",
  "tika-abh01t5:73_1": "Somanassadomanassarahitaṁ aññāṇameva aññāṇupekkhā.",
  "tika-abh01t5:73_2": "Kilesodhīnaṁ maggodhīhi ajitattā anodhijinassa.",
  "tika-abh01t5:73_3": "Sattamabhavādito uddhaṁ pavattavipākassa ajitattā avipākajinassa.",
  "tika-abh01t5:73_4": "Niddosabhāvenāti nippaṭighabhāvena.",
  "tika-abh01t5:73_5": "Ekassapi sattassa appaṭibhāganimittattā paricchedaggahaṇaṁ natthi, na ca sammutisaccavasena pavattaṁ sattaggahaṇaṁ paricchinnarūpādiggahaṇaṁ hotīti appanāppattiyāpi aparāmāsasattaggahaṇamuddhabhūtānaṁ mettādīnaṁ ekasattārammaṇānampi appamāṇagocaratā vuttāti veditabbā.",
  "tika-abh01t5:74_0": "Brahmavihārakathāvaṇṇanā niṭṭhitā.",
  "tika-abh01t5:75_0": "Asubhakathāvaṇṇanā",
  "tika-abh01t5:76_0": "263. Uddhaṁ dhumātattā uddhumātaṁ.",
  "tika-abh01t5:76_1": "Setarattehi paribhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁ vinīlaṁ.",
  "tika-abh01t5:76_2": "Saṅghāṭo aṅgānaṁ susambaddhatā.",
  "tika-abh01t5:76_3": "Ārammaṇassa dubbalatā paṭipakkhabhāvena cittaṁ ṭhapetuṁ asamatthatā.",
  "tika-abh01t5:76_4": "Attani ānisaṁsadassananīvaraṇarogavūpasamānaṁ yathākkamaṁ pupphachaḍḍakavamanavirecanaupamā yojetabbā.",
  "tika-abh01t5:76_5": "Paṭikūlamanasikārasāmaññena asubhehi kesādīhi paṭikūlajjhānassa gahaṇaṁ sivathikāvaṇṇajjhānassa ca.",
  "tika-abh01t5:76_6": "Tampi hi paṭikūlamanasikāravaseneva uppajjatīti, sivathikappakārāni vā sivathikāvaṇṇāni.",
  "tika-abh01t5:77_0": "Asubhakathāvaṇṇanā niṭṭhitā.",
  "tika-abh01t5:78_0": "Rūpāvacarakusalakathāvaṇṇanā niṭṭhitā.",
  "tika-abh01t5:79_0": "Arūpāvacarakusalakathāvaṇṇanā",
  "tika-abh01t5:80_0": "265.Sabbākārenāti evaṁ rūpanimittaṁ daṇḍādānasambhavadassanādinā sabbena rūparūpanimittesu tadārammaṇajjhānesu dosadassanākārena, rūpādīsu nikantippahānaanāvajjitukāmatādinā vā. Virāgāti jigucchanā.",
  "tika-abh01t5:80_1": "Āneñjābhisaṅkhāravacanādīhi āneñjatā ‘‘santā ime cunda ariyassa vinaye vimokkhā’’tiādinā santavimokkhatā ca vuttā.",
  "tika-abh01t5:80_2": "Dosadassanapaṭipakkhabhāvanāvasena paṭighasaññānaṁ suppahīnattā mahatāpi saddena arūpasamāpattito na vuṭṭhāti.",
  "tika-abh01t5:80_3": "Tathā pana na suppahīnattā sabbarūpasamāpattito vuṭṭhānaṁ siyā, paṭhamajjhānaṁ pana appakampi saddaṁ na sahatīti taṁ samāpannassa saddo kaṇṭakoti vuttaṁ.",
  "tika-abh01t5:81_0": "Āruppabhāvanāya abhāve cutito uddhaṁ uppattirahānaṁ rūpasaññāpaṭighasaññānaṁ yāva attano vipākappavatti, tāva anuppattidhammatāpādanena samatikkamo atthaṅgamo ca vutto.",
  "tika-abh01t5:81_1": "Nānattasaññāsu pana yā tasmiṁ bhave na uppajjanti, tā anokāsatāya na uppajjanti, na āruppabhāvanāya nivāritattā.",
  "tika-abh01t5:81_2": "Anivāritattā ca kāci uppajjanti.",
  "tika-abh01t5:81_3": "Tasmā tāsaṁ amanasikāro anāvajjanaṁ apaccavekkhaṇaṁ, javanapaṭipādakena vā bhavaṅgamanassa antare akaraṇaṁ appavesanaṁ vuttaṁ, tena ca nānattasaññāmanasikārahetūnaṁ rūpānaṁ samatikkamā samādhissa thirabhāvaṁ dasseti.",
  "tika-abh01t5:81_4": "Rūpasamatikkamābhāveneva hi rūpasamāpattīsu ‘‘nānattasaññānaṁ amanasikārā’’ti ekassa avacananti.",
  "tika-abh01t5:81_5": "Ko ānisaṁso, na hi sabbassādavatthurahite ākāse pavattitasaññāya ānisaṁso dissatīti vuttaṁ hoti.",
  "tika-abh01t5:81_6": "Rūpasaññāsamatikkamanādikaṁ vacanaṁ ānisaṁsassa pakāsanaṁ, na attho.",
  "tika-abh01t5:82_0": "Aññatthāti suttesu.",
  "tika-abh01t5:82_1": "Tattha hi parittakasiṇugghāṭanepi rūpavivekamattaggahaṇena paricchedassa aggahaṇato anantapharaṇatā ca vuttā, idha pana anantapharaṇatāsabbhāvepi ugghāṭitakasiṇavasena parittānantatā hotīti dassanatthaṁ ‘‘ananto ākāso’’ti na vuttanti adhippāyo.",
  "tika-abh01t5:82_2": "Samayavavatthāpanajhānavisesanenevettha attho, na paṭipattiyāti tadavacanaṁ.",
  "tika-abh01t5:83_0": "266.",
  "tika-abh01t5:83_1": "Paṭhamāruppaviññāṇaṁ attano pharaṇākāreneva anantanti manasikātabbattā ‘‘ananta’’nti vuttaṁ. Ugghāṭabhāvo ugghāṭimaṁ.",
  "tika-abh01t5:84_0": "267.Akiñcananti viññāṇassa kiñci pakāraṁ aggahetvā sabbena sabbaṁ vibhāvanaṁ āha.",
  "tika-abh01t5:85_0": "268.Yāyāti saṅkhārāvasesasaññāya. Taṁ tāva paṭipattiṁ.",
  "tika-abh01t5:85_1": "Āvajjissāmītiādinā tanninnāvajjanādipavattiyā abhāvaṁ dasseti, na tadatikkamanatthāya āvajjanabhāvanāpavattiyā.",
  "tika-abh01t5:85_2": "Nāsaññāti saññābhāvo ca etissā atthīti attho.",
  "tika-abh01t5:85_3": "Samūhagahaṇavasena pavattaṁ kalāpasammasanaṁ.",
  "tika-abh01t5:85_4": "Phassādiekekadhammagahaṇavasena pavattā anupadadhammavipassanā.",
  "tika-abh01t5:86_0": "Ākāse pavattitaviññāṇātikkamato tatiyā.",
  "tika-abh01t5:86_1": "Tadatikkamato hi tasseva vibhāvanaṁ hoti.",
  "tika-abh01t5:86_2": "Dutiyāruppaviññāṇavibhāvane hi tadeva atikkantaṁ siyā, na tassa ārammaṇaṁ, na cārammaṇe dosaṁ disvā anārammaṇassa vibhāvanātikkamo yujjati.",
  "tika-abh01t5:86_3": "Pāḷiyañca ‘‘viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāvetī’’ti (cūḷani.",
  "tika-abh01t5:86_4": "upasīvamāṇavapucchāniddesa 39) ttaṁ, na vuttaṁ ‘‘taññeva viññāṇañcāyatanaṁ abhāvetī’’ti, ‘‘taññeva abhāvetī’’ti vā.",
  "tika-abh01t5:86_5": "‘‘Anantaṁ viññāṇanti viññāṇañcāyatanaṁ upasampajjā’’ti (vibha.",
  "tika-abh01t5:86_6": "508) ettha pana dvayaṁ vuttaṁ ārammaṇañca viññāṇaṁ viññāṇañcāyatanañca.",
  "tika-abh01t5:86_7": "Tasmiṁ dvaye yena kenaci yato vā vuṭṭhito, teneva paṭṭhānaniddiṭṭhena taṁsaddassa sambandhe āpanne viññāṇañcāyatanassa nivattanatthaṁ viññāṇavacanaṁ, tasmā paṭhamāruppaviññāṇasseva abhāvanātikkamo vutto. Tannissitanti tena nissitaṁ.",
  "tika-abh01t5:86_8": "Taṁ maṇḍapalaggaṁ anissāya tena vinābhūte vivitte bahi okāse ṭhānaṁ viya ākāsalaggaviññāṇassa viveke tadapagame tatiyāruppassa ṭhānaṁ.",
  "tika-abh01t5:87_0": "Arūpāvacarakusalakathāvaṇṇanā niṭṭhitā.",
  "tika-abh01t5:88_0": "Tebhūmakakusalavaṇṇanā",
  "tika-abh01t5:89_0": "269.Imetāva chandādhipateyye pañca nayāti chandādhipateyyanaye ante purimanayānaṁ taṁnayābhimukhappavattiṁ sandhāya vuttaṁ, ayaṁ pana pakāro na pāḷianugato.",
  "tika-abh01t5:89_1": "Na hi pāḷiyaṁ suddhikanayādayo vatvā vīriyādhipateyyādinayā vuttāti.",
  "tika-abh01t5:89_2": "Mahāpakaraṇe sattahi mahāvārehi anulomādinayavicittehi hīnattiko vibhatto.",
  "tika-abh01t5:89_3": "Tattha ca majjhimadhammekadesabhūtā ime vīsati lokiyamahānayāti katvā ‘‘tattha vibhattā’’ti vuttaṁ, na etena kamena imesaṁ nayānaṁ tattha āgatattā.",
  "tika-abh01t5:90_0": "Evametesaṁ vibhattaṭṭhānaṁ dassetvā idāni etasmiṁ tebhūmakakusalakathāvasānaṭṭhāne aṭṭhārasakammadvāradassanatthaṁ ‘‘imasmiṁ pana ṭhāne’’tiādimāha.",
  "tika-abh01t5:90_1": "Atha vā hīnapaṇītehi vinivattetvā majjhimarāsiantogadhabhāvaṁ dassentena etesaṁ tebhūmakakusalanayānaṁ hīnattike vibhāgo kato.",
  "tika-abh01t5:90_2": "‘‘Imasmiṁ pana ṭhāne’’tiādikassa yathāvuttova sambandho.",
  "tika-abh01t5:90_3": "Hīnattike majjhimarāsimhi ye savipākā vaṭṭanissiteneva dānādivasena pavattitā, te hīnāti kātabbā.",
  "tika-abh01t5:90_4": "Ye vivaṭṭanissitena dānādivasena pavattitā, te paṇītāti kātabbā. Avipākā majjhimāti kātabbā.",
  "tika-abh01t5:90_5": "Avipākattā ca tesu majjhimarāsiṁ ṭhapetvā itare dve ekantavaṭṭanissitā nava, vivaṭṭupanissayabhūtā ca navāti aṭṭhārasa kammadvārāni, kammāni ca tāni tassa tassa phalassa kāraṇabhāvena dvārāni cāti kammadvārāni.",
  "tika-abh01t5:90_6": "Tattha tattha vā cittāni kammadvārānīti āha. Taṁtaṁdvārāni vā kāyādīni.",
  "tika-abh01t5:90_7": "Aṭṭhārasa khattiyā ca abhabbā hīnahīnattayādayo nava, bhabbā ca paṇītapaṇītattayādayo navāti kammānurūpeneva veditabbā.",
  "tika-abh01t5:90_8": "Evaṁ brāhmaṇādayo devā ca yojetabbā.",
  "tika-abh01t5:90_9": "Aṭṭhacattālīsa gottacaraṇāni tesaññeva khattiyādīnaṁ bhedā.",
  "tika-abh01t5:90_10": "‘‘Kāmāvacaraṁ kusalaṁ cittaṁ uppannaṁ hoti…pe… cittādhipateyya’’nti (dha. sa.",
  "tika-abh01t5:90_11": "269-270) evaṁ vutto cittassa cittādhipateyyabhāvo, cittacetasikasamudāye samayavavatthāpako cittasaddo pavattoti ‘‘sampayuttadhammānaṁ vasena vutto’’ti āha.",
  "tika-abh01t5:91_0": "Tebhūmakakusalavaṇṇanā niṭṭhitā.",
  "tika-abh01t5:92_0": "Lokuttarakusalavaṇṇanā",
  "tika-abh01t5:93_0": "277.Lokaṁtaratīti etena lokasamatikkamapaṭipattimāha.",
  "tika-abh01t5:93_1": "Uttaratīti etena lokassantagamanaṁ phale patiṭṭhānaṁ phalaṁ. Samatikkammātiādinā nibbānaṁ. Samatikkammāti hi nissaritvā.",
  "tika-abh01t5:93_2": "Abhibhuyyāti visaṁyuttaṁ hutvāti attho.",
  "tika-abh01t5:93_3": "Tividhopi cattho maggādīsu ekekasmiṁ yojetabbo, maggeyeva vā idha tassa adhippetattā.",
  "tika-abh01t5:93_4": "Ekacittakkhaṇikanti ekamaggassa dve vāre anuppattiṁ sandhāyāha.",
  "tika-abh01t5:93_5": "Aññamaññaṁ dhammānaṁ anativattanādisādhikāya paññāya vaḍḍheti.",
  "tika-abh01t5:93_6": "‘‘Niyyātīti niyyānīya’’nti vattabbe ī-kārassa rassattaṁ ya-kārassa ca ka-kāraṁ katvā ‘‘niyyānika’’nti vuttaṁ.",
  "tika-abh01t5:93_7": "Niyyāti etenāti niyyānaṁ, niyyānameva niyyānikaṁ venayiko viya.",
  "tika-abh01t5:93_8": "Ettha ‘‘neyyānika’’nti vattabbe i-kārassa e-kārattaṁ akatvā vuttaṁ.",
  "tika-abh01t5:94_0": "Phalanti cittacetasikarāsi vuccati, taṁ aññamaññaṁ sampayuttānaṁ dhammānaṁ attano avayavabhūtānaṁ nissayo hoti.",
  "tika-abh01t5:94_1": "Phalañāṇaṁ vā phalaṁ, sammādiṭṭhiādayo aṅgāni vā.",
  "tika-abh01t5:94_2": "Lokuttarabhāveti lokaṁ uttiṇṇabhāve.",
  "tika-abh01t5:94_3": "Tena phalanibbānāni saṅgaṇhāti.",
  "tika-abh01t5:94_4": "Tesu yaṁ bhavati phalaṁ, taṁ ‘‘bhūmī’’ti vuccati.",
  "tika-abh01t5:94_5": "Yathā vā kammanibbattā kāmabhavādayo taṁsamaṅgino nissayabhāvena ‘‘bhūmī’’ti vuccanti, evaṁ maggena nibbattaṁ phalaṁ ariyasāvakassa kālena kālaṁ samāpajjitabbatāya nissayabhāvato ‘‘bhūmī’’ti vuccati, tatoyeva ariyā cirataraṁ tiṭṭhanti.",
  "tika-abh01t5:94_6": "Samucchedavivekavasenāti ettha apāyagamanīyānaṁ accantasamucchedo itaresañca vijjutobhāsena viya tamassa samucchedo daṭṭhabbo.",
  "tika-abh01t5:94_7": "Lokiyajjhānampi puthujjanassa ariyassa ca akatādhikārassa na vinā paṭipadāya ijjhati, katādhikārassa pana ariyassa maggeneva samijjhanato vipākānaṁ viya kusalena tathā samiddhassa ariyamaggena sadisatāya abhāvato atabbipākattā ca na maggapaṭipadā tassa jhānassa paṭipadāti sakkā vattunti tattha tathā garuṁ katvā paṭipadāhi eva desanā na katā, yathāvuttajjhānasaṅgahatthaṁ suddhikadesanāpi katā.",
  "tika-abh01t5:95_0": "Idha pana kassaci vinā paṭipadāya asiddhito garuṁ katvā dassetuṁ ‘‘dukkhapaṭipada’’ntiādi vuttaṁ.",
  "tika-abh01t5:95_1": "Yo koci vāroti sakiṁ dvikkhattuṁ tikkhattuṁ catukkhattuṁ anekakkhattunti evamādīsu vikkhambhanavāresu yo koci.",
  "tika-abh01t5:95_2": "Sakiṁ dvikkhattuñca vikkhambhanavārā sukhā paṭipadā eva, na ca tato uddhaṁ sukhā paṭipadā hotīti tikkhattuṁ vikkhambhanavāraṁ dukkhā paṭipadāti rocesuṁ aṭṭhakathācariyā.",
  "tika-abh01t5:95_3": "Tasmiṁ tathārocite tato paresu catukkhattuṁ vikkhambhanavārādīsu vattabbameva natthīti.",
  "tika-abh01t5:95_4": "Rūpārūpānaṁ lakkhaṇādīhi paricchinditvā gahaṇaṁ rūpārūpapariggaho, nāmarūpamattametaṁ, na añño koci sattādikoti vavatthāpanaṁ nāmarūpavavatthāpanaṁ.",
  "tika-abh01t5:95_5": "Pariggahitarūpārūpassa maggapātubhāvadandhatā ca nāmarūpavavatthāpanādīnaṁ kicchasiddhito siyāti na rūpārūpapariggahakicchatāya eva dukkhapaṭipadatā vattabbāti ce?",
  "tika-abh01t5:95_6": "Taṁ na, nāmarūpavavatthāpanādīnaṁ paccanīkakilesamandatāya sukhasiddhiyampi tathāsiddhavipassanāsahagatānaṁ indriyānaṁ mandatāya maggapātubhāvadandhabhāvato.",
  "tika-abh01t5:96_0": "Rūpārūpaṁ pariggahetvāti akicchenapi pariggahetvā.",
  "tika-abh01t5:96_1": "Kicchena pariggahite vattabbameva natthi. Evaṁ sesesupi.",
  "tika-abh01t5:96_2": "Imaṁ vāraṁ rocesunti kalāpasammasanāvasāne udayabbayānupassanāya vattamānāya uppannassa vipassanupakkilesassa tikkhattuṁ vikkhambhanena kicchatāvāraṁ dukkhā paṭipadāti rocesuṁ etadantattā paṭipadāya.",
  "tika-abh01t5:96_3": "Etassa akicchattepi purimānaṁ kicchatte dukkhapaṭipadatā vuttanayāvāti na paṭisiddhāti daṭṭhabbaṁ.",
  "tika-abh01t5:96_4": "Yathāvuttaṁ vā sabbaṁ rūpārūpapariggahādikicchataṁ tikkhattuṁ vikkhambhanavāratāvasena ‘‘imaṁ vāra’’nti āha.",
  "tika-abh01t5:96_5": "Yassa pana sabbattha akicchatā, tassa sukhā paṭipadā veditabbā.",
  "tika-abh01t5:97_0": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā.",
  "tika-abh01t5:97_1": "Sā siniddhabhāvato sampayuttadhamme pariggaṇhāti sammāvācāpaccayasubhāsitasotārañca janaṁ.",
  "tika-abh01t5:97_2": "Kāyikakiriyākiccaṁ kattabbaṁ samuṭṭhāpeti, sayañca samuṭṭhahanaṁ ghaṭanaṁ hotīti sammākammantasaṅkhātā viratipi samuṭṭhānasabhāvāti vuttā.",
  "tika-abh01t5:97_3": "Sampayuttadhammānaṁ vā ukkhipanaṁ samuṭṭhahanaṁ kāyikakiriyāya bhārukkhipanaṁ viya, jīvamānassa sattassa, sampayuttadhammānaṁ vā suddhi vodānaṁ ājīvasseva vā jīvitindriyavuttiyā.",
  "tika-abh01t5:98_0": "283.Maggasannissitanti paramatthamaggasabhāvattā maggāvayavabhāvena samudāyasannissitanti attho.",
  "tika-abh01t5:99_0": "285.Patiṭṭhānaṁ kilesavasena, āyūhanaṁ abhisaṅkhāravasena.",
  "tika-abh01t5:99_1": "Taṇhāvasena vā patiṭṭhānaṁ, diṭṭhivasena āyūhanaṁ.",
  "tika-abh01t5:99_2": "Bodhīti yā ayaṁ dhammasāmaggī vuccatīti yojetabbā.",
  "tika-abh01t5:99_3": "Senaṅgarathaṅgādayo viyāti etena puggalapaññattiyā avijjamānapaññattibhāvaṁ dasseti.",
  "tika-abh01t5:99_4": "Aṅga-saddo kāraṇatthopi hotīti catusaccabodhāya saṁvattantīti bojjhaṅgā.",
  "tika-abh01t5:99_5": "Bujjhantīti bodhiyo, bodhiyo eva aṅgāti ‘‘anubujjhantīti bojjhaṅgā’’ti vuttaṁ.",
  "tika-abh01t5:99_6": "Vipassanādīnaṁ kāraṇānaṁ bujjhitabbānañca saccānaṁ anurūpaṁ paccakkhabhāvena paṭimukhaṁ aviparītatāya sammā ca bujjhantīti evamatthavisesadīpakehi upasaggehi ‘‘anubujjhantī’’tiādi vuttaṁ.",
  "tika-abh01t5:99_7": "Bodhi-saddo hi sabbavisesayuttaṁ bujjhanaṁ sāmaññena saṅgaṇhātīti.",
  "tika-abh01t5:100_0": "299.Tiṇṇanti rāgādīnaṁ.",
  "tika-abh01t5:100_1": "Karoti nāma kiṁ duccaritāni anuvattamānāni.",
  "tika-abh01t5:101_0": "301.",
  "tika-abh01t5:101_1": "Pāṇātipātādinipphāditapaccayānaṁ niccasevanaṁ dhuvapaṭisevanaṁ.",
  "tika-abh01t5:101_2": "Sakiccakoti visuṁ attano kiccavā.",
  "tika-abh01t5:101_3": "Na hotīti atthantarabhāvaṁ paṭikkhipati.",
  "tika-abh01t5:101_4": "Paccayapaṭisevanasāmantajappanairiyāpathappavattanāni pāpicchatānibbattāni tīṇi kuhanavatthūnīti.",
  "tika-abh01t5:102_0": "343.",
  "tika-abh01t5:102_1": "Vuṭṭhānagāminīvipassanā saṅkhārupekkhā sānulomā, sā suññato passantī ‘‘suññatā’’ti vuccati, dukkhato passantī taṇhāpaṇidhisosanato ‘‘appaṇihita’’nti.",
  "tika-abh01t5:102_2": "Sā āgamanīyaṭṭhāne maggādhigamatthaṁ āgamanapaṭipadāṭhāne ṭhatvā suññatāppaṇihitanti nāmaṁ deti.",
  "tika-abh01t5:102_3": "Āgamanato nāme laddhe saguṇato ārammaṇato ca nāmaṁ siddhameva hoti, na pana saguṇārammaṇehi nāmalābhe sabbattha āgamanato nāmaṁ siddhaṁ hotīti paripuṇṇanāmasiddhihetuttā saguṇārammaṇehi sabbesampi nāmattayayogo, na āgamanatoti vavatthānakarattā ca nippariyāyadesanāya āgamanatova idha nāmaṁ labhati, na itarehīti vuttaṁ.",
  "tika-abh01t5:103_0": "350.Animittavipassananti aniccānupassanaṁ.",
  "tika-abh01t5:103_1": "Nimittadhammesūti samūhādighanavasena ca sakiccaparicchedatāya ca sapariggahesu khandhesu.",
  "tika-abh01t5:103_2": "Animittavimokkhoti aniccānupassanamāha.",
  "tika-abh01t5:103_3": "Evaṁsampadamidanti kathamidha upamāsaṁsandanaṁ hoti.",
  "tika-abh01t5:103_4": "Na hi chandacittānaṁ maggasaṅkhātaadhipatibhāvābhāvo viya saddhindriyādhikassa animittavimokkhassa animittabhāvābhāvo atthi, na ca amaggādhipatīnaṁ maggādhipatināmadānābhāvo viya animittassa animittanāmadānābhāvoti sakkā vattuṁ animittavimokkhassa ananimittatāya abhāvato .",
  "tika-abh01t5:103_5": "Maggo adhipati etesanti ca maggādhipatinoti yutto tattha chandacittehi taṁsampayuttānaṁ maggādhipatibhāvābhāvo.",
  "tika-abh01t5:103_6": "Idha pana maggo animittaṁ etassāti maggānimittoti ayamattho na sambhavatīti na tena amaggena maggassa animittabhāvo na yujjati, kiṁ vā ettha sāmaññaṁ adhippetanti. Amaggaṅgamagganāmābhāvo.",
  "tika-abh01t5:103_7": "Yathā satipi adhipatibhāve chandacittānaṁ na maggādhipatīti magganāmaṁ, na ca tehi maggassa tesaṁ amaggaṅgattā, tathā satipi saddhāya āgamanabhāvena tassā animittanti magganāmaṁ, na ca tāya maggassa tassā amaggaṅgattā.",
  "tika-abh01t5:103_8": "Evaṁ animittavipassanāyapi animittabhāvo nippariyāyena natthīti dīpito hoti.",
  "tika-abh01t5:104_0": "Nanu ca idha jhānaṁ suññatādināmena vuttaṁ, na maggoti ce?",
  "tika-abh01t5:104_1": "Na, maggasampayogato jhānassa suññatādināmakattā.",
  "tika-abh01t5:104_2": "Suttantapariyāyena saguṇārammaṇehi idha abhidhammepi nāmaṁ labhatīti āhaṁsu.",
  "tika-abh01t5:104_3": "Tasmā paṭikkhittā ‘‘na pana labhantī’’ti. Kiṁ kāraṇā?",
  "tika-abh01t5:104_4": "Abhidhamme sarasaṁ anāmasitvā paccanīkatova nāmalābhāti adhippāyo.",
  "tika-abh01t5:104_5": "Yo hi saguṇārammaṇehi nāmalābho, so sarasappadhāno hoti.",
  "tika-abh01t5:104_6": "Saraseneva ca nāmalābhe sabbamaggānaṁ suññatādibhāvoti vavatthānaṁ na siyā.",
  "tika-abh01t5:104_7": "Tasmā abhidhamme satipi dvīhi nāmalābhe paccanīkato nāmavavatthānakaraṁ gahitanti saguṇārammaṇehi suññatāppaṇihitamaggā nāmaṁ na labhantīti āha.",
  "tika-abh01t5:104_8": "Atha vā na pana labhantīti aññanirapekkhehi saguṇārammaṇehi na labhanti. Kiṁ kāraṇā?",
  "tika-abh01t5:104_9": "Abhidhamme sarasapaccanīkehi sahitehi nāmalābhāti attho.",
  "tika-abh01t5:104_10": "Paccanīkañhi vavatthānakaraṁ anapekkhitvā kevalassa sarasassa nāmahetubhāvo abhidhamme natthi avavatthānāpattito.",
  "tika-abh01t5:104_11": "Tasmā attābhinivesapaṇidhipaṭipakkhavipassanānulomā maggā satipi sarasantare paccanīkasahitena sarasena nāmaṁ labhanti.",
  "tika-abh01t5:104_12": "Animittamaggassa pana vipassanā nimittapaṭipakkhā na hoti sayaṁ nimittaggahaṇato nimittaggahaṇānivāraṇāti tadanulomamaggopi na nimittassa paṭipakkho.",
  "tika-abh01t5:104_13": "Yadi siyā, nimittagatavipassanāyapi paṭipakkho siyāti.",
  "tika-abh01t5:104_14": "Tasmā vijjamānopi saraso vavatthānakarapaccanīkābhāvā abhidhamme animittanti nāmadāyako na gahito.",
  "tika-abh01t5:104_15": "Aniccānupassanānulomo pana maggo suddhikapaṭipadānayeyeva saṅgahitoti daṭṭhabbo. Tasmā eva ca so nayo vuttoti.",
  "tika-abh01t5:104_16": "Evanti yaṁ vakkhati ‘‘aniccato vuṭṭhahantassa maggo animitto hotī’’ti (dha. sa. aṭṭha.",
  "tika-abh01t5:104_17": "350), evaṁ āharitvā aṭṭhakathācariyehi so animittamaggo dīpitoti attho.",
  "tika-abh01t5:105_0": "Vuṭṭhāna…pe… kimārammaṇāti aniccādito vuṭṭhahantassa vuṭṭhānagāminiyā lakkhaṇārammaṇatte sati saṅkhārehi vuṭṭhānaṁ na siyā, saṅkhārārammaṇatte ca lakkhaṇapaṭivedhoti maññamāno pucchati.",
  "tika-abh01t5:105_1": "‘‘Anicca’’ntiādinā saṅkhāresu pavattamānena ñāṇena lakkhaṇānipi paṭividdhāni honti tadākārasaṅkhāragahaṇatoti āha ‘‘lakkhaṇārammaṇā’’ti.",
  "tika-abh01t5:105_2": "Saṅkhārārammaṇā eva yathāvuttādhippāyena ‘‘lakkhaṇārammaṇā’’ti vuttāti dassento ‘‘lakkhaṇaṁ nāmā’’tiādimāha.",
  "tika-abh01t5:105_3": "Aniccatā dukkhatā anattatāti hi visuṁ gayhamānaṁ lakkhaṇaṁ paññattigatikaṁ paramatthato avijjamānaṁ, avijjamānattā eva parittādivasena navattabbadhammabhūtaṁ.",
  "tika-abh01t5:105_4": "Tasmā visuṁ gahetabbassa lakkhaṇassa paramatthato abhāvā ‘‘aniccaṁ dukkhamanattā’’ti saṅkhāre sabhāvato sallakkhentova lakkhaṇāni sallakkheti nāmāti āha ‘‘yo pana aniccaṁ dukkhamanattāti tīṇi lakkhaṇāni sallakkhetī’’ti.",
  "tika-abh01t5:105_5": "Yasmā ca aniccantiādinā saṅkhārāva dissamānā, tasmā te kaṇṭhe baddhakuṇapaṁ viya paṭinissajjanīyā honti.",
  "tika-abh01t5:106_0": "Lokuttarakusalaṁ",
  "tika-abh01t5:107_0": "Pakiṇṇakakathāvaṇṇanā",
  "tika-abh01t5:108_0": "Tatrāti lokuttarajjhāne.",
  "tika-abh01t5:108_1": "Ajjhattañcāti upaḍḍhagāthāya abhinivisitabbaṁ vuṭṭhātabbaṁ vipassanābhūmiṁ pañcadhā uddisati.",
  "tika-abh01t5:108_2": "Sattaaṭṭhādīni aṅgāni sattaṭṭhaṅgānīti ādisaddassa lopo daṭṭhabbo.",
  "tika-abh01t5:108_3": "Nimittanti yato vuṭṭhānaṁ, tāni nimittapavattāni nimittavacaneneva uddisati.",
  "tika-abh01t5:108_4": "Saṅkhārupekkhāñāṇameva ariyamaggassa bojjhaṅgādivisesaṁ niyameti. Kasmā?",
  "tika-abh01t5:108_5": "Tato tato dutiyādipādakajjhānato uppannassa sasaṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatāvirāgabhāvanābhāvato itarassa ca atabbhāvato.",
  "tika-abh01t5:108_6": "Tesampi vādesu…pe… vipassanāva niyametīti veditabbā. Kasmā?",
  "tika-abh01t5:108_7": "Vipassanāniyameneva hi paṭhamattheravādepi apādakapaṭhamajjhānapādakamaggā paṭhamajjhānikāva honti, itare ca pādakajjhānavipassanāniyamehi taṁtaṁjhānikā.",
  "tika-abh01t5:108_8": "Evaṁ sesavādesupi vipassanāniyamo yathāsambhavaṁ yojetabbo.",
  "tika-abh01t5:109_0": "Pakiṇṇakasaṅkhāreti pādakajjhānato aññasaṅkhāre.",
  "tika-abh01t5:109_1": "Tena pādakajjhānasaṅkhāresu sammasitesu vattabbameva natthīti dasseti. Tatrāpīti dutiyattheravādepi.",
  "tika-abh01t5:109_2": "Taṁtaṁjhānikatā taṁtaṁsammasitasaṅkhāravipassanāniyamehi hoti.",
  "tika-abh01t5:109_3": "Tatrāpi hi vipassanā taṁtaṁvirāgāvirāgabhāvanābhāvena somanassasahagatā upekkhāsahagatā ca hutvā jhānaṅgādiniyamaṁ maggassa karotīti evaṁ vipassanāniyamo vuttanayeneva veditabbo.",
  "tika-abh01t5:110_0": "Tanti taṁtaṁjhānasadisabhavanaṁ.",
  "tika-abh01t5:110_1": "Svāyamattho pādakajjhānasammasitajjhānupanissayehi vinā ajjhāsayamattena asijjhanā upanissayena vinā saṅkappamattena sakadāgāmiphalādīnaṁ asijjhanadīpakena nandakovādena (ma. ni. 3.398 ādayo) dīpetabbo.",
  "tika-abh01t5:110_2": "Tattha hi sotāpannāyapi paripuṇṇasaṅkappabhāvaṁ vadantena bhagavatā yassa yassa upanissayo atthi, tassa tasseva ajjhāsayo niyāmako, nāññassāti tena tena paripuṇṇasaṅkappatā hoti, na tato paraṁ saṅkappasabbhāvepi asijjhanatoti ayamattho dīpito hoti.",
  "tika-abh01t5:110_3": "Evamidhāpi yassa yassa dutiyādijhānikassa maggassa yathāvutto upanissayo atthi, tassa tasseva ajjhāsayo niyāmako, nāññassa satipi tasmiṁ asijjhanato.",
  "tika-abh01t5:110_4": "Imasmiṁ pana vāde pādakasammasitajjhānupanissayasabbhāve ajjhāsayo ekantena hoti, taṁtaṁphalūpanissayasabbhāve taṁtaṁsaṅkappo viyāti tadabhāvābhāvato ajjhāsayo niyametīti vuttaṁ.",
  "tika-abh01t5:111_0": "Yasmiṁ pana pādakajjhānaṁ natthīti catutthajjhānikavajjānaṁ pādakāni lokiyajjhānāni sandhāya vuttaṁ.",
  "tika-abh01t5:111_1": "Appanāppatti ca oḷārikaṅgātikkamanupanissayābhāve pañcahi aṅgehi vinā na hotīti ‘‘somanassasahagatamaggo hotī’’ti āha.",
  "tika-abh01t5:111_2": "Upekkhāsahagatamaggoti etena catutthajjhānikatāpi samānā anusayasamugghāṭanasamatthassa na saṅkhārāvasesatāti dasseti.",
  "tika-abh01t5:111_3": "Te ca vādā na virujjhanti ajjhāsayavasena pañcamajjhānikatāya paṭhamādijjhānikatāya ca sambhavatoti adhippāyo.",
  "tika-abh01t5:111_4": "Ajjhāsayo ca sātthako hoti, aññathā pādakasammasitajjhāneheva niyamassa siddhattā ajjhāsayo niyāmako vuccamāno niratthako siyāti.",
  "tika-abh01t5:111_5": "Idha pana aṭṭhasāliniyā niyāmane ekantikaṁ vipassanāsaṅkhātaṁ atthameva uddharitvā ‘‘tesampi vādesu ayaṁ…pe… vipassanāva niyametī’’ti vadantena tayopete vāde vipassanāva niyametīti dassitaṁ.",
  "tika-abh01t5:111_6": "Taṁtaṁvādānañhi vipassanāsahitānameva siddhi, nāññathāti dassitanti.",
  "tika-abh01t5:112_0": "Pavedhatīti gotrabhussa paccayo bhavituṁ na sakkotīti attho.",
  "tika-abh01t5:112_1": "Yadi pañcamacittakkhaṇe javanaṁ patitaṁ nāma hoti, kathaṁ tadā gotrabhu tadanantarañca maggo javanassa patitakkhaṇe uppajjatīti?",
  "tika-abh01t5:112_2": "Apubbassa javanantarassa patitatābhāvato.",
  "tika-abh01t5:112_3": "Tadeva hi javanaṁ anekakkhattuṁ pavattamānaṁ patitaṁ siyāti, gotrabhu pana ārammaṇantare uppannaṁ apubbaṁ javanaṁ, tathā maggo bhūmantarato cāti.",
  "tika-abh01t5:112_4": "Nanu ca sattamajavanacetanāya balavatāya upapajjavedanīyabhāvo hoti ānantariyatāpīti, tatthāyaṁ adhippāyo siyā ‘‘paṭisandhiyā anantarapaccayabhāvino vipākasantānassa anantarapaccayabhāvena antimajavanacetanāya susaṅkhatattā sā sattamajavanacetanā upapajjavedanīyā ānantarikā ca hoti, na apatitajavanacetanā viya balavatāyā’’ti.",
  "tika-abh01t5:113_0": "Puna anulomaṁ taṁ anubandheyyāti gotrabhussa hi saṅkhārārammaṇatte sati tadapi anulomamevāti purimaanulomaṁ viya taṁ tadapi aññaṁ anulomaṁ anubandheyya, na maggoti maggavuṭṭhānameva ca na bhaveyya attano sadisālambanassa āvajjanaṭṭhāniyassa paccayassa alābhā.",
  "tika-abh01t5:113_1": "Appahīnabhāvena pañcasu upādānakkhandhesu anusayitā kilesā sā bhūmi etehi laddhāti katvā bhūmiladdhā.",
  "tika-abh01t5:113_2": "Vaṭṭaṁ sinonti bandhantīti katvā vaṭṭasetū ca, tesaṁ samugghātakaraṇantipi etadevassa lobhakkhandhādipadālanaṁ vuccati. Tanti pavattaṁ.",
  "tika-abh01t5:113_3": "Ekaṁ bhavanti anāgāmino anekakkhattuñca tattheva upapajjantassa heṭṭhā anāgamanavasena eko bhavoti gahetvā vuttaṁ.",
  "tika-abh01t5:114_0": "Imassa panatthassāti yathāvuttassa upādinnakapavattato vuṭṭhānassa.",
  "tika-abh01t5:114_1": "Apāyesu sattamabhavato uddhaṁ sugatiyañca vipākadāyakassa abhisaṅkhāraviññāṇassa paccayaghāto sotāpattimaggañāṇena abhisaṅkhāraviññāṇassa nirodho daṭṭhabbo.",
  "tika-abh01t5:114_2": "Dvīsu bhavesūti anāgāmimagge abhāvite sakadāgāmissa kāmadhātuyaṁ ye dve bhavā uppajjeyyuṁ, tesūti attho.",
  "tika-abh01t5:114_3": "Calatīti etena calanasabhāvameva dasseti, na acalanābhāvaṁ, tasmā acalanaṁ dassetvā puna calanaṁ dassetuṁ ‘‘tathāgatassa hī’’tiādimāha.",
  "tika-abh01t5:114_4": "Yepi vā katthaci cattāropi magge samānapaṭipade disvā sabhāvato acalanameva gaṇheyyuṁ, tesaṁ taṁgahaṇanivāraṇatthaṁ ‘‘calatī’’ti vuttaṁ, na calanāvadhāraṇatthanti yuttaṁ ubhayadassanaṁ.",
  "tika-abh01t5:114_5": "Atha vā yadipi kesañci cattāropi maggā samānapaṭipadā, tathāpi kilesindriyehi sijjhamānā paṭipadā tesaṁ vasena calanapakatikā evāti ‘‘calati’’cceva vuttaṁ, na ‘‘na calatī’’ti.",
  "tika-abh01t5:115_0": "Lokuttarakusalapakiṇṇakakathāvaṇṇanā niṭṭhitā.",
  "tika-abh01t5:116_0": "Paṭhamamaggavīsatimahānayavaṇṇanā",
  "tika-abh01t5:117_0": "357.",
  "tika-abh01t5:117_1": "Yassa pubbabhāge ‘‘maggaṁ bhāvemī’’ti ajjhāsayo pavatto, so maggaṁ bhāveti.",
  "tika-abh01t5:117_2": "Evaṁ sabbattha ajjhāsayavisesena taṁtaṁbhāvanāviseso daṭṭhabbo.",
  "tika-abh01t5:118_0": "358.Chandādhipateyyantiādīsu ekacittakkhaṇe vattamānesu dhammesu kathaṁ chandassa taṁsahajātassa adhipatibhāvo vīriyādīnañcāti? Upanissayavasena.",
  "tika-abh01t5:118_1": "Yassa hi sace chandavato kusalaṁ nipphajjati, ‘‘ahaṁ nipphādessāmī’’ti pavattamānassa kusalaṁ nipphannaṁ, tassa taṁsahajāto chando tena purimupanissayena visiṭṭho sahajātadhamme attano vase vatteti.",
  "tika-abh01t5:118_2": "Tasmiñca pavattamāne te pavattanti, nivattamāne nivattanti, tadanurūpabalā ca honti rājapurisā viyāti. Evaṁ vīriyādīsu.",
  "tika-abh01t5:118_3": "Sesadhammānaṁ pana katthaci vuttappakārappavattisabbhāvepi ataṁsabhāvattā adhipatibhāvo natthīti daṭṭhabbo.",
  "tika-abh01t5:119_0": "Dutiyamaggavaṇṇanā",
  "tika-abh01t5:120_0": "361.",
  "tika-abh01t5:120_1": "Ā-kārassa rassattaṁ katvā aññindriyaṁ vuttaṁ, ā-kāro ca dhammamariyādattho.",
  "tika-abh01t5:121_0": "Tatiyacatutthamaggavaṇṇanā",
  "tika-abh01t5:122_0": "362.Maggaṅgāni na pūrenti akiccakattā sammādiṭṭhiyāti adhippāyo.",
  "tika-abh01t5:122_1": "Mārento gacchatīti hi maggo, na cetāya māretabbaṁ atthīti.",
  "tika-abh01t5:122_2": "Mānassa diṭṭhisadisā pavatti ahamasmīti pavattamānassa diṭṭhiṭṭhāne ṭhānaṁ.",
  "tika-abh01t5:122_3": "Ālokasseva pavattikālo viyāti cirappavattiṁ sandhāyāha.",
  "tika-abh01t5:122_4": "Ekadesasāmaññena hi yathādhippetena upamā hotīti.",
  "tika-abh01t5:122_5": "Khāre vāti kaṭṭhādīnaṁ khāracchārikāyaṁ. Sammadditvāti kiledetvā. Chandoti taṇhā.",
  "tika-abh01t5:122_6": "Anusayoti taṇhā mānānusayo ca.",
  "tika-abh01t5:122_7": "Etasmiñca sutte asamūhatassa gandhassa samugghāṭanaṁ viya asamūhatamānādisamugghātaṁ dassentena aññamaññe kilese pajahatīti dassitanti ānītaṁ, na yathāvuttanayena upamāya vuttattāti daṭṭhabbaṁ.",
  "tika-abh01t5:122_8": "Nirantaraṁ pavattamāne citte tassa saṁkilesavodānakarā sāvajjānavajjā cetasikā uppajjamānā tassaṅgabhūtā avayavā viya hontīti ‘‘cittaṅgavasenā’’ti vuttaṁ.",
  "tika-abh01t5:123_0": "Lokuttarakusalavaṇṇanā niṭṭhitā.",
  "tika-abh01t5:124_0": "Kusalakathāvaṇṇanā niṭṭhitā.",
  "tika-abh01t5:125_0": "Akusalapadaṁ",
  "tika-abh01t5:126_0": "Dhammuddesavāro",
  "tika-abh01t5:127_0": "Paṭhamacittakathāvaṇṇanā",
  "tika-abh01t5:128_0": "365.",
  "tika-abh01t5:128_1": "Kusale vuttanayaṁ anugantvā yathānurūpaṁ veditabbatāya ‘‘vuttanayenā’’ti āha.",
  "tika-abh01t5:128_2": "Gantabbābhāvatoti bujjhitabbābhāvato.",
  "tika-abh01t5:128_3": "Diṭṭhiyā gatamattanti diṭṭhiyā gatimattaṁ gahaṇamattaṁ.",
  "tika-abh01t5:128_4": "Āsannakāraṇattā ayonisomanasikārassa visuṁ gahaṇaṁ ekantakāraṇattā ca.",
  "tika-abh01t5:128_5": "Satisaṁvaroti idha sītādīhi phuṭṭhassa appamajjanaṁ khamanaṁ daṭṭhabbaṁ.",
  "tika-abh01t5:128_6": "Pahānasaṁvaroti vīriyasaṁvaro.",
  "tika-abh01t5:129_0": "Assādadassananti assādadiṭṭhi.",
  "tika-abh01t5:129_1": "Phalaṭṭhena paccupaṭṭhānena asammāpaṭipattipaccupaṭṭhānomoho, sammāpaṭipattipaṭipakkhabhāvaggahaṇākāro vā.",
  "tika-abh01t5:129_2": "Sabbassa lobhassa abhijjhābhāve satipi visesayuttāya abhijjhāya kammapathappattāya idhuppajjamānāya lakkhaṇādiṁ dassetuṁ ‘‘sā parasampattīna’’ntiādimāha.",
  "tika-abh01t5:129_3": "Attano pariṇāmanassa purecārikā taṇhābhirati abhirati.",
  "tika-abh01t5:130_0": "Anupaparikkhā moho.",
  "tika-abh01t5:130_1": "Mohavasena hi diṭṭhivasena vā avatthusmiṁ sānunayo adhimokkho uppajjatīti.",
  "tika-abh01t5:130_2": "Asatiyacitteti ahirikādīhi ārakkharahitacitte.",
  "tika-abh01t5:130_3": "Satirahitattā satipaṭipakkhattā cāti etena satirahitā satipaṭipakkhā ca akusalā khandhā eva micchāsatīti dasseti.",
  "tika-abh01t5:130_4": "Te pana upanāhādippavattiyaṁ cirakatādisallakkhaṇe paṭusaññāsampayuttā daṭṭhabbā.",
  "tika-abh01t5:130_5": "Sadarathādibhāvo avisesena kilesasampayogato vutto lahutādiekantapaṭipakkhānaṁ thinamiddhādīnaṁ kesañci idha abhāvā.",
  "tika-abh01t5:130_6": "Avūpasamoti asannisinnasabbhāvamāha.",
  "tika-abh01t5:130_7": "Anavaṭṭhānarasanti calanakiccaṁ.",
  "tika-abh01t5:130_8": "Cetaso avūpasameti nipphādetabbe payojane bhummaṁ, avūpasamapaccayabhūtaṁ ārammaṇaṁ vā ‘‘avūpasamo’’ti vuttaṁ.",
  "tika-abh01t5:131_0": "Dhammuddesavārakathāvaṇṇanā niṭṭhitā.",
  "tika-abh01t5:132_0": "Niddesavārakathāvaṇṇanā",
  "tika-abh01t5:133_0": "377.Sahajātadhammesuakampanaṁ na kosajjesu akampanaṁ viya tappaṭipakkhabhāvato daṭṭhabbaṁ, taṁtaṁpāpakiriyāya ussahanavasena pana thiratā tattha akampanaṁ.",
  "tika-abh01t5:134_0": "381.Diṭṭhiyā virūpaṁ phanditanti tathā tathā sassatādivasena pavattā diṭṭhi eva vuccati.",
  "tika-abh01t5:134_1": "Tarantīti titthe viya pilavanti.",
  "tika-abh01t5:134_2": "Vipariyesatoti vatthussa viparītato.",
  "tika-abh01t5:135_0": "390.",
  "tika-abh01t5:135_1": "Sabhāvapaṭicchādanavasena pakatiattādiasantagahaṇassa aniccādīnaṁ niccādivisamagahaṇassa ca saññādivipariyesassa nissayattā ‘‘asantaṁ asamañca bujjhatī’’ti vuttaṁ.",
  "tika-abh01t5:136_0": "Dutiyacittavaṇṇanā",
  "tika-abh01t5:137_0": "399.Kiñcāpi…pe… parāmasantassa uppajjatīti purimacittena avisesaṁ dasseti.",
  "tika-abh01t5:137_1": "Anussāhanāvasīdanabhāvena saṁhatabhāvo thinaṁ.",
  "tika-abh01t5:138_0": "Tatiyacittavaṇṇanā",
  "tika-abh01t5:139_0": "400.Idha mānena saddhiṁ pañca apaṇṇakaṅgānīti avirajjhanakaṅgāni uppattiarahaṅgāni hontīti attho daṭṭhabbo.",
  "tika-abh01t5:139_1": "Mānassa aniyatattā na niyatayevāpanakāti .",
  "tika-abh01t5:139_2": "Paṭṭhāne hi ‘‘saṁyojanaṁ dhammaṁ paṭicca saṁyojano dhammo uppajjati hetupaccayā’’ti (paṭṭhā.",
  "tika-abh01t5:139_3": "3.4.1) ettha ‘‘catukkhattuṁ kāmarāgena tikkhattuṁ paṭighena ca māno vicikicchā bhavarāgo tayopete sakadāgāmino saṁyojanānaṁ saṁyojanehi dasavidhā yojanā’’ti dassitāya dasavidhāya yojanāya ‘‘kāmarāgasaṁyojanaṁ paṭicca mānasaṁyojanaṁ avijjāsaṁyojana’’nti vatvā ‘‘kāmarāgasaṁyojanaṁ paṭicca avijjāsaṁyojana’’nti ‘‘mānasaṁyojanaṁ paṭicca bhavarāgasaṁyojanaṁ avijjāsaṁyojana’’nti ca vatvā ‘‘bhavarāgasaṁyojanaṁ paṭicca avijjāsaṁyojana’’nti vuttāhi yojanāhi mānassa aniyatabhāvo pakāsito, tathā kilesadukepi.",
  "tika-abh01t5:139_4": "Idha ca vakkhati ‘‘dasavidhā saṁyojanānaṁ yojanā, tathā dasavidhā kilesāna’’nti ca.",
  "tika-abh01t5:139_5": "Unnamanavaseneva sampaggaharaso, na vīriyaṁ viya taṁtaṁkiccasādhane abbhussāhanavasena.",
  "tika-abh01t5:139_6": "Omānassapi attānaṁ avaṁkatvā gahaṇaṁ sampaggahoti daṭṭhabbo.",
  "tika-abh01t5:140_0": "Catutthacittavaṇṇanā",
  "tika-abh01t5:141_0": "402.",
  "tika-abh01t5:141_1": "Pariharaṇatthaṁ vikkhittā hutvā ussāhaṁ janentā ‘‘pariharaṇatthaṁ saussāhā’’ti vuttā, tesaṁ.",
  "tika-abh01t5:142_0": "Navamacittavaṇṇanā",
  "tika-abh01t5:143_0": "413.",
  "tika-abh01t5:143_1": "Visappanaaniṭṭharūpasamuṭṭhānavasena attano pavattiākāravasena ca visappanaraso.",
  "tika-abh01t5:143_2": "Doso upayogaphalesu aniṭṭhattā visasaṁsaṭṭhapūtimuttaṁ viya daṭṭhabbo.",
  "tika-abh01t5:143_3": "Anabhiratirasāti evaṁpakāresu paṭikkhepena rasavacanesu taṁtaṁpaṭipakkhakiccagahaṇaṁ daṭṭhabbaṁ.",
  "tika-abh01t5:143_4": "Kaṭukākāragati kaṭukañcukatā, attasampatti āvāsādi, parāyattatāya dāsabyaṁ viya daṭṭhabbaṁ.",
  "tika-abh01t5:143_5": "Yathā hi dāsabye sati dāso parāyatto hoti, evaṁ kukkucce sati taṁsamaṅgī.",
  "tika-abh01t5:143_6": "Na hi so attano dhammatāya pavattituṁ sakkoti kusaleti.",
  "tika-abh01t5:143_7": "Atha vā katākatākusalakusalānusocane āyattatāya tadubhayavasena kukkuccena taṁsamaṅgī hotīti dāsabyaṁ viya taṁ hoti.",
  "tika-abh01t5:144_0": "418.Viruddhākāroti viruddhassa puggalassa, cittassa vā ākāro viruddhabhāvo.",
  "tika-abh01t5:144_1": "Tena virujjhanaṁ virodhoti dasseti.",
  "tika-abh01t5:144_2": "Vacananti etaṁ nidassanamattaṁ daṭṭhabbaṁ.",
  "tika-abh01t5:144_3": "Sabbameva hi kiccaṁ etena kariyamānaṁ suropitaṁ sujanitaṁ na hotīti.",
  "tika-abh01t5:144_4": "Ropasaddavacanatthameva keci vaṇṇenti.",
  "tika-abh01t5:144_5": "Taṁ appamāṇanti kodhassa tathāpavattanasabhāvābhāvā aññena kenaci kāraṇena paripuṇṇatā siyāti sandhāya vuttaṁ.",
  "tika-abh01t5:145_0": "Ekādasamacittavaṇṇanā",
  "tika-abh01t5:146_0": "422.Vigatā cikicchāti cikicchituṁ dukkaratāya vuttaṁ, na sabbathā cikicchābhāvā vicikicchāyāti tadatthaṁ dasseti.",
  "tika-abh01t5:147_0": "424.",
  "tika-abh01t5:147_1": "Nicchayābhāvā asaṇṭhahanato cetaso pavattipaccayamattatāya ‘‘pavattiṭṭhitimatta’’nti vuttaṁ.",
  "tika-abh01t5:148_0": "425.",
  "tika-abh01t5:148_1": "Ekaṁ ākāraṁ gantuṁ asamatthatāya attano āmukhaṁ sappanato osakkati.",
  "tika-abh01t5:149_0": "Dvādasamacittavaṇṇanā",
  "tika-abh01t5:150_0": "429.",
  "tika-abh01t5:150_1": "Uddhaccaṁ attano gahitākāre eva ṭhatvā bhamatīti ekārammaṇasmiṁyeva vipphandanaṁ hoti.",
  "tika-abh01t5:150_2": "Vicikicchā pana yadipi rūpādīsu ekasmiññevārammaṇe uppajjati, tathāpi ‘‘evaṁ nu kho, idaṁ nu kho’’ti uppajjamānā ‘‘nanu kho, aññaṁ nu kho’’ti aññaṁ gahetabbākāraṁ apekkhatīti nānārammaṇe calanaṁ hoti.",
  "tika-abh01t5:151_0": "‘‘Evaṁsampadamidaṁ veditabba’’nti ettāvatā imasmiṁ cittadvaye vuttapakiṇṇakaṁ dassetvā dvādasasu dassetuṁ ‘‘sabbesupī’’tiādimāha.",
  "tika-abh01t5:151_1": "Kusalesupi ārammaṇādhipatiṁ anuddharitvā sahajātādhipatino eva uddhaṭattā idhāpi so eva uddharitabbo siyāti ‘‘sahajātādhipati labbhamānopi na uddhaṭo’’ti vuttaṁ nārammaṇādhipatino alabbhamānattā.",
  "tika-abh01t5:151_2": "Sopi hi aṭṭhasu lobhasahagatesu labbhatīti.",
  "tika-abh01t5:151_3": "Sesopīti vīmaṁsato aññopi sahajātādhipati natthi, yo uddharitabbo siyā.",
  "tika-abh01t5:151_4": "Ārammaṇādhipatimhi vattabbameva natthi.",
  "tika-abh01t5:151_5": "Kañci dhammanti chandādīsu ekampi sahajātaṁ.",
  "tika-abh01t5:151_6": "Kusalattike tāva paṭiccavārādīsu ‘‘na hetupaccayā adhipatipaccayā’’ti ekassapi pañhassa anuddhaṭattā paṭṭhāne paṭisiddhatā veditabbā.",
  "tika-abh01t5:151_7": "Aññathā hi ‘‘akusalaṁ dhammaṁ paṭicca akusalo dhammo uppajjati na hetupaccayā adhipatipaccayā’’ti (paṭṭhā.",
  "tika-abh01t5:151_8": "1.1.86) etassa vasena ‘‘eka’’nti vattabbaṁ siyā.",
  "tika-abh01t5:152_0": "Dassanena pahātabbābhāvatoti dassanena pahātabbassa abhāvato, dassanena pahātabbesu vā abhāvato.",
  "tika-abh01t5:152_1": "Etena paṭisandhianākaḍḍhanato dassanena pahātabbesu anāgamananti tattha anāgamanena paṭisandhianākaḍḍhanaṁ sādheti.",
  "tika-abh01t5:152_2": "Anākaḍḍhanato anāgamanaṁ pana sādhetuṁ ‘‘tesu hī’’tiādimāha.",
  "tika-abh01t5:152_3": "Ettheva paṭisandhidānaṁ bhaveyya.",
  "tika-abh01t5:152_4": "Tathā ca sati dassanena pahātabbaṁ siyā apāyagamanīyassa dassanena pahātabbabhāvato.",
  "tika-abh01t5:152_5": "Na cetaṁ dassanena pahātabbaṁ siyā, tasmā dassanena pahātabbavibhaṅge nāgatanti adhippāyo.",
  "tika-abh01t5:153_0": "Kathaṁ panetaṁ ñāyati ‘‘paṭisandhianākaḍḍhanato dassanena pahātabbesu anāgamana’’nti?",
  "tika-abh01t5:153_1": "Dassanena pahātabbānaññeva nānākkhaṇikakammapaccayabhāvassa vuttattā.",
  "tika-abh01t5:153_2": "Duvidhā hi akusalā dassanena pahātabbā bhāvanāya pahātabbāti.",
  "tika-abh01t5:153_3": "Tattha bhāvanāya pahātabbacetanānaṁ nānākkhaṇikakammapaccayabhāvo na vutto, itarāsaññeva vutto.",
  "tika-abh01t5:153_4": "‘‘Bhāvanāya pahātabbo dhammo neva dassanena na bhāvanāya pahātabbassa dhammassa kammapaccayena paccayo’’ti ettha hi sahajātameva vibhattaṁ, na nānākkhaṇikanti.",
  "tika-abh01t5:153_5": "Tathā paccanīyepi ‘‘bhāvanāya pahātabbo dhammo neva dassanena na bhāvanāya pahātabbassa dhammassa ārammaṇapaccayena paccayo…pe… sahajātapaccayena…pe… upanissayapaccayena…pe….",
  "tika-abh01t5:153_6": "Pacchājātapaccayena paccayo’’ti ettakameva vuttaṁ, na vuttaṁ ‘‘kammapaccayena paccayo’’ti. Itarattha ca vuttaṁ.",
  "tika-abh01t5:153_7": "Uddhaccasahagatā ca cetanā bhāvanāya pahātabbesu eva āgatāti nānākkhaṇikakammapaccayo na siyāti.",
  "tika-abh01t5:153_8": "Yadi siyā, bhāvanāya pahātabbacetanāya ca nānākkhaṇikakammapaccayabhāvo vucceyya, na tu vutto.",
  "tika-abh01t5:153_9": "Tasmā uddhaccasahagatā nānākkhaṇikakammapaccayabhāve sati dassanena pahātabbesu vattabbā siyā, tadabhāvā na vuttāti.",
  "tika-abh01t5:153_10": "Paṭisandhianākaḍḍhanato tattha anāgatāti ayametthādhippāyo.",
  "tika-abh01t5:153_11": "Nānākkhaṇikakammapaccayāvacanena pana bhāvanāya pahātabbānaṁ pavattivipākatā paṭikkhittā.",
  "tika-abh01t5:153_12": "Pavattivipākassapi hi nānākkhaṇikakammapaccayatā na sakkā nivāretuṁ.",
  "tika-abh01t5:153_13": "Vuttañca ‘‘sukhāya vedanāya sampayutto dhammo dukkhāya vedanāya sampayuttassa dhammassa kammapaccayena paccayo, nānākkhaṇikā’’tiādi (paṭṭhā. 1.3.56-57).",
  "tika-abh01t5:153_14": "Yadi bhāvanāya pahātabbānaṁ vipākadānaṁ natthi, kathaṁ te vipākadhammadhammā hontīti?",
  "tika-abh01t5:153_15": "Abhiññācittādīnaṁ viya vipākārahasabhāvattā.",
  "tika-abh01t5:153_16": "Yaṁ pana vuttaṁ ‘‘yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ…pe… avikkhepo hoti, imesu dhammesu ñāṇaṁ dhammapaṭisambhidā, tesaṁ vipāke ñāṇaṁ atthapaṭisambhidā’’ti (vibha.",
  "tika-abh01t5:153_17": "730-731) idampi tesaṁ vipākārahataññeva sandhāya vuttaṁ siyā.",
  "tika-abh01t5:153_18": "Idaṁ pana ṭhānaṁ suṭṭhu vicāretabbaṁ. Atthi hi ettha vacanokāso.",
  "tika-abh01t5:153_19": "Na hi vipāketi vacanaṁ vipākadhammavacanaṁ viya vipākārahataṁ vadatīti.",
  "tika-abh01t5:154_0": "Akusalapadavaṇṇanā niṭṭhitā.",
  "tika-abh01t5:155_0": "Abyākatapadaṁ",
  "tika-abh01t5:156_0": "Ahetukakusalavipākavaṇṇanā",
  "tika-abh01t5:157_0": "431.Tesuvipākābyākatantiādīnaṁ ‘‘bhājetvā dassetuṁ katame dhammā abyākatātiādi āraddha’’nti etena sambandho.",
  "tika-abh01t5:157_1": "Tassāpīti etassa ‘‘uppattiṁ dīpetuṁ kāmā…pe… ādi vutta’’nti etena sambandho.",
  "tika-abh01t5:157_2": "Upacitattāti yathā aññassa vipākaṁ paṭibāhitvā attano vipākābhimukhaṁ hoti tathā vaḍḍhitattā.",
  "tika-abh01t5:157_3": "Rūpādīnaṁ paccayānaṁ aññaviññāṇasādhāraṇattā asādhāraṇena vatthunā cakkhuviññāṇaṁ sotaviññāṇanti nāmaṁ uddhaṭaṁ.",
  "tika-abh01t5:157_4": "Cakkhādīnaṁ tikkhamandabhāve viññāṇānaṁ tikkhamandabhāvā visesapaccayattā ca.",
  "tika-abh01t5:158_0": "Cakkhusannissitañca taṁ rūpavijānanañcāti cakkhusannissitarūpavijānanaṁ. Evaṁlakkhaṇaṁ cakkhuviññāṇaṁ.",
  "tika-abh01t5:158_1": "Tattha cakkhusannissitavacanena rūpārammaṇaṁ aññaviññāṇaṁ paṭikkhipati.",
  "tika-abh01t5:158_2": "Rūpavijānanavacanena cakkhunissaye phassādayo nivatteti.",
  "tika-abh01t5:158_3": "Cakkhurūpavacanehi ca nissayato ārammaṇato ca vijānanaṁ vibhāveti.",
  "tika-abh01t5:158_4": "Rūpamattassa ārammaṇassa gahaṇaṁ kiccametassāti rūpamattārammaṇarasaṁ.",
  "tika-abh01t5:158_5": "Jhānaṅgavasenāti idaṁ dvipañcaviññāṇavajjesu vijjamānānaṁ upekkhāsukhadukkhekaggatānaṁ jhānaṅgikattā idhāpi taṁsadisānaṁ tadupacāraṁ katvā vuttaṁ.",
  "tika-abh01t5:158_6": "Na hi jhānapaccayattābhāve jhānaṅgatā atthi.",
  "tika-abh01t5:158_7": "Vuttañhi ‘‘jhānaṅgāni jhānasampayutta…pe… rūpānaṁ jhānapaccayena paccayo’’ti (paṭṭhā. 1.3.112).",
  "tika-abh01t5:158_8": "Etesañca jhānapaccayabhāvo paṭikkhitto.",
  "tika-abh01t5:158_9": "Yathāha ‘‘abyākataṁ dhammaṁ paṭicca abyākato dhammo uppajjati na jhānapaccayā.",
  "tika-abh01t5:158_10": "Pañcaviññāṇasahagataṁ ekaṁ khandhaṁ paṭicca tayo khandhā’’tiādi (paṭṭhā. 1.1.98).",
  "tika-abh01t5:158_11": "Jhānapaccayattābhāvepi vedanācittaṭṭhitīnaṁ upekkhādibhāvato tathābhūtānaṁ vacane aññaṭṭhānābhāvato ca dutiyarāsiniddeso.",
  "tika-abh01t5:159_0": "436.Vatthupaṇḍarattāti sayaṁ kaṇhadhammānaṁ appaṭipakkhattā sabhāvaparisuddhānaṁ pasādahadayavatthunissayānaṁ vasena paṇḍarasabhāvaṁ jātanti adhippāyo.",
  "tika-abh01t5:159_1": "Ayaṁ pana nayo catuvokāre na labbhatīti tattha bhavaṅgassa tato nikkhantākusalassa ca paṇḍaratā na siyā, tasmā tattha paṇḍaratāya kāraṇaṁ vattabbaṁ.",
  "tika-abh01t5:159_2": "Sabhāvo vāyaṁ cittassa paṇḍaratāti.",
  "tika-abh01t5:160_0": "439.Idampīti pi-saddo ṭhitimattasahitaṁ pubbe vuttaṁ vicikicchāsahagataṁ apekkhitvā vutto. Pakatiyāti anatikkamanena. Sopi viseso.",
  "tika-abh01t5:160_1": "Kāyappasādaṁ ghaṭṭetvā pasādapaccayesu mahābhūtesu paṭihaññatīti āpāthaṁ gantvā paṭihaññatīti attho.",
  "tika-abh01t5:160_2": "Yathā ca ‘‘rūpaṁ ārabbha uppanna’’nti vutte na ārammaṇuppādānaṁ pubbāparakālatā hoti, evamidhāpi ghaṭṭanapaṭihananesu daṭṭhabbaṁ.",
  "tika-abh01t5:160_3": "Upamāpi ubhayaghaṭṭanadassanatthaṁ vuttā, na nissitanissayaghaṭṭanānaṁ pubbāparatādassanatthaṁ.",
  "tika-abh01t5:160_4": "Ettha ca bahiddhāti etaṁ nidassanamattaṁ.",
  "tika-abh01t5:160_5": "Ajjhattampi hi ārammaṇaṁ hotīti.",
  "tika-abh01t5:160_6": "Viññāṇadhātunissayabhūtehi vā aññaṁ ‘‘bahiddhā’’ti vuttaṁ.",
  "tika-abh01t5:160_7": "Paṭighaṭṭanānighaṁso balavā hoti, tato eva iṭṭhāniṭṭhaphoṭṭhabbasamāyoge sukhadukkhapaccayā dhātuanuggahadhātukkhobhā ciraṁ anuvattanti.",
  "tika-abh01t5:161_0": "455.",
  "tika-abh01t5:161_1": "Aññesaṁ cittānaṁ sabhāvasuññatasabbhāvā manodhātubhāvo āpajjatīti ce? Na, visesasabbhāvā.",
  "tika-abh01t5:161_2": "Cakkhuviññāṇādīnañhi cakkhādinissitatā cakkhādīnaṁ savisayesu dassanādippavattibhāvatā ca viseso.",
  "tika-abh01t5:161_3": "Manoviññāṇassa pana anaññanissayamanopubbaṅgamatāya aññanissayaviññāṇassa anantarapaccayattābhāvena manodvāraniggamanamukhabhāvābhāvato ca sātisayavijānanakiccatā viseso.",
  "tika-abh01t5:161_4": "Tabbisesavirahā manomattā dhātu manodhātūti tividhā manodhātu eva vuccati, na visesamano.",
  "tika-abh01t5:161_5": "Tasmā ettha mano eva dhātu manodhātūti eva-saddo mattasaddattho daṭṭhabbo.",
  "tika-abh01t5:161_6": "Visesanivattanattho hi so viññāṇassāti.",
  "tika-abh01t5:161_7": "Manodvāraniggamanapavesamukhabhāvato pana manodhātuyā vijānanavisesaviraho daṭṭhabbo, tato eva manoviññāṇantipi na vuccati.",
  "tika-abh01t5:161_8": "Na hi taṁ viññāṇaṁ manato pavattaṁ manaso paccayo, nāpi manaso paccayabhūtaṁ manato pavattaṁ, dassanādīnaṁ pana paccayo, tehi ca pavattaṁ tesaṁ purecaraṁ anucarañcāti.",
  "tika-abh01t5:161_9": "Sammāsaṅkappoti avacanaṁ mahāvipākānaṁ viya janakasadisattābhāvato.",
  "tika-abh01t5:161_10": "Tattha hi tihetukato duhetukampi uppajjamānaṁ sammāsaṅkappatādīhi sadisaṁ sahetukatāyāti.",
  "tika-abh01t5:161_11": "Pañcaviññāṇasoteti ettha yathā paguṇaṁ ganthaṁ sajjhāyanto sajjhāyasote patitaṁ kañci kañci vācanāmaggaṁ na sallakkheti, evaṁ tathāgatassa asallakkhaṇā nāma natthi, na ca pañcaviññāṇasote jhānaṅgābhāvo idha avacanassa kāraṇaṁ.",
  "tika-abh01t5:161_12": "Yadi tadanantaraṁ niddeso taṁsotapatitatā, ito paresaṁ dvinnaṁ manoviññāṇadhātūnaṁ taṁsotapatitatā na siyā.",
  "tika-abh01t5:161_13": "Tasmā pañcaviññāṇānaṁ viya ahetukatāya maggapaccayavirahā ca vijjamānesupi vitakkavicāresu jhānaṅgadhammānaṁ dubbalattā pañcaviññāṇesu viya agaṇanupagabhāvā ca pañcaviññāṇasotapatitatā.",
  "tika-abh01t5:161_14": "Tato eva hi ahetukakiriyattayepi jhānaṅgāni balāni ca saṅgahavāre na uddhaṭāni, jhānapaccayakiccamattato pana paṭṭhāne dubbalānaṁ ettha vitakkādīnaṁ jhānapaccayatā vuttā.",
  "tika-abh01t5:162_0": "469.",
  "tika-abh01t5:162_1": "Samānavatthukaṁ anantarapaccayaṁ labhitvā uppajjamānaṁ santīraṇaṁ manodhātuto balavataraṁ hotīti taṁ yathārammaṇaṁ ārammaṇarasaṁ anubhavantaṁ iṭṭhe somanassasahagataṁ hoti, iṭṭhamajjhatte upekkhāsahagataṁ sātisayānubhavattā, tasmā ‘‘ayañhi iṭṭhārammaṇasmiṁ yevā’’tiādi vuttaṁ.",
  "tika-abh01t5:162_2": "Voṭṭhabbanaṁ pana satipi balavabhāve vipākappavattiṁ nivattetvā visadisaṁ manaṁ karontaṁ manasikārakiccantarayogato vipāko viya anubhavanameva na hotīti sabbattha upekkhāsahagatameva hoti, tathā pañcadvārāvajjanaṁ manodvārāvajjanañca kiccavasena apubbattā.",
  "tika-abh01t5:163_0": "Ahetukakusalavipākavaṇṇanā niṭṭhitā.",
  "tika-abh01t5:164_0": "Aṭṭhamahāvipākacittavaṇṇanā",
  "tika-abh01t5:165_0": "498.Alobhoabyākatamūlantiādīsu kusalapakkhe tāva alobhādosānaṁ niddesesu ‘‘yo tasmiṁ samaye alobho alubbhanā…pe… alobho kusalamūla’’nti (dha. sa.",
  "tika-abh01t5:165_1": "32), ‘‘yo tasmiṁ samaye adoso adussanā…pe… adoso kusalamūla’’nti (dha. sa.",
  "tika-abh01t5:165_2": "33) ca vuttattā idhāpi taṁniddesesu ‘‘alobho abyākatamūla’’nti ‘‘adoso abyākatamūla’’nti vacanaṁ yujjeyya.",
  "tika-abh01t5:165_3": "Paññindriyādiniddesesu pana ‘‘paññāratanaṁ amoho dhammavicayo sammādiṭṭhī’’ti (dha. sa.",
  "tika-abh01t5:165_4": "34, 37) evaṁ tatthapi vuttaṁ, na vuttaṁ ‘‘amoho kusalamūla’’nti.",
  "tika-abh01t5:165_5": "Tasmā idhāpi ‘‘amoho abyākatamūla’’nti pāṭhena na bhavitabbaṁ siyā.",
  "tika-abh01t5:165_6": "Alobhādosānaṁ viya amohassapi abyākatamūladassanatthaṁ panetaṁ vuttanti veditabbaṁ.",
  "tika-abh01t5:165_7": "Aviññattijanakatoti kāyavacīkammadvāranivāraṇaṁ karoti.",
  "tika-abh01t5:165_8": "Avipākadhammatoti manokammadvāranivāraṇañca.",
  "tika-abh01t5:165_9": "Vipākadhammānañhi kammadvāraṁ vuttanti.",
  "tika-abh01t5:165_10": "Tathā appavattitoti dānādipuññakiriyabhāvena appavattito.",
  "tika-abh01t5:165_11": "Etena puññakiriyavatthubhedameva nivāreti.",
  "tika-abh01t5:166_0": "Balavapaccayehīti payogena vinā nipphannehi ārammaṇādipaccayehi.",
  "tika-abh01t5:166_1": "Asaṅkhārikādīsu hi yena kenaci cittena kamme āyūhite asaṅkhārena appayogena kammakammanimittagatinimittapaccupaṭṭhāne paṭisandhi uppajjamānā asaṅkhārikā hoti, sasaṅkhārena sappayogena kammādipaccupaṭṭhāne sasaṅkhārikā.",
  "tika-abh01t5:166_2": "Bhavaṅgacutiyo pana paṭisandhisadisāva.",
  "tika-abh01t5:166_3": "Tadārammaṇañca kusalākusalāni viya asaṅkhārikaṁ sasaṅkhārikañca daṭṭhabbanti.",
  "tika-abh01t5:166_4": "Etesu balavaṁ dubbalañca vicāretuṁ ‘‘tattha sabbepi sabbaññubodhisattā’’tiādimāha.",
  "tika-abh01t5:166_5": "Kālavasena pana pariṇamatīti appāyukasaṁvattanikakammabahule kāle taṁkammasahitasantānajanitasukkasoṇitapaccayānaṁ taṁmūlakānaṁ candasūriyavisamaparivattādijanitautāhārādivisamapaccayānañca vasena pariṇamati.",
  "tika-abh01t5:167_0": "Vipākuddhārakathāvaṇṇanā",
  "tika-abh01t5:168_0": "Yato yattako ca vipāko hoti, yasmiñca ṭhāne vipaccati, taṁ dassetuṁ vipākuddhārakathā āraddhā.",
  "tika-abh01t5:168_1": "Etthevāti ekāya cetanāya kamme āyūhiteyeva.",
  "tika-abh01t5:168_2": "Duhetukapaṭisandhivasena dvādasakamaggopi hoti , dvādasakappakāropīti attho.",
  "tika-abh01t5:168_3": "Ahetukapaṭisandhivasena ahetukaṭṭhakampi.",
  "tika-abh01t5:168_4": "Asaṅkhārikasasaṅkhārikānaṁ sasaṅkhārikaasaṅkhārikavipākasaṅkaraṁ anicchanto dutiyatthero ‘‘dvādasā’’tiādimāha.",
  "tika-abh01t5:168_5": "Purimassa hi paccayatosasaṅkhārikaasaṅkhārikabhāvo, itaresaṁ kammato.",
  "tika-abh01t5:168_6": "Tatiyo tihetukato duhetukampi anicchanto ‘‘dasā’’tiādimāha.",
  "tika-abh01t5:169_0": "Imasmiṁ vipākuddhāraṭṭhāne kammapaṭisandhivavatthānatthaṁ sāketapañhaṁ gaṇhiṁsu.",
  "tika-abh01t5:169_1": "Kammavasena vipākassa taṁtaṁguṇadosussadanimittataṁ dassetuṁ ussadakittanaṁ gaṇhiṁsu.",
  "tika-abh01t5:169_2": "Hetukittanaṁ idha paṭhamattherassa adhippāyena vuttaṁ.",
  "tika-abh01t5:169_3": "Dutiyattheravādādīsu visesaṁ tattha tattheva vakkhāmi.",
  "tika-abh01t5:169_4": "Ñāṇassa jaccandhādivipattinimittapaṭipakkhabhāvato tihetukaṁ atidubbalampi samānaṁ paṭisandhiṁ ākaḍḍhantaṁ duhetukaṁ ākaḍḍheyyāti ‘‘ahetukā na hotī’’ti āha.",
  "tika-abh01t5:169_5": "Yaṁ pana paṭisambhidāmagge sugatiyaṁ jaccandhabadhirādivipattiyā ahetukaupapattiṁ vajjetvā gatisampattiyā sahetukopapattiṁ dassentena ‘‘gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti’’cceva (paṭi. ma. 1.232) vuttaṁ.",
  "tika-abh01t5:169_6": "Tena ñāṇavippayuttena kammunā ñāṇasampayuttapaṭisandhi na hotīti dīpitaṁ hoti.",
  "tika-abh01t5:169_7": "Aññathā ‘‘sattannaṁ hetūnaṁ paccayā upapatti hotī’’ti idampi vucceyya.",
  "tika-abh01t5:169_8": "Tathā hi ‘‘gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti?",
  "tika-abh01t5:169_9": "Kusalassa kammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā honti.",
  "tika-abh01t5:169_10": "Tena vuccati kusalamūlapaccayāpi saṅkhārā.",
  "tika-abh01t5:169_11": "Nikantikkhaṇe dve hetū akusalā tasmiṁ khaṇe jātacetanāya sahajātapaccayā honti.",
  "tika-abh01t5:169_12": "Tena vuccati akusalamūlapaccayāpi saṅkhārā.",
  "tika-abh01t5:169_13": "Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā honti.",
  "tika-abh01t5:169_14": "Tena vuccati nāmarūpapaccayāpi viññāṇaṁ, viññāṇapaccayāpi nāmarūpa’’nti vissajjitaṁ ñāṇasampayuttopapattiyaṁ.",
  "tika-abh01t5:170_0": "Evaṁ ñāṇavippayuttato ñāṇasampayuttupapattiyā ca vijjamānāya ‘‘gatisampattiyā ñāṇasampayutte katamesaṁ sattannaṁ hetūnaṁ paccayā upapatti hoti?",
  "tika-abh01t5:170_1": "Kusalassa kammassa javanakkhaṇe dve hetū kusalā’’ti vatvā aññattha ca pubbe vuttanayeneva sakkā vissajjanaṁ kātunti.",
  "tika-abh01t5:170_2": "Yathā pana ‘‘ñāṇasampayutte sattannaṁ hetūnaṁ paccayā’’ti avacanato ñāṇavippayuttato ñāṇasampayuttā paṭisandhi na hoti, evaṁ ‘‘gatisampattiyā ñāṇavippayutte channaṁ hetūnaṁ paccayā upapatti hoti’’cceva (paṭi. ma.",
  "tika-abh01t5:170_3": "1.233) vatvā ‘‘sattannaṁ hetūnaṁ paccayā’’ti avacanato ñāṇasampayuttato ñāṇavippayuttāpi paṭisandhi na hotīti āpannaṁ.",
  "tika-abh01t5:170_4": "Etthāpi hi na na sakkā kammanikantikkhaṇesu tayo ca dve ca hetū yojetvā paṭisandhikkhaṇe dve yojetunti.",
  "tika-abh01t5:170_5": "Imassa pana therassa ayamadhippāyo siyā ‘‘kammasarikkhakavipākadassanavasena idha pāṭho sāvaseso kathito’’ti.",
  "tika-abh01t5:170_6": "‘‘Ñāṇasampayutte aṭṭhannaṁ hetūnaṁ paccayā’’ti etthāpi pāṭhassa sāvasesatāpattīti ce?",
  "tika-abh01t5:170_7": "Na, dubbalassa duhetukakammassa ñāṇasampayuttavipākadāne asamatthattā.",
  "tika-abh01t5:170_8": "Tihetukassa pana ahetukavipaccane viya duhetukavipaccanepi natthi samatthatāvighātoti.",
  "tika-abh01t5:170_9": "Ārammaṇena vedanā parivattetabbāti santīraṇatadārammaṇe sandhāya vuttaṁ.",
  "tika-abh01t5:170_10": "Vibhāgaggahaṇasamatthatābhāvato hi cakkhuviññāṇādīni iṭṭhaiṭṭhamajjhattesu upekkhāsahagatāneva honti, kāyaviññāṇañca sukhasahagatameva paṭighaṭṭanāvisesenāti.",
  "tika-abh01t5:171_0": "Visesavatā kālena tadārammaṇapaccayasabbajavanavatā vipākappavattiṁ dassetuṁ ‘‘saṁvarāsaṁvare…pe… upagatassā’’ti vuttaṁ aññakāle pañcaviññāṇādiparipuṇṇavipākappavattiabhāvā.",
  "tika-abh01t5:171_1": "Kakkaṭaka…pe… bhavaṅgotaraṇanti etena idaṁ dasseti – kedāre pūretvā nadīpavesanamaggabhūtaṁ mātikaṁ appavisitvā kakkaṭakamaggādinā amaggena nadīotaraṇaṁ viya cittassa javitvā bhavaṅgappavesanamaggabhūte tadārammaṇe anuppanne maggena vinā bhavaṅgotaraṇanti.",
  "tika-abh01t5:172_0": "Etesu tīsu moghavāresu dutiyo upaparikkhitvā gahetabbo.",
  "tika-abh01t5:172_1": "Yadi hi anulome vedanāttike paṭiccavārādīsu ‘‘āsevanapaccayā na magge dve’’ti ‘‘na maggapaccayā āsevane dve’’ti ca vuttaṁ siyā, sopi moghavāro labbheyya.",
  "tika-abh01t5:172_2": "Yadi pana voṭṭhabbanampi āsevanapaccayo siyā, kusalākusalānampi siyā.",
  "tika-abh01t5:172_3": "Na hi āsevanapaccayaṁ laddhuṁ yuttassa āsevanapaccayabhāvī dhammo āsevanapaccayoti avutto atthi.",
  "tika-abh01t5:172_4": "Voṭṭhabbanassa pana kusalākusalānaṁ āsevanapaccayabhāvo avutto.",
  "tika-abh01t5:172_5": "‘‘Kusalaṁ dhammaṁ paṭicca kusalo dhammo uppajjati nāsevanapaccayā.",
  "tika-abh01t5:172_6": "Akusalaṁ dhammaṁ…pe… nāsevanapaccayā’’ti (paṭṭhā.",
  "tika-abh01t5:172_7": "1.1.93) vacanato paṭikkhittova.",
  "tika-abh01t5:172_8": "Athāpi siyā ‘‘asamānavedanānaṁ vasena evaṁ vutta’’nti, evamapi yathā ‘‘āvajjanā kusalānaṁ khandhānaṁ akusalānaṁ khandhānaṁ anantarapaccayena paccayo’’ti (paṭṭhā.",
  "tika-abh01t5:172_9": "1.1.417) vuttaṁ, evaṁ ‘‘āsevanapaccayena paccayoti’’pi vattabbaṁ siyā, jātibhedā na vuttanti ce?",
  "tika-abh01t5:172_10": "Bhūmibhinnassa kāmāvacarassa rūpāvacarādīnaṁ āsevanapaccayabhāvo viya jātibhinnassapi bhaveyyāti vattabbo eva siyā.",
  "tika-abh01t5:172_11": "Abhinnajātikassa ca vasena yathā ‘‘āvajjanā sahetukānaṁ khandhānaṁ anantarapaccayena paccayo’’ti vuttaṁ, evaṁ ‘‘āsevanapaccayena paccayo’’tipi vattabbaṁ siyā, na tu vuttaṁ.",
  "tika-abh01t5:172_12": "Tasmā vedanāttikepi saṅkhittāya gaṇanāya ‘‘āsevanapaccayā na magge ekaṁ, na maggapaccayā āsevane eka’’nti evaṁ gaṇanāya niddhāriyamānāya voṭṭhabbanassa āsevanapaccayattassa abhāvā yathāvuttappakāro dutiyo moghavāro vīmaṁsitabbo.",
  "tika-abh01t5:173_0": "Voṭṭhabbanaṁ pana vīthivipākasantatiyā āvaṭṭanato āvajjanā, tato visadisassa javanassa karaṇato manasikāro ca.",
  "tika-abh01t5:173_1": "Evañca katvā paṭṭhāne ‘‘voṭṭhabbanaṁ kusalānaṁ khandhānaṁ anantarapaccayena paccayo’’tiādi na vuttaṁ, ‘‘āvajjanā’’icceva vuttaṁ.",
  "tika-abh01t5:173_2": "Tasmā voṭṭhabbanato catunnaṁ vā pañcannaṁ vā javanānaṁ ārammaṇapurejātaṁ bhavituṁ asakkontaṁ rūpādiāvajjanādīnaṁ paccayo bhavituṁ na sakkoti, ayametassa sabhāvoti javanāpāripūriyā dutiyo moghavāro dassetuṁ yutto siyā, ayampi aṭṭhakathāyaṁ anāgatattā suṭṭhu vicāretabbo.",
  "tika-abh01t5:173_3": "Bhavaṅgassa javanānubandhanabhūtattā ‘‘tadārammaṇaṁ bhavaṅga’’nti vuttaṁ. Paṭṭhāne (paṭṭhā.",
  "tika-abh01t5:173_4": "3.1.102) ca vuttaṁ ‘‘sahetukaṁ bhavaṅgaṁ ahetukassa bhavaṅgassa anantarapaccayena paccayo’’ti, ‘‘ahetukaṁ bhavaṅgaṁ sahetukassa bhavaṅgassa anantarapaccayena paccayo’’ti ca.",
  "tika-abh01t5:173_5": "Kusalākusalānaṁ sukhadukkhavipākamatto vipāko na iṭṭhāniṭṭhānaṁ vibhāgaṁ karoti, javanaṁ pana rajjanavirajjanādivasena iṭṭhāniṭṭhavibhāgaṁ karotīti ‘‘ārammaṇarasaṁ javanameva anubhavatī’’ti vuttaṁ.",
  "tika-abh01t5:174_0": "Avijjamāne kārake kathaṁ āvajjanādibhāvena pavatti hotīti taṁ dassetuṁ pañcavidhaṁ niyāmaṁ nāma gaṇhiṁsu.",
  "tika-abh01t5:174_1": "Niyāmo ca dhammānaṁ sabhāvakiccapaccayabhāvavisesova.",
  "tika-abh01t5:174_2": "Taṁtaṁsadisaphaladānanti tassa tassa attano anurūpaphalassa dānaṁ.",
  "tika-abh01t5:174_3": "Sadisavipākadānanti ca anurūpavipākadānanti attho.",
  "tika-abh01t5:174_4": "Idaṁ vatthunti ekavacananiddeso ekagāthāvatthubhāvena kato.",
  "tika-abh01t5:174_5": "Jagatippadesoti yathāvuttato aññopi lokappadeso.",
  "tika-abh01t5:174_6": "Kālagatiupadhipayogapaṭibāḷhañhi pāpaṁ na vipacceyya, na padesapaṭibāḷhanti.",
  "tika-abh01t5:174_7": "Sabbaññutaññāṇapadaṭṭhānapaṭisandhiyādidhammānaṁ niyāmo dasasahassikampanapaccayabhāvo dhammaniyāmo.",
  "tika-abh01t5:174_8": "Ayaṁ idha adhippetoti etena niyāmavasena āvajjanādibhāvo, na kārakavasenāti etamatthaṁ dasseti.",
  "tika-abh01t5:175_0": "Imasmiṁ ṭhāneti soḷasavipākakathāṭhāne.",
  "tika-abh01t5:175_1": "Dvādasahi vāhetabbā nāḷiyantopamā na dvādasannaṁ cittānaṁ ekasmiṁ dvāre ekārammaṇe saha kiccakaraṇavasena vuttā, atha kho dvādasannaṁ ekasmiṁ dvāre sakiccakaraṇamattavasena.",
  "tika-abh01t5:175_2": "Ahetukapaṭisandhijanakasadisajavanānantaraṁ ahetukatadārammaṇaṁ dassento ‘‘catunnaṁ pana duhetukakusalacittānaṁ aññatarajavanassa…pe… patiṭṭhātī’’ti āha.",
  "tika-abh01t5:175_3": "Ahetukapaṭisandhikassa pana tihetukajavane javite paṭisandhidāyakena kammena ahetukassa tadārammaṇassa nibbatti na paṭisedhitā.",
  "tika-abh01t5:175_4": "Evaṁ duhetukapaṭisandhikassapi tihetukānantaraṁ duhetukatadārammaṇaṁ appaṭisiddhaṁ daṭṭhabbaṁ.",
  "tika-abh01t5:175_5": "Paripuṇṇavipākassa ca paṭisandhijanakakammassa vasenāyaṁ vipākavibhāvanā tassā mukhanidassanamattamevāti pavattivipākassa ca ekassa tihetukādikammassa soḷasavipākacittādīni vuttanayena yojetabbāni.",
  "tika-abh01t5:175_6": "Tasmā yena kenaci kammunā ekena anekaṁ tadārammaṇaṁ pavattamānaṁ kammavisesābhāvā yesaṁ taṁ anubandhabhūtaṁ, tesaṁ javanasaṅkhātānaṁ paccayānaṁ visesena visiṭṭhaṁ hotīti javanenāyaṁ tadārammaṇaniyāmo vutto, na nānākammunā nibbattamānassa vasena.",
  "tika-abh01t5:175_7": "Evañca katvā paṭṭhāne (paṭṭhā.",
  "tika-abh01t5:175_8": "3.1.98) ‘‘sahetuke khandhe aniccato dukkhato anattato vipassati.",
  "tika-abh01t5:175_9": "Kusalākusale niruddhe ahetuko vipāko tadārammaṇatā uppajjatī’’ti ñāṇānantaraṁ ahetukatadārammaṇaṁ, ‘‘kusalākusale niruddhe sahetuko vipāko tadārammaṇatā uppajjatī’’ti akusalānantarañca sahetukatadārammaṇaṁ vuttaṁ, na ca ‘‘taṁ etena therena adassita’’nti katvā tassa paṭisedho kato hotīti.",
  "tika-abh01t5:176_0": "Yaṁpana javanena…pe… taṁ kusalaṁ sandhāya vuttanti idaṁ kusalassa viya akusalassa sadiso vipāko natthīti katvā vuttaṁ.",
  "tika-abh01t5:176_1": "Sasaṅkhārikāsaṅkhārikaniyamanaṁ pana sandhāya tasmiṁ vutte akusalepi na taṁ na yujjatīti.",
  "tika-abh01t5:176_2": "Aṭṭhānametanti idaṁ niyamitādivasena yoniso ayoniso vā āvaṭṭite ayoniso yoniso vā vavatthāpanassa abhāvaṁ sandhāya vuttaṁ.",
  "tika-abh01t5:177_0": "Paṭisiddhanti avacanameva paṭisedhoti katvā vuttaṁ.",
  "tika-abh01t5:177_1": "Kāmataṇhānibbattena kammunā mahaggatalokuttarānubhavanavipāko na hotīti tattha tadārammaṇābhāvo veditabbo.",
  "tika-abh01t5:177_2": "Āpāthagate visaye tanninnaṁ bhavaṅgaṁ āvajjanaṁ uppādetīti āvajjanaṁ visaye ninnattā uppajjati.",
  "tika-abh01t5:177_3": "Bhavaṅgaṁ pana sabbadā savisaye ninnamevāti visayantaraviññāṇassa paccayo hutvāpi tadabhāvā vinā āvajjanena savisaye ninnattāva uppajjati.",
  "tika-abh01t5:177_4": "Ciṇṇattāti āvajjanena vinā bahulaṁ uppannapubbattā.",
  "tika-abh01t5:177_5": "Samudācārattāti āpāthagate visaye paṭisandhivisaye ca bahulaṁ uppāditapubbattā.",
  "tika-abh01t5:177_6": "Ciṇṇattāti vā puggalena āsevitabhāvo vutto.",
  "tika-abh01t5:177_7": "Samudācārattāti sayaṁ bahulaṁ pavattabhāvo.",
  "tika-abh01t5:177_8": "Nirodhassa anantarapaccayaṁ nevasaññānāsaññāyatananti idaṁ tadanantarameva nirodhaphusanaṁ sandhāya vuttaṁ, na arūpakkhandhānaṁ viya nirodhassa anantarapaccayabhāvaṁ.",
  "tika-abh01t5:177_9": "Nevasaññānāsaññāyatanaṁ pana kiñci parikammena vinā uppajjamānaṁ natthi.",
  "tika-abh01t5:177_10": "Parikammāvajjanameva tassa āvajjananti aññassa viya etassapi sāvajjanatāya bhavitabbaṁ.",
  "tika-abh01t5:178_0": "Ayaṁ panetthādhippāyo daṭṭhabbo – nevasaññānāsaññāyatanassa na nirodhassa anantarapaccayabhāve ninnāditā aññattha diṭṭhā atadatthaparikammabhāve ca uppattiyā, atha ca taṁ tassa anantarapaccayo hoti, tathā ca uppajjati.",
  "tika-abh01t5:178_1": "Evaṁ yathāvuttā manoviññāṇadhātu asatipi nirāvajjanuppattiyaṁ ninnādibhāve nirāvajjanā uppajjatīti.",
  "tika-abh01t5:178_2": "Evañca katvā ‘‘ariyamaggacittaṁ maggānantarāni phalacittānī’’ti idaṁ vuttaṁ.",
  "tika-abh01t5:178_3": "Yadi hi nibbānārammaṇāvajjanābhāvaṁ sandhāyetaṁ vuttaṁ siyā, gotrabhuvodānāni nidassanāni siyuṁ teheva etesaṁ nirāvajjanatāsiddhito.",
  "tika-abh01t5:178_4": "Phalasamāpattikāle ca ‘‘parittārammaṇaṁ mahaggatārammaṇaṁ anulomaṁ phalasamāpattiyā anantarapaccayena paccayo’’ti vacanato samānārammaṇāvajjanarahitattā ‘‘maggānantarāni phalacittānī’’ti evaṁ phalasamāpatticittāni na vajjetabbāni siyuṁ, gotrabhuvodānāni pana yadipi nibbāne ciṇṇāni samudācārāni ca na honti, ārammaṇantare ciṇṇasamudācārāneva.",
  "tika-abh01t5:178_5": "Phalasamāpatticittāni ca maggavīthito uddhaṁ tadatthaparikammasabbhāvāti tesaṁ gahaṇaṁ na kataṁ, anulomānantarañca phalasamāpatticittaṁ ciṇṇaṁ samudācāraṁ, na nevasaññānāsaññāyatanānantaraṁ maggānantarassa viya tadatthaparikammābhāvāti ‘‘nirodhā vuṭṭhahantassā’’ti tañca nidassanaṁ.",
  "tika-abh01t5:178_6": "Ārammaṇena pana vinā nuppajjatīti idaṁ etassa mahaggatārammaṇattābhāvā pucchaṁ kāretvā ārammaṇaniddhāraṇatthaṁ vuttaṁ.",
  "tika-abh01t5:179_0": "Tatthāti vipākakathāyaṁ.",
  "tika-abh01t5:179_1": "Jaccandhapīṭhasappiupamānidassanaṁ vipākassa nissayena vinā appavattidassanatthaṁ.",
  "tika-abh01t5:179_2": "Visayaggāhoti idaṁ cakkhādīnaṁ savisayaggahaṇena cakkhuviññāṇādivipākassa dassanatthaṁ vuttaṁ.",
  "tika-abh01t5:179_3": "Upanissayato cakkhādīnaṁ dassanādiatthato ca tasseva vipākassa dassanatthaṁ ‘‘upanissayamatthaso’’ti vuttaṁ.",
  "tika-abh01t5:179_4": "Hadayavatthumevāti yathā purimacittāni hadayavatthunissitāni ca pasādavatthuanugatāni ca aññārammaṇāni honti, na evaṁ bhavaṅgaṁ, taṁ panetaṁ vatthārammaṇantararahitaṁ kevalaṁ hadayavatthumeva nissāya pavattatīti vuttaṁ hoti.",
  "tika-abh01t5:179_5": "Hadayarūpavatthukanti idhāpi aññavatthānugatanti adhippāyo veditabbo.",
  "tika-abh01t5:179_6": "Makkaṭakassa hi suttārohaṇaṁ viya pasādavatthukaṁ cittaṁ, suttena gamanādīni viya tadanugatāni sesacittānīti.",
  "tika-abh01t5:179_7": "Suttaghaṭṭanamakkaṭakacalanāni viya pasādaghaṭṭanabhavaṅgacalanāni saha hontīti dīpanato ‘‘ekekaṁ…pe… āgacchatī’’tipi dīpeti.",
  "tika-abh01t5:180_0": "Bhavaṅgassa āvaṭṭitakāloti idaṁ dovārikasadisānaṁ cakkhuviññāṇādīnaṁ pādaparimajjakasadisassa āvajjanassa saññādānasadiso anantarapaccayabhāvo eva bhavaṅgāvaṭṭananti katvā vuttaṁ.",
  "tika-abh01t5:180_1": "Vipākamanodhātuādīnaṁ adisvāva sampaṭicchanādikaraṇaṁ gāḷhaggahaṇamattaputhulacaturassabhāvavijānanamattakahāpaṇabhāvavijānanamattakammopanayanamattasāmaññavasena vuttaṁ, na gāḷhaggāhakādīnaṁ kahāpaṇadassanassa abhāvo taṁsamānabhāvo ca sampaṭicchanādīnaṁ adhippetoti veditabbo.",
  "tika-abh01t5:181_0": "Paṇḍaraṁetanti paṇḍararūpadassanasāmaññato cakkhuviññāṇameva dassanakiccaṁ sādhetīti dīpanaṁ veditabbaṁ.",
  "tika-abh01t5:181_1": "Evaṁ sotadvārādīsupi yojetabbaṁ savanādivasena.",
  "tika-abh01t5:181_2": "Santāpanavasena guḷasīlo guḷappayojano vā goḷiyako.",
  "tika-abh01t5:181_3": "Upanissayatoti na upanissayapaccayaṁ sandhāya vuttaṁ.",
  "tika-abh01t5:181_4": "Yasmiṁ pana asati yo na hoti, so idha ‘‘upanissayo’’ti adhippeto.",
  "tika-abh01t5:181_5": "Ālokasannissitanti idampi āloke sati sabbhāvaṁ sandhāya vuttaṁ, na upanissayapaccayataṁ.",
  "tika-abh01t5:181_6": "Mandathāmagataṁ nāma kiriyacittassa paccayabhāvaṁ anupagantvā sayameva pavattamānaṁ.",
  "tika-abh01t5:182_0": "Asaṅkhārikasasaṅkhārikesudosaṁ disvāti na kammassa viruddhasabhāvena vipākena bhavitabbanti asaṅkhārikakammassa sasaṅkhārikavipākesu, sasaṅkhārikakammassa ca asaṅkhārikavipākesu dosaṁ disvā.",
  "tika-abh01t5:182_1": "Ahetukānaṁ pana rūpādīsu abhinipātamattādikiccānaṁ na sasaṅkhārikaviruddho sabhāvoti asaṅkhārikatā natthi, asaṅkhārikaviruddhasabhāvābhāvā nāpi sasaṅkhārikatāti ubhayāvirodhā ubhayenapi tesaṁ nibbattiṁ anujānāti.",
  "tika-abh01t5:182_2": "Cittaniyāmanti tadārammaṇaniyāmaṁ.",
  "tika-abh01t5:182_3": "Kiriyato pañcāti imesaṁ…pe… patiṭṭhātīti kiriyajavanānantarañca tadārammaṇaṁ vuttaṁ. Paṭṭhāne (paṭṭhā.",
  "tika-abh01t5:182_4": "1.3.94) pana ‘‘kusalākusale niruddhe vipāko tadārammaṇatā uppajjatī’’ti vipākadhammadhammānameva anantarā tadārammaṇaṁ vuttaṁ.",
  "tika-abh01t5:182_5": "Kusalattike ca ‘‘sekkhā vā puthujjanā vā kusalaṁ aniccato’’tiādinā (paṭṭhā.",
  "tika-abh01t5:182_6": "1.1.406) kusalākusalajavanameva vatvā tadanantaraṁ tadārammaṇaṁ vuttaṁ, na abyākatānantaraṁ, na ca katthaci kiriyānantaraṁ tadārammaṇassa vuttaṭṭhānaṁ dissati.",
  "tika-abh01t5:182_7": "Vijjamāne ca tasmiṁ avacane kāraṇaṁ natthi, tasmā upaparikkhitabbo eso theravādo.",
  "tika-abh01t5:182_8": "Vipphārikañhi javanaṁ nāvaṁ viya nadīsoto bhavaṅgaṁ anubandhatīti yuttaṁ, na pana chaḷaṅgupekkhavato santavuttiṁ kiriyajavanaṁ paṇṇapuṭaṁ viya nadīsototi.",
  "tika-abh01t5:183_0": "Piṇḍajavanaṁ javatīti kusalākusalakiriyajavanāni piṇḍetvā kathitānīti tathā kathitāni javanāni piṇḍitāni viya vuttāni, ekasmiṁ vā tadārammaṇe piṇḍetvā dassitāni hutvā javitāneva vuttāni.",
  "tika-abh01t5:183_1": "Imañca pana piṇḍajavanaṁ vadantena akusalato cattāriyeva upekkhāsahagatāni gahetvā dvādasupekkhāsahagatajavanāni piṇḍitāni viya vuttāni.",
  "tika-abh01t5:183_2": "Paṭṭhāne pana ‘‘kusalaṁ assādeti abhinandati, taṁ ārabbha rāgo uppajjati.",
  "tika-abh01t5:183_3": "Diṭṭhi, vicikicchā , uddhaccaṁ, domanassaṁ uppajjati.",
  "tika-abh01t5:183_4": "Akusale niruddhe vipāko tadārammaṇatā uppajjatī’’ti vuttattā itarāni dve iṭṭhārammaṇe pavattavicikicchuddhaccasahagatānipi kusalavipāke tadārammaṇe piṇḍetabbāni siyuṁ.",
  "tika-abh01t5:183_5": "Tesaṁ pana anantaraṁ ahetukavipākeneva tadārammaṇena bhavitabbaṁ, so ca santīraṇabhāveneva gahitoti apubbaṁ gahetabbaṁ natthi.",
  "tika-abh01t5:183_6": "Ahetuke ca piṇḍetabbaṁ nārahantīti adhippāyena na piṇḍetīti.",
  "tika-abh01t5:184_0": "Tihetukajavanāvasāne panetthāti etasmiṁ dutiyavāde tihetukajavanāvasāne tihetukatadārammaṇaṁ yuttanti dassetuṁ yuttaṁ vadati javanasamānattā, nālabbhamānattā aññassa.",
  "tika-abh01t5:184_1": "Paṭhamattherena akusalānantaraṁ vuttassa ahetukatadārammaṇassa, kusalānantaraṁ vuttassa ca sahetukatadārammaṇassa akusalānantaraṁ uppattiṁ vadantassa hi paṭisandhijanakaṁ tihetukakammaṁ duhetukāhetukaṁ vipākaṁ janayantampi tihetukajavanānantaraṁ na janetīti na ettha kāraṇaṁ dissatīti evaṁ yuttaṁ gahetabbaṁ avuttampīti adhippāyo.",
  "tika-abh01t5:184_2": "Atha vā tasmiṁ tasmiṁ theravāde yena adhippāyena sasaṅkhārāsaṅkhāravidhānādi vuttaṁ, taṁ teneva adhippāyena yuttaṁ gahetabbaṁ, na adhippāyantaraṁ adhippāyantarena āloḷetabbanti attho.",
  "tika-abh01t5:184_3": "Hetusadisamevāti janakakammahetusadisameva.",
  "tika-abh01t5:184_4": "Mahāpakaraṇe āvi bhavissatīti mahāpakaraṇe āgatapāḷiyā pākaṭaṁ uppattividhānaṁ āvi bhavissatīti adhippāyena vadati.",
  "tika-abh01t5:185_0": "Kāmāvacarakusalavipākakathāvaṇṇanā niṭṭhitā.",
  "tika-abh01t5:186_0": "Rūpāvacarārūpāvacaravipākakathāvaṇṇanā",
  "tika-abh01t5:187_0": "499.Anantarāyenāti parihānipaccayavirahena.",
  "tika-abh01t5:187_1": "Paṭipadādibhedoti paṭipadārammaṇabhedo.",
  "tika-abh01t5:187_2": "Tathā hi dukkhapaṭipadaṁ dandhābhiññaṁ jhānaṁ uppādetvā punappunaṁ samāpajjantassa taṁ jhānaṁ taṁpaṭipadameva hoti.",
  "tika-abh01t5:187_3": "Etasmiṁ aparihīne tassa vipāko nibbattamāno tappaṭipadova bhavituṁ arahatīti.",
  "tika-abh01t5:187_4": "Chandādhipateyyādibhāvo pana tasmiṁ khaṇe vijjamānānaṁ chandādīnaṁ adhipatipaccayabhāvena hoti, na āgamanavasena.",
  "tika-abh01t5:187_5": "Tathā hi ekameva jhānaṁ nānākkhaṇesu nānādhipateyyaṁ hoti.",
  "tika-abh01t5:187_6": "Catutthajjhānasseva hi caturiddhipādabhāvena bhāvanā hoti, tasmā vipākassa āgamanavasena chandādhipateyyāditā na vuttā.",
  "tika-abh01t5:188_0": "Rūpāvacarārūpāvacaravipākakathāvaṇṇanā niṭṭhitā.",
  "tika-abh01t5:189_0": "Lokuttaravipākakathāvaṇṇanā",
  "tika-abh01t5:190_0": "505.",
  "tika-abh01t5:190_1": "Yathā vaṭṭaṁ ācinati, tathā taṇhādīhi abhisaṅkhataṁ lokiyakammaṁ upacitanti vuccati .",
  "tika-abh01t5:190_2": "Lokuttaraṁ pana evaṁ na hotīti tathā na vuttaṁ.",
  "tika-abh01t5:190_3": "Suddhāgamanavasenāti animittāppaṇihitanāmadāyakehi saguṇārammaṇehi vijjamānehipi phalassa suññatanāmadānadīpane aggahitabhāveneva avomissenāti attho.",
  "tika-abh01t5:190_4": "Āgamanato suññatāppaṇihitanāmavato maggassa āgamanīyaṭṭhāne ṭhatvā attano phalassa nāmattayadānaṁ yojitaṁ, itarassapi pana tatheva yojetabbaṁ. Nayamattadassanañhetaṁ.",
  "tika-abh01t5:190_5": "Saguṇārammaṇehi pana nāmattayavato aniccānupassanānantarassapi maggassa āgamanīyaṭṭhāne ṭhatvā attano phalassa nāmattayadānaṁ na nivāritanti.",
  "tika-abh01t5:190_6": "Vaḷañjanakaphalasamāpattiyā ca vipassanāgamanavasena nāmalābhe maggassa viya animittanāmalābho na siyā.",
  "tika-abh01t5:190_7": "Yathā pana maggānantarassa viya vaḷañjanakaphalasamāpattiyāpi jhānapaṭipadābhedo hoti, evaṁ suññatādināmalābhe sati animittanāmañca labhatīti.",
  "tika-abh01t5:190_8": "Avūpasantāyāti idaṁ kenaci aññena anantaritattā tādisāya eva saddhāya…pe… paññāya ca anantarapaccayabhāvaṁ sandhāya vuttaṁ.",
  "tika-abh01t5:190_9": "Tena chandādayopi attano anantarasadisānaṁ chandādīnaṁ uppādakā adhipatibhūtā adhipatibhūte eva uppādentīti imamatthaṁ dīpeti.",
  "tika-abh01t5:191_0": "555.",
  "tika-abh01t5:191_1": "Kilesasamucchedakassa maggassa sammādiṭṭhiādikassa niyyānikasabhāvassa phalenapi paṭippassaddhakilesena niyyānasabhāveneva bhavitabbaṁ, tasmā phalepi ‘‘maggaṅgaṁ maggapariyāpanna’’nti vuttaṁ.",
  "tika-abh01t5:191_2": "Evañca katvā maggavibhaṅge phalesu ca aṭṭhaṅgiko pañcaṅgiko ca maggo uddhaṭo, evaṁ bojjhaṅgāpīti.",
  "tika-abh01t5:191_3": "Maggaṁ upādāyāti maggasadisatāya maggoti imamatthaṁ sandhāyāha.",
  "tika-abh01t5:192_0": "Lokuttaravipākakathāvaṇṇanā niṭṭhitā.",
  "tika-abh01t5:193_0": "Akusalavipākakathāvaṇṇanā",
  "tika-abh01t5:194_0": "556.",
  "tika-abh01t5:194_1": "Iṭṭhaiṭṭhamajjhattesu viya na aniṭṭhaaniṭṭhamajjhattesu santīraṇaviseso atthi, aniṭṭhārammaṇameva pana adhimattaṁ mandañca evaṁ dvidhā vuttaṁ.",
  "tika-abh01t5:195_0": "Akusalavipākakathāvaṇṇanā niṭṭhitā.",
  "tika-abh01t5:196_0": "Kiriyābyākataṁ",
  "tika-abh01t5:197_0": "Manodhātucittavaṇṇanā",
  "tika-abh01t5:198_0": "566.Vātapupphanti moghapupphaṁ.",
  "tika-abh01t5:198_1": "Taṁ acchinnepi rukkhe na phalati, chinnarukkhapupphaṁ pana acchinne phaleyya.",
  "tika-abh01t5:198_2": "Evaṁ acchinnabhavamūlassapi pavattamānaṁ yaṁ na phalati, taṁ vātapupphasadisaṁ.",
  "tika-abh01t5:198_3": "Itarasseva pana pavattamānaṁ chinnarukkhapupphasadisaṁ.",
  "tika-abh01t5:198_4": "Tañhi acchinne bhavamūle phaleyyāti.",
  "tika-abh01t5:199_0": "Kiriyamanoviññāṇadhātucittavaṇṇanā",
  "tika-abh01t5:200_0": "568.Loluppataṇhā pahīnāti imassa cittassa paccayabhūtā purimā pavatti dassitā.",
  "tika-abh01t5:200_1": "Idaṁ pana cittaṁ vicāraṇapaññārahitanti kevalaṁ somanassamattaṁ uppādentassa hotīti.",
  "tika-abh01t5:200_2": "Evaṁ cetiyapūjādīsupi daṭṭhabbaṁ.",
  "tika-abh01t5:200_3": "Vattaṁ karontoti idaṁ vattaṁ karontassa phoṭṭhabbārammaṇe kāyadvāracittappavattiṁ sandhāya vuttaṁ.",
  "tika-abh01t5:200_4": "Pañcadvārānugataṁ hutvā labbhamānaṁ sandhāya pañcadvāre eva vā loluppataṇhāpahānādipaccavekkhaṇahetubhūtaṁ idameva pavattiṁ sandhāya tattha tattha ‘‘iminā cittena somanassito hotī’’ti vuttanti ‘‘evaṁ tāva pañcadvāre labbhatī’’ti āha.",
  "tika-abh01t5:200_5": "Atītaṁsādīsu appaṭihataṁ ñāṇaṁ vatvā ‘‘imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇānuparivattī’’tiādivacanato (mahāni.",
  "tika-abh01t5:200_6": "156 atthato samānaṁ) ‘‘bhagavato idaṁ uppajjatī’’ti vuttavacanaṁ vicāretabbaṁ.",
  "tika-abh01t5:200_7": "Ahetukassa mūlābhāvena suppatiṭṭhitatā natthīti balabhāvo aparipuṇṇo, tasmā uddesavāre ‘‘samādhibalaṁ hoti, vīriyabalaṁ hotī’’ti na vuttaṁ.",
  "tika-abh01t5:200_8": "Tato eva hi ahetukānaṁ saṅgahavāre jhānaṅgāni ca na uddhaṭāni.",
  "tika-abh01t5:200_9": "Teneva imasmimpi ahetukadvaye balāni anuddesāsaṅgahitāni.",
  "tika-abh01t5:200_10": "Yasmā pana vīriyassa vijjamānattā sesāhetukehi balavaṁ, yasmā ca ettha vitakkādīnaṁ jhānapaccayamattatā viya samādhivīriyānaṁ balamattatā atthi, tasmā niddesavāre ‘‘samādhibalaṁ vīriyabala’’nti vatvā ṭhapitaṁ.",
  "tika-abh01t5:200_11": "Yasmā pana neva kusalaṁ nākusalaṁ, tasmā sammāsamādhi micchāsamādhīti, sammāvāyāmo micchāvāyāmoti ca na vuttanti adhippāyo.",
  "tika-abh01t5:200_12": "Evaṁ sati mahākiriyacittesu ca etaṁ na vattabbaṁ siyā, vuttañca, tasmā sammā, micchā vā niyyānikasabhāvābhāvato maggapaccayabhāvaṁ appattā samādhivāyāmā idha tathā na vuttāti daṭṭhabbā.",
  "tika-abh01t5:201_0": "574.",
  "tika-abh01t5:201_1": "Indriyaparopariyattaāsayānusayasabbaññutānāvaraṇañāṇāni imassānantaraṁ uppajjamānāni yamakapāṭihāriyamahākaruṇāsamāpattiñāṇāni ca imassa anantaraṁ uppannaparikammānantarāni iminā āvajjitārammaṇeyeva pavattantīti āha ‘‘cha…pe… gaṇhantī’’ti.",
  "tika-abh01t5:201_2": "Mahāvisayattā mahāgajo viya mahantanti mahāgajaṁ.",
  "tika-abh01t5:202_0": "Rūpāvacarārūpāvacarakiriyacittavaṇṇanā",
  "tika-abh01t5:203_0": "577.",
  "tika-abh01t5:203_1": "Idāni yāni kiriyāni jātāni, tāni veditabbānīti evaṁ yojanā kātabbā.",
  "tika-abh01t5:203_2": "Attabhāvoti pañcakkhandhā vuccanti.",
  "tika-abh01t5:204_0": "Cittuppādakaṇḍavaṇṇanā niṭṭhitā."
}