{
  "tika-vin09t22:0_0": "Saṅghādisesakaṇḍaṁ",
  "tika-vin09t22:1_0": "1. Ussayavādikāsikkhāpadavaṇṇanā",
  "tika-vin09t22:2_0": "Mānussayavasenakodhūssayavasenāti bāhullanayena vuttaṁ.",
  "tika-vin09t22:2_1": "Teneva vakkhati ‘‘ticittaṁ tivedana’’nti.",
  "tika-vin09t22:2_2": "Aḍḍakaraṇatthāyāti ettha aḍḍoti vohārikavinicchayo vuccati.",
  "tika-vin09t22:2_3": "Yaṁ pabbajitā ‘‘adhikaraṇa’’ntipi vadanti, tassa karaṇatthāya vohārikavinicchayatthāyāti vuttaṁ hoti.",
  "tika-vin09t22:2_4": "Vītikkamakkhaṇeyevāti vatthujjhācārakkhaṇeyeva, na tatiyāya samanubhāsanāyāti adhippāyo.",
  "tika-vin09t22:2_5": "Bhikkhuniṁ saṅghato nissāretīti āpannaṁ bhikkhuniṁ bhikkhunisaṅghamhā nissāreti.",
  "tika-vin09t22:2_6": "Hetumhi cāyaṁ kattuvohāro ‘‘nissāraṇahetubhūtadhammo ‘nissāraṇīyo’ti vutto’’ti katvā.",
  "tika-vin09t22:3_0": "Yattha ṭhitāyāti upassayabhikkhācāramaggādīsu yasmiṁ ṭhāne ṭhitāya.",
  "tika-vin09t22:3_1": "Tato paṭṭhāya gacchantiyāti tato paṭṭhāya vohārikānaṁ santikaṁ gacchantiyā. Dutiyeti dutiyārocane. Tenāti upāsakena.",
  "tika-vin09t22:3_2": "Evaṁ vuttāyāti ‘‘mama ca tava ca kathaṁ tvaṁyeva ārocehī’’ti vuttāya.",
  "tika-vin09t22:3_3": "Aññena kathāpetīti kappiyakārakena kathāpeti.",
  "tika-vin09t22:3_4": "Yathā vā tathā vā hi ārociyamāneti kappiyakārako vā bhikkhuniyā kathaṁ paṭhamaṁ ārocetu, itaro vā attano kathaṁ (pāci. aṭṭha. 679).",
  "tika-vin09t22:3_5": "Kappiyakārako vā ubhinnampi kathaṁ, itaro vā ubhinnampi kathaṁ ārocetūti evaṁ yathā tathā ārociyamāne.",
  "tika-vin09t22:3_6": "Ubhinnampi pana kathaṁ sutvāti yathā tathā vā ārocitaṁ pana ubhinnampi kathaṁ sutvā.",
  "tika-vin09t22:4_0": "Ākaḍḍhiyamānā gacchatīti vuccamānā vohārikānaṁ santikaṁ gacchati, imassa ‘‘tassā anāpattī’’ti iminā sambandho. Evaṁ sesesupi.",
  "tika-vin09t22:4_1": "Rakkhaṁ yācatīti dhammikaṁ rakkhaṁ yācati.",
  "tika-vin09t22:4_2": "Idāni yathā yācitā rakkhā dhammikā hoti, taṁ dassetuṁ ‘‘upassaye aññehi kataṁ anācāraṁ anodissa ācikkhantī’’ti vuttaṁ.",
  "tika-vin09t22:4_3": "Tattha atītaṁ ārabbha atthi odissa ācikkhanā (pāci. aṭṭha.",
  "tika-vin09t22:4_4": "679), atthi anodissa ācikkhanā, anāgataṁ ārabbhāpi atthi odissa ācikkhanā, atthi anodissa ācikkhanā.",
  "tika-vin09t22:5_0": "Kathaṁ atītaṁ ārabbha odissa ācikkhanā hoti?",
  "tika-vin09t22:5_1": "Bhikkhunupassaye gāmadārakā, dhuttādayo vā ye keci anācāraṁ vā ācaranti, rukkhaṁ vā chindanti, phalāphalaṁ vā haranti, parikkhāre vā acchindanti.",
  "tika-vin09t22:5_2": "Bhikkhunī vohārike upasaṅkamitvā ‘‘amhākaṁ upassaye idaṁ nāma kata’’nti vadati.",
  "tika-vin09t22:5_3": "‘‘Kenā’’ti vutte ‘‘asukena ca asukena cā’’ti ācikkhati.",
  "tika-vin09t22:5_4": "Evaṁ atītaṁ ārabbha odissa ācikkhanā hoti, sā na vaṭṭati.",
  "tika-vin09t22:5_5": "Tañce sutvā te vohārikā tesaṁ daṇḍaṁ karonti, sabbaṁ bhikkhuniyā gīvā hoti.",
  "tika-vin09t22:5_6": "‘‘Daṇḍaṁ gaṇhissantī’’ti adhippāyepi sati gīvāyeva hoti.",
  "tika-vin09t22:5_7": "Sace pana tassa ‘‘daṇḍaṁ gaṇhathā’’ti vadati, pañcamāsakamatte gahite pārājikaṁ hoti.",
  "tika-vin09t22:6_0": "Tehi ‘‘kenā’’ti vutte pana ‘‘asukenā’ti vattuṁ amhākaṁ na vaṭṭati, tumheyeva jānissatha.",
  "tika-vin09t22:6_1": "Kevalañhi mayaṁ rakkhaṁ yācāma, taṁ no detha, avahaṭabhaṇḍampi āharāpethā’’ti vattabbaṁ.",
  "tika-vin09t22:6_2": "Evaṁ anodissa ācikkhanā hoti, sā vaṭṭati.",
  "tika-vin09t22:6_3": "Evaṁ vutte sacepi te vohārikā te kārake gavesitvā tesaṁ daṇḍaṁ karonti, sabbaṁ sāpateyyampi gahitaṁ, bhikkhuniyā neva gīvā, na āpatti.",
  "tika-vin09t22:7_0": "Parikkhāraṁ harante disvā tesaṁ anatthakāmatāya ‘‘coro coro’’ti vattumpi na vaṭṭati.",
  "tika-vin09t22:7_1": "Evaṁ vuttepi hi yaṁ tesaṁ daṇḍaṁ karonti, sabbaṁ bhikkhuniyā gīvā hoti.",
  "tika-vin09t22:7_2": "Attano vacanakaraṁ pana ‘‘iminā me parikkhāro gahito, taṁ āharāpehi, mā cassa daṇḍaṁ karothā’’ti vattuṁ vaṭṭati.",
  "tika-vin09t22:7_3": "Dāsadāsivāpiādīnaṁ atthāya aḍḍaṁ karonti, ayaṁ akappiyaaḍḍo nāma, na vaṭṭati.",
  "tika-vin09t22:8_0": "Kathaṁ anāgataṁ ārabbha odissa ācikkhanā hoti?",
  "tika-vin09t22:8_1": "Vuttanayeneva parehi anācārādīsu katesu bhikkhunī vohārike evaṁ vadati ‘‘amhākaṁ upassaye idañcidañca karonti, rakkhaṁ no detha āyatiṁ akaraṇatthāyā’’ti.",
  "tika-vin09t22:8_2": "‘‘Kena evaṁ kata’’nti vutte ‘‘asukena ca asukena cā’’ti ācikkhati.",
  "tika-vin09t22:8_3": "Evaṁ anāgataṁ ārabbha odissa ācikkhanā hoti, sāpi na vaṭṭati.",
  "tika-vin09t22:8_4": "Tesañhi daṇḍe kate purimanayeneva sabbaṁ bhikkhuniyā gīvā. Sesaṁ purimasadisameva.",
  "tika-vin09t22:9_0": "Sace pana vohārikā bhikkhunupassaye evarūpaṁ anācāraṁ karontānaṁ ‘‘imaṁ nāma daṇḍaṁ karomā’’ti bheriṁ carāpetvā āṇāya atiṭṭhamāne pariyesitvā daṇḍaṁ karonti, bhikkhuniyā neva gīvā, na āpatti.",
  "tika-vin09t22:10_0": "Yo cāyaṁ bhikkhunīnaṁ vutto, bhikkhūnampi eseva nayo.",
  "tika-vin09t22:10_1": "Bhikkhunopi hi odissa ācikkhanā na vaṭṭati, yaṁ tathā ācikkhite tesaṁ daṇḍaṁ karonti, taṁ sabbaṁ gīvā hoti.",
  "tika-vin09t22:10_2": "Vuttanayeneva daṇḍaṁ gaṇhāpentassa pārājikaṁ.",
  "tika-vin09t22:10_3": "Yo pana ‘‘daṇḍaṁ karissantī’’ti jānantopi anodissa katheti, te ca pariyesitvā daṇḍaṁ karontiyeva, na doso.",
  "tika-vin09t22:10_4": "Vihārasīmāya rukkhādīni chindantānaṁ vāsipharasuādīni gahetvā pāsāṇe koṭṭenti, na vaṭṭati.",
  "tika-vin09t22:10_5": "Sace dhārā bhijjati, kārāpetvā dātabbā.",
  "tika-vin09t22:10_6": "Upadhāvitvā tesaṁ parikkhāre gaṇhanti, tampi na kātabbaṁ.",
  "tika-vin09t22:10_7": "Lahuparivattañhi cittaṁ, theyyacetanāya uppannāya mūlacchejjampi gaccheyya.",
  "tika-vin09t22:11_0": "Ussayavādikāsikkhāpadavaṇṇanā niṭṭhitā.",
  "tika-vin09t22:12_0": "2. Corivuṭṭhāpikāsikkhāpadavaṇṇanā",
  "tika-vin09t22:13_0": "Mallagaṇabhaṭiputtagaṇādikantiādīsu (sārattha. ṭī.",
  "tika-vin09t22:13_1": "pācittiya 3.683) mallagaṇo nāma nārāyanabhattiko tattha tattha pānīyaṭṭhapanapokkharaṇikhaṇanādipuññakammakārako gaṇo.",
  "tika-vin09t22:13_2": "Bhaṭiputtagaṇo nāma kumārabhattikagaṇo.",
  "tika-vin09t22:13_3": "Dhammagaṇoti sāsanabhattiko anekappakārapuññakammakārako gaṇo.",
  "tika-vin09t22:13_4": "Gandhikaseṇīti anekappakārasugandhivikatikārako gaṇo.",
  "tika-vin09t22:13_5": "Dussikaseṇīti dussavāṇijasamūho, pesakāragaṇoti attho.",
  "tika-vin09t22:14_0": "Vuṭṭhāpentiyāti upasampādentiyā.",
  "tika-vin09t22:14_1": "Kenaci karaṇīyena pakkantāsu bhikkhunīsu agantvā khaṇḍasīmaṁ yathānisinnaṭṭhāneyeva attano nissitakaparisāya saddhiṁ vuṭṭhāpentiyā vācācittato samuṭṭhāti (pāci. aṭṭha.",
  "tika-vin09t22:14_2": "683), aññaṁ sīmaṁ vā nadiṁ vā gantvā vuṭṭhāpentiyā kāyavācācittato samuṭṭhātīti āha ‘‘corivuṭṭhāpanasamuṭṭhāna’’nti.",
  "tika-vin09t22:14_3": "Anāpucchā vuṭṭhāpanavasena kiriyākiriyaṁ.",
  "tika-vin09t22:14_4": "Paññattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā ticittaṁ.",
  "tika-vin09t22:15_0": "Corivuṭṭhāpikāsikkhāpadavaṇṇanā niṭṭhitā.",
  "tika-vin09t22:16_0": "3. Ekagāmantaragamanasikkhāpadavaṇṇanā",
  "tika-vin09t22:17_0": "Añño gāmo gāmantaraṁ.",
  "tika-vin09t22:17_1": "Nadipāranti nadiyā pārimatīraṁ.",
  "tika-vin09t22:17_2": "‘‘Gāmantaraṁ gaccheyyā’’ti (pāci.",
  "tika-vin09t22:17_3": "687, 691) vuttattā aññasmiṁ gāmeyeva āpatti, na sakagāmeti āha ‘‘sakagāmato tāvā’’tiādi.",
  "tika-vin09t22:17_4": "Parikkhepe vā upacāre vā atikkanteti parikkhittassa gāmassa parikkhepe vā aparikkhittassa gāmassa parikkhepārahaṭṭhāne vā atikkante.",
  "tika-vin09t22:17_5": "Dutiyena atikkantamatteti dutiyena pādena itarassa gāmassa parikkhepe vā upacāre vā atikkantamatte.",
  "tika-vin09t22:17_6": "Yesu pana potthakesu ‘‘ekena pādena itarassa gāmassa parikkhepe vā atikkante, upacāre vā okkante thullaccayaṁ, dutiyena atikkantamatte, okkantamatte vā saṅghādiseso’’ti pāṭho dissati, tattha ‘‘okkante, okkantamatte vā’’ti etāni dve padāni pāḷiyā virujjhanti.",
  "tika-vin09t22:17_7": "‘‘Aparikkhittassa gāmassa upacāraṁ atikkāmentiyā’’ti (pāci. 692) hi pāḷi.",
  "tika-vin09t22:17_8": "Tathā samantapāsādikāyapi virujjhanti. Tattha hi –",
  "tika-vin09t22:18_0": "‘‘Parikkhepārahaṭṭhānaṁ ekena pādena atikkamati, thullaccayaṁ.",
  "tika-vin09t22:18_1": "Dutiyena atikkantamatte saṅghādiseso.",
  "tika-vin09t22:18_2": "Apicettha sakagāmato…pe… ekena pādena itarassa gāmassa parikkhepe vā upacārevā atikkantamatte thullaccayaṁ, dutiyena atikkantamatte saṅghādiseso’’ti –",
  "tika-vin09t22:19_0": "Vuttaṁ.",
  "tika-vin09t22:19_1": "‘‘Paṭhamaṁ pādaṁ atikkāmentiyā’’tiādivacanato (pāci.",
  "tika-vin09t22:19_2": "692) padasā gamanameva idhādhippetanti āha ‘‘padasā pavisantiyā āpattī’’ti.",
  "tika-vin09t22:19_3": "Iminā sacepi hatthipiṭṭhiādīhi vā iddhiyā vā pavisati, vaṭṭatiyevāti dasseti.",
  "tika-vin09t22:19_4": "Ayamettha saṅkhepo, vitthāro pana samantapāsādikāya (pāci. aṭṭha. 692) vuttoti adhippāyo.",
  "tika-vin09t22:20_0": "Nadipāragamane vuttalakkhaṇāya nadiyāti ‘‘nadī nāma timaṇḍalaṁ paṭicchādetvā yattha katthaci uttarantiyā antaravāsako temiyatī’’ti (pāci.",
  "tika-vin09t22:20_1": "692) nadipāragamanavibhaṅge vuttalakkhaṇāya nadiyā.",
  "tika-vin09t22:20_2": "Nadipāragamanavibhaṅgo hi idha nadipāragamanasaddena vutto.",
  "tika-vin09t22:20_3": "Puna orimatīrameva paccuttarantiyā vāti paratīraṁ gantukāmatāya otiṇṇattā vuttaṁ.",
  "tika-vin09t22:20_4": "Itarissā pana ayaṁ pakkantaṭṭhāne ṭhitā hoti, tasmā paratīraṁ gacchantiyā anāpatti.",
  "tika-vin09t22:20_5": "Sace sajjhāyaṁ vā padhānaṁ vā aññaṁ vā kiñci kammaṁ kurumānā ‘‘pure aruṇeyeva dutiyikāya santikaṁ gamissāmī’’ti (pāci. aṭṭha.",
  "tika-vin09t22:20_6": "692) ābhogaṁ karoti, ajānantiyā eva tassā aruṇo uggacchati , anāpattīti āha ‘‘pure aruṇeyevā’’tiādi.",
  "tika-vin09t22:20_7": "Atha pana ‘‘yāva aruṇuggamanā idheva bhavissāmī’’ti vā anābhogena vā vihārassa ekadese acchati, dutiyikāya hatthapāsaṁ na otarati, aruṇuggamane saṅghādiseso.",
  "tika-vin09t22:20_8": "Hatthapāsoyeva hi idha pamāṇaṁ.",
  "tika-vin09t22:20_9": "Hatthapāsātikkame ekagabbhopi na rakkhati.",
  "tika-vin09t22:20_10": "Tenāha ‘‘ekagabbhe…pe… āpattī’’ti.",
  "tika-vin09t22:21_0": "Dassanūpacāraṁ vā savanūpacāraṁ vāti ettha dassanūpacāro nāma yattha ṭhitaṁ dutiyikā passati.",
  "tika-vin09t22:21_1": "Savanūpacāro nāma yattha ṭhitā maggamūḷhasaddena viya, dhammassavanārocanasaddena viya ca ‘‘ayye’’ti saddāyantiyā saddaṁ suṇāti.",
  "tika-vin09t22:21_2": "Tasmāti yasmā ohīyanaṁ nāma dassanūpacārasavanūpacārānamaññatarassa vijahanaṁ, tasmā.",
  "tika-vin09t22:21_3": "Antogāme pana ohīyanaṁ vaṭṭatīti āha ‘‘indakhīlātikkamato paṭṭhāyā’’ti ādi.",
  "tika-vin09t22:21_4": "Tattha indakhīlātikkamatoti ummārātikkamato.",
  "tika-vin09t22:21_5": "Bahigāmeti gāmassa bahipadese.",
  "tika-vin09t22:21_6": "Maggamūḷhā uccāsaddaṁ karontīti āha ‘‘maggamūḷhasaddena viyā’’ti.",
  "tika-vin09t22:21_7": "Maggamūḷhaṁ avhāyantassa saddena viyātipi vadanti.",
  "tika-vin09t22:21_8": "Saddāyantiyāti saddaṁ karontiyā.",
  "tika-vin09t22:21_9": "‘‘Saddassavanātikkame āpattiyevā’’ti iminā dassanūpacāro evarūpe savanūpacāre vijahite na rakkhati, jahitamatteva āpatti saṅghādisesassāti dasseti.",
  "tika-vin09t22:22_0": "Maggaṁ gacchantīti ekamaggaṁ gacchanti.",
  "tika-vin09t22:22_1": "Sace purimāyo aññena maggena gacchanti, pakkantā nāma honti, anāpattiyeva.",
  "tika-vin09t22:22_2": "Dvinnaṁ gacchantīnaṁ ekā anubandhituṁ asakkontī ‘‘gacchatu aya’’nti ohīyati, itarāpi ‘‘ohīyatu aya’’nti gacchati, dvinnampi āpatti.",
  "tika-vin09t22:22_3": "Sace pana gacchantīsu purimāpi aññaṁ maggaṁ gaṇhāti, pacchimāpi aññaṁ, ekā ekissā pakkantaṭṭhāne tiṭṭhati, dvinnampi anāpatti.",
  "tika-vin09t22:23_0": "‘‘Saṅghādisesā caturo’’ti (pari. aṭṭha.",
  "tika-vin09t22:23_1": "479) ayaṁ pañho aruṇuggamane gāmantarapariyāpannaṁ nadipāraṁ okkantabhikkhuniṁ sandhāya vutto.",
  "tika-vin09t22:23_2": "Sā hi sakagāmato paccūsasamaye nikkhamitvā aruṇuggamanakāle vuttappakāraṁ nadipāraṁ okkantamattāva rattivippavāsagāmantaranadipāragamanagaṇamhāohīyanalakkhaṇe ekappahāreneva caturo saṅghādisese āpajjati.",
  "tika-vin09t22:24_0": "Pakkhasaṅkantāya vāti titthāyatanaṁ saṅkantāya.",
  "tika-vin09t22:24_1": "Anantarāyenāti hatthimocanādiantarāyaṁ vinā.",
  "tika-vin09t22:25_0": "Ekagāmantaragamanasikkhāpadavaṇṇanā niṭṭhitā.",
  "tika-vin09t22:26_0": "4. Ukkhittakaosāraṇasikkhāpadavaṇṇanā",
  "tika-vin09t22:27_0": "Tassevakārakasaṅghassāti yo ukkhepanīyakammakārako gaṇo, tasseva kārakasaṅghassa.",
  "tika-vin09t22:27_1": "Vatte vā vattantinti tecattālīsappabhede netthāravatte vattamānaṁ.",
  "tika-vin09t22:28_0": "Ukkhittakaosāraṇasikkhāpadavaṇṇanā niṭṭhitā.",
  "tika-vin09t22:29_0": "5. Bhojanappaṭiggahaṇapaṭhamasikkhāpadavaṇṇanā",
  "tika-vin09t22:30_0": "Ekatoavassuteti puggalassa vā bhikkhuniyā vā avassute.",
  "tika-vin09t22:30_1": "Mahāpaccariyaṁ panettha ‘‘bhikkhuniyā avassutabhāveti daṭṭhabba’’nti (pāci. aṭṭha. 701) vuttaṁ.",
  "tika-vin09t22:30_2": "Taṁ ‘‘anavassutoti jānantī paṭiggaṇhātī’’ti (pāci. 703) imāya pāḷiyā na sameti.",
  "tika-vin09t22:30_3": "Yadi hi puggalassa avassutabhāvo nappamāṇaṁ, kiṁ ‘‘anavassutoti jānantī’’ti iminā vacanena, ‘‘anāpatti ubhatoanavassutā honti, anavassutā paṭiggaṇhātī’’ti ettakameva vattabbaṁ siyā.",
  "tika-vin09t22:30_4": "Ubhosu anavassutesūti puggalo ceva bhikkhunī cāti ubhosu anavassutesu gaṇhantiyā sabbathāpi anāpatti.",
  "tika-vin09t22:30_5": "‘‘Anavassuto’’ti vā ñatvā gaṇhantiyāti sayaṁ anavassutā samānā avassutepi ‘‘anavassuto aya’’nti saññāya tassa hatthato paṭiggaṇhantiyā.",
  "tika-vin09t22:30_6": "Atha sayaṁ anavassutāpi aññaṁ avassutaṁ vā anavassutaṁ vā ‘‘avassuto’’ti ñatvā paṭiggaṇhāti, dukkaṭameva.",
  "tika-vin09t22:30_7": "Vuttañhetaṁ anantarasikkhāpade ‘‘kissa tvaṁ, ayye, na paṭiggaṇhāsīti, avassutā, ayyeti, tvaṁ pana, ayye, avassutāti, nāhaṁ, ayye, avassutā’’ti.",
  "tika-vin09t22:31_0": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin09t22:32_0": "6. Bhojanappaṭiggahaṇadutiyasikkhāpadavaṇṇanā",
  "tika-vin09t22:33_0": "Dukkaṭādikā saṅghādisesapariyosānā āpattiyo iminā sikkhāpadena uyyojikāyeva, itarissā pana āpattibhedo paṭhamasikkhāpadenāti āha ‘‘sā evaṁ uyyojanenā’’tiādi.",
  "tika-vin09t22:34_0": "Kulānuddayatāyāti kulānukampakatāya.",
  "tika-vin09t22:35_0": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin09t22:36_0": "7-13. Sañcarittādisikkhāpadavaṇṇanā",
  "tika-vin09t22:37_0": "Sattamādīni uttānatthāneva.",
  "tika-vin09t22:38_0": "Sañcarittādisikkhāpadavaṇṇanā niṭṭhitā.",
  "tika-vin09t22:39_0": "14-17. Saṅghabhedakādisikkhāpadavaṇṇanā",
  "tika-vin09t22:40_0": "Bhikkhunī saṅghaṁ na bhindatīti kammaṁ, uddeso cāti dvīhi bhedo, so tāya saddhiṁ natthīti bhikkhunī saṅghaṁ na bhindati.",
  "tika-vin09t22:40_1": "Na kevalaṁ parivāsābhāvoyevāti āha ‘‘chādanapaccayāpī’’tiādi.",
  "tika-vin09t22:40_2": "Ettha ca ‘‘chādanapaccayāpi na dukkaṭaṁ āpajjatī’’ti pāṭho daṭṭhabbo, chādanapaccayāpi dukkaṭaṁ na āpajjatīti attho. Evañca katvā –",
  "tika-vin09t22:41_0": "‘‘Āpajjati garukaṁ sāvasesaṁ;",
  "tika-vin09t22:42_0": "Chādeti anādariyaṁ paṭicca;",
  "tika-vin09t22:43_0": "Na bhikkhunī no ca phuseyya vajjaṁ;",
  "tika-vin09t22:44_0": "Pañhāmesā kusalehi cintitā’’ti. (pari. 481) –",
  "tika-vin09t22:45_0": "Ettha bhikkhuninisedho upapanno hoti.",
  "tika-vin09t22:45_1": "Yesu pana potthakesu ‘‘chādanapaccayā pana dukkaṭaṁ āpajjatī’’ti vinā na-kāraṁ pāṭho dissati, so pamādalekhoti daṭṭhabbaṁ.",
  "tika-vin09t22:45_2": "Tasmāti yasmā parivāso nāma natthi, tasmā.",
  "tika-vin09t22:45_3": "Attano sīmaṁ sodhetvā vihārasīmāya vāti vihāre baddhasīmameva sandhāya vuttaṁ.",
  "tika-vin09t22:45_4": "Sodhetuṁ asakkontīhīti vihārasīmaṁ sodhetuṁ asakkontīhi.",
  "tika-vin09t22:46_0": "Mukhamattanidassananti pavesopāyamattanidassanaṁ.",
  "tika-vin09t22:46_1": "Etthāha – atha kasmā yathā bhikkhumānattakathāya ‘‘parikkhittassa vihārassa parikkhepato, aparikkhittassa vihārassa parikkhepārahaṭṭhānato dve leḍḍupāte atikkammā’’ti (kaṅkhā. aṭṭha.",
  "tika-vin09t22:46_2": "nigamanavaṇṇanā) vuttaṁ, evamavatvā ‘‘gāmūpacārato ca bhikkhūnaṁ vihārūpacārato ca dve leḍḍupāte atikkamitvā’’ti idha vuttanti?",
  "tika-vin09t22:46_3": "Tatra ceke vadanti ‘‘bhikkhūnaṁ vuttappakāraṁ padesaṁ atikkamitvā gāmepi taṁ kammaṁ kātuṁ vaṭṭati, bhikkhunīnaṁ pana gāme na vaṭṭati, tasmā evaṁ vutta’’nti.",
  "tika-vin09t22:46_4": "Apare pana bhaṇanti ‘‘bhikkhūnampi gāme na vaṭṭati, bhikkhuvihāro nāma pubbeyeva gāmūpacāraṁ atikkamitvā tiṭṭhati , tasmā gāmaṁ avatvā vihārūpacārameva heṭṭhā vuttaṁ.",
  "tika-vin09t22:46_5": "Bhikkhunīnaṁ pana vihāro gāmeyeva, na bahi, tasmā gāmūpacārañca vihārūpacārañca ubhayamevettha dassitaṁ.",
  "tika-vin09t22:46_6": "Tasmā ubhayatthāpi atthato nānātthaṁ natthī’’ti.",
  "tika-vin09t22:46_7": "Vīmaṁsitvā yañcettha yujjati, taṁ gahetabbaṁ.",
  "tika-vin09t22:47_0": "Tato paṭṭhāyāti ārocitakālato paṭṭhāya.",
  "tika-vin09t22:48_0": "Saṅghabhedakādisikkhāpadavaṇṇanā niṭṭhitā.",
  "tika-vin09t22:49_0": "Iti kaṅkhāvitaraṇiyā pātimokkhavaṇṇanāya",
  "tika-vin09t22:50_0": "Vinayatthamañjūsāyaṁ līnatthappakāsaniyaṁ",
  "tika-vin09t22:51_0": "Bhikkhunipātimokkhe saṅghādisesavaṇṇanā niṭṭhitā."
}