{
  "ud2.3:0.1_0": "Udāna 2.3",
  "ud2.3:0.2_0": "Daṇḍasutta",
  "ud2.3:1.1_0": "Evaṁ me sutaṁ—",
  "ud2.3:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud2.3:1.3_0": "Tena kho pana samayena sambahulā kumārakā antarā ca sāvatthiṁ antarā ca jetavanaṁ ahiṁ daṇḍena hananti.",
  "ud2.3:1.4_0": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "ud2.3:1.5_0": "Addasā kho bhagavā sambahule kumārake antarā ca sāvatthiṁ antarā ca jetavanaṁ ahiṁ daṇḍena hanante.",
  "ud2.3:2.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.3:3.1_0": "“Sukhakāmāni bhūtāni,",
  "ud2.3:3.2_0": "yo daṇḍena vihiṁsati;",
  "ud2.3:3.3_0": "Attano sukhamesāno,",
  "ud2.3:3.4_0": "pecca so na labhate sukhaṁ.",
  "ud2.3:4.1_0": "Sukhakāmāni bhūtāni,",
  "ud2.3:4.2_0": "yo daṇḍena na hiṁsati;",
  "ud2.3:4.3_0": "Attano sukhamesāno,",
  "ud2.3:4.4_0": "pecca so labhate sukhan”ti.",
  "ud2.3:4.5_0": "Tatiyaṁ."
}