{
  "kv1.5:0.1_0": "Kathāvatthu",
  "kv1.5:0.2_0": "Mahāpaṇṇāsaka",
  "kv1.5:0.3_0": "Paṭhamavagga",
  "kv1.5:0.4_0": "Jahatikathā",
  "kv1.5:1.0_0": "Nasuttāharaṇakathā",
  "kv1.5:1.1_0": "Jahati puthujjano kāmarāgabyāpādanti?",
  "kv1.5:1.2_0": "Āmantā.",
  "kv1.5:1.3_0": "Accantaṁ jahati, anavasesaṁ jahati, appaṭisandhiyaṁ jahati, samūlaṁ jahati, sataṇhaṁ jahati, sānusayaṁ jahati, ariyena ñāṇena jahati, ariyena maggena jahati, akuppaṁ paṭivijjhanto jahati, anāgāmiphalaṁ sacchikaronto jahatīti?",
  "kv1.5:1.4_0": "Na hevaṁ vattabbe …pe….",
  "kv1.5:2.1_0": "Vikkhambheti puthujjano kāmarāgabyāpādanti?",
  "kv1.5:2.2_0": "Āmantā.",
  "kv1.5:2.3_0": "Accantaṁ vikkhambheti, anavasesaṁ vikkhambheti, appaṭisandhiyaṁ vikkhambheti, samūlaṁ vikkhambheti, sataṇhaṁ vikkhambheti, sānusayaṁ vikkhambheti, ariyena ñāṇena vikkhambheti, ariyena maggena vikkhambheti, akuppaṁ paṭivijjhanto vikkhambheti, anāgāmiphalaṁ sacchikaronto vikkhambhetīti?",
  "kv1.5:2.4_0": "Na hevaṁ vattabbe …pe….",
  "kv1.5:3.1_0": "Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ jahati, anavasesaṁ jahati …pe…",
  "kv1.5:3.2_0": "anāgāmiphalaṁ sacchikaronto jahatīti?",
  "kv1.5:3.3_0": "Āmantā.",
  "kv1.5:3.4_0": "Jahati puthujjano kāmarāgabyāpādaṁ, so ca accantaṁ jahati, anavasesaṁ jahati …pe…",
  "kv1.5:3.5_0": "anāgāmiphalaṁ sacchikaronto jahatīti?",
  "kv1.5:3.6_0": "Na hevaṁ vattabbe …pe….",
  "kv1.5:4.1_0": "Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ vikkhambheti, anavasesaṁ vikkhambheti …pe…",
  "kv1.5:4.2_0": "anāgāmiphalaṁ sacchikaronto vikkhambhetīti?",
  "kv1.5:4.3_0": "Āmantā.",
  "kv1.5:4.4_0": "Vikkhambheti puthujjano kāmarāgabyāpādaṁ, so ca accantaṁ vikkhambheti, anavasesaṁ vikkhambheti …pe…",
  "kv1.5:4.5_0": "anāgāmiphalaṁ sacchikaronto vikkhambhetīti?",
  "kv1.5:4.6_0": "Na hevaṁ vattabbe …pe….",
  "kv1.5:5.1_0": "Jahati puthujjano kāmarāgabyāpādaṁ, so ca na accantaṁ jahati, na anavasesaṁ jahati …pe…",
  "kv1.5:5.2_0": "na anāgāmiphalaṁ sacchikaronto jahatīti?",
  "kv1.5:5.3_0": "Āmantā.",
  "kv1.5:5.4_0": "Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ jahati …pe…",
  "kv1.5:5.5_0": "na anāgāmiphalaṁ sacchikaronto jahatīti?",
  "kv1.5:5.6_0": "Na hevaṁ vattabbe …pe….",
  "kv1.5:6.1_0": "Vikkhambheti puthujjano kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti …pe…",
  "kv1.5:6.2_0": "na anāgāmiphalaṁ sacchikaronto vikkhambhetīti?",
  "kv1.5:6.3_0": "Āmantā.",
  "kv1.5:6.4_0": "Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti …pe…",
  "kv1.5:6.5_0": "na anāgāmiphalaṁ sacchikaronto vikkhambhetīti?",
  "kv1.5:6.6_0": "Na hevaṁ vattabbe …pe….",
  "kv1.5:7.1_0": "Jahati puthujjano kāmarāgabyāpādanti?",
  "kv1.5:7.2_0": "Āmantā.",
  "kv1.5:7.3_0": "Katamena maggenāti?",
  "kv1.5:7.4_0": "Rūpāvacarena maggenāti.",
  "kv1.5:7.5_0": "Rūpāvacaro maggo niyyāniko khayagāmī bodhagāmī apacayagāmī anāsavo asaṁyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṅkilesiyoti?",
  "kv1.5:7.6_0": "Na hevaṁ vattabbe.",
  "kv1.5:7.7_0": "Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṁyojaniyo …pe… saṅkilesiyoti?",
  "kv1.5:7.8_0": "Āmantā.",
  "kv1.5:7.9_0": "Hañci rūpāvacaro maggo aniyyāniko na khayagāmī …pe…",
  "kv1.5:7.10_0": "saṅkilesiyo, no ca vata re vattabbe—",
  "kv1.5:7.11_0": "“jahati puthujjano rūpāvacarena maggena kāmarāgabyāpādan”ti.",
  "kv1.5:8.1_0": "Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo …pe…",
  "kv1.5:8.2_0": "asaṅkilesiyoti?",
  "kv1.5:8.3_0": "Āmantā.",
  "kv1.5:8.4_0": "Jahati puthujjano rūpāvacarena maggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo …pe…",
  "kv1.5:8.5_0": "asaṅkilesiyoti?",
  "kv1.5:8.6_0": "Na hevaṁ vattabbe …pe….",
  "kv1.5:9.1_0": "Jahati puthujjano rūpāvacarena maggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo …pe…",
  "kv1.5:9.2_0": "saṅkilesiyoti?",
  "kv1.5:9.3_0": "Āmantā.",
  "kv1.5:9.4_0": "Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo …pe…",
  "kv1.5:9.5_0": "saṅkilesiyoti?",
  "kv1.5:9.6_0": "Na hevaṁ vattabbe …pe….",
  "kv1.5:10.1_0": "Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:10.2_0": "Āmantā.",
  "kv1.5:10.3_0": "Arahatte saṇṭhātīti?",
  "kv1.5:10.4_0": "Na hevaṁ vattabbe …pe….",
  "kv1.5:11.1_0": "Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:11.2_0": "Āmantā.",
  "kv1.5:11.3_0": "Apubbaṁ acarimaṁ tayo magge bhāvetīti?",
  "kv1.5:11.4_0": "Na hevaṁ vattabbe …pe….",
  "kv1.5:12.1_0": "Apubbaṁ acarimaṁ tayo magge bhāvetīti?",
  "kv1.5:12.2_0": "Āmantā.",
  "kv1.5:12.3_0": "Apubbaṁ acarimaṁ tīṇi sāmaññaphalāni sacchikarotīti?",
  "kv1.5:12.4_0": "Na hevaṁ vattabbe …pe….",
  "kv1.5:13.1_0": "Apubbaṁ acarimaṁ tīṇi sāmaññaphalāni sacchikarotīti?",
  "kv1.5:13.2_0": "Āmantā.",
  "kv1.5:13.3_0": "Tiṇṇaṁ phassānaṁ tissannaṁ vedanānaṁ tissannaṁ saññānaṁ tissannaṁ cetanānaṁ tiṇṇaṁ cittānaṁ tissannaṁ saddhānaṁ tiṇṇaṁ vīriyānaṁ tissannaṁ satīnaṁ tiṇṇaṁ samādhīnaṁ tissannaṁ paññānaṁ samodhānaṁ hotīti?",
  "kv1.5:13.4_0": "Na hevaṁ vattabbe …pe….",
  "kv1.5:14.1_0": "Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:14.2_0": "Āmantā.",
  "kv1.5:14.3_0": "Sotāpattimaggenāti?",
  "kv1.5:14.4_0": "Na hevaṁ vattabbe …pe….",
  "kv1.5:15.1_0": "Sakadāgāmimaggenāti?",
  "kv1.5:15.2_0": "Na hevaṁ vattabbe.",
  "kv1.5:15.3_0": "Katamena maggenāti?",
  "kv1.5:15.4_0": "Anāgāmimaggenāti.",
  "kv1.5:15.5_0": "Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti?",
  "kv1.5:15.6_0": "Na hevaṁ vattabbe …pe….",
  "kv1.5:16.0_0": "Suttāharaṇakathā",
  "kv1.5:16.1_0": "Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti?",
  "kv1.5:16.2_0": "Āmantā.",
  "kv1.5:16.3_0": "Nanu tiṇṇaṁ saṁyojanānaṁ pahānā sotāpattiphalaṁ vuttaṁ bhagavatāti?",
  "kv1.5:16.4_0": "Āmantā.",
  "kv1.5:16.5_0": "Hañci tiṇṇaṁ saṁyojanānaṁ pahānā sotāpattiphalaṁ vuttaṁ bhagavatā, no ca vata re vattabbe—",
  "kv1.5:16.6_0": "“anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatī”ti.",
  "kv1.5:16.7_0": "Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti?",
  "kv1.5:16.8_0": "Na hevaṁ vattabbe …pe….",
  "kv1.5:17.1_0": "Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti?",
  "kv1.5:17.2_0": "Āmantā.",
  "kv1.5:17.3_0": "Nanu kāmarāgabyāpādānaṁ tanubhāvā sakadāgāmiphalaṁ vuttaṁ bhagavatāti?",
  "kv1.5:17.4_0": "Āmantā.",
  "kv1.5:17.5_0": "Hañci kāmarāgabyāpādānaṁ tanubhāvā sakadāgāmiphalaṁ vuttaṁ bhagavatā, no ca vata re vattabbe—",
  "kv1.5:17.6_0": "“anāgāmimaggena oḷārikaṁ kāmarāgaṁ oḷārikaṁ byāpādaṁ jahatī”ti.",
  "kv1.5:18.1_0": "Puthujjano kāmesu vītarāgo saha dhammābhisamayā anāgāmiphale saṇṭhātīti?",
  "kv1.5:18.2_0": "Āmantā.",
  "kv1.5:18.3_0": "Ye keci dhammaṁ abhisamenti, sabbe te saha dhammābhisamayā anāgāmiphale saṇṭhahantīti?",
  "kv1.5:18.4_0": "Na hevaṁ vattabbe …pe….",
  "kv1.5:19.1_0": "Na vattabbaṁ—",
  "kv1.5:19.2_0": "“jahati puthujjano kāmarāgabyāpādan”ti?",
  "kv1.5:19.3_0": "Āmantā.",
  "kv1.5:19.4_0": "Nanu vuttaṁ bhagavatā—",
  "kv1.5:20.1_0": "“Ahesuṁ te atītaṁse,",
  "kv1.5:20.2_0": "Cha satthāro yasassino;",
  "kv1.5:20.3_0": "Nirāmagandhā karuṇedhimuttā,",
  "kv1.5:20.4_0": "Kāmasaṁyojanātigā.",
  "kv1.5:21.1_0": "Kāmarāgaṁ virājetvā,",
  "kv1.5:21.2_0": "brahmalokūpagā ahu;",
  "kv1.5:21.3_0": "Ahesuṁ sāvakā tesaṁ,",
  "kv1.5:21.4_0": "anekāni satānipi.",
  "kv1.5:22.1_0": "Nirāmagandhā karuṇedhimuttā,",
  "kv1.5:22.2_0": "Kāmasaṁyojanātigā;",
  "kv1.5:22.3_0": "Kāmarāgaṁ virājetvā,",
  "kv1.5:22.4_0": "Brahmalokūpagā ahū”ti.",
  "kv1.5:23.1_0": "Attheva suttantoti?",
  "kv1.5:23.2_0": "Āmantā.",
  "kv1.5:23.3_0": "Tena hi jahati puthujjano kāmarāgabyāpādanti.",
  "kv1.5:24.1_0": "Jahati puthujjano kāmarāgabyāpādanti?",
  "kv1.5:24.2_0": "Āmantā.",
  "kv1.5:24.3_0": "Nanu vuttaṁ bhagavatā—",
  "kv1.5:24.4_0": "“so hi nāma, bhikkhave, sunetto satthā evaṁ dīghāyuko samāno evaṁ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi.",
  "kv1.5:24.5_0": "Taṁ kissa hetu?",
  "kv1.5:24.6_0": "Catunnaṁ dhammānaṁ ananubodhā appaṭivedhā.",
  "kv1.5:24.7_0": "Katamesaṁ catunnaṁ?",
  "kv1.5:24.8_0": "Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā.",
  "kv1.5:24.9_0": "Tayidaṁ, bhikkhave, ariyaṁ sīlaṁ anubuddhaṁ paṭividdhaṁ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.",
  "kv1.5:25.1_0": "“Sīlaṁ samādhi paññā ca,",
  "kv1.5:25.2_0": "vimutti ca anuttarā;",
  "kv1.5:25.3_0": "Anubuddhā ime dhammā,",
  "kv1.5:25.4_0": "gotamena yasassinā.",
  "kv1.5:26.1_0": "Iti buddho abhiññāya,",
  "kv1.5:26.2_0": "dhammamakkhāsi bhikkhunaṁ;",
  "kv1.5:26.3_0": "Dukkhassantakaro satthā,",
  "kv1.5:26.4_0": "cakkhumā parinibbuto”ti.",
  "kv1.5:27.1_0": "Attheva suttantoti?",
  "kv1.5:27.2_0": "Āmantā.",
  "kv1.5:27.3_0": "Tena hi na vattabbaṁ—",
  "kv1.5:27.4_0": "“jahati puthujjano kāmarāgabyāpādan”ti.",
  "kv1.5:27.5_0": "Jahatikathā niṭṭhitā."
}