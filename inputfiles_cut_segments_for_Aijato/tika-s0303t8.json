{
  "tika-s0303t8:0_0": "9. Supaṇṇasaṁyuttavaṇṇanā",
  "tika-s0303t8:1_0": "392-437.Pattānanti ubhosu pakkhesu pattānaṁ.",
  "tika-s0303t8:1_1": "Vaṇṇavantatāyāti atisayena vicittavaṇṇatāya.",
  "tika-s0303t8:1_2": "Atisayattho hi ayaṁ vanta-saddo.",
  "tika-s0303t8:1_3": "Purimanayenāti nāgasaṁyutte paṭhamasutte vuttanayena.",
  "tika-s0303t8:1_4": "Uddharantīti samuddato uddharanti, pathavantarapabbatantarato pana tesaṁ uddharaṇaṁ dukkarameva.",
  "tika-s0303t8:1_5": "Paṇītatareti balena paṇītatare, balavanteti attho.",
  "tika-s0303t8:1_6": "Anuddharaṇīyanāgāti ānubhāvamahantatāya ca vasanaṭṭhānaviduggatāya ca uddharituṁ asakkuṇeyyā nāgā.",
  "tika-s0303t8:1_7": "Te ‘‘sattavidhā’’ti vatvā sarūpato vasanaṭṭhānato ca dassento ‘‘kambalassatarā’’tiādimāha.",
  "tika-s0303t8:1_8": "Tattha kambalassatarā dhataraṭṭhāti ime jātivasena vuttā.",
  "tika-s0303t8:1_9": "Sattasīdantaravāsinoti sattavidhasīdasamuddavāsino.",
  "tika-s0303t8:1_10": "Pathaviṭṭhakāti pathavantaravāsino, tathā pabbataṭṭhakā.",
  "tika-s0303t8:1_11": "Te ca vimānavāsino.",
  "tika-s0303t8:1_12": "Te nāge koci supaṇṇo uddharituṁ na sakkotīti sambandho.",
  "tika-s0303t8:1_13": "Sesanti ‘‘kāyena dvayakārino’’tiādīsu yaṁ vattabbaṁ, taṁ sabbaṁ nāgasaṁyutte vuttanayameva, tattha ca vuttanayeneva attho veditabboti adhippāyo.",
  "tika-s0303t8:2_0": "Supaṇṇasaṁyuttavaṇṇanā niṭṭhitā."
}