{
  "atk-vin02a30:0_0": " Namo tassa bhagavato arahato sammāsambuddhassa",
  "atk-vin02a30:1_0": "Vinayapiṭake",
  "atk-vin02a30:2_0": "Cūḷavagga-aṭṭhakathā",
  "atk-vin02a30:3_0": "1. Kammakkhandhakaṁ",
  "atk-vin02a30:4_0": "Tajjanīyakammakathā",
  "atk-vin02a30:5_0": "1.",
  "atk-vin02a30:5_1": "Cūḷavaggassa paṭhame kammakkhandhake tāva paṇḍukalohitakāti paṇḍuko ceva lohitako cāti chabbaggiyesu dve janā;",
  "atk-vin02a30:5_2": "tesaṁ nissitakāpi paṇḍukalohitakātveva paññāyanti.",
  "atk-vin02a30:5_3": "Balavābalavaṁ paṭimantethāti suṭṭhubalavaṁ paṭivadatha.",
  "atk-vin02a30:5_4": "Alamatthatarāti samatthatarā.",
  "atk-vin02a30:6_0": "Tajjanīyakammakathā niṭṭhitā.",
  "atk-vin02a30:7_0": "Adhammakammadvādasakakathā",
  "atk-vin02a30:8_0": "4.Asammukhākatantiādīsu saṅghadhammavinayapuggalasammukhānaṁ vinā kataṁ, cuditakaṁ appaṭipucchitvā kataṁ, tasseva appaṭiññāya kataṁ.",
  "atk-vin02a30:8_1": "Adesanāgāminiyāti pārājikāpattiyā vā saṅghādisesāpattiyā vā.",
  "atk-vin02a30:8_2": "Ettha purimakesu tīsu tikesu nava padā adhammenakataṁ vaggenakatanti imehi saddhiṁ ekekaṁ gahetvā nava tikā vuttā.",
  "atk-vin02a30:8_3": "Evaṁ sabbepi dvādasa tikā honti.",
  "atk-vin02a30:8_4": "Paṭipakkhavasena sukkapakkhesupi eteyeva dvādasa tikā vuttā.",
  "atk-vin02a30:9_0": "6.Ananulomikehigihisaṁsaggehīti pabbajitānaṁ ananucchavikehi sahasokitādīhi gihisaṁsaggehi.",
  "atk-vin02a30:10_0": "Tiṇṇaṁ, bhikkhave, bhikkhūnantiādi ekekenāpi aṅgena tajjanīyakammaṁ kātuṁ vaṭṭatīti dassanatthaṁ vuttaṁ.",
  "atk-vin02a30:10_1": "Tajjanīyassa hi visesena bhaṇḍanakārakattaṁ aṅgaṁ, niyassassa abhiṇhāpattikattaṁ, pabbājanīyassa kuladūsakattaṁ vuttaṁ.",
  "atk-vin02a30:10_2": "Imesu pana tīsu aṅgesu yena kenaci sabbānipi kātuṁ vaṭṭati.",
  "atk-vin02a30:10_3": "Yadi evaṁ yaṁ campeyyakkhandhake vuttaṁ –",
  "atk-vin02a30:10_4": "‘‘tajjanīyakammārahassa niyassakammaṁ karoti…pe…",
  "atk-vin02a30:10_5": "upasampadārahaṁ abbheti;",
  "atk-vin02a30:10_6": "evaṁ kho upāli adhammakammaṁ hoti avinayakammaṁ, evañca pana saṅgho sātisāro hotī’’ti idaṁ virujjhatīti.",
  "atk-vin02a30:10_7": "Idañca na virujjhati. Kasmā?",
  "atk-vin02a30:10_8": "Vacanatthanānattato, ‘‘tajjanīyakammārahassā’’ti imassa hi vacanassa kammasanniṭṭhānaṁ attho.",
  "atk-vin02a30:10_9": "‘‘Tiṇṇaṁ, bhikkhave’’tiādivacanassa aṅgasambhavo, tasmā yadā saṅghena sannipatitvā ‘‘idaṁ nāma imassa bhikkhuno kammaṁ karomā’’ti sanniṭṭhānaṁ kataṁ hoti, tadā kammāraho nāma hoti.",
  "atk-vin02a30:10_10": "Tassa iminā lakkhaṇena tajjanīyādikammārahassa niyassakammādikaraṇaṁ adhammakammañceva avinayakammañcāti veditabbaṁ.",
  "atk-vin02a30:10_11": "Yassa pana bhaṇḍanakārakādīsu aṅgesu aññataraṁ aṅgaṁ atthi, tassa ākaṅkhamāno saṅgho yathānuññātesu aṅgesu ca kammesu ca yena kenaci aṅgena yaṁkiñci kammaṁ vavatthapetvā taṁ bhikkhuṁ kammārahaṁ katvā kammaṁ kareyya.",
  "atk-vin02a30:10_12": "Ayamettha vinicchayo.",
  "atk-vin02a30:10_13": "Evaṁ pubbenāparaṁ sameti.",
  "atk-vin02a30:11_0": "Tattha kiñcāpi tajjanīyakamme bhaṇḍanakārakavasena kammavācā vuttā, atha kho bālassa abyattassa āpattibahulassa tajjanīyakammaṁ karontena bālaabyattavaseneva kammavācā kātabbā .",
  "atk-vin02a30:11_1": "Evañhi bhūtena vatthunā kataṁ kammaṁ hoti, na ca aññassa kammassa vatthunā. Kasmā?",
  "atk-vin02a30:11_2": "Yasmā idampi anuññātanti.",
  "atk-vin02a30:11_3": "Esa nayo sabbattha.",
  "atk-vin02a30:11_4": "Aṭṭhārasa sammāvattanavatthūni pārivāsikakkhandhake vaṇṇayissāma.",
  "atk-vin02a30:12_0": "Adhammakammadvādasakakathā niṭṭhitā.",
  "atk-vin02a30:13_0": "Nappaṭippassambhetabbaaṭṭhārasakādikathā",
  "atk-vin02a30:14_0": "8.Lomaṁpātentīti pannalomā honti;",
  "atk-vin02a30:14_1": "bhikkhū anuvattantīti attho.",
  "atk-vin02a30:14_2": "Netthāraṁ vattantīti nittharantānaṁ etanti netthāraṁ;",
  "atk-vin02a30:14_3": "yena sakkā nissāraṇā nittharituṁ, taṁ aṭṭhārasavidhaṁ sammāvattanaṁ vattantīti attho.",
  "atk-vin02a30:14_4": "Kittakaṁ kālaṁ vattaṁ pūretabbanti?",
  "atk-vin02a30:14_5": "Dasa vā pañca vā divasāni.",
  "atk-vin02a30:14_6": "Imasmiñhi kammakkhandhake ettakena vattaṁ pūritameva hoti.",
  "atk-vin02a30:15_0": "Nappaṭippassambhetabbaaṭṭhārasakādikathā niṭṭhitā.",
  "atk-vin02a30:16_0": "Niyassakammakathā",
  "atk-vin02a30:17_0": "11.",
  "atk-vin02a30:17_1": "Seyyasakavatthusmiṁ –",
  "atk-vin02a30:17_2": "apissu bhikkhū pakatāti apissu bhikkhū niccaṁ byāvaṭā honti.",
  "atk-vin02a30:17_3": "Sesaṁ tajjanīye vuttasadisameva.",
  "atk-vin02a30:18_0": "Niyassakammakathā niṭṭhitā.",
  "atk-vin02a30:19_0": "Pabbājanīyakammakathā",
  "atk-vin02a30:20_0": "21. Assajipunabbasukavatthu saṅghādisesavaṇṇanāyaṁ vuttaṁ.",
  "atk-vin02a30:21_0": "27.Kāyikena davenātiādīsu panettha kāyiko davo nāma kāyakīḷā vuccati.",
  "atk-vin02a30:21_1": "Sesapadadvayepi eseva nayo.",
  "atk-vin02a30:21_2": "Kāyiko anācāro nāma kāyadvāre paññattasikkhāpadavītikkamo vuccati .",
  "atk-vin02a30:21_3": "Sesadvayepi eseva nayo.",
  "atk-vin02a30:21_4": "Kāyikaṁ upaghātikaṁ nāma kāyadvāre paññattasikkhāpadassa asikkhanabhāvena upahananaṁ vuccati;",
  "atk-vin02a30:21_5": "nāsanaṁ vināsananti attho.",
  "atk-vin02a30:21_6": "Sesadvayepi eseva nayo.",
  "atk-vin02a30:21_7": "Kāyiko micchājīvo nāma paṭikkhittavejjakammādivasena telapacanaariṭṭhapacanādīni.",
  "atk-vin02a30:21_8": "Vācasiko micchājīvo nāma gihīnaṁ sāsanasampaṭicchanārocanādīni.",
  "atk-vin02a30:21_9": "Kāyikavācasiko nāma tadubhayaṁ.",
  "atk-vin02a30:21_10": "Sesaṁ tajjanīye vuttanayameva.",
  "atk-vin02a30:22_0": "Pabbājanīyakammakathā niṭṭhitā.",
  "atk-vin02a30:23_0": "Paṭisāraṇīyakammakathā",
  "atk-vin02a30:24_0": "33.",
  "atk-vin02a30:24_1": "Sudhammavatthusmiṁ pana –",
  "atk-vin02a30:24_2": "anapaloketvāti na āpucchitvā.",
  "atk-vin02a30:24_3": "Etadavocāti kiṁ te gahapati therānaṁ paṭiyattanti sabbaṁ vivarāpetvā disvā etaṁ avoca.",
  "atk-vin02a30:24_4": "Ekā ca kho idha natthi yadidaṁ tilasaṁguḷikāti yā ayaṁ tilasakkhalikā nāma vuccati, sā natthīti attho.",
  "atk-vin02a30:24_5": "Tassa kira gahapatino vaṁse ādimhi eko pūviyo ahosi.",
  "atk-vin02a30:24_6": "Tena naṁ thero jātiyā khuṁsetukāmo evamāha.",
  "atk-vin02a30:24_7": "Yadeva kiñcīti evaṁ bahuṁ buddhavacanaṁ ratanaṁ pahāya kiñcideva tilasaṁguḷikāvacanaṁ bhāsitaṁ.",
  "atk-vin02a30:24_8": "Kukkuṭapotakaudāharaṇena idaṁ dasseti ‘‘yathā so neva kākavassitaṁ na kukkuṭavassitaṁ akāsi, evaṁ tayāpi neva bhikkhuvacanaṁ na gihivacanaṁ vutta’’nti.",
  "atk-vin02a30:25_0": "Paṭisāraṇīyakammakathā niṭṭhitā.",
  "atk-vin02a30:26_0": "Adhammakammādidvādasakakathā",
  "atk-vin02a30:27_0": "37.Asammukhā katantiādayo tikā vuttappakārā eva.",
  "atk-vin02a30:28_0": "39.",
  "atk-vin02a30:28_1": "Aṅgasamannāgamo purimehi asadiso.",
  "atk-vin02a30:28_2": "Tattha yathā lābhaṁ na labhanti;",
  "atk-vin02a30:28_3": "evaṁ parisakkanto parakkamanto alābhāya parisakkati nāma.",
  "atk-vin02a30:28_4": "Esa nayo anatthādīsu.",
  "atk-vin02a30:28_5": "Tattha anatthoti atthabhaṅgo.",
  "atk-vin02a30:28_6": "Anāvāsoti tasmiṁ ṭhāne avasanaṁ.",
  "atk-vin02a30:28_7": "Gihīnaṁ buddhassa avaṇṇanti gihīnaṁ santike buddhassa avaṇṇaṁ bhāsati.",
  "atk-vin02a30:28_8": "Dhammikaṁ paṭissavaṁ na saccāpetīti yathā sacco hoti, evaṁ na karoti;",
  "atk-vin02a30:28_9": "vassāvāsaṁ paṭissuṇitvā na gacchati, aññaṁ vā evarūpaṁ karoti.",
  "atk-vin02a30:28_10": "Pañcannaṁ bhikkhavetiādi ekaṅgenapi kammārahabhāvadassanatthaṁ vuttaṁ.",
  "atk-vin02a30:28_11": "Sesamettha uttānatthañceva, tajjanīye ca vuttanayameva.",
  "atk-vin02a30:29_0": "Adhammakammādidvādasakakathā niṭṭhitā.",
  "atk-vin02a30:30_0": "Āpattiyā adassane ukkhepanīyakammakathā",
  "atk-vin02a30:31_0": "46. Channavatthusmiṁ – āvāsaparamparañca bhikkhave saṁsathāti sabbāvāsesu ārocetha.",
  "atk-vin02a30:32_0": "50.Bhaṇḍanakārakotiādīsu bhaṇḍanādipaccayā āpannaṁ āpattiṁ ropetvā tassā adassaneyeva kammaṁ kātabbaṁ.",
  "atk-vin02a30:32_1": "Tikā vuttappakārā eva.",
  "atk-vin02a30:33_0": "51.",
  "atk-vin02a30:33_1": "Sammāvattanāyaṁ panettha tecattālīsa vattāni.",
  "atk-vin02a30:33_2": "Tattha na anuddhaṁsetabboti na codetabbo.",
  "atk-vin02a30:33_3": "Na bhikkhu bhikkhūhīti añño bhikkhu aññehi bhikkhūhi na bhinditabbo.",
  "atk-vin02a30:33_4": "Na gihiddhajoti odātavatthāni acchinnadasapupphadasāni ca na dhāretabbāni.",
  "atk-vin02a30:33_5": "Na titthiyaddhajoti kusacīrādīni na dhāretabbāni.",
  "atk-vin02a30:33_6": "Na āsādetabboti na apasādetabbo.",
  "atk-vin02a30:33_7": "Anto vā bahi vāti vihārassa anto vā bahi vā.",
  "atk-vin02a30:33_8": "Na titthiyādipadattayaṁ uttānameva .",
  "atk-vin02a30:33_9": "Sesaṁ sabbaṁ pārivāsikakkhandhake vaṇṇayissāma.",
  "atk-vin02a30:33_10": "Sesaṁ tajjanīye vuttanayameva.",
  "atk-vin02a30:33_11": "Āpattiyā appaṭikamme ukkhepanīyakammaṁ iminā sadisameva.",
  "atk-vin02a30:34_0": "65.",
  "atk-vin02a30:34_1": "Ariṭṭhavatthu khuddakavaṇṇanāyaṁ vuttaṁ.",
  "atk-vin02a30:34_2": "‘‘Bhaṇḍanakārako’’tiādīsu yaṁ diṭṭhiṁ nissāya bhaṇḍanādīni karoti, tassā appaṭinissaggeyeva kammaṁ kātabbaṁ.",
  "atk-vin02a30:34_3": "Sesaṁ tajjanīye vuttanayameva.",
  "atk-vin02a30:34_4": "Sammāvattanāyampi hi idha tecattālīsaṁyeva vattānīti.",
  "atk-vin02a30:35_0": "Āpattiyā adassane ukkhepanīyakammakathā niṭṭhitā.",
  "atk-vin02a30:36_0": "Kammakkhandhakavaṇṇanā niṭṭhitā."
}