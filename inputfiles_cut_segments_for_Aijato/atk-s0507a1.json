{
  "atk-s0507a1:0_0": "1. Uragavaggo",
  "atk-s0507a1:1_0": "1. Khettūpamapetavatthuvaṇṇanā",
  "atk-s0507a1:2_0": "Taṁ panetaṁ vatthuṁ bhagavā rājagahe viharanto veḷuvane kalandakanivāpe aññataraṁ seṭṭhiputtapetaṁ ārabbha kathesi.",
  "atk-s0507a1:2_1": "Rājagahe kira aññataro aḍḍho mahaddhano mahābhogo pahūtavittūpakaraṇo anekakoṭidhanasannicayo seṭṭhi ahosi.",
  "atk-s0507a1:2_2": "Tassa mahādhanasampannatāya ‘‘mahādhanaseṭṭhi’’tveva samaññā ahosi.",
  "atk-s0507a1:2_3": "Ekova putto ahosi, piyo manāpo.",
  "atk-s0507a1:2_4": "Tasmiṁ viññutaṁ patte mātāpitaro evaṁ cintesuṁ –",
  "atk-s0507a1:2_5": "‘‘amhākaṁ puttassa divase divase sahassaṁ sahassaṁ paribbayaṁ karontassa vassasatenāpi ayaṁ dhanasannicayo parikkhayaṁ na gamissati, kiṁ imassa sippuggahaṇaparissamena, akilantakāyacitto yathāsukhaṁ bhoge paribhuñjatū’’ti sippaṁ na sikkhāpesuṁ.",
  "atk-s0507a1:2_6": "Vayappatte pana kularūpayobbanavilāsasampannaṁ kāmābhimukhaṁ dhammasaññāvimukhaṁ kaññaṁ ānesuṁ.",
  "atk-s0507a1:2_7": "So tāya saddhiṁ abhiramanto dhamme cittamattampi anuppādetvā, samaṇabrāhmaṇagurujanesu anādaro hutvā, dhuttajanaparivuto rajjamāno pañcakāmaguṇe rato giddho mohena andho hutvā kālaṁ vītināmetvā, mātāpitūsu kālakatesu naṭanāṭakagāyakādīnaṁ yathicchitaṁ dento dhanaṁ vināsetvā nacirasseva pārijuññappatto hutvā, iṇaṁ gahetvā jīvikaṁ kappento puna iṇampi alabhitvā iṇāyikehi codiyamāno tesaṁ attano khettavatthugharādīni datvā, kapālahattho bhikkhaṁ caritvā bhuñjanto tasmiṁyeva nagare anāthasālāyaṁ vasati.",
  "atk-s0507a1:3_0": "Atha naṁ ekadivasaṁ corā samāgatā evamāhaṁsu –",
  "atk-s0507a1:3_1": "‘‘ambho purisa, kiṁ tuyhaṁ iminā dujjīvitena, taruṇo tvamasi thāmajavabalasampanno, kasmā hatthapādavikalo viya acchasi?",
  "atk-s0507a1:3_2": "Ehi amhehi saha corikāya paresaṁ santakaṁ gahetvā sukhena jīvikaṁ kappehī’’ti.",
  "atk-s0507a1:3_3": "So ‘‘nāhaṁ corikaṁ kātuṁ jānāmī’’ti āha.",
  "atk-s0507a1:3_4": "Corā ‘‘mayaṁ taṁ sikkhāpema, kevalaṁ tvaṁ amhākaṁ vacanaṁ karohī’’ti āhaṁsu.",
  "atk-s0507a1:3_5": "So ‘‘sādhū’’ti sampaṭicchitvā tehi saddhiṁ agamāsi.",
  "atk-s0507a1:3_6": "Atha te corā tassa hatthe mahantaṁ muggaraṁ datvā sandhiṁ chinditvā gharaṁ pavisanto taṁ sandhimukhe ṭhapetvā āhaṁsu –",
  "atk-s0507a1:3_7": "‘‘sace idha añño koci āgacchati, taṁ iminā muggarena paharitvā ekappahāreneva mārehī’’ti.",
  "atk-s0507a1:3_8": "So andhabālo hitāhitaṁ ajānanto paresaṁ āgamanameva olokento tattha aṭṭhāsi .",
  "atk-s0507a1:3_9": "Corā pana gharaṁ pavisitvā gayhūpagaṁ bhaṇḍaṁ gahetvā gharamanussehi ñātamattāva ito cito ca palāyiṁsu.",
  "atk-s0507a1:3_10": "Gharamanussā uṭṭhahitvā sīghaṁ sīghaṁ dhāvantā ito cito ca olokentā taṁ purisaṁ sandhidvāre ṭhitaṁ disvā ‘‘hare duṭṭhacorā’’ti gahetvā hatthapāde muggarādīhi pothetvā rañño dassesuṁ –",
  "atk-s0507a1:3_11": "‘‘ayaṁ, deva, coro sandhisukhe gahito’’ti.",
  "atk-s0507a1:3_12": "Rājā ‘‘imassa sīsaṁ chindāpehī’’ti nagaraguttikaṁ āṇāpesi.",
  "atk-s0507a1:3_13": "‘‘Sādhu, devā’’ti nagaraguttiko taṁ gāhāpetvā pacchābāhaṁ gāḷhabandhanaṁ bandhāpetvā rattavaṇṇaviraḷamālābandhakaṇṭhaṁ iṭṭhakacuṇṇamakkhitasīsaṁ vajjhapahaṭabheridesitamaggaṁ rathikāya rathikaṁ siṅghāṭakena siṅghāṭakaṁ vicarāpetvā kasāhi tāḷento āghātanābhimukhaṁ neti.",
  "atk-s0507a1:3_14": "‘‘Ayaṁ imasmiṁ nagare vilumpamānakacoro gahito’’ti kolāhalaṁ ahosi.",
  "atk-s0507a1:4_0": "Tena ca samayena tasmiṁ nagare sulasā nāma nagarasobhinī pāsāde ṭhitā vātapānantarena olokentī taṁ tathā nīyamānaṁ disvā pubbe tena kataparicayā ‘‘ayaṁ puriso imasmiṁyeva nagare mahatiṁ sampattiṁ anubhavitvā idāni evarūpaṁ anatthaṁ anayabyasanaṁ patto’’ti tassa kāruññaṁ uppādetvā cattāro modake pānīyañca pesesi.",
  "atk-s0507a1:4_1": "Nagaraguttikassa ca ārocāpesi –",
  "atk-s0507a1:4_2": "‘‘tāva ayyo āgametu, yāvāyaṁ puriso ime modake khāditvā pānīyaṁ pivissatī’’ti.",
  "atk-s0507a1:5_0": "Athetasmiṁ antare āyasmā mahāmoggallāno dibbena cakkhunā olokento tassa byasanappattiṁ disvā karuṇāya sañcoditamānaso –",
  "atk-s0507a1:5_1": "‘‘ayaṁ puriso akatapuñño katapāpo, tenāyaṁ niraye nibbattissati, mayi pana gate modake ca pānīyañca datvā bhummadevesu uppajjissati, yaṁnūnāhaṁ imassa avassayo bhaveyya’’nti cintetvā pānīyamodakesu upanīyamānesu tassa purisassa purato pāturahosi.",
  "atk-s0507a1:5_2": "So theraṁ disvā pasannamānaso ‘‘kiṁ me idāneva imehi māriyamānassa modakehi khāditehi, idaṁ pana paralokaṁ gacchantassa pātheyyaṁ bhavissatī’’ti cintetvā modake ca pānīyañca therassa dāpesi.",
  "atk-s0507a1:5_3": "Thero tassa pasādasaṁvaḍḍhanatthaṁ tassa passantasseva tathārūpe ṭhāne nisīditvā modake paribhuñjitvā pānīyañca pivitvā uṭṭhāyāsanā pakkāmi.",
  "atk-s0507a1:5_4": "So pana puriso coraghātakehi āghātanaṁ netvā sīsacchedaṁ pāpito anuttare puññakkhette mahāmoggallānatthere katena puññena uḷāre devaloke nibbattanārahopi yasmā ‘‘sulasaṁ āgamma mayā ayaṁ deyyadhammo laddho’’ti sulasāya gatena sinehena maraṇakāle cittaṁ upakkiliṭṭhaṁ ahosi.",
  "atk-s0507a1:5_5": "Tasmā hīnakāyaṁ upapajjanto pabbatagahanasambhūte sandacchāye mahānigrodharukkhe rukkhadevatā hutvā nibbatti.",
  "atk-s0507a1:6_0": "So kira sace paṭhamavaye kulavaṁsaṭṭhapane ussukkaṁ akarissa, tasmiṁyeva nagare seṭṭhīnaṁ aggo abhavissa, majjhimavaye majjhimo, pacchimavaye pacchimo.",
  "atk-s0507a1:6_1": "Sace pana paṭhamavaye pabbajito abhavissa, arahā abhavissa, majjhimavaye sakadāgāmī anāgāmī vā abhavissa, pacchimavaye sotāpanno abhavissa.",
  "atk-s0507a1:6_2": "Pāpamittasaṁsaggena pana itthidhutto surādhutto duccaritanirato anādariko hutvā anukkamena sabbasampattito parihāyitvā mahābyasanaṁ pattoti vadanti.",
  "atk-s0507a1:7_0": "Atha so aparena samayena sulasaṁ uyyānagataṁ disvā sañjātakāmarāgo andhakāraṁ māpetvā taṁ attano bhavanaṁ netvā sattāhaṁ tāya saddhiṁ saṁvāsaṁ kappesi, attānañcassā ārocesi.",
  "atk-s0507a1:7_1": "Tassā mātā taṁ apassantī rodamānā ito cito ca paribbhamati.",
  "atk-s0507a1:7_2": "Taṁ disvā mahājano ‘‘ayyo mahāmoggallāno mahiddhiko mahānubhāvo tassā gatiṁ jāneyya, taṁ upasaṅkamitvā puccheyyāsī’’ti āha.",
  "atk-s0507a1:7_3": "Sā ‘‘sādhu ayyo’’ti theraṁ upasaṅkamitvā tamatthaṁ pucchi.",
  "atk-s0507a1:7_4": "Thero ‘‘ito sattame divase veḷuvanamahāvihāre bhagavati dhammaṁ desente parisapariyante passissasī’’ti āha.",
  "atk-s0507a1:7_5": "Atha sulasā taṁ devaputtaṁ avoca –",
  "atk-s0507a1:7_6": "‘‘ayuttaṁ mayhaṁ tava bhavane vasantiyā, ajja sattamo divaso, mama mātā maṁ apassantī paridevasokasamāpannā bhavissati, sādhu maṁ, deva, tattheva nehī’’ti.",
  "atk-s0507a1:7_7": "So taṁ netvā veḷuvane bhagavati dhammaṁ desente parisapariyante ṭhapentvā adissamānarūpo aṭṭhāsi.",
  "atk-s0507a1:8_0": "Tato mahājano sulasaṁ disvā evamāha –",
  "atk-s0507a1:8_1": "‘‘amma sulase, tvaṁ ettakaṁ divasaṁ kuhiṁ gatā?",
  "atk-s0507a1:8_2": "Tava mātā tvaṁ apassantī paridevasokasamāpannā ummādappattā viya jātā’’ti.",
  "atk-s0507a1:8_3": "Sā taṁ pavattiṁ mahājanassa ācikkhi.",
  "atk-s0507a1:8_4": "Mahājanena ca ‘‘kathaṁ so puriso tathāpāpapasuto akatakusalo devūpapattiṁ paṭilabhatī’’ti vutte sulasā ‘‘mayā dāpite modake pānīyañca ayyassa mahāmoggallānattherassa datvā tena puññena devūpapattiṁ paṭilabhatī’’ti āha.",
  "atk-s0507a1:8_5": "Taṁ sutvā mahājano acchariyabbhutacittajāto ahosi –",
  "atk-s0507a1:8_6": "‘‘arahanto nāma anuttaraṁ puññakkhettaṁ lokassa, yesu appakopi kato kāro sattānaṁ devūpapattiṁ āvahatī’’ti uḷāraṁ pītisomanassaṁ paṭisaṁvedesi.",
  "atk-s0507a1:8_7": "Bhikkhū tamatthaṁ bhagavato ārocesuṁ.",
  "atk-s0507a1:8_8": "Tato bhagavā imissā aṭṭhuppattiyā –",
  "atk-s0507a1:9_0": "1.",
  "atk-s0507a1:10_0": " ‘‘Khettūpamā arahanto, dāyakā kassakūpamā;",
  "atk-s0507a1:11_0": "Bījūpamaṁ deyyadhammaṁ, etto nibbattate phalaṁ.",
  "atk-s0507a1:12_0": "2.",
  "atk-s0507a1:13_0": " ‘‘Etaṁ bījaṁ kasī khettaṁ, petānaṁ dāyakassa ca;",
  "atk-s0507a1:14_0": "Taṁ petā paribhuñjanti, dātā puññena vaḍḍhati.",
  "atk-s0507a1:15_0": "3.",
  "atk-s0507a1:16_0": " ‘‘Idheva kusalaṁ katvā, pete ca paṭipūjiya;",
  "atk-s0507a1:17_0": "Saggañca kamatiṭṭhānaṁ, kammaṁ katvāna bhaddaka’’nti. – imā gāthā abhāsi;",
  "atk-s0507a1:18_0": "1.",
  "atk-s0507a1:18_1": "Tattha khettūpamāti khittaṁ vuttaṁ bījaṁ tāyati mahapphalabhāvakaraṇena rakkhatīti khettaṁ, sālibījādīnaṁ viruhanaṭṭhānaṁ.",
  "atk-s0507a1:18_2": "Taṁ upamā etesanti khettūpamā, kedārasadisāti attho.",
  "atk-s0507a1:18_3": "Arahantoti khīṇāsavā.",
  "atk-s0507a1:18_4": "Te hi kilesārīnaṁ saṁsāracakkassa arānañca hatattā, tato eva ārakattā, paccayādīnaṁ arahattā, pāpakaraṇe rahābhāvā ca ‘‘arahanto’’ti vuccanti.",
  "atk-s0507a1:18_5": "Tattha yathā khetañhi tiṇādidosarahitaṁ svābhisaṅkhatabījamhi vutte utusalilādipaccayantarūpetaṁ kassakassa mahapphalaṁ hoti, evaṁ khīṇāsavasantāno lobhādidosarahito svābhisaṅkhate deyyadhammabīje vutte kālādipaccayantarasahito dāyakassa mahapphalo hoti.",
  "atk-s0507a1:18_6": "Tenāha bhagavā ‘‘khettūpamā arahanto’’ti.",
  "atk-s0507a1:18_7": "Ukkaṭṭhaniddeso ayaṁ tassa sekhādīnampi khettabhāvāpaṭikkhepato.",
  "atk-s0507a1:19_0": "Dāyakāti cīvarādīnaṁ paccayānaṁ dātāro pariccajanakā, tesaṁ pariccāgena attano santāne lobhādīnaṁ pariccajanakā chedanakā, tato vā attano santānassa sodhakā, rakkhakā cāti attho.",
  "atk-s0507a1:19_1": "Kassakūpamāti kassakasadisā.",
  "atk-s0507a1:19_2": "Yathā kassako sālikhettādīni kasitvā yathākālañca vuttudakadānanīharaṇanidhānarakkhaṇādīhi appamajjanto uḷāraṁ vipulañca sassaphalaṁ paṭilabhati, evaṁ dāyakopi arahantesu deyyadhammapariccāgena pāricariyāya ca appamajjanto uḷāraṁ vipulañca dānaphalaṁ paṭilabhati.",
  "atk-s0507a1:19_3": "Tena vuttaṁ ‘‘dāyakā kassakūpamā’’ti.",
  "atk-s0507a1:20_0": "Bījūpamaṁ deyyadhammanti liṅgavipallāsena vuttaṁ, bījasadiso deyyadhammoti attho.",
  "atk-s0507a1:20_1": "Annapānādikassa hi dasavidhassa dātabbavatthuno etaṁ nāmaṁ.",
  "atk-s0507a1:20_2": "Etto nibbattate phalanti etasmā dāyakapaṭiggāhakadeyyadhammapariccāgato dānaphalaṁ nibbattati ceva uppajjati ca, ciratarapabandhavasena pavattati cāti attho.",
  "atk-s0507a1:20_3": "Ettha ca yasmā pariccāgacetanābhisaṅkhatassa annapānādivatthuno bhāvo, na itarassa, tasmā ‘‘bījūpamaṁ deyyadhamma’’nti deyyadhammaggahaṇaṁ kataṁ.",
  "atk-s0507a1:20_4": "Tena deyyadhammāpadesena deyyadhammavatthuvisayāya pariccāgacetanāyayeva bījabhāvo daṭṭhabbo.",
  "atk-s0507a1:20_5": "Sā hi paṭisandhiādippabhedassa tassa nissayārammaṇappabhedassa ca phalassa nipphādikā, na deyyadhammoti.",
  "atk-s0507a1:21_0": "2.Etaṁ bījaṁ kasī khettanti yathāvuttaṁ bījaṁ, yathāvuttañca khettaṁ, tassa bījassa tasmiṁ khette vapanapayogasaṅkhātā kasi cāti attho.",
  "atk-s0507a1:21_1": "Etaṁ tayaṁ kesaṁ icchitabbanti āha ‘‘petānaṁ dāyakassa cā’’ti.",
  "atk-s0507a1:21_2": "Yadi dāyako pete uddissa dānaṁ deti, petānañca dāyakassa ca, yadi na pete uddissa dānaṁ deti, dāyakasseva etaṁ bījaṁ esā kasi etaṁ khettaṁ upakārāya hotīti adhippāyo.",
  "atk-s0507a1:21_3": "Idāni taṁ upakāraṁ dassetuṁ ‘‘taṁ petā paribhuñjanti, dātā puññena vaḍḍhatī’’ti vuttaṁ.",
  "atk-s0507a1:21_4": "Tattha taṁ petā paribhuñjantīti dāyakena pete uddissa dāne dinne yathāvuttakhettakasibījasampattiyā anumodanāya ca yaṁ petānaṁ upakappati, taṁ dānaphalaṁ petā paribhuñjanti.",
  "atk-s0507a1:21_5": "Dātā puññena vaḍḍhatīti dātā pana attano dānamayapuññanimittaṁ devamanussesu bhogasampattiādinā puññaphalena abhivaḍḍhati.",
  "atk-s0507a1:21_6": "Puññaphalampi hi ‘‘kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni.",
  "atk-s0507a1:21_7": "3.80) puññanti vuccati.",
  "atk-s0507a1:22_0": "3.Idheva kusalaṁ katvāti anavajjasukhavipākaṭṭhena kusalaṁ petānaṁ uddisanavasena dānamayaṁ puññaṁ upacinitvā idheva imasmiṁyeva attabhāve.",
  "atk-s0507a1:22_1": "Pete ca paṭipūjiyāti pete uddissa dānena sammānetvā anubhuyyamānadukkhato te mocetvā.",
  "atk-s0507a1:22_2": "Pete hi uddissa diyyamānaṁ dānaṁ tesaṁ pūjā nāma hoti. Tenāha –",
  "atk-s0507a1:22_3": "‘‘amhākañca katā pūjā’’ti (pe. va.",
  "atk-s0507a1:22_4": "18), ‘‘petānaṁ pūjā ca katā uḷārā’’ti (pe. va. 25) ca.",
  "atk-s0507a1:22_5": "‘‘Pete cā’’ti ca-saddena ‘‘piyo ca hoti manāpo, abhigamanīyo ca hoti vissāsanīyo, bhāvanīyo ca hoti garukātabbo, pāsaṁso ca hoti kittanīyo viññūna’’nti evamādike diṭṭhadhammike dānānisaṁse saṅgaṇhāti.",
  "atk-s0507a1:22_6": "Saggañca kamati ṭhānaṁ, kammaṁ katvāna bhaddakanti kalyāṇaṁ kusalakammaṁ katvā dibbehi āyuādīhi dasahi ṭhānehi suṭṭhu aggattā ‘‘sagga’’nti laddhanāmaṁ katapuññānaṁ nibbattanaṭṭhānaṁ devalokaṁ kamati upapajjanavasena upagacchati.",
  "atk-s0507a1:23_0": "Ettha ca ‘‘kusalaṁ katvā’’ti vatvā puna ‘‘kammaṁ katvāna bhaddaka’’nti vacanaṁ ‘‘deyyadhammapariccāgo viya pattidānavasena dānadhammapariccāgopi dānamayakusalakammamevā’’ti dassanatthanti daṭṭhabbaṁ.",
  "atk-s0507a1:23_1": "Keci panettha ‘‘petāti arahanto adhippetā’’ti vadanti, taṁ tesaṁ matimattaṁ ‘‘petā’’ti khīṇāsavānaṁ āgataṭṭhānasseva abhāvato, bījādibhāvassa ca dāyakassa viya tesaṁ ayujjamānattā, petayonikānaṁ yujjamānattā ca.",
  "atk-s0507a1:23_2": "Desanāpariyosāne devaputtaṁ sulasañca ādiṁ katvā caturāsītiyā pāṇasahassānaṁ dhammābhisamayo ahosīti.",
  "atk-s0507a1:24_0": "Khettūpamapetavatthuvaṇṇanā niṭṭhitā.",
  "atk-s0507a1:25_0": "2. Sūkaramukhapetavatthuvaṇṇanā",
  "atk-s0507a1:26_0": "Kāyo te sabbasovaṇṇoti idaṁ satthari rājagahaṁ upanissāya veḷuvane kalandakanivāpe viharante añññātaraṁ sūkaramukhapetaṁ ārabbha vuttaṁ.",
  "atk-s0507a1:26_1": "Atīte kira kassapassa bhagavato sāsane eko bhikkhu kāyena saññato ahosi, vācāya asaññato, bhikkhū akkosati paribhāsati.",
  "atk-s0507a1:26_2": "So kālaṁ katvā niraye nibbatto, ekaṁ buddhantaraṁ tattha paccitvā tato cavitvā imasmiṁ buddhuppāde rājagahasamīpe gijjhakūṭapabbatapāde tasseva kammassa vipākāvasesena khuppipāsābhibhūto peto hutvā nibbatti.",
  "atk-s0507a1:26_3": "Tassa kāyo suvaṇṇavaṇṇo ahosi, mukhaṁ sūkaramukhasadisaṁ.",
  "atk-s0507a1:26_4": "Athāyasmā nārado gijjhakūṭe pabbate vasanto pātova sarīrapaṭijagganaṁ katvā pattacīvaramādāya rājagahaṁ piṇḍāya gacchanto antarāmagge taṁ petaṁ disvā tena katakammaṁ pucchanto –",
  "atk-s0507a1:27_0": "4.",
  "atk-s0507a1:28_0": " ‘‘Kāyo te sabbasovaṇṇo, sabbā obhāsate disā;",
  "atk-s0507a1:29_0": "Mukhaṁ te sūkarasseva, kiṁ kammamakarī pure’’ti. –",
  "atk-s0507a1:30_0": "Gāthamāha.",
  "atk-s0507a1:30_1": "Tattha kāyo te sabbasovaṇṇoti tava kāyo deho sabbo suvaṇṇavaṇṇo uttattakanakasannibho.",
  "atk-s0507a1:30_2": "Sabbā obhāsate disāti tassa pabhāya sabbāpi disā samantanto obhāsati vijjotati.",
  "atk-s0507a1:30_3": "Obhāsateti vā antogadhahotuatthamidaṁ padanti ‘‘te kāyo sabbasovaṇṇo sabbā disā obhāseti vijjotetī’’ti attho daṭṭhabbo.",
  "atk-s0507a1:30_4": "Mukhaṁte sūkarassevāti mukhaṁ pana te sūkarassa viya, sūkaramukhasadisaṁ tava mukhanti attho.",
  "atk-s0507a1:30_5": "Kiṁ kammamakarī pureti ‘‘tvaṁ pubbe atītajātiyaṁ kīdisaṁ kammaṁ akāsī’’ti pucchati.",
  "atk-s0507a1:31_0": "Evaṁ therena so peto katakammaṁ puṭṭho gāthāya vissajjento –",
  "atk-s0507a1:32_0": "5.",
  "atk-s0507a1:33_0": " ‘‘Kāyena saññato āsiṁ, vācāyāsimasaññato;",
  "atk-s0507a1:34_0": "Tena metādiso vaṇṇo, yathā passasi nāradā’’ti. –",
  "atk-s0507a1:35_0": "Āha .",
  "atk-s0507a1:35_1": "Tattha kāyena saññato āsinti kāyikena saṁyamena saṁyato kāyadvārikena saṁvarena saṁvuto ahosiṁ.",
  "atk-s0507a1:35_2": "Vācāyāsimasaññatoti vācāya asaññato vācasikena asaṁvarena samannāgato ahosiṁ.",
  "atk-s0507a1:35_3": "Tenāti tena ubhayena saṁyamena asaṁyamena ca.",
  "atk-s0507a1:35_4": "Meti mayhaṁ.",
  "atk-s0507a1:35_5": "Etādiso vaṇṇoti ediso.",
  "atk-s0507a1:35_6": "Yathā tvaṁ, nārada, paccakkhato passasi, evarūpo, kāyena manussasaṇṭhāno suvaṇṇavaṇṇo, mukhena sūkarasadiso āsinti yojanā.",
  "atk-s0507a1:35_7": "Vaṇṇasaddo hi idha chaviyaṁ saṇṭhāne ca daṭṭhabbo.",
  "atk-s0507a1:36_0": "Evaṁ peto therena pucchito tamatthaṁ vissajjetvā tameva kāraṇaṁ katvā therassa ovādaṁ dento –",
  "atk-s0507a1:37_0": "6.",
  "atk-s0507a1:38_0": " ‘‘Taṁ tyāhaṁ nārada brūmi, sāmaṁ diṭṭhamidaṁ tayā;",
  "atk-s0507a1:39_0": "Mākāsi mukhasā pāpaṁ, mā kho sūkaramukho ahū’’ti. –",
  "atk-s0507a1:40_0": "Gāthamāha.",
  "atk-s0507a1:40_1": "Tattha tanti tasmā.",
  "atk-s0507a1:40_2": "Tyāhanti te ahaṁ.",
  "atk-s0507a1:40_3": "Nāradāti theraṁ ālapati.",
  "atk-s0507a1:40_4": "Brūmīti kathemi.",
  "atk-s0507a1:40_5": "Sāmanti sayameva.",
  "atk-s0507a1:40_6": "Idanti attano sarīraṁ sandhāya vadati.",
  "atk-s0507a1:40_7": "Ayañhettha attho –",
  "atk-s0507a1:40_8": "yasmā, bhante nārada, idaṁ mama sarīraṁ galato paṭṭhāya heṭṭhā manussasaṇṭhānaṁ, upari sūkarasaṇṭhānaṁ, tayā paccakkhatova diṭṭhaṁ, tasmā te ahaṁ ovādavasena vadāmīti.",
  "atk-s0507a1:40_9": "Kinti ceti āha ‘‘mākāsi mukhasā pāpaṁ, mā kho sūkaramukho ahū’’ti.",
  "atk-s0507a1:40_10": "Tattha māti paṭisedhe nipāto.",
  "atk-s0507a1:40_11": "Mukhasāti mukhena.",
  "atk-s0507a1:40_12": "Khoti avadhāraṇe, vācāya pāpakammaṁ mākāsi mā karohi.",
  "atk-s0507a1:40_13": "Mākho sūkaramukho ahūti ahaṁ viya sūkaramukho mā ahosiyeva.",
  "atk-s0507a1:40_14": "Sace pana tvaṁ mukharo hutvā vācāya pāpaṁ kareyyāsi, ekaṁsena sūkaramukho bhaveyyāsi, tasmā mākāsi mukhasā pāpanti phalapaṭisedhanamukhenapi hetumeva paṭisedheti.",
  "atk-s0507a1:41_0": "Athāyasmā nārado rājagahe piṇḍāya caritvā pacchābhattaṁ piṇḍapātapaṭikkanto catuparisamajjhe nisinnassa satthuno tamatthaṁ ārocesi.",
  "atk-s0507a1:41_1": "Satthā, ‘‘nārada, pubbeva mayā so sattho diṭṭho’’ti vatvā anekākāravokāraṁ vacīduccaritasannissitaṁ ādīnavaṁ, vacīsucaritapaṭisaṁyuttañca ānisaṁsaṁ pakāsento dhammaṁ desesi.",
  "atk-s0507a1:41_2": "Sā desanā sampattaparisāya sātthikā ahosīti.",
  "atk-s0507a1:42_0": "Sūkaramukhapetavatthuvaṇṇanā niṭṭhitā.",
  "atk-s0507a1:43_0": "3. Pūtimukhapetavatthuvaṇṇanā",
  "atk-s0507a1:44_0": "Dibbaṁsubhaṁ dhāresi vaṇṇadhātunti idaṁ satthari veḷuvane viharante kalandakanivāpe aññataraṁ pūtimukhapetaṁ ārabbha vuttaṁ.",
  "atk-s0507a1:44_1": "Atīte kira kassapassa bhagavato kāle dve kulaputtā tassa sāsane pabbajitvā sīlācārasampannā sallekhavuttino aññatarasmiṁ gāmakāvāse samaggavāsaṁ vasiṁsu.",
  "atk-s0507a1:44_2": "Atha aññataro pāpajjhāsayo pesuññābhirato bhikkhu tesaṁ vasanaṭṭhānaṁ upagañchi.",
  "atk-s0507a1:44_3": "Therā tena saddhiṁ paṭisanthāraṁ katvā vasanaṭṭhānaṁ datvā dutiyadivase taṁ gahetvā gāmaṁ piṇḍāya pavisiṁsu.",
  "atk-s0507a1:44_4": "Manussā te disvā tesu theresu ativiya paramanipaccakāraṁ katvā yāgubhattādīhi paṭimānesuṁ.",
  "atk-s0507a1:44_5": "So vihāraṁ pavisitvā cintesi –",
  "atk-s0507a1:44_6": "‘‘sundaro vatāyaṁ gocaragāmo, manussā ca saddhā pasannā, paṇītapaṇītaṁ piṇḍapātaṁ denti, ayañca vihāro chāyūdakasampanno, sakkā me idha sukhena vasituṁ.",
  "atk-s0507a1:44_7": "Imesu pana bhikkhūsu idha vasantesu mayhaṁ phāsuvihāro na bhavissati, antevāsikavāso viya bhavissati.",
  "atk-s0507a1:44_8": "Handāhaṁ ime aññamaññaṁ bhinditvā yathā na puna idha vasissanti, tathā karissāmī’’ti.",
  "atk-s0507a1:45_0": "Athekadivasaṁ mahāthere dvinnampi ovādaṁ datvā attano vasanaṭṭhānaṁ paviṭṭhe pesuṇiko bhikkhu thokaṁ kālaṁ vītināmetvā mahātheraṁ upasaṅkamitvā vanditvā therena ‘‘kiṁ, āvuso, vikāle āgatosī’’ti ca vutte, ‘‘āma, bhante kiñci vattabbaṁ atthī’’ti vatvā ‘‘kathehi, āvuso’’ti therena anuññāto āha –",
  "atk-s0507a1:45_1": "‘‘eso, bhante, tumhākaṁ sahāyakatthero sammukhā mitto viya attānaṁ dassetvā parammukhā sapatto viya upavadatī’’ti.",
  "atk-s0507a1:45_2": "‘‘Kiṁ kathetī’’ti pucchito ‘‘suṇātha, bhante, ‘eso mahāthero saṭho māyāvī kuhako micchājīvena jīvikaṁ kappetī’ti tumhākaṁ aguṇaṁ kathetī’’ti āha.",
  "atk-s0507a1:45_3": "‘‘Mā, āvuso, evaṁ bhaṇi, na so bhikkhu evaṁ maṁ upavadissati, gihikālato paṭṭhāya mama sabhāvaṁ jānāti ‘pesalo kalyāṇasīlo’’’ti.",
  "atk-s0507a1:45_4": "‘‘Sace, bhante, tumhe attano visuddhacittatāya evaṁ cintetha, taṁ tumhākaṁyeva anucchavikaṁ, mayhaṁ pana tena saddhiṁ veraṁ natthi, kasmā ahaṁ tena avuttaṁ ‘vutta’nti vadāmi.",
  "atk-s0507a1:45_5": "Hotu, kālantarena sayameva jānissathā’’ti āha.",
  "atk-s0507a1:45_6": "Theropi puthujjanabhāvadosena dveḷhakacitto ‘‘evampi siyā’’ti sāsaṅkahadayo hutvā thokaṁ sithilavissāso ahosi.",
  "atk-s0507a1:45_7": "So bālo paṭhamaṁ mahātheraṁ paribhinditvā itarampi thenaṁ vuttanayeneva paribhindi.",
  "atk-s0507a1:45_8": "Atha te ubhopi therā dutiyadivase aññamaññaṁ anālapitvā pattacīvaramādāya gāme piṇḍāya caritvā piṇḍapātamādāya attano vasanaṭṭhāneyeva paribhuñjitvā sāmīcimattampi akatvā taṁ divasaṁ tattheva vasitvā vibhātāya ca rattiyā aññamaññaṁ anārocetvāva yathāphāsukaṭṭhānaṁ agamaṁsu.",
  "atk-s0507a1:46_0": "Pesuṇikaṁ pana bhikkhuṁ paripuṇṇamanorathaṁ gāmaṁ piṇḍāya paviṭṭhaṁ manussā disvā āhaṁsu –",
  "atk-s0507a1:46_1": "‘‘bhante, therā kuhiṁ gatā’’ti? So āha –",
  "atk-s0507a1:46_2": "‘‘sabbarattiṁ aññamaññaṁ kalahaṁ katvā mayā ‘mā kalahaṁ karotha, samaggā hotha, kalaho nāma anatthāvaho āyatidukkhuppādako akusalasaṁvattaniko, purimakāpi kalahena mahatā hitā paribhaṭṭhā’tiādīni vuccamānāpi mama vacanaṁ anādiyitvā pakkantā’’ti.",
  "atk-s0507a1:46_3": "Tato manussā ‘‘therā tāva gacchantu, tumhe pana amhākaṁ anukampāya idheva anukkaṇṭhitvā vasathā’’ti yāciṁsu.",
  "atk-s0507a1:46_4": "So ‘‘sādhū’’ti paṭissuṇitvā tattheva vasanto katipāhena cintesi –",
  "atk-s0507a1:46_5": "‘‘mayā sīlavanto kalyāṇadhammā bhikkhū āvāsalobhena paribhinnā, bahuṁ vata mayā pāpakammaṁ pasuta’’nti balavavippaṭisārābhibhūto sokavegena gilāno hutvā nacireneva kālaṁ katvā avīcimhi nibbatti.",
  "atk-s0507a1:47_0": "Itare dve sahāyakattherā janapadacārikaṁ carantā aññatarasmiṁ āvāse samāgantvā aññamaññaṁ sammoditvā tena bhikkhunā vuttaṁ bhedavacanaṁ aññamaññassa ārocetvā tassa abhūtabhāvaṁ ñatvā samaggā hutvā anukkamena tameva āvāsaṁ paccāgamiṁsu.",
  "atk-s0507a1:47_1": "Manussā dve there disvā haṭṭhatuṭṭhā sañjātasomanassā hutvā catūhi paccayehi upaṭṭhahiṁsu.",
  "atk-s0507a1:47_2": "Therā ca tattheva vasantā sappāyaāhāralābhena samāhitacittā vipassanaṁ vaḍḍhetvā nacireneva arahattaṁ pāpuṇiṁsu.",
  "atk-s0507a1:48_0": "Pesuṇiko bhikkhu ekaṁ buddhantaraṁ niraye paccitvā imasmiṁ buddhuppāde rājagahassa avidūre pūtimukhapeto hutvā nibbatti.",
  "atk-s0507a1:48_1": "Tassa kāyo suvaṇṇavaṇṇo ahosi, mukhato pana puḷavakā nikkhamitvā ito cito ca mukhaṁ khādanti, tassa dūrampi okāsaṁ pharitvā duggandhaṁ vāyati.",
  "atk-s0507a1:48_2": "Athāyasmā nārado gijjhakūṭapabbatā orohanto taṁ disvā –",
  "atk-s0507a1:49_0": "7.",
  "atk-s0507a1:50_0": " ‘‘Dibbaṁ subhaṁ dhāresi vaṇṇadhātuṁ, vehāyasaṁ tiṭṭhasi antalikkhe;",
  "atk-s0507a1:51_0": "Mukhañca te kimayo pūtigandhaṁ, khādanti kiṁ kammamakāsi pubbe’’ti. –",
  "atk-s0507a1:52_0": "Imāya gāthāya katakammaṁ pucchi.",
  "atk-s0507a1:52_1": "Tattha dibbanti divi bhavaṁ devattabhāvapariyāpannaṁ.",
  "atk-s0507a1:52_2": "Idha pana dibbaṁ viyāti dibbaṁ.",
  "atk-s0507a1:52_3": "Subhanti sobhanaṁ, sundarabhāvaṁ vā.",
  "atk-s0507a1:52_4": "Vaṇṇadhātunti chavivaṇṇaṁ.",
  "atk-s0507a1:52_5": "Dhāresīti vahasi .",
  "atk-s0507a1:52_6": "Vehāyasaṁ tiṭṭhasi antalikkheti vehāyasasaññite antalikkhe tiṭṭhasi.",
  "atk-s0507a1:52_7": "Keci pana ‘‘vihāyasaṁ tiṭṭhasi antalikkhe’’ti pāṭhaṁ vatvā vihāyasaṁ obhāsento antalikkhe tiṭṭhasīti vacanasesena atthaṁ vadanti.",
  "atk-s0507a1:52_8": "Pūtigandhanti kuṇapagandhaṁ, duggandhanti attho.",
  "atk-s0507a1:52_9": "Kiṁ kammamakāsi pubbeti paramaduggandhaṁ te mukhaṁ kimayo khādanti, kāyo ca suvaṇṇavaṇṇo, kīdisaṁ nāma kammaṁ evarūpassa attabhāvassa kāraṇabhūtaṁ pubbe tvaṁ akāsīti pucchi.",
  "atk-s0507a1:53_0": "Evaṁ therena so peto attanā katakammaṁ puṭṭho tamatthaṁ vissajjento –",
  "atk-s0507a1:54_0": "8.",
  "atk-s0507a1:55_0": " ‘‘Samaṇo ahaṁ pāpotiduṭṭhavāco, tapassirūpo mukhasā asaññato;",
  "atk-s0507a1:56_0": "Laddhā ca me tamasā vaṇṇadhātu, mukhañca me pesuṇiyena pūtī’’ti. –",
  "atk-s0507a1:57_0": "Gāthamāha.",
  "atk-s0507a1:57_1": "Tattha samaṇo ahaṁ pāpoti ahaṁ lāmako samaṇo pāpabhikkhu ahosiṁ.",
  "atk-s0507a1:57_2": "Atiduṭṭhavācoti atiduṭṭhavacano, pare atikkamitvā laṅghitvā vattā, paresaṁ guṇaparidhaṁsakavacanoti attho.",
  "atk-s0507a1:57_3": "‘‘Atidukkhavāco’’ti vā pāṭho, ativiya pharusavacano musāvādapesuññādivacīduccaritanirato.",
  "atk-s0507a1:57_4": "Tapassirūpoti samaṇapatirūpako.",
  "atk-s0507a1:57_5": "Mukhasāti mukhena.",
  "atk-s0507a1:57_6": "Laddhāti paṭiladdhā.",
  "atk-s0507a1:57_7": "Ca-kāro sampiṇḍanattho.",
  "atk-s0507a1:57_8": "Meti mayā.",
  "atk-s0507a1:57_9": "Tapasāti brahmacariyena.",
  "atk-s0507a1:57_10": "Pesuṇiyenāti pisuṇavācāya.",
  "atk-s0507a1:57_11": "Putīti pūtigandhaṁ.",
  "atk-s0507a1:58_0": "Evaṁ so peto attanā katakammaṁ ācikkhitvā idāni therassa ovādaṁ dento –",
  "atk-s0507a1:59_0": "9.",
  "atk-s0507a1:60_0": " ‘‘Tayidaṁ tayā nārada sāmaṁ diṭṭhaṁ,",
  "atk-s0507a1:61_0": "Anukampakā ye kusalā vadeyyuṁ;",
  "atk-s0507a1:62_0": "Mā pesuṇaṁ mā ca musā abhāṇi,",
  "atk-s0507a1:63_0": "Yakkho tuvaṁ hohisi kāmakāmī’’ti. –",
  "atk-s0507a1:64_0": "Osānagāthamāha.",
  "atk-s0507a1:64_1": "Tattha tayidanti taṁ idaṁ mama rūpaṁ.",
  "atk-s0507a1:64_2": "Anukampakā ye kusalā vadeyyunti ye anukampanasīlā kāruṇikā parahitapaṭipattiyaṁ kusalā nipuṇā buddhādayo yaṁ vadeyyuṁ, tadeva vadāmīti adhippāyo.",
  "atk-s0507a1:64_3": "Idāni taṁ ovādaṁ dassento ‘‘mā pesuṇaṁ mā ca musā abhāṇi, yakkho tuvaṁ hohisi kāmakāmī’’ti āha.",
  "atk-s0507a1:64_4": "Tassattho –",
  "atk-s0507a1:64_5": "pesuṇaṁ pisuṇavacanaṁ musā ca mā abhāṇi mā kathehi.",
  "atk-s0507a1:64_6": "Yadi hi tvaṁ musāvādaṁ pisuṇavācañca pahāya vācāya saññato bhaveyyāsi, yakkho vā devo vā devaññataro vā tvaṁ bhavissasi, kāmaṁ kāmitabbaṁ uḷāraṁ dibbasampattiṁ paṭilabhitvā tattha kāmanasīlo yathāsukhaṁ indriyānaṁ paricaraṇena abhiramaṇasīloti.",
  "atk-s0507a1:65_0": "Taṁ sutvā thero tato rājagahaṁ gantvā piṇḍāya caritvā pacchābhattaṁ piṇḍapātapaṭikkanto satthu tamatthaṁ ārocesi.",
  "atk-s0507a1:65_1": "Satthā taṁ aṭṭhuppattiṁ katvā dhammaṁ desesi.",
  "atk-s0507a1:65_2": "Sā desanā sampattaparisāya sātthikā ahosīti.",
  "atk-s0507a1:66_0": "Pūtimukhapetavatthuvaṇṇanā niṭṭhitā.",
  "atk-s0507a1:67_0": "4. Piṭṭhadhītalikapetavatthuvaṇṇanā",
  "atk-s0507a1:68_0": "Yaṁ kiñcārammaṇaṁ katvāti idaṁ satthā sāvatthiyaṁ jetavane viharanto anāthapiṇḍikassa gahapatino dānaṁ ārabbha kathesi.",
  "atk-s0507a1:68_1": "Anāthapiṇḍikassa kira gahapatino dhītu dhītāya dārikāya dhāti piṭṭhadhītalikaṁ adāsi ‘‘ayaṁ te dhītā, imaṁ gahetvā kīḷassū’’ti.",
  "atk-s0507a1:68_2": "Sā tattha dhītusaññaṁ uppādesi.",
  "atk-s0507a1:68_3": "Athassā ekadivasaṁ taṁ gahetvā kīḷantiyā pamādena patitvā bhijji.",
  "atk-s0507a1:68_4": "Tato dārikā ‘‘mama dhītā matā’’ti parodi.",
  "atk-s0507a1:68_5": "Taṁ rodantiṁ kocipi gehajano saññāpetuṁ nāsakkhi.",
  "atk-s0507a1:68_6": "Tasmiñca samaye satthā anāthapiṇḍikassa gahapatino gehe paññatte āsane nisinno hoti, mahāseṭṭhi ca bhagavato samīpe nisinno ahosi.",
  "atk-s0507a1:68_7": "Dhāti taṁ dārikaṁ gahetvā seṭṭhissa santikaṁ agamāsi.",
  "atk-s0507a1:68_8": "Seṭṭhi taṁ disvā ‘‘kissāyaṁ dārikā rodatī’’ti āha.",
  "atk-s0507a1:68_9": "Dhāti taṁ pavattiṁ seṭṭhissa ārocesi.",
  "atk-s0507a1:68_10": "Seṭṭhi taṁ dārikaṁ aṅke nisīdāpetvā ‘‘tava dhītudānaṁ dassāmī’’ti saññāpetvā satthu ārocesi –",
  "atk-s0507a1:68_11": "‘‘bhante, mama nattudhītaraṁ piṭṭhadhītalikaṁ uddissa dānaṁ dātukāmo, taṁ me pañcahi bhikkhusatehi saddhiṁ svātanāya adhivāsethā’’ti.",
  "atk-s0507a1:68_12": "Adhivāsesi bhagavā tuṇhībhāvena.",
  "atk-s0507a1:69_0": "Atha bhagavā dutiyadivase pañcahi bhikkhusatehi saddhiṁ seṭṭhissa gharaṁ gantvā bhattakiccaṁ katvā anumodanaṁ karonto –",
  "atk-s0507a1:70_0": "10.",
  "atk-s0507a1:71_0": " ‘‘Yaṁ kiñcārammaṇaṁ katvā, dajjā dānaṁ amaccharī;",
  "atk-s0507a1:72_0": "Pubbapete ca ārabbha, atha vā vatthudevatā.",
  "atk-s0507a1:73_0": "11.",
  "atk-s0507a1:74_0": " ‘‘Cattāro ca mahārāje, lokapāle yasassine;",
  "atk-s0507a1:75_0": "Kuveraṁ dhataraṭṭhañca, virūpakkhaṁ virūḷhakaṁ;",
  "atk-s0507a1:76_0": "Te ceva pūjitā honti, dāyakā ca anipphalā.",
  "atk-s0507a1:77_0": "12.",
  "atk-s0507a1:78_0": " ‘‘Na hi ruṇṇaṁ vā soko vā, yā caññā paridevanā;",
  "atk-s0507a1:79_0": "Na taṁ petassa atthāya, evaṁ tiṭṭhanti ñātayo.",
  "atk-s0507a1:80_0": "13.",
  "atk-s0507a1:81_0": " ‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0507a1:82_0": "Dīgharattaṁ hitāyassa, ṭhānaso upakappatī’’ti. – imā gāthā abhāsi;",
  "atk-s0507a1:83_0": "10.",
  "atk-s0507a1:83_1": "Tattha yaṁ kiñcārammaṇaṁ katvāti maṅgalādīsu aññataraṁ yaṁ kiñci ārabbha uddissa.",
  "atk-s0507a1:83_2": "Dajjāti dadeyya.",
  "atk-s0507a1:83_3": "Amaccharīti attano sampattiyā parehi sādhāraṇabhāvāsahanalakkhaṇassa maccherassa abhāvato amaccharī, pariccāgasīlo macchariyalobhādicittamalaṁ dūrato katvā dānaṁ dadeyyāti adhippāyo.",
  "atk-s0507a1:83_4": "Pubbapete ca ārabbhāti pubbakepi pete uddissa.",
  "atk-s0507a1:83_5": "Vatthudevatāti gharavatthuādīsu adhivatthā devatā ārabbhāti yojanā.",
  "atk-s0507a1:83_6": "Atha vāti iminā aññepi devamanussādike ye keci ārabbha dānaṁ dadeyyāti dasseti.",
  "atk-s0507a1:84_0": "11.",
  "atk-s0507a1:84_1": "Tattha devesu tāva ekacce pākaṭe deve dassento ‘‘cattāro ca mahārāje’’ti vatvā puna te nāmato gaṇhanto ‘‘kuvera’’ntiādimāha.",
  "atk-s0507a1:84_2": "Tattha kuveranti vessavaṇaṁ.",
  "atk-s0507a1:84_3": "Dhataraṭṭhantiādīni sesānaṁ tiṇṇaṁ lokapālānaṁ nāmāni.",
  "atk-s0507a1:84_4": "Te ceva pūjitā hontīti te ca mahārājāno pubbapetavatthudevatāyo ca uddisanakiriyāya paṭimānikā honti.",
  "atk-s0507a1:84_5": "Dāyakā ca anipphalāti ye dānaṁ denti, te dāyakā ca paresaṁ uddisanamattena na nipphalā, attano dānaphalassa bhāgino eva honti.",
  "atk-s0507a1:85_0": "12.",
  "atk-s0507a1:85_1": "Idāni ‘‘ye attano ñātīnaṁ maraṇena rodanti paridevanti socanti, tesaṁ taṁ niratthakaṁ, attaparitāpanamattamevā’’ti dassetuṁ ‘‘na hi ruṇṇaṁ vā’’ti gāthamāha.",
  "atk-s0507a1:85_2": "Tattha ruṇṇanti ruditaṁ assumocanaṁ na hi kātabbanti vacanaseso.",
  "atk-s0507a1:85_3": "Sokoti socanaṁ cittasantāpo, antonijjhānanti attho.",
  "atk-s0507a1:85_4": "Yā caññā paridevanāti yā ca ruṇṇasokato aññā paridevanā, ‘‘kahaṁ ekaputtakā’’tiādivācāvippalāpo, sopi na kātabboti attho.",
  "atk-s0507a1:85_5": "Sabbattha vā-saddo vikappanattho .",
  "atk-s0507a1:85_6": "Na taṁ petassa atthāyāti yasmā ruṇṇaṁ vā soko vā paridevanā vāti sabbampi taṁ petassa kālakatassa atthāya upakārāya na hoti, tasmā na hi taṁ kātabbaṁ, tathāpi evaṁ tiṭṭhanti ñātayo aviddasunoti adhippāyo.",
  "atk-s0507a1:86_0": "13.",
  "atk-s0507a1:86_1": "Evaṁ ruṇṇādīnaṁ niratthakabhāvaṁ dassetvā idāni yā pubbapetādike ārabbha dāyakena saṅghassa dakkhiṇā dinnā, tassā sātthakabhāvaṁ dassento ‘‘ayañca kho dakkhiṇā’’ti gāthamāha.",
  "atk-s0507a1:86_2": "Tattha ayanti dāyakena taṁ dinnaṁ dānaṁ paccakkhato dassento vadati.",
  "atk-s0507a1:86_3": "Ca-saddo byatirekattho, tena yathā ruṇṇādi petassa na kassaci atthāya hoti, na evamayaṁ, ayaṁ pana dakkhiṇā dīgharattaṁ hitāyassa hotīti vakkhamānameva visesaṁ joteti.",
  "atk-s0507a1:86_4": "Khoti avadhāraṇe.",
  "atk-s0507a1:86_5": "Dakkhiṇāti dānaṁ.",
  "atk-s0507a1:86_6": "Saṅghamhi suppatiṭṭhitāti anuttare puññakkhette saṅghe suṭṭhu patiṭṭhitā.",
  "atk-s0507a1:86_7": "Dīgharattaṁ hitāyassāti assa petassa cirakālaṁ hitāya atthāya.",
  "atk-s0507a1:86_8": "Ṭhānaso upakappatīti taṅkhaṇaññeva nipphajjati, na kālantareti attho.",
  "atk-s0507a1:86_9": "Ayañhi tattha dhammatā –",
  "atk-s0507a1:86_10": "yaṁ pete uddissa dāne dinne petā ce anumodanti, tāvadeva tassa phalena petā parimuccantīti.",
  "atk-s0507a1:87_0": "Evaṁ bhagavā dhammaṁ desetvā mahājanaṁ pete uddissa dānābhiratamānasaṁ katvā uṭṭhāyāsanā pakkāmi.",
  "atk-s0507a1:87_1": "Punadivase seṭṭhibhariyā avasesā ca ñātakā seṭṭhiṁ anuvattantā evaṁ temāsamattaṁ mahādānaṁ pavattesuṁ.",
  "atk-s0507a1:87_2": "Atha rājā pasenadi kosalo bhagavantaṁ upasaṅkamitvā ‘‘kasmā, bhante, bhikkhū māsamattaṁ mama gharaṁ nāgamiṁsū’’ti pucchi.",
  "atk-s0507a1:87_3": "Satthārā tasmiṁ kāraṇe kathite rājāpi seṭṭhiṁ anuvattanto buddhappamukhassa bhikkhusaṅghassa mahādānaṁ pavattesi, taṁ disvā nāgarā rājānaṁ anuvattantā māsamattaṁ mahādānaṁ pavattesuṁ.",
  "atk-s0507a1:87_4": "Evaṁ māsadvayaṁ piṭṭhadhītalikamūlakaṁ mahādānaṁ pavattesunti.",
  "atk-s0507a1:88_0": "Piṭṭhadhītalikapetavatthuvaṇṇanā niṭṭhitā.",
  "atk-s0507a1:89_0": "5. Tirokuṭṭapetavatthuvaṇṇanā",
  "atk-s0507a1:90_0": "Tirokuṭṭesutiṭṭhantīti idaṁ satthā rājagahe viharanto sambahule pete ārabbha kathesi.",
  "atk-s0507a1:91_0": "Tatrāyaṁ vitthārakathā –",
  "atk-s0507a1:91_1": "ito dvānavutikappe kāsi nāma nagaraṁ ahosi.",
  "atk-s0507a1:91_2": "Tattha jayaseno nāma rājā rajjaṁ kāresi.",
  "atk-s0507a1:91_3": "Tassa sirimā nāma devī.",
  "atk-s0507a1:91_4": "Tassā kucchiyaṁ phusso nāma bodhisatto nibbattitvā anupubbena sammāsambodhiṁ abhisambujjhi.",
  "atk-s0507a1:91_5": "Jayaseno rājā ‘‘mama putto mahābhinikkhamanaṁ nikkhamitvā buddho jāto, mayhameva buddho, mayhaṁ dhammo, mayhaṁ saṅgho’’ti mamattaṁ uppādetvā sabbakālaṁ sayameva upaṭṭhahati, na aññesaṁ okāsaṁ deti.",
  "atk-s0507a1:92_0": "Bhagavato kaniṭṭhabhātaro vemātikā tayo bhātaro cintesuṁ –",
  "atk-s0507a1:92_1": "‘‘buddhā nāma sabbaloka hitatthāya uppajjanti, na ekasseva atthāya.",
  "atk-s0507a1:92_2": "Amhākañca pitā aññesaṁ okāsaṁ na deti.",
  "atk-s0507a1:92_3": "Kathaṁ nu kho mayaṁ labheyyāma bhagavantaṁ upaṭṭhātuṁ bhikkhusaṅghañcā’’ti?",
  "atk-s0507a1:92_4": "Tesaṁ etadahosi –",
  "atk-s0507a1:92_5": "‘‘handa mayaṁ kiñci upāyaṁ karomā’’ti.",
  "atk-s0507a1:92_6": "Te paccantaṁ kupitaṁ viya kārāpesuṁ.",
  "atk-s0507a1:92_7": "Tato rājā ‘‘paccanto kupito’’ti sutvā tayopi putte paccantaṁ vūpasametuṁ pesesi.",
  "atk-s0507a1:92_8": "Te gantvā vūpasametvā āgatā.",
  "atk-s0507a1:92_9": "Rājā tuṭṭho varaṁ adāsi ‘‘yaṁ icchatha, taṁ gaṇhathā’’ti.",
  "atk-s0507a1:92_10": "Te ‘‘mayaṁ bhagavantaṁ upaṭṭhātuṁ icchāmā’’ti āhaṁsu.",
  "atk-s0507a1:92_11": "Rājā ‘‘etaṁ ṭhapetvā aññaṁ gaṇhathā’’ti āha.",
  "atk-s0507a1:92_12": "Te ‘‘mayaṁ aññena anatthikā’’ti āhaṁsu.",
  "atk-s0507a1:92_13": "Tena hi paricchedaṁ katvā gaṇhathāti.",
  "atk-s0507a1:92_14": "Te satta vassāni yāciṁsu.",
  "atk-s0507a1:92_15": "Rājā na adāsi.",
  "atk-s0507a1:92_16": "Evaṁ ‘‘cha, pañca, cattāri, tīṇi, dve, ekaṁ, satta māse, cha, pañca, cattāro’’ti vatvā yāva temāsaṁ yāciṁsu.",
  "atk-s0507a1:92_17": "Tadā rājā ‘‘gaṇhathā’’ti adāsi.",
  "atk-s0507a1:93_0": "Te bhagavantaṁ upasaṅkamitvā āhaṁsu –",
  "atk-s0507a1:93_1": "‘‘icchāma mayaṁ, bhante, bhagavantaṁ temāsaṁ upaṭṭhātuṁ, adhivāsetu no, bhante, bhagavā imaṁ temāsaṁ vassāvāsa’’nti.",
  "atk-s0507a1:93_2": "Adhivāsesi bhagavā tuṇhībhāvena.",
  "atk-s0507a1:93_3": "Te tayo attano janapade niyuttakapurisassa lekhaṁ pesesuṁ ‘‘imaṁ temāsaṁ amhehi bhagavā upaṭṭhātabbo, vihāraṁ ādiṁ katvā sabbaṁ bhagavato upaṭṭhānasambhāraṁ sampādehī’’ti.",
  "atk-s0507a1:93_4": "So sabbaṁ sampādetvā paṭipesesi.",
  "atk-s0507a1:93_5": "Te kāsāyavatthanivatthā hutvā purisasahassehi veyyāvaccakarehi bhagavantaṁ bhikkhusaṅghañca sakkaccaṁ upaṭṭhahamānā janapadaṁ netvā vihāraṁ niyyātetvā vassaṁ vasāpesuṁ.",
  "atk-s0507a1:94_0": "Tesaṁ bhaṇḍāgāriko eko gahapatiputto sapajāpatiko saddho ahosi pasanno.",
  "atk-s0507a1:94_1": "So buddhappamukhassa bhikkhusaṅghassa dānavattaṁ sakkaccaṁ adāsi.",
  "atk-s0507a1:94_2": "Janapade niyuttakapuriso taṁ gahetvā jānapadehi ekādasamattehi purisasahassehi saddhiṁ sakkaccameva dānaṁ pavattāpesi.",
  "atk-s0507a1:94_3": "Tattha keci jānapadā paṭihatacittā ahesuṁ.",
  "atk-s0507a1:94_4": "Te dānassa antarāyaṁ katvā deyyadhammaṁ attanā khādiṁsu, bhattasālañca agginā dahiṁsu.",
  "atk-s0507a1:94_5": "Pavāritā rājaputtā bhagavato sakkāraṁ katvā bhagavantaṁ purakkhatvā pitu santikameva paccāgamiṁsu.",
  "atk-s0507a1:94_6": "Tattha gantvā bhagavā parinibbāyi.",
  "atk-s0507a1:94_7": "Rājaputtā ca janapade niyuttakapuriso ca bhaṇḍāgāriko ca anupubbena kālaṁ katvā saddhiṁ parisāya sagge uppajjiṁsu, paṭihatacittā janā niraye uppajjiṁsu.",
  "atk-s0507a1:94_8": "Evaṁ tesaṁ ubhayesaṁ janānaṁ saggato saggaṁ nirayato nirayaṁ upapajjantānaṁ dvānavutikappā vītivattā.",
  "atk-s0507a1:95_0": "Atha imasmiṁ bhaddakappe kassapassa bhagavato kāle te paṭihatacittā janā petesu uppannā.",
  "atk-s0507a1:95_1": "Tadā manussā attano attano ñātakānaṁ petānaṁ atthāya dānaṁ datvā uddisanti ‘‘idaṁ no ñātīnaṁ hotū’’ti, te sampattiṁ labhanti.",
  "atk-s0507a1:95_2": "Atha imepi petā taṁ disvā kassapaṁ sammāsambuddhaṁ upasaṅkamitvā pucchiṁsu –",
  "atk-s0507a1:95_3": "‘‘kiṁ nu kho, bhante, mayampi evarūpaṁ sampattiṁ labheyyāmā’’ti?",
  "atk-s0507a1:95_4": "Bhagavā āha –",
  "atk-s0507a1:95_5": "‘‘idāni na labhatha, anāgate pana gotamo nāma sammāsambuddho bhavissati, tassa bhagavato kāle bimbisāro nāma rājā bhavissati, so tumhākaṁ ito dvānavutikappe ñāti ahosi, so buddhassa dānaṁ datvā tumhākaṁ uddisissati, tadā labhissathā’’ti.",
  "atk-s0507a1:95_6": "Evaṁ vutte kira tesaṁ petānaṁ taṁ vacanaṁ ‘‘sve labhissathā’’ti vuttaṁ viya ahosi.",
  "atk-s0507a1:96_0": "Tato ekasmiṁ buddhantare vītivatte amhākaṁ bhagavā uppajji.",
  "atk-s0507a1:96_1": "Tepi tayo rājaputtā purisasahassena saddhiṁ devalokato cavitvā magadharaṭṭhe brāhmaṇakule uppajjitvā anupubbena tāpasapabbajjaṁ pabbajitvā gayāsīse tayo jaṭilā ahesuṁ, janapade niyuttakapuriso rājā bimbisāro ahosi, bhaṇḍāgāriko gahapatiputto visākho nāma seṭṭhi ahosi, tassa pajāpati dhammadinnā nāma seṭṭhidhītā ahosi, avasesā pana parisā rañño eva parivārā hutvā nibbattiṁsu.",
  "atk-s0507a1:97_0": "Amhākampi bhagavā loke uppajjitvā sattasattāhaṁ atikkamitvā anupubbena bārāṇasiṁ āgamma dhammacakkaṁ pavattetvā pañcavaggiye ādiṁ katvā yāva sahassaparivāre tayo jaṭile vinetvā rājagahaṁ agamāsi.",
  "atk-s0507a1:97_1": "Tattha ca tadahupasaṅkamantaṁyeva rājānaṁ bimbisāraṁ sotāpattiphale patiṭṭhāpesi saddhiṁ ekādasanahutehi aṅgamagadhavāsīhi brāhmaṇagahapatikehi.",
  "atk-s0507a1:97_2": "Atha raññā svātanāya bhattena nimantito adhivāsetvā dutiyadivase māṇavakavaṇṇena sakkena devānamindena purato gacchantena –",
  "atk-s0507a1:98_0": "‘‘Danto dantehi saha purāṇajaṭilehi, vippamutto vippamuttehi;",
  "atk-s0507a1:99_0": "Siṅgīnikkhasavaṇṇo, rājagahaṁ pāvisi bhagavā’’ti. (mahāva. 58) –",
  "atk-s0507a1:100_0": "Evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ sampaṭicchi.",
  "atk-s0507a1:100_1": "Te pana petā ‘‘idāni rājā dānaṁ amhākaṁ uddisissati, idāni uddisissatī’’ti āsāya samparivāretvā aṭṭhaṁsu.",
  "atk-s0507a1:101_0": "Rājā dānaṁ datvā ‘‘kattha nu kho bhagavā vihareyyā’’ti bhagavato vihāraṭṭhānameva cintesi, na taṁ dānaṁ kassaci uddisi.",
  "atk-s0507a1:101_1": "Tathā taṁ dānaṁ alabhantā petā chinnāsā hutvā rattiyaṁ rañño nivesane ativiya bhiṁsanakaṁ vissaramakaṁsu.",
  "atk-s0507a1:101_2": "Rājā bhayasantāsasaṁvegaṁ āpajjitvā vibhātāya rattiyā bhagavato ārocehi –",
  "atk-s0507a1:101_3": "‘‘evarūpaṁ saddaṁ assosiṁ, kiṁ nu kho me, bhante, bhavissatī’’ti?",
  "atk-s0507a1:101_4": "Bhagavā ‘‘mā bhāyi, mahārāja, na te kiñci pāpakaṁ bhavissati, apica kho santi te purāṇañātakā petesu uppannā.",
  "atk-s0507a1:101_5": "Te ekaṁ buddhantaraṁ tameva paccāsīsantā ‘buddhassa dānaṁ datvā amhākaṁ uddisissatī’ti vicarantā tayā hiyyo dānaṁ datvā na uddisitattā chinnāsā hutvā tathārūpaṁ vissaramakaṁsū’’ti āha.",
  "atk-s0507a1:101_6": "‘‘Kiṁ idānipi, bhante, dinne te labheyyu’’nti?",
  "atk-s0507a1:101_7": "‘‘Āma, mahārājā’’ti.",
  "atk-s0507a1:101_8": "‘‘Tena hi, bhante, adhivāsetu me bhagavā ajjatanāya dānaṁ, tesaṁ uddisissāmī’’ti.",
  "atk-s0507a1:101_9": "Adhivāsesi bhagavā tuṇhībhāvena.",
  "atk-s0507a1:102_0": "Rājā nivesanaṁ gantvā mahādānaṁ paṭiyādāpetvā bhagavato kālaṁ ārocāpesi .",
  "atk-s0507a1:102_1": "Bhagavā rājantepuraṁ gantvā paññatte āsane nisīdi saddhiṁ bhikkhusaṅghena.",
  "atk-s0507a1:102_2": "Te petā ‘‘api nāma ajja labheyyāmā’’ti gantvā tirokuṭṭādīsu aṭṭhaṁsu.",
  "atk-s0507a1:102_3": "Bhagavā tathā akāsi, yathā te sabbeva rañño āpāthaṁ gatā ahesuṁ.",
  "atk-s0507a1:102_4": "Rājā dakkhiṇodakaṁ dento ‘‘idaṁ me ñātīnaṁ hotū’’ti uddisi.",
  "atk-s0507a1:102_5": "Tāvadeva petānaṁ kamalakuvalayasañchannā pokkharaṇiyo nibbattiṁsu.",
  "atk-s0507a1:102_6": "Te tattha nhatvā ca pivitvā ca paṭippassaddhadarathakilamathapipāsā suvaṇṇavaṇṇā ahesuṁ.",
  "atk-s0507a1:102_7": "Rājā yāgukhajjabhojjāni datvā uddisi.",
  "atk-s0507a1:102_8": "Tesaṁ taṅkhaṇaññeva dibbayāgukhajjabhojjāni nibbattiṁsu.",
  "atk-s0507a1:102_9": "Te tāni paribhuñjitvā pīṇindriyā ahesuṁ.",
  "atk-s0507a1:102_10": "Atha vatthasenāsanāni datvā uddisi.",
  "atk-s0507a1:102_11": "Tesaṁ dibbavatthapāsādapaccattharaṇaseyyādialaṅkāravidhayo nibbattiṁsu.",
  "atk-s0507a1:102_12": "Sā ca tesaṁ sampatti sabbāpi yathā rañño pākaṭā hoti, tathā bhagavā adhiṭṭhāsi.",
  "atk-s0507a1:102_13": "Rājā taṁ disvā ativiya attamano ahosi.",
  "atk-s0507a1:102_14": "Tato bhagavā bhuttāvī pavārito rañño bimbisārassa anumodanatthaṁ tirokuṭṭapetavatthuṁ abhāsi –",
  "atk-s0507a1:103_0": "14.",
  "atk-s0507a1:104_0": " ‘‘Tirokuṭṭesu tiṭṭhanti, sandhisiṅghāṭakesu ca;",
  "atk-s0507a1:105_0": "Dvārabāhāsu tiṭṭhanti, āgantvāna sakaṁ gharaṁ.",
  "atk-s0507a1:106_0": "15.",
  "atk-s0507a1:107_0": " ‘‘Pahūte annapānamhi, khajjabhojje upaṭṭhite;",
  "atk-s0507a1:108_0": "Na tesaṁ koci sarati, sattānaṁ kammapaccayā.",
  "atk-s0507a1:109_0": "16.",
  "atk-s0507a1:110_0": " ‘‘Evaṁ dadanti ñātīnaṁ, ye honti anukampakā;",
  "atk-s0507a1:111_0": "Suciṁ paṇītaṁ kālena, kappiyaṁ pānabhojanaṁ.",
  "atk-s0507a1:112_0": "17.",
  "atk-s0507a1:113_0": " ‘‘Idaṁ vo ñātīnaṁ hotu, sukhitā hontu ñātayo;",
  "atk-s0507a1:114_0": "Te ca tattha samāgantvā, ñātipetā samāgatā;",
  "atk-s0507a1:115_0": "Pahūte annapānamhi, sakkaccaṁ anumodare.",
  "atk-s0507a1:116_0": "18.",
  "atk-s0507a1:117_0": " ‘‘Ciraṁ jīvantu no ñātī, yesaṁ hetu labhāmase;",
  "atk-s0507a1:118_0": "Amhākañca katā pūjā, dāyakā ca anipphalā.",
  "atk-s0507a1:119_0": "19.",
  "atk-s0507a1:120_0": " ‘‘Na hi tattha kasi atthi, gorakkhettha na vijjati;",
  "atk-s0507a1:121_0": "Vaṇijjā tādisī natthi, hiraññena kayākayaṁ;",
  "atk-s0507a1:122_0": "Ito dinnena yāpenti, petā kālagatā tahiṁ.",
  "atk-s0507a1:123_0": "20.",
  "atk-s0507a1:124_0": " ‘‘Unname udakaṁ vuṭṭhaṁ, yathā ninnaṁ pavattati;",
  "atk-s0507a1:125_0": "Evameva ito dinnaṁ, petānaṁ upakappati.",
  "atk-s0507a1:126_0": "21.",
  "atk-s0507a1:127_0": " ‘‘Yathā vārivahā pūrā, paripūrenti sāgaraṁ;",
  "atk-s0507a1:128_0": "Evameva ito dinnaṁ, petānaṁ upakappati.",
  "atk-s0507a1:129_0": "22.",
  "atk-s0507a1:130_0": " ‘‘Adāsi me akāsi me, ñātimittā sakhā ca me;",
  "atk-s0507a1:131_0": "Petānaṁ dakkhiṇaṁ dajjā, pubbe katamanussaraṁ.",
  "atk-s0507a1:132_0": "23.",
  "atk-s0507a1:133_0": " ‘‘Na hi ruṇṇaṁ vā soko vā, yā caññā paridevanā;",
  "atk-s0507a1:134_0": "Na taṁ petānamatthāya, evaṁ tiṭṭhanti ñātayo.",
  "atk-s0507a1:135_0": "24.",
  "atk-s0507a1:136_0": " ‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0507a1:137_0": "Dīgharattaṁ hitāyassa, ṭhānaso upakappati.",
  "atk-s0507a1:138_0": "25.",
  "atk-s0507a1:139_0": " ‘‘So ñātidhammo ca ayaṁ nidassito, petāna pūjā ca katā uḷārā;",
  "atk-s0507a1:140_0": "Balañca bhikkhūnamanuppadinnaṁ, tumhehi puññaṁ pahutaṁ anappaka’’nti.",
  "atk-s0507a1:141_0": "14.",
  "atk-s0507a1:141_1": "Tattha tirokuṭṭesūti kuṭṭānaṁ parabhāgesu.",
  "atk-s0507a1:141_2": "Tiṭṭhantīti nisajjādipaṭikkhepato ṭhānakappanavacanametaṁ, gehapākārakuṭṭānaṁ dvārato bahi eva tiṭṭhantīti attho.",
  "atk-s0507a1:141_3": "Sandhisiṅghāṭakesu cāti sandhīsu ca siṅghāṭakesu ca.",
  "atk-s0507a1:141_4": "Sandhīti catukkoṇaracchā, gharasandhibhittisandhiālokasandhiyopi vuccanti.",
  "atk-s0507a1:141_5": "Siṅghāṭakāti tikoṇaracchā.",
  "atk-s0507a1:141_6": "Dvārabāhāsu tiṭṭhantīti nagaradvāragharadvārānaṁ bāhā nissāya tiṭṭhanti.",
  "atk-s0507a1:141_7": "Āgantvāna sakaṁ gharanti sakagharaṁ nāma pubbañātigharampi attanā sāmibhāvena ajjhāvutthagharampi, tadubhayampi te yasmā sakagharasaññāya āgacchanti, tasmā ‘‘āgantvāna sakaṁ ghara’’nti āha.",
  "atk-s0507a1:142_0": "15.",
  "atk-s0507a1:142_1": "Evaṁ bhagavā pubbe anajjhāvutthapubbampi pubbañātigharattā bimbisāranivesanaṁ sakagharasaññāya āgantvā tirokuṭṭādīsu ṭhite issāmacchariyaphalaṁ anubhavante ativiya duddasikavirūpabhayānakadassane bahū pete rañño dassento ‘‘tirokuṭṭesu tiṭṭhantī’’ti gāthaṁ vatvā puna tehi katassa kammassa dāruṇabhāvaṁ dassento ‘‘pahūte annapānamhī’’ti dutiyagāthamāha.",
  "atk-s0507a1:143_0": "Tattha pahūteti anappake bahumhi, yāvadattheti attho .",
  "atk-s0507a1:143_1": "Ba-kārassa hi pa-kāro labbhati ‘‘pahu santo na bharatī’’tiādīsu (su. ni. 98) viya.",
  "atk-s0507a1:143_2": "Keci pana ‘‘bahuke’’ti paṭhanti, so pana pamādapāṭho.",
  "atk-s0507a1:143_3": "Annapānamhīti anne ca pāne ca.",
  "atk-s0507a1:143_4": "Khajjabhojjeti khajje ca bhojje ca.",
  "atk-s0507a1:143_5": "Etena asitapītakhāyitasāyitavasena catubbidhampi āhāraṁ dasseti.",
  "atk-s0507a1:143_6": "Upaṭṭhiteti upagamma ṭhite sajjite, paṭiyatteti attho.",
  "atk-s0507a1:143_7": "Na tesaṁ koci sarati sattānanti tesaṁ pettivisaye uppannānaṁ sattānaṁ koci mātā vā pitā vā putto vā nattā vā na sarati.",
  "atk-s0507a1:143_8": "Kiṁ kāraṇā?",
  "atk-s0507a1:143_9": "Kammapaccayāti, attanā katassa adānadānapaṭisedhanādibhedassa kadariyakammassa kāraṇabhāvato.",
  "atk-s0507a1:143_10": "Tañhi kammaṁ tesaṁ ñātīnaṁ sarituṁ na deti.",
  "atk-s0507a1:144_0": "16.",
  "atk-s0507a1:144_1": "Evaṁ bhagavā anappakepi annapānādimhi vijjamāne ñātīnaṁ paccāsīsantānaṁ petānaṁ kammaphalena ñātakānaṁ anussaraṇamattassāpi abhāvaṁ dassetvā idāni pettivisayupapanne ñātake uddissa raññā dinnadānaṁ pasaṁsanto ‘‘evaṁ dadanti ñātīna’’nti tatiyagāthamāha.",
  "atk-s0507a1:145_0": "Tattha evanti upamāvacanaṁ.",
  "atk-s0507a1:145_1": "Tassa dvidhā sambandho –",
  "atk-s0507a1:145_2": "tesaṁ sattānaṁ kammapaccayā asarantesupi kesuci keci dadanti ñātīnaṁ, ye evaṁ anukampakā hontīti ca, mahārāja, yathā tayā dinnaṁ, evaṁ suciṁ paṇītaṁ kālena kappiyaṁ pānabhojanaṁ dadanti ñātīnaṁ, ye honti anukampakāti ca.",
  "atk-s0507a1:145_3": "Tattha dadantīti denti uddisanti niyyātenti.",
  "atk-s0507a1:145_4": "Ñātīnanti mātito ca pitito ca sambandhānaṁ.",
  "atk-s0507a1:145_5": "Yeti ye keci puttādayo.",
  "atk-s0507a1:145_6": "Hontīti bhavanti.",
  "atk-s0507a1:145_7": "Anukampakāti atthakāmā hitesino.",
  "atk-s0507a1:145_8": "Sucinti suddhaṁ manoharaṁ dhammikañca.",
  "atk-s0507a1:145_9": "Paṇītanti uḷāraṁ.",
  "atk-s0507a1:145_10": "Kālenāti dakkhiṇeyyānaṁ paribhogayoggakālena, ñātipetānaṁ vā tirokuṭṭādīsu āgantvā ṭhitakālena.",
  "atk-s0507a1:145_11": "Kappiyanti anucchavikaṁ patirūpaṁ ariyānaṁ paribhogārahaṁ.",
  "atk-s0507a1:145_12": "Pānabhojananti pānañca bhojanañca, tadupadesena cettha sabbaṁ deyyadhammaṁ vadati.",
  "atk-s0507a1:146_0": "17.",
  "atk-s0507a1:146_1": "Idāni yena pakārena tesaṁ petānaṁ dinnaṁ nāma hoti, taṁ dassento ‘‘idaṁ vo ñātīnaṁ hotu, sukhitā hontu ñātayo’’ti catutthagāthāya pubbaḍḍhaṁ āha.",
  "atk-s0507a1:146_2": "Taṁ tatiyagāthāya pubbaḍḍhena sambandhitabbaṁ –",
  "atk-s0507a1:147_0": "‘‘Evaṁ dadanti ñātīnaṁ, ye honti anukampakā;",
  "atk-s0507a1:148_0": "Idaṁ vo ñātīnaṁ hotu, sukhitā hontu ñātayo’’ti.",
  "atk-s0507a1:149_0": "Tena ‘‘idaṁ vo ñātīnaṁ hotūti evaṁ pakārena dadanti, no aññathā’’ti ākāratthena evaṁsaddena dātabbākāranidassanaṁ kataṁ hoti.",
  "atk-s0507a1:150_0": "Tattha idanti deyyadhammanidassanaṁ.",
  "atk-s0507a1:150_1": "Voti nipātamattaṁ ‘‘yehi vo ariyā’’tiādīsu (ma. ni.",
  "atk-s0507a1:150_2": "1.36) viya.",
  "atk-s0507a1:150_3": "Ñātīnaṁ hotūti pettivisaye uppannānaṁ ñātakānaṁ hotu.",
  "atk-s0507a1:150_4": "‘‘No ñātīna’’nti ca paṭhanti, amhākaṁ ñātīnanti attho.",
  "atk-s0507a1:150_5": "Sukhitā hontu ñātayoti te pettivisayūpapannā ñātayo idaṁ phalaṁ paccanubhavantā sukhitā sukhappattā hontu.",
  "atk-s0507a1:151_0": "Yasmā ‘‘idaṁ vo ñātīnaṁ hotū’’ti vuttepi aññena katakammaṁ na aññassa phaladaṁ hoti , kevalaṁ pana tathā uddissa dīyamānaṁ taṁ vatthu ñātipetānaṁ kusalakammassa paccayo hoti, tasmā yathā tesaṁ tasmiṁ vatthusmiṁ tasmiṁyeva khaṇe phalanibbattakaṁ kusalakammaṁ hoti, taṁ dassento ‘‘te ca tattho’’tiādimāha.",
  "atk-s0507a1:152_0": "Tattha teti ñātipetā.",
  "atk-s0507a1:152_1": "Tatthāti yattha dānaṁ dīyati, tattha.",
  "atk-s0507a1:152_2": "Samāgantvāti ‘‘ime no ñātayo amhākaṁ atthāya dānaṁ uddisantī’’ti anumodanatthaṁ tattha samāgatā hutvā.",
  "atk-s0507a1:152_3": "Pahūte annapānamhīti attano uddissa dīyamāne tasmiṁ vatthusmiṁ.",
  "atk-s0507a1:152_4": "Sakkaccaṁ anumodareti kammaphalaṁ abhisaddahantā cittīkāraṁ avijahantā avikkhittacittā hutvā ‘‘idaṁ no dānaṁ hitāya sukhāya hotū’’ti modanti anumodanti pītisomanassajātā honti.",
  "atk-s0507a1:153_0": "18.Ciraṁ jīvantūti ciraṁ jīvino dīghāyukā hontu.",
  "atk-s0507a1:153_1": "No ñātīti amhākaṁ ñātakā.",
  "atk-s0507a1:153_2": "Yesaṁ hetūti yesaṁ kāraṇā ye nissāya.",
  "atk-s0507a1:153_3": "Labhāmaseti īdisaṁ sampattiṁ paṭilabhāma.",
  "atk-s0507a1:153_4": "Idañhi uddisanena laddhasampattiṁ anubhavantānaṁ petānaṁ attano ñātīnaṁ thomanākāradassanaṁ.",
  "atk-s0507a1:153_5": "Petānañhi attano anumodanena, dāyakānaṁ uddisanena, ukkhiṇeyyasampattiyā cāti tīhi aṅgehi dakkhiṇā taṅkhaṇaññeva phalanibbattikā hoti.",
  "atk-s0507a1:153_6": "Tattha dāyakā visesahetu.",
  "atk-s0507a1:153_7": "Tenāha ‘‘yesaṁ hetu labhāmase’’ti.",
  "atk-s0507a1:153_8": "Amhākañca katā pūjāti ‘‘idaṁ vo ñātīnaṁ hotū’’ti evaṁ uddisantehi dāyakehi amhākañca pūjā katā, te dāyakā ca anipphalā yasmiṁ santāne pariccāgamayaṁ kammaṁ nibbattaṁ tassa tattheva phaladānato.",
  "atk-s0507a1:154_0": "Etthāha –",
  "atk-s0507a1:154_1": "‘‘kiṁ pana pettivisayūpapannā eva ñātī hetusampattiyo labhanti, udāhu aññepī’’ti?",
  "atk-s0507a1:154_2": "Na cettha amhehi vattabbaṁ, atthi bhagavatā evaṁ byākatattā.",
  "atk-s0507a1:154_3": "Vuttañhetaṁ –-",
  "atk-s0507a1:155_0": "‘‘Mayamassu, bho gotama, brāhmaṇā nāma dānāni dema, puññāni karoma ‘idaṁ dānaṁ petānaṁ ñātisālohitānaṁ upakappatu, idaṁ dānaṁ petā ñātisālohitā paribhuñjantū’ti.",
  "atk-s0507a1:155_1": "Kacci taṁ, bho gotama, dānaṁ petānaṁ ñātisālohitānaṁ upakappati , kacci te petā ñātisālohitā taṁ dānaṁ paribhuñjantīti?",
  "atk-s0507a1:155_2": "Ṭhāne kho, brāhmaṇa, upakappati, no aṭṭhāneti.",
  "atk-s0507a1:156_0": "‘‘Katamaṁ pana, bho gotama, ṭhānaṁ, katamaṁ aṭṭhānanti?",
  "atk-s0507a1:156_1": "Idha, brāhmaṇa, ekacco pāṇātipātī hoti…pe…",
  "atk-s0507a1:156_2": "micchādiṭṭhiko hoti, so kāyassa bhedā paraṁ maraṇā nirayaṁ upapajjati.",
  "atk-s0507a1:156_3": "Yo nerayikānaṁ sattānaṁ āhāro, tena so tattha yāpeti, tena so tattha tiṭṭhati.",
  "atk-s0507a1:156_4": "Idaṁ kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0507a1:157_0": "‘‘Idha pana, brāhmaṇa, ekacco pāṇātipātī hoti…pe…",
  "atk-s0507a1:157_1": "micchādiṭṭhiko hoti, so kāyassa bhedā paraṁ maraṇā tiracchānayoniṁ upapajjati.",
  "atk-s0507a1:157_2": "Yo tiracchānayonikānaṁ sattānaṁ āhāro, tena so tattha yāpeti, tena so tattha tiṭṭhati.",
  "atk-s0507a1:157_3": "Idampi kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0507a1:158_0": "‘‘Idha pana, brāhmaṇa, ekacco pāṇātipātā paṭivirato hoti…pe…",
  "atk-s0507a1:158_1": "sammādiṭṭhiko hoti, so kāyassa bhedā paraṁ maraṇā manussānaṁ sahabyataṁ upapajjati…pe…",
  "atk-s0507a1:158_2": "devānaṁ sahabyataṁ upapajjati.",
  "atk-s0507a1:158_3": "Yo devānaṁ āhāro, tena so tattha yāpeti, tena so tattha tiṭṭhati.",
  "atk-s0507a1:158_4": "Idampi kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0507a1:159_0": "‘‘Idha pana, brāhmaṇa, ekacco pāṇātipātī hoti…pe…",
  "atk-s0507a1:159_1": "micchādiṭṭhiko hoti, so kāyassa bhedā paraṁ maraṇā pettivisayaṁ upapajjati.",
  "atk-s0507a1:159_2": "Yo pettivisayikānaṁ sattānaṁ āhāro, tena so tattha yāpeti, tena so tattha tiṭṭhati.",
  "atk-s0507a1:159_3": "Yaṁ vā panassa ito anupavecchenti mittāmaccā vā ñātisālohitā vā, tena so tattha yāpeti, tena so tattha tiṭṭhati.",
  "atk-s0507a1:159_4": "Idaṁ kho, brāhmaṇa, ṭhānaṁ, yattha ṭhitassa taṁ dānaṁ upakappatī’’ti.",
  "atk-s0507a1:160_0": "‘‘Sace pana, bho gotama, so peto ñātisālohito taṁ ṭhānaṁ anupapanno hoti, ko taṁ dānaṁ paribhuñjatī’’ti ?",
  "atk-s0507a1:160_1": "‘‘Aññepissa, brāhmaṇa, petā ñātisālohitā taṁ ṭhānaṁ upapannā honti, te taṁ dānaṁ paribhuñjantī’’ti.",
  "atk-s0507a1:161_0": "‘‘Sace pana, bho gotama, so ceva peto ñātisālohito taṁ ṭhānaṁ anupapanno hoti, aññepissa petā ñātisālohitā taṁ ṭhānaṁ anupapannā honti, ko taṁ dānaṁ paribhuñjatī’’ti?",
  "atk-s0507a1:161_1": "‘‘Aṭṭhānaṁ kho etaṁ, brāhmaṇa, anavakāso, yaṁ taṁ ṭhānaṁ vivittaṁ assa iminā dīghena addhunā yadidaṁ petehi ñātisālohitehi, apica, brāhmaṇa, dāyakopi anipphalo’’ti (a. ni. 10.177).",
  "atk-s0507a1:162_0": "19.",
  "atk-s0507a1:162_1": "Idāni pettivisayūpapannānaṁ tattha aññassa kasigorakkhādino sampattipaṭilābhakāraṇassa abhāvaṁ ito dinnena yāpanañca dassetuṁ ‘‘na hī’’tiādi vuttaṁ.",
  "atk-s0507a1:163_0": "Tattha na hi tattha kasi atthīti tasmiṁ pettivisaye kasi na hi atthi, yaṁ nissāya petā sukhena jīveyyuṁ.",
  "atk-s0507a1:163_1": "Gorakkhettha na vijjatīti ettha pettivisaye na kevalaṁ kasiyeva natthi, atha kho gorakkhāpi na vijjati, yaṁ nissāya te sukhena jīveyyuṁ.",
  "atk-s0507a1:163_2": "Vaṇijjā tādisī natthīti vaṇijjāpi tādisī natthi, yā tesaṁ sampattipaṭilābhahetu bhaveyya.",
  "atk-s0507a1:163_3": "Hiraññena kayākayanti hiraññena kayavikkayampi tattha tādisaṁ natthi, yaṁ tesaṁ sampattipaṭilābhahetu bhaveyya.",
  "atk-s0507a1:163_4": "Ite dinnena yāpenti, petā kālagatā tahinti kevalaṁ pana ito ñātīhi vā mittāmaccehi vā dinnena yāpenti, attabhāvaṁ pavattenti.",
  "atk-s0507a1:163_5": "Petāti pettivisayūpapannā sattā.",
  "atk-s0507a1:163_6": "Kālagatāti attano maraṇakālena gatā.",
  "atk-s0507a1:163_7": "‘‘Kālakatā’’ti vā pāṭho, katakālā katamaraṇā maraṇaṁ sampattā.",
  "atk-s0507a1:163_8": "Tahinti tasmiṁ pettivisaye.",
  "atk-s0507a1:164_0": "20-21.",
  "atk-s0507a1:164_1": "Idāni yathāvuttamatthaṁ upamāhi pakāsetuṁ ‘‘unname udakaṁ vuṭṭha’’nti gāthādvayamāha.",
  "atk-s0507a1:164_2": "Tassattho –",
  "atk-s0507a1:164_3": "yathā unname thale unnatappadese meghehi abhivuṭṭhaṁ udakaṁ yathā ninnaṁ pavattati, yo bhūmibhāgo ninno oṇato, taṁ upagacchati;",
  "atk-s0507a1:164_4": "evameva ito dinnaṁ dānaṁ petānaṁ upakappati , phaluppattiyā viniyujjati.",
  "atk-s0507a1:164_5": "Ninnamiva hi udakappavattiyā ṭhānaṁ petaloko dānūpakappanāya. Yathāha –",
  "atk-s0507a1:164_6": "‘‘idaṁ kho, brāhmaṇa, ṭhānaṁ, yattha ṭhitassa taṁ dānaṁ upakappatī’’ti (a. ni. 10.177).",
  "atk-s0507a1:164_7": "Yathā ca kandarapadarasākhapasākhakusobbhamahāsobbhe hi ogalitena udakena vārivahā mahānajjo pūrā hutvā sāgaraṁ paripūrenti, evaṁ ito dinnadānaṁ pubbe vuttanayena petānaṁ upakappatīti.",
  "atk-s0507a1:165_0": "22.",
  "atk-s0507a1:165_1": "Yasmā petā ‘‘ito kiñci labhāmā’’ti āsābhibhūtā ñātigharaṁ āgantvāpi ‘‘idaṁ nāma no dethā’’ti yācituṁ na sakkonti, tasmā tesaṁ imāni anussaraṇavatthūni anussaranto kulaputto dakkhiṇaṁ dajjāti dassento ‘‘adāsi me’’ti gāthamāha.",
  "atk-s0507a1:166_0": "Tassattho –",
  "atk-s0507a1:166_1": "idaṁ nāma me dhanaṁ vā dhaññaṁ vā adāsi, idaṁ nāma me kiccaṁ attanāyeva yogaṁ āpajjanto akāsi, ‘‘asuko me mātito vā pitito vā sambandhattā ñāti, sinehavasena tāṇasamatthatāya mitto, asuko me sahapaṁsukīḷakasahāyo sakhā’’ti ca etaṁ sabbamanussaranto petānaṁ dakkhiṇaṁ dajjā dānaṁ niyyāteyya.",
  "atk-s0507a1:166_2": "‘‘Dakkhiṇā dajjā’’ti vā pāṭho, petānaṁ dakkhiṇā dātabbā, tena ‘‘adāsi me’’tiādinā nayena pubbe katamanussaraṁ anussaratāti vuttaṁ hoti.",
  "atk-s0507a1:166_3": "Karaṇatthe hi idaṁ paccattavacanaṁ.",
  "atk-s0507a1:167_0": "23-24.",
  "atk-s0507a1:167_1": "Ye pana sattā ñātimaraṇena ruṇṇasokādiparā eva hutvā tiṭṭhanti, na tesaṁ atthāya kiñci denti, tesaṁ taṁ ruṇṇasokādi kevalaṁ attaparitāpanamattameva hoti, taṁ na petānaṁ kañci atthaṁ sādhetīti dassento ‘‘na hi ruṇṇaṁ vā’’ti gāthaṁ vatvā puna magadharājena dinnadakkhiṇāya sātthakabhāvaṁ dassetuṁ ‘‘ayañca kho’’ti gāthamāha.",
  "atk-s0507a1:167_2": "Tesaṁ attho heṭṭhā vuttoyeva.",
  "atk-s0507a1:168_0": "25.",
  "atk-s0507a1:168_1": "Idāni yasmā imaṁ dakkhiṇaṁ dentena raññā ñātīnaṁ ñātīhi kattabbakiccakaraṇena ñātidhammo nidassito, bahujanassa pākaṭo kato, nidassanaṁ pākaṭaṁ kataṁ ‘‘tumhehipi evameva ñātīsu ñātidhammo paripūretabbo’’ti.",
  "atk-s0507a1:168_2": "Te ca pete dibbasampattiṁ adhigamentena petānaṁ pūjā katā uḷārā , buddhappamukhaṁ bhikkhusaṅghaṁ annapānādīhi santappentena bhikkhūnaṁ balaṁ anuppadinnaṁ, anukampādiguṇaparivārañca cāgacetanaṁ nibbattentena anappakaṁ puññaṁ pasutaṁ, tasmā bhagavā imehi yathābhuccaguṇehi rājānaṁ sampahaṁsento ‘‘so ñātidhammo’’ti osānagāthamāha.",
  "atk-s0507a1:169_0": "Tattha ñātidhammoti ñātīhi ñātīnaṁ kattabbakaraṇaṁ.",
  "atk-s0507a1:169_1": "Uḷārāti phītā samiddhā.",
  "atk-s0507a1:169_2": "Balanti kāyabalaṁ.",
  "atk-s0507a1:169_3": "Pasutanti upacitaṁ.",
  "atk-s0507a1:169_4": "Ettha ca ‘‘so ñātidhammo ca ayaṁ nidassito’’ti etena bhagavā rājānaṁ dhammiyā kathāya sandassesi.",
  "atk-s0507a1:169_5": "Ñātidhammadassanañhettha sandassanaṁ.",
  "atk-s0507a1:169_6": "‘‘Petāna pūjā ca katā uḷārā’’ti iminā samādapesi.",
  "atk-s0507a1:169_7": "‘‘Uḷārā’’ti pasaṁsanañhettha punappunaṁ pūjākaraṇe samādapanaṁ.",
  "atk-s0507a1:169_8": "‘‘Balañca bhikkhūnamanuppadinna’’nti iminā samuttejesi.",
  "atk-s0507a1:169_9": "Bhikkhūnaṁ balānuppadānañhettha evaṁvidhānaṁ balānuppadāne ussāhavaḍḍhanena samuttejanaṁ.",
  "atk-s0507a1:169_10": "‘‘Tumhehi puññaṁ pasutaṁ anappaka’’nti iminā sampahaṁsesi.",
  "atk-s0507a1:169_11": "Puññapasavanakittanañhettha tassa yathābhuccaguṇasaṁvaṇṇanabhāvena sampahaṁsananti evamettha yojanā veditabbā.",
  "atk-s0507a1:170_0": "Desanāpariyosāne ca pettivisayūpapattiādīnavasaṁvaṇṇanena saṁviggahadayānaṁ yoniso padahataṁ caturāsītiyā pāṇasahassānaṁ dhammābhisamayo ahosi.",
  "atk-s0507a1:170_1": "Dutiyadivasepi devamanussānaṁ idameva tirokuṭṭadesanaṁ desesi.",
  "atk-s0507a1:170_2": "Evaṁ yāva satta divasā tādisova dhammābhisamayo ahosīti.",
  "atk-s0507a1:171_0": "Tirokuṭṭapetavatthuvaṇṇanā niṭṭhitā.",
  "atk-s0507a1:172_0": "6. Pañcaputtakhādakapetivatthuvaṇṇanā",
  "atk-s0507a1:173_0": "Naggā dubbaṇṇarūpāsīti idaṁ satthari sāvatthiyaṁ viharante pañcaputtakhādakapetiṁ ārabbha vuttaṁ.",
  "atk-s0507a1:173_1": "Sāvatthiyā kira avidūre gāmake aññatarassa kuṭumbikassa bhariyā vañjhā ahosi.",
  "atk-s0507a1:173_2": "Tassa ñātakā etadavocuṁ –",
  "atk-s0507a1:173_3": "‘‘tava pajāpati vañjhā, aññaṁ te kaññaṁ ānemā’’ti.",
  "atk-s0507a1:173_4": "So tasso bhariyāya sinehena na icchi.",
  "atk-s0507a1:173_5": "Athassa bhariyā taṁ pavattiṁ sutvā sāmikaṁ evamāha –",
  "atk-s0507a1:173_6": "‘‘sāmi, ahaṁ vañjhā, aññā kaññā ānetabbā, mā te kulavaṁso upacchijjī’’ti.",
  "atk-s0507a1:173_7": "So tāya nippīḷiyamāno aññaṁ kaññaṁ ānesi.",
  "atk-s0507a1:173_8": "Sā aparena samayena gabbhinī ahosi.",
  "atk-s0507a1:173_9": "Vañjhitthī –",
  "atk-s0507a1:173_10": "‘‘ayaṁ puttaṁ labhitvā imassa gehassa issarā bhavissatī’’ti issāpakatā tassā gabbhapātanūpāyaṁ pariyesantī aññataraṁ paribbājikaṁ annapānādīhi saṅgaṇhitvā tāya tassā gabbhapātanaṁ dāpesi.",
  "atk-s0507a1:173_11": "Sā gabbhe patite attano mātuyā ārocesi, mātā attano ñātake samodhānetvā tamatthaṁ nivedesi.",
  "atk-s0507a1:173_12": "Te vañjhitthiṁ etadavocuṁ –",
  "atk-s0507a1:173_13": "‘‘tayā imissā gabbho pātito’’ti?",
  "atk-s0507a1:173_14": "‘‘Nāhaṁ pātemī’’ti.",
  "atk-s0507a1:173_15": "‘‘Sace tayā gabbho na pātito, sapathaṁ karohī’’ti .",
  "atk-s0507a1:173_16": "‘‘Sace mayā gabbho pātito, duggatiparāyaṇā khuppipāsābhibhūtā sāyaṁ pātaṁ pañca pañca putte vijāyitvā khāditvā tittiṁ na gaccheyyaṁ, niccaṁ duggandhā makkhikāparikiṇṇā ca bhaveyya’’nti musā vatvā sapathaṁ akāsi.",
  "atk-s0507a1:173_17": "Sā nacirasseva kālaṁ katvā tasseva gāmassa avidūre dubbaṇṇarūpā petī hutvā nibbatti.",
  "atk-s0507a1:174_0": "Tadā janapade vutthavassā aṭṭha therā satthu dassanatthaṁ sāvatthiṁ āgacchantā tassa gāmassa avidūre chāyūdakasampanne araññaṭṭhāne vāsaṁ upagacchiṁsu.",
  "atk-s0507a1:174_1": "Atha sā petī therānaṁ attānaṁ dassesi.",
  "atk-s0507a1:174_2": "Tesu saṅghatthero taṁ petiṁ –",
  "atk-s0507a1:175_0": "26.",
  "atk-s0507a1:176_0": " ‘‘Naggā dubbaṇṇarūpāsi, duggandhā pūti vāyasi;",
  "atk-s0507a1:177_0": "Makkhikāhi parikiṇṇā, kā nu tvaṁ idha tiṭṭhasī’’ti. –",
  "atk-s0507a1:178_0": "Gāthāya paṭipucchi.",
  "atk-s0507a1:178_1": "Tattha naggāti niccoḷā.",
  "atk-s0507a1:178_2": "Dubbaṇṇarūpāsīti ṇavirūpā ativiya bībhaccharūpena samannāgatā asi.",
  "atk-s0507a1:178_3": "Duggandhāti aniṭṭhagandhā.",
  "atk-s0507a1:178_4": "Pūti vāyasīti sarīrato kuṇapagandhaṁ vāyasi.",
  "atk-s0507a1:178_5": "Makkhikāhi parikiṇṇāti nīlamakkhikāhi samantato ākiṇṇā.",
  "atk-s0507a1:178_6": "Kā nu tvaṁ idha tiṭṭhasīti kā nāma evarūpā imasmiṁ ṭhāne tiṭṭhasi, ito cito ca vicarasīti attho.",
  "atk-s0507a1:179_0": "Atha sā petī mahātherena evaṁ puṭṭhā attānaṁ pakāsentī sattānaṁ saṁvegaṁ janentī –",
  "atk-s0507a1:180_0": "27.",
  "atk-s0507a1:181_0": " ‘‘Ahaṁ bhadante petīmhi, duggatā yamalokikā;",
  "atk-s0507a1:182_0": "Pāpakammaṁ karitvāna, petalokaṁ ito gatā.",
  "atk-s0507a1:183_0": "28.",
  "atk-s0507a1:184_0": " ‘‘Kālena pañca puttāni, sāyaṁ pañca punāpare;",
  "atk-s0507a1:185_0": "Vijāyitvāna khādāmi, tepi nā honti me alaṁ.",
  "atk-s0507a1:186_0": "29.",
  "atk-s0507a1:187_0": " ‘‘Pariḍayhati dhūmāyati, khudāya hadayaṁ mama;",
  "atk-s0507a1:188_0": "Pānīyaṁ na labhe pātuṁ, passa maṁ byasanaṁ gata’’nti. –",
  "atk-s0507a1:189_0": "Imā tisso gāthā abhāsi.",
  "atk-s0507a1:190_0": "27.",
  "atk-s0507a1:190_1": "Tattha bhadanteti theraṁ gāravena ālapati.",
  "atk-s0507a1:190_2": "Duggatāti duggatiṁ gatā.",
  "atk-s0507a1:190_3": "Yamalokikāti ‘‘yamaloko’’ti laddhanāme petaloke tattha pariyāpannabhāvena viditā.",
  "atk-s0507a1:190_4": "Ito gatāti ito manussalokato petalokaṁ upapajjanavasena gatā, upapannāti attho.",
  "atk-s0507a1:191_0": "28.Kālenāti rattiyā vibhātakāle.",
  "atk-s0507a1:191_1": "Bhummatthe hi etaṁ karaṇavacanaṁ.",
  "atk-s0507a1:191_2": "Pañca puttānīti pañca putte.",
  "atk-s0507a1:191_3": "Liṅgavipallāsena hetaṁ vuttaṁ.",
  "atk-s0507a1:191_4": "Sāyaṁ pañca punāpareti sāyanhakāle puna apare pañca putte khādāmīti yojanā.",
  "atk-s0507a1:191_5": "Vijāyitvānāti divase divase dasa dasa putte vijāyitvā.",
  "atk-s0507a1:191_6": "Tepi nā honti me alanti tepi dasaputtā ekadivasaṁ mayhaṁ khudāya paṭighātāya ahaṁ pariyattā na honti.",
  "atk-s0507a1:191_7": "Gāthāsukhatthañhettha nā-iti dīghaṁ katvā vuttaṁ.",
  "atk-s0507a1:192_0": "29.Pariḍayhati dhūmāyati khudāya hadayaṁ mamāti khudāya jighacchāya bādhiyamānāya mama hadayapadeso udaragginā parisamantato jhāyati dhūmāyati santappati.",
  "atk-s0507a1:192_1": "Pānīyaṁ na labhe pātunti pipāsābhibhūtā tattha tattha vicarantī pānīyampi pātuṁ na labhāmi.",
  "atk-s0507a1:192_2": "Passa maṁ byasanaṁ gatanti petūpapattiyā sādhāraṇaṁ asādhāraṇañca imaṁ īdisaṁ byasanaṁ upagataṁ maṁ passa, bhanteti attanā anubhaviyamānaṁ dukkhaṁ therassa pavedesi.",
  "atk-s0507a1:193_0": "Taṁ sutvā thero tāya katakammaṁ pucchanto –",
  "atk-s0507a1:194_0": "30.",
  "atk-s0507a1:195_0": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a1:196_0": "Kissa kammavipākena, puttamaṁsāni khādasī’’ti. –",
  "atk-s0507a1:197_0": "Gāthamāha.",
  "atk-s0507a1:197_1": "Tattha dukkaṭanti duccaritaṁ.",
  "atk-s0507a1:197_2": "Kissa kammavipākenāti kīdisassa kammassa vipākena, kiṁ pāṇātipātassa, udāhu adinnādānādīsu aññatarassāti attho.",
  "atk-s0507a1:197_3": "‘‘Kena kammavipākenā’’ti keci paṭhanti.",
  "atk-s0507a1:198_0": "Atha sā petī attanā katakammaṁ therassa kathentī –",
  "atk-s0507a1:199_0": "31.",
  "atk-s0507a1:200_0": " ‘‘Sapatī me gabbhinī āsi, tassā pāpaṁ acetayiṁ;",
  "atk-s0507a1:201_0": "Sāhaṁ paduṭṭhamanasā, akariṁ gabbhapātanaṁ.",
  "atk-s0507a1:202_0": "32.",
  "atk-s0507a1:203_0": " ‘‘Tassa dvemāsiko gabbho, lohitaññeva pagghari;",
  "atk-s0507a1:204_0": "Tadassā mātā kupitā, mayhaṁ ñātī samānayi;",
  "atk-s0507a1:205_0": "Sapathañca maṁ akāresi, paribhāsāpayī ca maṁ.",
  "atk-s0507a1:206_0": "33.",
  "atk-s0507a1:207_0": " ‘‘Sāhaṁ ghorañca sapathaṁ, musāvādaṁ abhāsisaṁ;",
  "atk-s0507a1:208_0": "‘Puttamaṁsāni khādāmi, sace taṁ pakataṁ mayā’.",
  "atk-s0507a1:209_0": "34.",
  "atk-s0507a1:210_0": " ‘‘Tassa kammassa vipākena, musāvādassa cūbhayaṁ;",
  "atk-s0507a1:211_0": "Puttamaṁsāni khādāmi, pubbalohitamakkhitā’’ti. – gāthāyo abhāsi;",
  "atk-s0507a1:212_0": "31-32.",
  "atk-s0507a1:212_1": "Tattha sapatīti samānapatikā itthī vuccati.",
  "atk-s0507a1:212_2": "Tassā pāpaṁ acetayinti tassa sapatiyā pāpaṁ luddakaṁ kammaṁ acetayiṁ.",
  "atk-s0507a1:212_3": "Paduṭṭhamanasāti paduṭṭhacittā, paduṭṭhena vā manasā.",
  "atk-s0507a1:212_4": "Dvemāsikoti dvemāsajāto patiṭṭhito hutvā dvemāsikā.",
  "atk-s0507a1:212_5": "Lohitaññeva paggharīti vipajjamāno ruhiraññeva hutvā vissandi.",
  "atk-s0507a1:212_6": "Tadassā mātā kupitā, mayhaṁ ñātī samānayīti tadā assā sapatiyā mātā mayhaṁ kupitā attano ñātake samodhānesi.",
  "atk-s0507a1:212_7": "‘‘Tatassā’’ti vā pāṭho, tato assāti padavibhāgo.",
  "atk-s0507a1:213_0": "33-34.Sapathanti sapanaṁ.",
  "atk-s0507a1:213_1": "Paribhāsāpayīti bhayena tajjāpesi.",
  "atk-s0507a1:213_2": "Sapathaṁ musāvādaṁ abhāsisanti ‘‘sace taṁ mayā kataṁ, īdisī bhaveyya’’nti katameva pāpaṁ akataṁ katvā dassentī musāvādaṁ abhūtaṁ sapathaṁ abhāsiṁ.",
  "atk-s0507a1:213_3": "Muttamaṁsāni khādāmi, sacetaṁ pakataṁ mayāti idaṁ tadā sapathassa katākāradassanaṁ.",
  "atk-s0507a1:213_4": "Yadi etaṁ gabbhapātanapāpaṁ mayā kataṁ, āyatiṁ punabbhavābhinibbattiyaṁ mayhaṁ puttamaṁsāniyeva khādeyyanti attho.",
  "atk-s0507a1:213_5": "Tassa kammassāti tassa gabbhapātanavasena pakatassa pāṇātipātakammassa.",
  "atk-s0507a1:213_6": "Musāvādassa cāti musāvādakammassa ca.",
  "atk-s0507a1:213_7": "Ubhayanti ubhayassapi kammassa ubhayena vipākena.",
  "atk-s0507a1:213_8": "Karaṇatthe hi idaṁ paccattavacanaṁ.",
  "atk-s0507a1:213_9": "Pubbalohitamakkhitāti pasavanavasena paribhijjanavasena ca pubbena ca lohitena ca makkhitā hutvā puttamaṁsāni khādāmīti yojanā.",
  "atk-s0507a1:214_0": "Evaṁ sā petī attano kammavipākaṁ pavedetvā puna there evamāha –",
  "atk-s0507a1:214_1": "‘‘ahaṁ, bhante, imasmiṁyeva gāme asukassa kuṭumbikassa bhariyā issāpakatā hutvā pāpakammaṁ katvā evaṁ petayoniyaṁ nibbattā.",
  "atk-s0507a1:214_2": "Sādhu, bhante, tassa kuṭumbikassa gehaṁ gacchatha, so tumhākaṁ dānaṁ dassati, taṁ dakkhiṇaṁ mayhaṁ uddisāpeyyātha, evaṁ me ito petalokato mutti bhavissatī’’ti.",
  "atk-s0507a1:214_3": "Therā taṁ sutvā taṁ anukampamānā ullumpanasabhāvasaṇṭhitā tassa kuṭumbikassa gehaṁ piṇḍāya pavisiṁsu.",
  "atk-s0507a1:214_4": "Kuṭambiko there disvā sañjātappasādo paccuggantvā pattāni gahetvā there āsanesu nisīdāpetvā paṇītena āhārena bhojetuṁ ārabhi.",
  "atk-s0507a1:214_5": "Therā taṁ pavattiṁ kuṭumbikassa ārocetvā taṁ dānaṁ tassā petiyā uddisāpesuṁ.",
  "atk-s0507a1:214_6": "Taṅkhaṇaññeva ca sā petī tato dukkhato apetā uḷārasampattiṁ paṭilabhitvā rattiyaṁ kuṭumbikassa attānaṁ dassesi.",
  "atk-s0507a1:214_7": "Atha therā anukkamena sāvatthiṁ gantvā bhagavato tamatthaṁ ārocesuṁ.",
  "atk-s0507a1:214_8": "Bhagavā ca tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a1:214_9": "Desanāvasāne mahājano paṭiladdhasaṁvego issāmaccherato paṭivirami.",
  "atk-s0507a1:214_10": "Evaṁ sā desanā mahājanassa sātthikā ahosīti.",
  "atk-s0507a1:215_0": "Pañcaputtakhādakapetivatthuvaṇṇanā niṭṭhitā.",
  "atk-s0507a1:216_0": "7. Sattaputtakhādakapetivatthuvaṇṇanā",
  "atk-s0507a1:217_0": "Naggādubbaṇṇarūpāsīti idaṁ satthari sāvatthiyaṁ viharante sattaputtakhādakapetiṁ ārabbha vuttaṁ.",
  "atk-s0507a1:217_1": "Sāvatthiyā kira avidūre aññatarasmiṁ gāmake aññatarassa upāsakassa dve puttā ahesuṁ –",
  "atk-s0507a1:217_2": "paṭhamavaye ṭhitā rūpasampannā sīlācārena samannāgatā.",
  "atk-s0507a1:217_3": "Tesaṁ mātā ‘‘puttavatī aha’’nti puttabalena bhattāraṁ atimaññati.",
  "atk-s0507a1:217_4": "So bhariyāya avamānito nibbinnamānaso aññaṁ kaññaṁ ānesi.",
  "atk-s0507a1:217_5": "Sā nacirasseva gabbhinī ahosi.",
  "atk-s0507a1:217_6": "Athassa jeṭṭhabhariyā issāpakatā aññataraṁ vejjaṁ āmisena upalāpetvā tena tassā temāsikaṁ gabbhaṁ pātesi.",
  "atk-s0507a1:217_7": "Atha sā ñātīhi ca bhattārā ca ‘‘tayā imissā gabbho pātito’’ti puṭṭhā ‘‘nāhaṁ pātemī’’ti musā vatvā tehi asaddahantehi ‘‘sapathaṁ karohī’’ti vuttā ‘‘sāyaṁ pātaṁ satta satta putte vijāyitvā puttamaṁsāni khādāmi, niccaṁ duggandhā ca makkhikāparikiṇṇā ca bhaveyya’’nti sapathaṁ akāsi.",
  "atk-s0507a1:218_0": "Sā aparena samayena kālaṁ katvā tassa gabbhapātanassa musāvādassa ca phaleneva petayoniyaṁ nibbattitvā puttanayena puttamaṁsāni khādantī tasseva gāmassa avidūre vicarati.",
  "atk-s0507a1:218_1": "Tena ca samayena sambahulā therā gāmakāvāse vutthavassā bhagavantaṁ dassanāya sāvatthiṁ āgacchantā tassa gāmassa avidūre ekasmiṁ padese rattiyaṁ vāsaṁ kappesuṁ.",
  "atk-s0507a1:218_2": "Atha sā petī tesaṁ therānaṁ attānaṁ dassesi.",
  "atk-s0507a1:218_3": "Taṁ mahāthero gāthāya pucchi –",
  "atk-s0507a1:219_0": "35.",
  "atk-s0507a1:220_0": " ‘‘Naggā dubbaṇṇarūpāsi, duggandhā pūti vāyasi;",
  "atk-s0507a1:221_0": "Makkhikāhi parikiṇṇā, kā nu tvaṁ idha tiṭṭhasī’’ti.",
  "atk-s0507a1:222_0": "Sā therena puṭṭhā tīhi gāthāhi paṭivacanaṁ adāsi –",
  "atk-s0507a1:223_0": "36.",
  "atk-s0507a1:224_0": " ‘‘Ahaṁ bhadante petīmhi, duggatā yamalokikā;",
  "atk-s0507a1:225_0": "Pāpakammaṁ karitvāna, petalokaṁ ito gatā.",
  "atk-s0507a1:226_0": "37.",
  "atk-s0507a1:227_0": " ‘‘Kālena satta puttāni, sāyaṁ satta punāpare;",
  "atk-s0507a1:228_0": "Vijāyitvāna khādāmi, tepi nā honti me alaṁ.",
  "atk-s0507a1:229_0": "38.",
  "atk-s0507a1:230_0": " ‘‘Pariḍayhati dhūmāyati, khudāya hadayaṁ mama;",
  "atk-s0507a1:231_0": "Nibbutiṁ nādhigacchāmi, aggidaḍḍhāva ātape’’ti.",
  "atk-s0507a1:232_0": "38.",
  "atk-s0507a1:232_1": "Tattha nibbutinti khuppipāsādukkhassa vūpasamaṁ.",
  "atk-s0507a1:232_2": "Nādhigacchāmīti na labhāmi.",
  "atk-s0507a1:232_3": "Aggidaḍḍhāva ātapeti atiuṇhaātape agginā ḍayhamānā viya nibbutiṁ nādhigacchāmīti yojanā.",
  "atk-s0507a1:233_0": "Taṁ sutvā mahāthero tāya katakammaṁ pucchanto –",
  "atk-s0507a1:234_0": "39.",
  "atk-s0507a1:235_0": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a1:236_0": "Kissakammavipākena, puttamaṁsāni khādasī’’ti. – gāthamāha;",
  "atk-s0507a1:237_0": "Atha sā petī attano petalokūpapattiñca puttamaṁsakhādanakāraṇañca kathentī –",
  "atk-s0507a1:238_0": "40.",
  "atk-s0507a1:239_0": " ‘‘Ahū mayhaṁ duve puttā, ubho sampattayobbanā;",
  "atk-s0507a1:240_0": "Sāhaṁ puttabalūpetā, sāmikaṁ atimaññisaṁ.",
  "atk-s0507a1:241_0": "41.",
  "atk-s0507a1:242_0": " ‘‘Tato me sāmiko kuddho, sapatiṁ mayhamānayi;",
  "atk-s0507a1:243_0": "Sā ca gabbhaṁ alabhittha, tassā pāpaṁ acetayiṁ.",
  "atk-s0507a1:244_0": "42.",
  "atk-s0507a1:245_0": " ‘‘Sāhaṁ paduṭṭhamanasā, akariṁ gabbhapātanaṁ;",
  "atk-s0507a1:246_0": "Tassa temāsiko gabbho, pūtilohitako pati.",
  "atk-s0507a1:247_0": "43.",
  "atk-s0507a1:248_0": " ‘‘Tadassā mātā kupitā, mayhaṁ ñātī samānayi;",
  "atk-s0507a1:249_0": "Sapathañca maṁ kāresi, paribhāsāpayī ca maṁ.",
  "atk-s0507a1:250_0": "44.",
  "atk-s0507a1:251_0": " ‘‘Sāhaṁ ghorañca sapathaṁ, musāvādaṁ abhāsisaṁ;",
  "atk-s0507a1:252_0": "‘Puttamaṁsāni khādāmi, sace taṁ pakataṁ mayā’.",
  "atk-s0507a1:253_0": "45.",
  "atk-s0507a1:254_0": " ‘‘Tassa kammassa vipākena, musāvādassa cūbhayaṁ;",
  "atk-s0507a1:255_0": "Puttamaṁsāni khādāmi, pubbalohitamakkhitā’’ti. – imā gāthā abhāsi;",
  "atk-s0507a1:256_0": "40-45.",
  "atk-s0507a1:256_1": "Tattha puttabalūpetāti puttabalena upetā, puttānaṁ vasena laddhabalā.",
  "atk-s0507a1:256_2": "Atimaññisanti atikkamitvā maññiṁ avamaññiṁ.",
  "atk-s0507a1:256_3": "Pūtilohitako patīti kuṇapalohitaṁ hutvā gabbho paripati.",
  "atk-s0507a1:256_4": "Sesaṁ sabbaṁ anantarasadisameva.",
  "atk-s0507a1:256_5": "Tattha aṭṭha therā, idha sambahulā.",
  "atk-s0507a1:256_6": "Tattha pañca puttā, idha sattāti ayameva visesoti.",
  "atk-s0507a1:257_0": "Sattaputtakhādakapetivatthuvaṇṇānā niṭṭhitā.",
  "atk-s0507a1:258_0": "8. Goṇapetavatthuvaṇṇanā",
  "atk-s0507a1:259_0": "Kiṁnu ummattarūpo vāti idaṁ satthā jetavane viharanto aññataraṁ matapitikaṁ kuṭumbikaṁ ārabbha kathesi.",
  "atk-s0507a1:259_1": "Sāvatthiyaṁ kira aññatarassa kuṭumbikassa pitā kālamakāsi.",
  "atk-s0507a1:259_2": "So pitu maraṇena sokasantattahadayo rodamāno ummattako piya vicaranto yaṁ yaṁ passati, taṁ taṁ pucchati –",
  "atk-s0507a1:259_3": "‘‘api me pitaraṁ passitthā’’ti?",
  "atk-s0507a1:259_4": "Na koci tassa sokaṁ vinodetuṁ asakkhi.",
  "atk-s0507a1:259_5": "Tassa pana hadaye ghaṭe padīpo viya sotāpattiphalassa upanissayo pajjalati.",
  "atk-s0507a1:260_0": "Satthā paccūsasamaye lokaṁ olokento tassa sotāpattiphalassa upanissayaṁ disvā ‘‘imassa atītakāraṇaṁ āharitvā sokaṁ vūpasametvā sotāpattiphalaṁ dātuṁ vaṭṭatī’’ti cintetvā punadivase pacchābhattaṁ piṇḍapātapaṭikkanto pacchāsamaṇaṁ anādāya tassa gharadvāraṁ agamāsi.",
  "atk-s0507a1:260_1": "So ‘‘satthā āgato’’ti sutvā paccuggantvā satthāraṁ gehaṁ pavesetvā satthari paññatte āsane nisinne sayaṁ bhagavantaṁ vanditvā ekamantaṁ nisinno ‘‘kiṁ, bhante, mayhaṁ pitu gataṭṭhānaṁ jānāthā’’ti āha.",
  "atk-s0507a1:260_2": "Atha naṁ satthā, ‘‘upāsaka, kiṁ imasmiṁ attabhāve pitaraṁ pucchasi, udāhu atīte’’ti āha.",
  "atk-s0507a1:260_3": "So taṁ vacanaṁ sutvā ‘‘bahū kira mayhaṁ pitaro’’ti tanubhūtasoko thokaṁ majjhattataṁ paṭilabhi.",
  "atk-s0507a1:260_4": "Athassa satthā sokavinodanaṁ dhammakathaṁ katvā apagatasokaṁ kallacittaṁ viditvā sāmukkaṁsikāya dhammadesanāya sotāpattiphale patiṭṭhāpetvā vihāraṁ agamāsi.",
  "atk-s0507a1:261_0": "Atha bhikkhū dhammasabhāyaṁ kathaṁ samuṭṭhāpesuṁ –",
  "atk-s0507a1:261_1": "‘‘passatha, āvuso, buddhānubhāvaṁ, tathā sokaparidevasamāpanno upāsako khaṇeneva bhagavatā sotāpattiphale vinīto’’ti.",
  "atk-s0507a1:261_2": "Satthā tattha gantvā paññattavarabuddhāsane nisinno ‘‘kāya nuttha, bhikkhave, etarahi kathāya sannisinnā’’ti pucchi.",
  "atk-s0507a1:261_3": "Bhikkhū tamatthaṁ bhagavato ārocesuṁ.",
  "atk-s0507a1:261_4": "Satthā ‘‘na, bhikkhave, idāneva mayā imassa soko apanīto, pubbepi apanītoyevā’’ti vatvā tehi yācito atītaṁ āhari.",
  "atk-s0507a1:262_0": "Atīte bārāṇasiyaṁ aññatarassa gahapatikassa pitā kālamakāsi.",
  "atk-s0507a1:262_1": "So pitu maraṇena sokaparidevasamāpanno assumukho rattakkho kandanto citakaṁ padakkhiṇaṁ karoti.",
  "atk-s0507a1:262_2": "Tassa putto sujāto nāma kumāro paṇḍito byatto buddhisampanno pitusokavinayanūpāyaṁ cintento ekadivasaṁ bahinagare ekaṁ matagoṇaṁ disvā tiṇañca pānīyañca āharitvā tassa purato ṭhapetvā ‘‘khāda, khāda, piva, pivā’’ti vadanto aṭṭhāsi.",
  "atk-s0507a1:262_3": "Āgatāgatā taṁ disvā ‘‘samma sujāta, kiṁ ummattakosi, yo tvaṁ matassa goṇassa tiṇodakaṁ upanesī’’ti vadanti?",
  "atk-s0507a1:262_4": "So na kiñci paṭivadati.",
  "atk-s0507a1:262_5": "Manussā tassa pitu santikaṁ gantvā ‘‘putto te ummattako jāto, matagoṇassa tiṇodakaṁ detī’’ti āhaṁsu.",
  "atk-s0507a1:262_6": "Taṁ sutvā ca kuṭumbikassa pitaraṁ ārabbha ṭhito soko apagato.",
  "atk-s0507a1:262_7": "So ‘‘mayhaṁ kira putto ummattako jāto’’ti saṁvegappatto vegena gantvā ‘‘nanu tvaṁ, tāta sujāta, paṇḍito byatto buddhisampanno, kasmā matagoṇassa tiṇodakaṁ desī’’ti codento –",
  "atk-s0507a1:263_0": "46.",
  "atk-s0507a1:264_0": " ‘‘Kiṁ nu ummattarūpova, lāyitvā haritaṁ tiṇaṁ;",
  "atk-s0507a1:265_0": "Khāda khādāti lapasi, gatasattaṁ jaraggavaṁ.",
  "atk-s0507a1:266_0": "47.",
  "atk-s0507a1:267_0": " ‘‘Na hi annena pānena, mato goṇo samuṭṭhahe;",
  "atk-s0507a1:268_0": "Tvaṁsi bālo ca dummedho, yathā taññova dummatī’’ti. –",
  "atk-s0507a1:269_0": "Gāthādvayamāha.",
  "atk-s0507a1:269_1": "Tattha kiṁ nūti pucchāvacanaṁ.",
  "atk-s0507a1:269_2": "Ummattarūpovāti ummattakasabhāvo viya cittakkhepaṁ patto viya.",
  "atk-s0507a1:269_3": "Lāyitvāti lavitvā.",
  "atk-s0507a1:269_4": "Haritaṁ tiṇanti allatiṇaṁ.",
  "atk-s0507a1:269_5": "Lapasi vilapasi.",
  "atk-s0507a1:269_6": "Gatasattanti vigatajīvitaṁ.",
  "atk-s0507a1:269_7": "Jaraggavanti balibaddaṁ jiṇṇagoṇaṁ.",
  "atk-s0507a1:269_8": "Annena pānenāti tayā dinnena haritatiṇena vā pānīyena vā.",
  "atk-s0507a1:269_9": "Mato goṇo samuṭṭhaheti kālakato goṇo laddhajīvito hutvā na hi samuṭṭhaheyya.",
  "atk-s0507a1:269_10": "Tvaṁsi bālo ca dummedhoti tvaṁ bālyayogato bālo, medhāsaṅkhātāya paññāya abhāvato dummedho asi.",
  "atk-s0507a1:269_11": "Yathā taññova dummatīti yathā taṁ aññopi nippañño vippalapeyya, evaṁ tvaṁ niratthakaṁ vippalapasīti attho.",
  "atk-s0507a1:269_12": "Yathā tanti nipātamattaṁ.",
  "atk-s0507a1:270_0": "Taṁ sutvā sujāto pitaraṁ saññāpetuṁ attano adhippāyaṁ pakāsento –",
  "atk-s0507a1:271_0": "48.",
  "atk-s0507a1:272_0": " ‘‘Ime pādā idaṁ sīsaṁ, ayaṁ kāyo savāladhi;",
  "atk-s0507a1:273_0": "Nettā tatheva tiṭṭhanti, ayaṁ goṇo samuṭṭhahe.",
  "atk-s0507a1:274_0": "49.",
  "atk-s0507a1:275_0": " ‘‘Nāyyakassa hatthapādā, kāyo sīsañca dissati;",
  "atk-s0507a1:276_0": "Rudaṁ mattikathūpasmiṁ, nanu tvaññeva dummatī’’ti. –",
  "atk-s0507a1:277_0": "Gāthādvayaṁ abhāsi.",
  "atk-s0507a1:277_1": "Tassattho –",
  "atk-s0507a1:277_2": "imassa goṇassa ime cattāro pādā, idaṁ sīsaṁ, saha vāladhinā vattatīti savāladhi ayaṁ kāyo.",
  "atk-s0507a1:277_3": "Imāni ca nettā nayanāni yathā maraṇato pubbe, tatheva abhinnasaṇṭhānāni tiṭṭhanti.",
  "atk-s0507a1:277_4": "Ayaṁ goṇo samuṭṭhaheti imasmā kāraṇā ayaṁ goṇo samuṭṭhaheyya samuttiṭṭheyyāti mama cittaṁ bhaveyya.",
  "atk-s0507a1:277_5": "‘‘Maññe goṇo samuṭṭhahe’’ti keci paṭhanti, tena kāraṇena ayaṁ goṇo sahasāpi kāyaṁ samuṭṭhaheyyāti ahaṁ maññeyyaṁ, evaṁ me maññanā sambhaveyyāti adhippāyo.",
  "atk-s0507a1:277_6": "Ayyakassa pana mayhaṁ pitāmahassa na hatthapādā kāyo sīsaṁ dissati, kevalaṁ pana tassa aṭṭhikāni pakkhipitvā kate mattikāmaye thūpe rudanto sataguṇena sahassaguṇena, tāta, tvaññeva dummati nippañño, bhijjanadhammā saṅkhārā bhijjanti, tattha vijānataṁ kā paridevanāti pitu dhammaṁ kathesi.",
  "atk-s0507a1:278_0": "Taṁ sutvā bodhisattassa pitā ‘‘mama mutto paṇḍito maṁ saññāpetuṁ imaṁ kammaṁ akāsī’’ti cintetvā ‘‘tāta sujāta, ‘sabbepi sattā maraṇadhammā’ti aññātametaṁ, ito paṭṭhāya na socissāmi, sokaharaṇasamatthena nāma medhāvinā tādiseneva bhavitabba’’nti puttaṁ pasaṁsanto –",
  "atk-s0507a1:279_0": "50.",
  "atk-s0507a1:280_0": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0507a1:281_0": "Vārinā viya osiñcaṁ, sabbaṁ nibbāpaye daraṁ.",
  "atk-s0507a1:282_0": "51.",
  "atk-s0507a1:283_0": " ‘‘Abbahī vata me sallaṁ, sokaṁ hadayanissitaṁ;",
  "atk-s0507a1:284_0": "Yo me sokaparetassa, pitusokaṁ apānudi.",
  "atk-s0507a1:285_0": "52.",
  "atk-s0507a1:286_0": " ‘‘Svāhaṁ abbūḷhasallosmi, sītibhūtosmi nibbuto;",
  "atk-s0507a1:287_0": "Na socāmi na rodāmi, tava sutvāna māṇava.",
  "atk-s0507a1:288_0": "53.",
  "atk-s0507a1:289_0": " ‘‘Evaṁ karonti sappaññā, ye honti anukampakā;",
  "atk-s0507a1:290_0": "Vinivattayanti sokamhā, sujāto pitaraṁ yathā’’ti. –",
  "atk-s0507a1:291_0": "Catasso gāthā abhāsi.",
  "atk-s0507a1:291_1": "Tattha ādittanti sokagginā ādittaṁ jalitaṁ.",
  "atk-s0507a1:291_2": "Santanti samānaṁ.",
  "atk-s0507a1:291_3": "Pāvakanti aggi.",
  "atk-s0507a1:291_4": "Vārinā viya osiñcanti udakena avasiñcanto viya.",
  "atk-s0507a1:291_5": "Sabbaṁ nibbāpaye daranti sabbaṁ me cittadarathaṁ nibbāpesi.",
  "atk-s0507a1:291_6": "Abbahī vatāti nīhari vata.",
  "atk-s0507a1:291_7": "Sallanti sokasallaṁ.",
  "atk-s0507a1:291_8": "Hadayanissitanti cittasannissitasallabhūtaṁ.",
  "atk-s0507a1:291_9": "Sokaparetassāti sokena abhibhūtassa.",
  "atk-s0507a1:291_10": "Pitusokanti pitaraṁ ārabbha uppannaṁ sokaṁ.",
  "atk-s0507a1:291_11": "Apānudīti apanesi.",
  "atk-s0507a1:291_12": "Tava sutvāna māṇavāti, kumāra, tava vacanaṁ sutvā idāni pana na socāmi na rodāmi.",
  "atk-s0507a1:291_13": "Sujāto pitaraṁ yathāti yathā ayaṁ sujāto attano pitaraṁ sokato vinivattesi, evaṁ aññepi ye anukampakā anuggaṇhasīlā honti, te sappaññā evaṁ karonti pitūnaṁ aññesañca upakāraṁ karontīti attho.",
  "atk-s0507a1:292_0": "Māṇavassa vacanaṁ sutvā pitā apagatasoko hutvā sīsaṁ nahāyitvā bhuñjitvā kammante pavattetvā kālaṁ katvā saggaparāyaṇo ahosi.",
  "atk-s0507a1:292_1": "Satthā imaṁ dhammadesanaṁ āharitvā tesaṁ bhikkhūnaṁ saccāni pakāsesi, saccapariyosāne bahū sotāpattiphalādīsu patiṭṭhahiṁsu.",
  "atk-s0507a1:292_2": "Tadā sujāto lokanātho ahosīti.",
  "atk-s0507a1:293_0": "Goṇapetavatthuvaṇṇanā niṭṭhitā.",
  "atk-s0507a1:294_0": "9. Mahāpesakārapetivatthuvaṇṇanā",
  "atk-s0507a1:295_0": "Gūthañcamuttaṁ ruhirañca pubbanti idaṁ satthari sāvatthiyaṁ viharante aññataraṁ pesakārapetiṁ ārabbha vuttaṁ.",
  "atk-s0507a1:295_1": "Dvādasamattā kira bhikkhū satthu santike kammaṭṭhānaṁ gahetvā vasanayoggaṭṭhānaṁ vīmaṁsantā upakaṭṭhāya vassūpanāyikāya aññataraṁ chāyūdakasampannaṁ ramaṇīyaṁ araññāyatanaṁ tassa ca nātidūre nāccāsanne gocaragāmaṁ disvā tattha ekarattiṁ vasitvā dutiyadivase gāmaṁ piṇḍāya pavisiṁsu.",
  "atk-s0507a1:295_2": "Tattha ekādasa pesakārā paṭivasanti, te te bhikkhū disvā sañjātasomanassā hutvā attano attano gehaṁ netvā paṇītena āhārena parivisitvā āhaṁsu ‘‘kuhiṁ, bhante, gacchathā’’ti?",
  "atk-s0507a1:295_3": "‘‘Yattha amhākaṁ phāsukaṁ, tattha gamissāmā’’ti.",
  "atk-s0507a1:295_4": "‘‘Yadi evaṁ, bhante, idheva vasitabba’’nti vassūpagamanaṁ yāciṁsu.",
  "atk-s0507a1:295_5": "Bhikkhū sampaṭicchiṁsu.",
  "atk-s0507a1:295_6": "Upāsakā tesaṁ tattha araññakuṭikāyo kāretvā adaṁsu.",
  "atk-s0507a1:295_7": "Bhikkhū tattha vassaṁ upagacchiṁsu.",
  "atk-s0507a1:296_0": "Tattha jeṭṭhakapesakāro dve bhikkhū catūhi paccayehi sakkaccaṁ upaṭṭhahi, itare ekekaṁ bhikkhuṁ upaṭṭhahiṁsu.",
  "atk-s0507a1:296_1": "Jeṭṭhakapesakārassa bhariyā assaddhā appasannā micchādiṭṭhikā maccharinī bhikkhū na sakkaccaṁ upaṭṭhāti.",
  "atk-s0507a1:296_2": "So taṁ disvā tassāyeva kaniṭṭhabhaginiṁ ānetvā attano gehe issariyaṁ niyyādesi.",
  "atk-s0507a1:296_3": "Sā saddhā pasannā hutvā sakkaccaṁ bhikkhū paṭijaggi.",
  "atk-s0507a1:296_4": "Te sabbe pesakāro vassaṁ vutthānaṁ bhikkhūnaṁ ekekassa ekekaṁ sāṭakamadaṁsu.",
  "atk-s0507a1:296_5": "Tattha maccharinī jeṭṭhapesakārassa bhariyā paduṭṭhacittā attano sāmikaṁ paribhāsi –",
  "atk-s0507a1:296_6": "‘‘yaṁ tayā samaṇānaṁ sakyaputtiyānaṁ dānaṁ dinnaṁ annapānaṁ, taṁ te paraloke gūthamuttaṁ pubbalohitañca hutvā nibbattatu, sāṭakā ca jalitā ayomayapaṭṭā hontū’’ti.",
  "atk-s0507a1:297_0": "Tattha jeṭṭhapesakāro aparena samayena kālaṁ katvā viñjhāṭaviyaṁ ānubhāvasampannā rukkhadevatā hutvā nibbatti.",
  "atk-s0507a1:297_1": "Tassa pana kadariyā bhariyā kālaṁ katvā tasseva vasanaṭṭhānassa avidūre petī hutvā nibbatti.",
  "atk-s0507a1:297_2": "Sā naggā dubbaṇṇarūpā jighacchāpipāsābhibhūtā tassa bhūmadevassa santikaṁ gantvā āha –",
  "atk-s0507a1:297_3": "‘‘ahaṁ, sāmi, niccoḷā ativiya jighacchāpipāsābhibhūtā vicarāmi, dehi me vatthaṁ annapānañcā’’ti.",
  "atk-s0507a1:297_4": "So tassā dibbaṁ uḷāraṁ annapānaṁ upanesi.",
  "atk-s0507a1:297_5": "Taṁ tāya gahitamattameva gūthamuttaṁ pubbalohitañca sampajjati, sāṭakañca dinnaṁ tāya paridahitaṁ pajjalitaṁ ayomayapaṭṭaṁ hoti.",
  "atk-s0507a1:297_6": "Sā mahādukkhaṁ anubhavantī taṁ chaḍḍetvā kandantī vicarati.",
  "atk-s0507a1:298_0": "Tena ca samayena aññataro bhikkhu vutthavasso satthāraṁ vandituṁ gacchanto mahatā satthena saddhiṁ viñjhāṭaviṁ paṭipajji.",
  "atk-s0507a1:298_1": "Satthikā rattiṁ maggaṁ gantvā divā vane sandacchāyūdakasampannaṁ padesaṁ disvā yānāni muñcitvā muhuttaṁ vissamiṁsu.",
  "atk-s0507a1:298_2": "Bhikkhu pana vivekakāmatāya thokaṁ apakkamitvā aññatarassa sandacchāyassa vanagahanapaṭicchannassa rukkhassa mūle saṅghāṭiṁ paññapetvā nipanno rattiyaṁ maggagamanaparissamena kilantakāyo niddaṁ upagañchi.",
  "atk-s0507a1:298_3": "Satthikā vissamitvā maggaṁ paṭipajjiṁsu, so bhikkhu na paṭibujjhi.",
  "atk-s0507a1:298_4": "Atha sāyanhasamaye uṭṭhahitvā te apassanto aññataraṁ kummaggaṁ paṭipajjitvā anukkamena tassā devatāya vasanaṭṭhānaṁ sampāpuṇi.",
  "atk-s0507a1:298_5": "Atha naṁ so devaputto disvā manussarūpena upagantvā paṭisanthāraṁ katvā attano vimānaṁ pavesetvā pādabbhañjanādīni datvā payirupāsanto nisīdi.",
  "atk-s0507a1:298_6": "Tasmiñca samaye sā petī āgantvā ‘‘dehi me, sāmi, annapānaṁ sāṭakañcā’’ti āha.",
  "atk-s0507a1:298_7": "So tassā tāni adāsi.",
  "atk-s0507a1:298_8": "Tāni ca tāya gahitamattāni gūthamuttapubbalohitapajjalitaayopaṭṭāyeva ahesuṁ.",
  "atk-s0507a1:298_9": "So bhikkhu taṁ disvā sañjātasaṁvego taṁ devaputtaṁ –",
  "atk-s0507a1:299_0": "54.",
  "atk-s0507a1:300_0": " ‘‘Gūthañca muttaṁ ruhirañca pubbaṁ, paribhuñjati kissa ayaṁ vipāko;",
  "atk-s0507a1:301_0": "Ayaṁ nu kiṁ kammamakāsi nārī, yā sabbadā lohitapubbabhakkhā.",
  "atk-s0507a1:302_0": "55.",
  "atk-s0507a1:303_0": " ‘‘Navāni vatthāni subhāni ceva, mudūni suddhāni ca lomasāni;",
  "atk-s0507a1:304_0": "Dinnāni missā kitakā bhavanti, ayaṁ nu kiṁ kammamakāsi nārī’’ti. –",
  "atk-s0507a1:305_0": "Dvīhi gāthāhi paṭipucchi.",
  "atk-s0507a1:305_1": "Tattha kissa ayaṁ vipākoti kīdisassa kammassa ayaṁ vipāko, yaṁ esā idāni paccanubhavatīti.",
  "atk-s0507a1:305_2": "Ayaṁ nu kiṁ kammamakāsi nārīti ayaṁ itthī kiṁ nu kho kammaṁ pubbe akāsi.",
  "atk-s0507a1:305_3": "Yā sabbadā lohitapubbabhakkhāti yā sabbakālaṁ ruhirapubbameva bhakkhati paribhuñjati.",
  "atk-s0507a1:305_4": "Navānīti paccagghāni tāvadeva pātubhūtāni.",
  "atk-s0507a1:305_5": "Subhānīti sundarāni dassanīyāni.",
  "atk-s0507a1:305_6": "Mudūnīti sukhasamphassāni.",
  "atk-s0507a1:305_7": "Suddhānīti parisuddhavaṇṇāni.",
  "atk-s0507a1:305_8": "Lomasānīti salomakāni sukhasamphassāni , sundarānīti attho.",
  "atk-s0507a1:305_9": "Dinnāni missā kitakā bhavantīti kitakakaṇṭakasadisāni lohapaṭṭasadisāni bhavanti.",
  "atk-s0507a1:305_10": "‘‘Kīṭakā bhavantī’’ti vā pāṭho, khādakapāṇakavaṇṇāni bhavantīti attho.",
  "atk-s0507a1:306_0": "Evaṁ so devaputto tena bhikkhunā puṭṭho tāya purimajātiyā katakammaṁ pakāsento –",
  "atk-s0507a1:307_0": "56.",
  "atk-s0507a1:308_0": " ‘‘Bhariyā mamesā ahu bhadante, adāyikā maccharinī kadariyā;",
  "atk-s0507a1:309_0": "Sā maṁ dadantaṁ samaṇabrāhmaṇānaṁ, akkosati ca paribhāsati ca.",
  "atk-s0507a1:310_0": "57.",
  "atk-s0507a1:311_0": " ‘‘Gūthañca muttaṁ ruhirañca pubbaṁ, paribhuñja tvaṁ asuciṁ sabbakālaṁ;",
  "atk-s0507a1:312_0": "Etaṁ te paralokasmiṁ hotu, vatthā ca te kitakasamā bhavantu;",
  "atk-s0507a1:313_0": "Etādisaṁ duccaritaṁ caritvā, idhāgatā cirarattāya khādatī’’ti. –",
  "atk-s0507a1:314_0": "Dve gāthā abhāsi.",
  "atk-s0507a1:314_1": "Tattha adāyikāti kassaci kiñcipi adānasīlā.",
  "atk-s0507a1:314_2": "Maccharinī kadariyāti paṭhamaṁ maccheramalassa sabhāvena maccharinī, tāya ca punappunaṁ āsevanatāya thaddhamaccharinī, tāya kadariyā ahūti yojanā.",
  "atk-s0507a1:314_3": "Idāni tassā tameva kadariyataṁ dassento ‘‘sā maṁ dadanta’’ntiādimāha.",
  "atk-s0507a1:314_4": "Tattha etādisanti evarūpaṁ yathāvuttavacīduccaritādiṁ caritvā.",
  "atk-s0507a1:314_5": "Idhāgatāti imaṁ petalokaṁ āgatā, petattabhāvaṁ upagatā.",
  "atk-s0507a1:314_6": "Cirarattāya khādatīti cirakālaṁ gūthādimeva khādati.",
  "atk-s0507a1:314_7": "Tassā hi yenākārena akkuṭṭhaṁ, tenevākārena pavattamānampi phalaṁ.",
  "atk-s0507a1:314_8": "Yaṁ uddissa akkuṭṭhaṁ, tato aññattha pathaviyaṁ kamantakasaṅkhāte matthake asanipāto viya attano upari patati.",
  "atk-s0507a1:315_0": "Evaṁ so devaputto tāya pubbe katakammaṁ kathetvā puna taṁ bhikkhuṁ āha –",
  "atk-s0507a1:315_1": "‘‘atthi pana, bhante, koci upāyo imaṁ petalokato mocetu’’nti ?",
  "atk-s0507a1:315_2": "‘‘Atthī’’ti ca vutte ‘‘kathetha, bhante’’ti.",
  "atk-s0507a1:315_3": "Yadi bhagavato ariyasaṅghassa ca ekasseva vā bhikkhuno dānaṁ datvā imissā uddisiyati, ayañca taṁ anumodati, evametissā ito dukkhato mutti bhavissatīti.",
  "atk-s0507a1:315_4": "Taṁ sutvā devaputto tassa bhikkhuno paṇītaṁ annapānaṁ datvā taṁ dakkhiṇaṁ tassā petiyā ādisi.",
  "atk-s0507a1:315_5": "Tāvadeva sā petī suhitā pīṇindriyā dibbāhārassa tittā ahosi.",
  "atk-s0507a1:315_6": "Puna tasseva bhikkhuno hatthe dibbasāṭakayugaṁ bhagavantaṁ uddissa datvā tañca dakkhiṇaṁ petiyā ādisi.",
  "atk-s0507a1:315_7": "Tāvadeva ca sā dibbavatthanivatthā dibbālaṅkāravibhūsitā sabbakāmasamiddhā devaccharāpaṭibhāgā ahosi.",
  "atk-s0507a1:315_8": "So ca bhikkhu tassa devaputtassa iddhiyā tadaheva sāvatthiṁ patvā jetavanaṁ pavisitvā bhagavato santikaṁ upagantvā vanditvā taṁ sāṭakayugaṁ datvā taṁ pavattiṁ ārocesi.",
  "atk-s0507a1:315_9": "Bhagavāpi tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a1:315_10": "Sā desanā mahājanassa sātthikā ahosīti.",
  "atk-s0507a1:316_0": "Mahāpesakārapetivatthuvaṇṇanā niṭṭhitā.",
  "atk-s0507a1:317_0": "10. Khallāṭiyapetivatthuvaṇṇanā",
  "atk-s0507a1:318_0": "Kānu antovimānasminti idaṁ satthari sāvatthiyaṁ viharante aññataraṁ khallāṭiyapetiṁ ārabbha vuttaṁ.",
  "atk-s0507a1:318_1": "Atīte kira bārāṇasiyaṁ aññatarā rūpūpajīvinī itthī abhirūpā dassanīyā pāsādikā paramāya vaṇṇapokkharatāya samannāgatā atimanoharakesakalāpī ahosi.",
  "atk-s0507a1:318_2": "Tassā hi kesā nīlā dīghā tanū mudū siniddhā vellitaggā dvihatthagayhā visaṭṭhā yāva mekhalā kalāpā olambanti.",
  "atk-s0507a1:318_3": "Taṁ tassā kesasobhaṁ disvā taruṇajano yebhuyyena tassaṁ paṭibaddhacitto ahosi.",
  "atk-s0507a1:318_4": "Athassā taṁ kesasobhaṁ asahamānā issāpakatā katipayā itthiyo mantetvā tassā eva paricārikadāsiṁ āmisena upalāpetvā tāya tassā kesūpapātanaṁ bhesajjaṁ dāpesuṁ.",
  "atk-s0507a1:318_5": "Sā kira dāsī taṁ bhesajjaṁ nhāniyacuṇṇena saddhiṁ payojetvā gaṅgāya nadiyā nhānakāle tassā adāsi .",
  "atk-s0507a1:318_6": "Sā tena kesamūlesu temetvā udake nimujji , nimujjanamatteyeva kesā samūlā paripatiṁsu, sīsaṁ cassā tittakalābusadisaṁ ahosi.",
  "atk-s0507a1:318_7": "Atha sā sabbaso vilūnakesā luñcitamatthakā kapotī viya virūpā hutvā lajjāya antonagaraṁ pavisituṁ asakkontī vatthena sīsaṁ veṭhetvā bahinagare aññatarasmiṁ padese vāsaṁ kappentī katipāhaccayena apagatalajjā tato nivattetvā tilāni pīḷetvā telavaṇijjaṁ surāvaṇijjañca karontī jīvikaṁ kappesi.",
  "atk-s0507a1:318_8": "Sā ekadivasaṁ dvīsu tīsu manussesu surāmattesu mahāniddaṁ okkamantesu sithilabhūtāni tesaṁ nivatthavatthāni avahari.",
  "atk-s0507a1:319_0": "Athekadivasaṁ sā ekaṁ khīṇāsavattheraṁ piṇḍāya carantaṁ disvā pasannacittā attano gharaṁ netvā paññatte āsane nisīdāpetvā telasaṁsaṭṭhaṁ doṇinimmajjaniṁ piññākamadāsi.",
  "atk-s0507a1:319_1": "So tassā anukampāya taṁ paṭiggahetvā paribhuñji.",
  "atk-s0507a1:319_2": "Sā pasannamānasā upari chattaṁ dhārayamānā aṭṭhāsi.",
  "atk-s0507a1:319_3": "So ca thero tassā cittaṁ pahaṁsento anumodanaṁ katvā pakkāmi.",
  "atk-s0507a1:319_4": "Sā ca itthī anumodanakāleyeva ‘‘mayhaṁ kesā dīghā tanū siniddhā mudū vellitaggā hontū’’ti patthanamakāsi.",
  "atk-s0507a1:320_0": "Sā aparena samayena kālaṁ katvā missakakammassa phalena samuddamajjhe kanakavimāne ekikā hutvā nibbatti.",
  "atk-s0507a1:320_1": "Tassā kesā patthitākārāyeva sampajjiṁsu.",
  "atk-s0507a1:320_2": "Manussānaṁ sāṭakāvaharaṇena pana naggā ahosi.",
  "atk-s0507a1:320_3": "Sā tasmiṁ kanakavimāne punappunaṁ uppajjitvā ekaṁ buddhantaraṁ naggāva hutvā vītināmesi.",
  "atk-s0507a1:320_4": "Atha amhākaṁ bhagavati loke uppajjitvā pavattitavaradhammacakke anupubbena sāvatthiyaṁ viharante sāvatthivāsino sattasatā vāṇijā suvaṇṇabhūmiṁ uddissa nāvāya mahāsamuddaṁ otariṁsu.",
  "atk-s0507a1:320_5": "Tehi āruḷhā nāvā visamavātavegukkhittā ito cito ca paribbhamantī taṁ padesaṁ agamāsi.",
  "atk-s0507a1:320_6": "Atha sā vimānapetī saha vimānena tesaṁ attānaṁ dassesi.",
  "atk-s0507a1:320_7": "Taṁ disvā jeṭṭhavāṇijo pucchanto –",
  "atk-s0507a1:321_0": "58.",
  "atk-s0507a1:322_0": " ‘‘Kā nu antovimānasmiṁ, tiṭṭhantī nūpanikkhami;",
  "atk-s0507a1:323_0": "Upanikkhamassu bhadde, passāma taṁ bahiṭṭhita’’nti. –",
  "atk-s0507a1:324_0": "Gāthamāha .",
  "atk-s0507a1:324_1": "Tattha kā nu antovimānasmiṁ tiṭṭhantīti vimānassa anto abbhantare tiṭṭhantī kā nu tvaṁ, kiṁ manussitthī, udāhu amanussitthīti pucchati.",
  "atk-s0507a1:324_2": "Nūpanikkhamīti vimānato na nikkhami.",
  "atk-s0507a1:324_3": "Upanikkhamassu, bhadde, passāma taṁ bahiṭṭhitanti, bhadde, taṁ mayaṁ bahi ṭhitaṁ passāma daṭṭhukāmamhā, tasmā vimānato nikkhamassu.",
  "atk-s0507a1:324_4": "‘‘Upanikkhamassu bhaddante’’ti vā pāṭho, bhaddaṁ te atthūti attho.",
  "atk-s0507a1:325_0": "Athassa sā attano bahi nikkhamisuṁ asakkuṇeyyataṁ pakāsentī –",
  "atk-s0507a1:326_0": "59.",
  "atk-s0507a1:327_0": " ‘‘Aṭṭīyāmi harāyāmi, naggā nikkhamituṁ bahi;",
  "atk-s0507a1:328_0": "Kesehamhi paṭicchannā, puññaṁ me appakaṁ kata’’nti. –",
  "atk-s0507a1:329_0": "Gāthamāha.",
  "atk-s0507a1:329_1": "Tattha aṭṭīyāmīti naggā hutvā bahi nikkhamituṁ aṭṭikā dukkhitā amhi.",
  "atk-s0507a1:329_2": "Harāyāmīti lajjāmi.",
  "atk-s0507a1:329_3": "Kesehamhi paṭicchannāti kesehi amhi ahaṁ paṭicchāditā pārutasarīrā.",
  "atk-s0507a1:329_4": "Puññaṁ me appakaṁ katanti appakaṁ parittaṁ mayā kusalakammaṁ kataṁ, piññākadānamattanti adhippāyo.",
  "atk-s0507a1:330_0": "Athassā vāṇijo attano uttarisāṭakaṁ dātukāmo –-",
  "atk-s0507a1:331_0": "60.",
  "atk-s0507a1:332_0": " ‘‘Handuttarīyaṁ dadāmi te, idaṁ dussaṁ nivāsaya;",
  "atk-s0507a1:333_0": "Idaṁ dussaṁ nivāsetvā, ehi nikkhama sobhane;",
  "atk-s0507a1:334_0": "Upanikkhamassu bhadde, passāma taṁ bahiṭṭhita’’nti. –",
  "atk-s0507a1:335_0": "Gāthamāha .",
  "atk-s0507a1:335_1": "Tattha handāti gaṇha.",
  "atk-s0507a1:335_2": "Uttarīyanti upasaṁbyānaṁ uttarisāṭakanti attho.",
  "atk-s0507a1:335_3": "Dadāmi teti tuyhaṁ dadāmi.",
  "atk-s0507a1:335_4": "Idaṁ dussaṁ nivāsayāti idaṁ mama uttarisāṭakaṁ tvaṁ nivāsehi.",
  "atk-s0507a1:335_5": "Sobhaneti sundararūpe.",
  "atk-s0507a1:336_0": "Evañca pana vatvā attano uttarisāṭakaṁ tassā upanesi, sā tathā diyyamānassa attano anupakappanīyatañca, yathā diyyamānaṁ upakappati, tañca dassentī –",
  "atk-s0507a1:337_0": "61.",
  "atk-s0507a1:338_0": " ‘‘Hatthena hatthe te dinnaṁ, na mayhaṁ upakappati;",
  "atk-s0507a1:339_0": "Esetthupāsako saddho, sammāsambuddhasāvako.",
  "atk-s0507a1:340_0": "62.",
  "atk-s0507a1:341_0": " ‘‘Etaṁ acchādayitvāna, mama dakkhiṇamādisa;",
  "atk-s0507a1:342_0": "Tathāhaṁ sukhitā hessaṁ, sabbakāmasamiddhinī’’ti. –",
  "atk-s0507a1:343_0": "Gāthādvayamāha .",
  "atk-s0507a1:343_1": "Tattha hatthena hatthe te dinnaṁ, na mayhaṁ upakappatīti, mārisa, tava hatthena mama hatthe tayā dinnaṁ na mayhaṁ upakappati na viniyujjati, upabhogayoggaṁ na hotīti attho.",
  "atk-s0507a1:343_2": "Esetthupāsako saddhoti eso ratanattayaṁ uddissa saraṇagamanena upāsako kammaphalasaddhāya ca samannāgatattā saddho ettha etasmiṁ janasamūhe atthi.",
  "atk-s0507a1:343_3": "Etaṁ acchādayitvāna, mama dakkhiṇamādisāti etaṁ upāsakaṁ mama diyyamānaṁ sāṭakaṁ paridahāpetvā taṁ dakkhiṇaṁ mayhaṁ ādisa pattidānaṁ dehi.",
  "atk-s0507a1:343_4": "Tathāhaṁ sukhitā hessanti tathā kate ahaṁ sukhitā dibbavatthanivatthā sukhappattā bhavissāmīti.",
  "atk-s0507a1:344_0": "Taṁ sutvā vāṇijā taṁ upāsakaṁ nhāpetvā vilimpetvā vatthayugena acchādesuṁ.",
  "atk-s0507a1:344_1": "Tamatthaṁ pakāsentā saṅgītikārā –",
  "atk-s0507a1:345_0": "63.",
  "atk-s0507a1:346_0": " ‘‘Tañca te nhāpayitvāna, vilimpetvāna vāṇijā;",
  "atk-s0507a1:347_0": "Vatthehacchādayitvāna, tassā dakkhiṇamādisuṁ.",
  "atk-s0507a1:348_0": "64.",
  "atk-s0507a1:349_0": " ‘‘Samanantarānuddiṭṭhe , vipāko udapajjatha;",
  "atk-s0507a1:350_0": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a1:351_0": "65.",
  "atk-s0507a1:352_0": " ‘‘Tato suddhā sucivasanā, kāsikuttamadhārinī;",
  "atk-s0507a1:353_0": "Hasantī vimānā nikkhami, dakkhiṇāya idaṁ phala’’nti. –",
  "atk-s0507a1:354_0": "Tisso gāthāyo avocuṁ.",
  "atk-s0507a1:355_0": "63.",
  "atk-s0507a1:355_1": "Tattha tanti taṁ upāsakaṁ.",
  "atk-s0507a1:355_2": "Ca-saddo nipātamattaṁ.",
  "atk-s0507a1:355_3": "Teti te vāṇijāti yojanā.",
  "atk-s0507a1:355_4": "Vilimpetvānāti uttamena gandhena vilimpetvā.",
  "atk-s0507a1:355_5": "Vatthehacchādayitvānāti vaṇṇagandharasasampannaṁ sabyañjanaṁ bhojanaṁ bhojetvā nivāsanaṁ uttarīyanti dvīhi vatthehi acchādesuṁ, dve vatthāni adaṁsūti attho.",
  "atk-s0507a1:355_6": "Tassā dakkhiṇamādisunti tassā petiyā taṁ dakkhiṇaṁ ādisiṁsu.",
  "atk-s0507a1:356_0": "64.Samanantarānuddiṭṭheti anū-ti nipātamattaṁ, tassā dakkhiṇāya uddiṭṭhasamanantarameva.",
  "atk-s0507a1:356_1": "Vipāko udapajjathāti tassā petiyā vipāko dakkhiṇāya phalaṁ uppajji.",
  "atk-s0507a1:356_2": "Kīdisoti petī āha bhojanacchādanapānīyanti.",
  "atk-s0507a1:356_3": "Nānappakāraṁ dibbabhojanasadisaṁ bhojanañca nānāvirāgavaṇṇasamujjalaṁ dibbavatthasadisaṁ vatthañca anekavidhaṁ pānakañca dakkhiṇāya idaṁ īdisaṁ phalaṁ udapajjathāti yojanā.",
  "atk-s0507a1:357_0": "65.Tatoti yathāvuttabhojanādipaṭilābhato pacchā.",
  "atk-s0507a1:357_1": "Suddhāti nhānena suddhasarīrā.",
  "atk-s0507a1:357_2": "Sucivasanāti suvisuddhavatthanivatthā.",
  "atk-s0507a1:357_3": "Kāsikuttamadhārinīti kāsikavatthatopi uttamavatthadhārinī.",
  "atk-s0507a1:357_4": "Hasantīti ‘‘passatha tāva tumhākaṁ dakkhiṇāya idaṁ phalavisesa’’nti pakāsanavasena hasamānā vimānato nikkhami.",
  "atk-s0507a1:358_0": "Atha te vāṇijā evaṁ paccakkhato puññaphalaṁ disvā acchariyabbhutacittajātā tasmiṁ upāsake sañjātagāravabahumānā katañjalī taṁ payirupāsiṁsu.",
  "atk-s0507a1:358_1": "Sopi te dhammakathāya bhiyyosomattāya pasādetvā saraṇesu ca sīlesu ca patiṭṭhāpesi.",
  "atk-s0507a1:358_2": "Te tāya vimānapetiyā katakammaṁ –",
  "atk-s0507a1:359_0": "66.",
  "atk-s0507a1:360_0": " ‘‘Sucittarūpaṁ ruciraṁ, vimānaṁ te pabhāsati;",
  "atk-s0507a1:361_0": "Devate pucchitācikkha, kissa kammassidaṁ phala’’nti. –",
  "atk-s0507a1:362_0": "Imāya gāthāya pucchiṁsu.",
  "atk-s0507a1:362_1": "Tattha sucittarūpanti hatthiassaitthipurisādivasena ceva mālākammalatākammādivasena ca suṭṭhu vihitacittarūpaṁ.",
  "atk-s0507a1:362_2": "Ruciranti ramaṇīyaṁ dassanīyaṁ.",
  "atk-s0507a1:362_3": "Kissa kammassidaṁ phalanti kīdisassa kammassa, kiṁ dānamayassa udāhu sīlamayassa idaṁ phalanti attho.",
  "atk-s0507a1:363_0": "Sā tehi evaṁ puṭṭhā ‘‘mayā katassa parittakassa kusalakammassa tāva idaṁ phalaṁ, akusalakammassa pana āyatiṁ niraye edisaṁ bhavissatī’’ti tadubhayaṁ ācikkhantī –",
  "atk-s0507a1:364_0": "67.",
  "atk-s0507a1:365_0": " ‘‘Bhikkhuno caramānassa, doṇinimmajjaniṁ ahaṁ;",
  "atk-s0507a1:366_0": "Adāsiṁ ujubhūtassa, vippasannena cetasā.",
  "atk-s0507a1:367_0": "68.",
  "atk-s0507a1:368_0": " ‘‘Tassa kammassa kusalassa, vipākaṁ dīghamantaraṁ;",
  "atk-s0507a1:369_0": "Anubhomi vimānasmiṁ, tañca dāni parittakaṁ.",
  "atk-s0507a1:370_0": "69.",
  "atk-s0507a1:371_0": " ‘‘Uddhaṁ catūhi māsehi, kālaṁkiriyā bhavissati;",
  "atk-s0507a1:372_0": "Ekantakaṭukaṁ ghoraṁ, nirayaṁ papatissahaṁ.",
  "atk-s0507a1:373_0": "70.",
  "atk-s0507a1:374_0": " ‘‘Catukkaṇṇaṁ catudvāraṁ, vibhattaṁ bhāgaso mitaṁ;",
  "atk-s0507a1:375_0": "Ayopākārapariyantaṁ, ayasā paṭikujjitaṁ.",
  "atk-s0507a1:376_0": "71.",
  "atk-s0507a1:377_0": " ‘‘Tassa ayomayā bhūmi, jalitā tejasā yutā;",
  "atk-s0507a1:378_0": "Samantā yojanasataṁ, pharitvā tiṭṭhati sabbadā.",
  "atk-s0507a1:379_0": "72.",
  "atk-s0507a1:380_0": " ‘‘Tatthāhaṁ dīghamaddhānaṁ, dukkhaṁ vedissa vedanaṁ;",
  "atk-s0507a1:381_0": "Phalañca pāpakammassa, tasmā socāmahaṁ bhusa’’nti. – gāthāyo abhāsi;",
  "atk-s0507a1:382_0": "67.",
  "atk-s0507a1:382_1": "Tattha bhikkhuno caramānassāti aññatarassa bhinnakilesassa bhikkhuno bhikkhāya carantassa.",
  "atk-s0507a1:382_2": "Doṇinimmajjaninti vissandamānatelaṁ piññākaṁ.",
  "atk-s0507a1:382_3": "Ujubhūtassāti cittajimhavaṅkakuṭilabhāvakarānaṁ kilesānaṁ abhāvena ujubhāvappattassa.",
  "atk-s0507a1:382_4": "Vippasannena cetasāti kammaphalasaddhāya suṭṭhu pasannena cittena.",
  "atk-s0507a1:383_0": "68-69.Dīghamantaranti ma-kāro padasandhikaro, dīghaantaraṁ dīghakālanti attho.",
  "atk-s0507a1:383_1": "Tañca dāni parittakanti tañca puññaphalaṁ vipakkavipākattā kammassa idāni parittakaṁ appāvasesaṁ, na cireneva ito cavissāmīti attho.",
  "atk-s0507a1:383_2": "Tenāha ‘‘uddhaṁ catūhi māsehi, kālaṁkiriyā bhavissatī’’ti catūhi māsehi uddhaṁ catunnaṁ māsānaṁ upari pañcame māse mama kālaṁkiriyā bhavissatīti dasseti.",
  "atk-s0507a1:383_3": "Ekantakaṭukanti ekanteneva aniṭṭhachaphassāyatanikabhāvato ekantadukkhanti attho.",
  "atk-s0507a1:383_4": "Ghoranti dāruṇaṁ.",
  "atk-s0507a1:383_5": "Nirayanti natthi ettha ayo sukhanti katvā ‘‘niraya’’nti laddhanāmaṁ narakaṁ.",
  "atk-s0507a1:383_6": "Papatissahanti papahissāmi ahaṁ.",
  "atk-s0507a1:384_0": "70.",
  "atk-s0507a1:384_1": "‘‘Niraya’’nti cettha avīcimahānirayassa adhippetattā taṁ sarūpato dassetuṁ ‘‘catukkaṇṇa’’ntiādimāha.",
  "atk-s0507a1:384_2": "Tattha catukkaṇṇanti catukkoṇaṁ.",
  "atk-s0507a1:384_3": "Catudvāranti catūsu disāsu catūhi dvārehi yuttaṁ.",
  "atk-s0507a1:384_4": "Vibhattanti suṭṭhu vibhattaṁ.",
  "atk-s0507a1:385_0": "Bhāgasoti bhāgato.",
  "atk-s0507a1:385_1": "Mitanti tulitaṁ.",
  "atk-s0507a1:385_2": "Ayopākārapariyantanti ayomayena pākārena parikkhittaṁ.",
  "atk-s0507a1:385_3": "Ayasā paṭikujjitanti ayopaṭaleneva upari pihitaṁ.",
  "atk-s0507a1:386_0": "71-72.Tejasā yutāti samantato samuṭṭhitajālena mahatā agginā nirantaraṁ samāyutajālā.",
  "atk-s0507a1:386_1": "Samantā yojanasatanti evaṁ pana samantā bahi sabbadisāsu yojanasataṁ yojanānaṁ sataṁ.",
  "atk-s0507a1:386_2": "Sabbadāti sabbakālaṁ.",
  "atk-s0507a1:386_3": "Pharitvā tiṭṭhatīti byāpetvā tiṭṭhati.",
  "atk-s0507a1:386_4": "Tatthāti tasmiṁ mahāniraye.",
  "atk-s0507a1:386_5": "Vedissanti vedissāmi anubhavissāmi.",
  "atk-s0507a1:386_6": "Phalañca pāpakammassāti idaṁ īdisaṁ dukkhānubhavanaṁ mahā evaṁ katassa pāpassa kammassa phalanti attho.",
  "atk-s0507a1:387_0": "Evaṁ tāya attanā katakammaphale āyatiṁ nerayikabhaye ca pakāsite so upāsako karuṇāsañcoditamānaso ‘‘handassāhaṁ patiṭṭhā bhaveyya’’nti cintetvā āha –",
  "atk-s0507a1:387_1": "‘‘devate, tvaṁ mayhaṁ ekassa dānavasena sabbakāmasamiddhā uṭṭhārasampattiyuttā jātā, idāni pana imesaṁ upāsakānaṁ dānaṁ datvā satthu ca guṇe anussaritvā nirayūpapattito muccissasī’’ti.",
  "atk-s0507a1:387_2": "Sā petī haṭṭhatuṭṭhā ‘‘sādhū’’ti vatvā te dibbena annapānena santappetvā dibbāni vatthāni nānāvidhāni ratanāni ca adāsi, bhagavantañca uddissa dibbaṁ dussayugaṁ tesaṁ hatthe datvā ‘‘aññatarā, bhante, vimānapetī bhagavato pāde sirasā vandatīti sāvatthiṁ gantvā satthāraṁ mama vacanena vandathā’’ti vandanañca pesesi, tañca nāvaṁ attano iddhānubhāvena tehi icchitapaṭṭanaṁ taṁ divasameva upanesi.",
  "atk-s0507a1:388_0": "Atha te vāṇijā tato paṭṭanato anukkamena sāvatthiṁ patvā jetavanaṁ pavisitvā satthu taṁ dussayugaṁ datvā vandanañca nivedetvā ādito paṭṭhāya taṁ pavattiṁ bhagavato ārocesuṁ.",
  "atk-s0507a1:388_1": "Satthā tamatthaṁ aṭṭhuppattiṁ katvā sampattaparisāya vitthārena dhammaṁ desesi, sā desanā mahājanassa sātthikā jātā.",
  "atk-s0507a1:388_2": "Te pana upāsakā dutiyadivase buddhappamukhassa bhikkhusaṅghassa mahādānaṁ datvā tassā dakkhiṇamādisiṁsu.",
  "atk-s0507a1:388_3": "Sā ca tato petalokato cavitvā vividharatanavijjotite tāvatiṁsabhavane kanakavimāne accharāsahassaparivārā nibbattīti.",
  "atk-s0507a1:389_0": "Khallāṭiyapetivatthuvaṇṇanā niṭṭhitā.",
  "atk-s0507a1:390_0": "11. Nāgapetavatthuvaṇṇanā",
  "atk-s0507a1:391_0": "Puratovasetena paleti hatthināti idaṁ satthari jetavane viharante dve brāhmaṇapete ārambha vuttaṁ.",
  "atk-s0507a1:391_1": "Āyasmā kira saṁkicco sattavassiko khuraggeyeva arahattaṁ patvā sāmaṇerabhūmiyaṁ ṭhito tiṁsamattehi bhikkhūhi saddhiṁ araññāyatane vasanto tesaṁ bhikkhūnaṁ pañcannaṁ corasatānaṁ hatthato āgataṁ maraṇampi bāhitvā te ca core dametvā pabbājetvā satthu santikaṁ agamāsi.",
  "atk-s0507a1:391_2": "Satthā tesaṁ bhikkhūnaṁ dhammaṁ desesi, desanāvasāne te bhikkhū arahattaṁ pāpuṇiṁsu.",
  "atk-s0507a1:391_3": "Athāyasmā saṁkicco paripuṇṇavasso laddhūpasampado tehi pañcahi bhikkhusatehi saddhiṁ bārāṇasiṁ gantvā isipatane vihāsi.",
  "atk-s0507a1:391_4": "Manussā therassa santikaṁ gantvā dhammaṁ sutvā pasannamānasā vīthipaṭipāṭiyā vaggavaggā hutvā āgantukadānaṁ adaṁsu.",
  "atk-s0507a1:391_5": "Tattha aññataro upāsako manusse niccabhatte samādapesi, te yathābalaṁ niccabhattaṁ paṭṭhapesuṁ.",
  "atk-s0507a1:392_0": "Tena ca samayena bārāṇasiyaṁ aññatarassa micchādiṭṭhikassa brāhmaṇassa dve puttā ekā ca dhītā ahesuṁ.",
  "atk-s0507a1:392_1": "Tesu jeṭṭhaputto tassa upāsakassa mitto ahosi.",
  "atk-s0507a1:392_2": "So taṁ gahetvā āyasmato saṁkiccassa santikaṁ agamāsi.",
  "atk-s0507a1:392_3": "Āyasmā saṁkicco tassa dhammaṁ desesi.",
  "atk-s0507a1:392_4": "So muducitto ahosi.",
  "atk-s0507a1:392_5": "Atha naṁ so upāsako āha –",
  "atk-s0507a1:392_6": "‘‘tvaṁ ekassa bhikkhuno niccabhattaṁ dehī’’ti .",
  "atk-s0507a1:392_7": "‘‘Anāciṇṇaṁ amhākaṁ brāhmaṇānaṁ samaṇānaṁ sakyaputtiyānaṁ niccabhattadānaṁ, tasmā nāhaṁ dassāmī’’ti.",
  "atk-s0507a1:392_8": "‘‘Kiṁ mayhampi bhattaṁ na dassasī’’ti?",
  "atk-s0507a1:392_9": "‘‘Kathaṁ na dassāmī’’ti āha.",
  "atk-s0507a1:392_10": "‘‘Yadi evaṁ yaṁ mayhaṁ desi, taṁ ekassa bhikkhussa dehī’’ti.",
  "atk-s0507a1:392_11": "So ‘‘sādhū’’ti paṭissuṇitvā dutiyadivase pātova vihāraṁ gantvā ekaṁ bhikkhuṁ ānetvā bhojesi.",
  "atk-s0507a1:393_0": "Evaṁ gacchante kāle bhikkhūnaṁ paṭipattiṁ disvā dhammañca suṇitvā tassa kaniṭṭhabhātā ca bhaginī ca sāsane abhippasannā puññakammaratā ca ahesuṁ.",
  "atk-s0507a1:393_1": "Evaṁ te tayo janā yathāvibhavaṁ dānāni dentā samaṇabrāhmaṇe sakkariṁsu garuṁ kariṁsu mānesuṁ pūjesuṁ.",
  "atk-s0507a1:393_2": "Mātāpitaro pana nesaṁ assaddhā appasannā samaṇabrāhmaṇesu agāravā puññakiriyāya anādarā acchandikā ahesuṁ.",
  "atk-s0507a1:393_3": "Tesaṁ dhītaraṁ dārikaṁ mātulaputtassatthāya ñātakā vāresuṁ.",
  "atk-s0507a1:393_4": "So ca āyasmato saṁkiccassa santike dhammaṁ sutvā saṁvegajāto pabbajitvā niccaṁ attano mātu-gehaṁ bhuñjituṁ gacchati.",
  "atk-s0507a1:393_5": "Taṁ mātā attano bhātu-dhītāya dārikāya palobheti.",
  "atk-s0507a1:393_6": "Tena so ukkaṇṭhito hutvā upajjhāyaṁ upasaṅgamitvā āha –",
  "atk-s0507a1:393_7": "‘‘uppabbajissāmahaṁ, bhante, anujānātha ma’’nti.",
  "atk-s0507a1:393_8": "Upajjhāyo tassa upanissayasampattiṁ disvā āha –",
  "atk-s0507a1:393_9": "‘‘sāmaṇera, māsamattaṁ āgamehī’’ti.",
  "atk-s0507a1:393_10": "So ‘‘sādhū’’ti paṭissuṇitvā māse atikkante tatheva ārocesi.",
  "atk-s0507a1:393_11": "Upajjhāyo puna ‘‘aḍḍhamāsaṁ āgamehī’’ti āha.",
  "atk-s0507a1:393_12": "Aḍḍhamāse atikkante tatheva vutte puna ‘‘sattāhaṁ āgamehī’’ti āha.",
  "atk-s0507a1:393_13": "So ‘‘sādhū’’ti paṭissuṇi.",
  "atk-s0507a1:393_14": "Atha tasmiṁ antosattāhe sāmaṇerassa mātulāniyā gehaṁ vinaṭṭhacchadanaṁ jiṇṇaṁ dubbalakuṭṭaṁ vātavassābhihataṁ paripati.",
  "atk-s0507a1:393_15": "Tattha brāhmaṇo brāhmaṇī dve puttā ghītā ca gehena ajjhotthaṭā kālamakaṁsu.",
  "atk-s0507a1:393_16": "Tesu brāhmaṇo brāhmaṇī ca petayoniyaṁ nibbattiṁsu, dve puttā dhītā ca bhummadevesu.",
  "atk-s0507a1:393_17": "Tesu jeṭṭhaputtassa hatthiyānaṁ nibbatti, kaniṭṭhassa assatarīratho, dhītāya suvaṇṇasivikā.",
  "atk-s0507a1:393_18": "Brāhmaṇo ca brāhmaṇī ca mahante mahante ayomuggare gahetvā aññamaññaṁ ākoṭenti, abhihataṭṭhānesu mahantā mahantā ghaṭappamāṇā gaṇḍā uṭṭhahitvā muhutteneva pacitvā paribhedappattā honti.",
  "atk-s0507a1:393_19": "Te aññamaññassa gaṇḍe phāletvā kodhābhibhūtā nikkaruṇā pharusavacanehi tajjentā pubbalohitaṁ pivanti, na ca tittiṁ paṭilabhanti.",
  "atk-s0507a1:394_0": "Atha sāmaṇero ukkaṇṭhābhibhūto upajjhāyaṁ upasaṅkamitvā āha –",
  "atk-s0507a1:394_1": "‘‘bhante, mayā paṭiññātadivasā vītivattā, gehaṁ gamissāmi, anujānātha ma’’nti.",
  "atk-s0507a1:394_2": "Atha naṁ upajjhāyo ‘‘atthaṅgate sūriye kālapakkhacātuddasiyā pavattamānāya ehī’’ti vatvā isipatanavihārassa piṭṭhipassena thokaṁ gantvā aṭṭhāsi.",
  "atk-s0507a1:394_3": "Tena ca samayena te dve devaputtā saddhiṁ bhaginiyā teneva maggena yakkhasamāgamaṁ sambhāvetuṁ gacchanti, tesaṁ pana mātāpitaro muggarahatthā pharusavācā kāḷarūpā ākulākulalūkhapatitakesabhārā aggidaḍḍhatālakkhandhasadisā vigalitapubbalohitā valitagattā ativiya jegucchabībhacchadassanā te anubandhanti.",
  "atk-s0507a1:395_0": "Athāyasmā saṁkicco yathā so sāmaṇero te sabbe gacchante passati, tathārūpaṁ iddhābhisaṅkhāraṁ abhisaṅkharitvā sāmaṇeraṁ āha –",
  "atk-s0507a1:395_1": "‘‘passasi tvaṁ, sāmaṇera, ime gacchante’’ti?",
  "atk-s0507a1:395_2": "‘‘Āma, bhante, passāmī’’ti.",
  "atk-s0507a1:395_3": "‘‘Tena hi imehi katakammaṁ paṭipucchā’’ti.",
  "atk-s0507a1:395_4": "So hatthiyānādīhi gacchante anukkamena paṭipucchi.",
  "atk-s0507a1:395_5": "Te āhaṁsu –",
  "atk-s0507a1:395_6": "‘‘ye pacchato petā āgacchanti, te paṭipucchā’’ti.",
  "atk-s0507a1:395_7": "Sāmaṇero te pete gāthāhi ajjhabhāsi –",
  "atk-s0507a1:396_0": "73.",
  "atk-s0507a1:397_0": " ‘‘Puratova setena paleti hatthinā, majjhe pana assatarīrathena;",
  "atk-s0507a1:398_0": "Pacchā ca kaññā sivikāya nīyati, obhāsayantī dasa sabbaso disā.",
  "atk-s0507a1:399_0": "74.",
  "atk-s0507a1:400_0": " ‘‘Tumhe pana muggarahatthapāṇino, rudaṁmukhā chinnapabhinnagattā;",
  "atk-s0507a1:401_0": "Manussabhūtā kimakattha pāpaṁ, yenaññamaññassa pivātha lohita’’nti.",
  "atk-s0507a1:402_0": "Tattha puratoti sabbapaṭhamaṁ.",
  "atk-s0507a1:402_1": "Setenāti paṇḍarena.",
  "atk-s0507a1:402_2": "Paletīti gacchati.",
  "atk-s0507a1:402_3": "Majjhe panāti hatthiṁ āruḷhassa sivikaṁ āruḷhāya ca antare.",
  "atk-s0507a1:402_4": "Assatarīrathenāti assatarīyuttena rathena paletīti yojanā.",
  "atk-s0507a1:402_5": "Nīyatīti vahīyati.",
  "atk-s0507a1:402_6": "Obhāsayantī dasa sabbaso disāti sabbato samantato sabbā dasa disā attano sarīrappabhāhi vatthābharaṇādippabhāhi ca vijjotayamānā.",
  "atk-s0507a1:402_7": "Muggarahatthapāṇinoti muggarā hatthasaṅkhātesu pāṇīsu yesaṁ te muggarahatthapāṇino, bhūmisaṇhakaraṇīyādīsu pāṇivohārassa labbhamānattā hatthasaddena pāṇi eva visesito.",
  "atk-s0507a1:402_8": "Chinnapabhinnagattāti muggarappahārena tattha tattha chinnapabhinnasarīrā.",
  "atk-s0507a1:402_9": "Pivāthāti pivatha.",
  "atk-s0507a1:403_0": "Evaṁ sāmaṇerena puṭṭhā te petā sabbaṁ taṁ",
  "atk-s0507a1:404_0": "Pavattiṁ catūhi gāthāhi paccabhāsiṁsu –",
  "atk-s0507a1:405_0": "75.",
  "atk-s0507a1:406_0": " ‘‘Puratova yo gacchati kuñjarena, setena nāgena catukkamena;",
  "atk-s0507a1:407_0": "Amhāka putto ahu jeṭṭhako so, dānāni datvāna sukhī pamodati.",
  "atk-s0507a1:408_0": "76.",
  "atk-s0507a1:409_0": " ‘‘Yo yo majjhe assatarīrathena, catubbhi yuttena suvaggitena;",
  "atk-s0507a1:410_0": "Amhāka putto ahu majjhimo so, amaccharī dānapatī virocati.",
  "atk-s0507a1:411_0": "77.",
  "atk-s0507a1:412_0": " ‘‘Yā sā ca pacchā sivikāya nīyati, nārī sapaññā migamandalocanā;",
  "atk-s0507a1:413_0": "Amhāka dhītā ahu sā kaniṭṭhikā, bhāgaḍḍhabhāgena sukhī pamodati.",
  "atk-s0507a1:414_0": "78.",
  "atk-s0507a1:415_0": " ‘‘Ete ca dānāni adaṁsu pubbe, pasannacittā samaṇabrāhmaṇānaṁ;",
  "atk-s0507a1:416_0": "Mayaṁ pana maccharīno ahumha, paribhāsakā samaṇabrāhmaṇānaṁ;",
  "atk-s0507a1:417_0": "Ete ca datvā paricārayanti, mayañca sussāma naḷova chinno’’ti.",
  "atk-s0507a1:418_0": "75.",
  "atk-s0507a1:418_1": "Tattha puratova yo gacchatīti imesaṁ gacchantānaṁ yo purato gacchati.",
  "atk-s0507a1:418_2": "‘‘Yoso purato gacchatī’’ti vā pāṭho, tassa yo eso purato gacchatīti attho.",
  "atk-s0507a1:418_3": "Kuñjarenāti kuṁ pathaviṁ jīrayati, kuñjesu vā ramati caratīti ‘‘kuñjaro’’ti laddhanāmena hatthinā.",
  "atk-s0507a1:418_4": "Nāgenāti, nāssa agamanīyaṁ anabhibhavanīyaṁ atthīti nāgā, tena nāgena.",
  "atk-s0507a1:418_5": "Catukkamenāti catuppadena.",
  "atk-s0507a1:418_6": "Jeṭṭhakoti pubbajo.",
  "atk-s0507a1:419_0": "76-77.Catubbhīti catūhi assatarīhi.",
  "atk-s0507a1:419_1": "Suvaggitenāti sundaragamanena cāturagamanena.",
  "atk-s0507a1:419_2": "Migamandalocanāti migī viya mandakkhikā.",
  "atk-s0507a1:419_3": "Bhāgaḍḍhabhāgenāti bhāgassa aḍḍhabhāgena, attanā laddhakoṭṭhāsato aḍḍhabhāgadānena hetubhūtena.",
  "atk-s0507a1:419_4": "Sukhīti sukhinī.",
  "atk-s0507a1:419_5": "Liṅgavipallāsena hetaṁ vuttaṁ.",
  "atk-s0507a1:420_0": "78.Paribhāsakāti akkosakā.",
  "atk-s0507a1:420_1": "Paricārayantīti dibbesu kāmaguṇesu attano indriyāni ito cito ca yathāsukhaṁ cārenti, parijanehi vā attano puññānubhāvanissandena paricariyaṁ kārenti.",
  "atk-s0507a1:420_2": "Mayañca sussāma naḷova chinnoti mayaṁ pana chinno ātape khitto naḷo viya sussāma, khuppipāsāhi aññamaññaṁ daṇḍābhighātehi ca sukkhā visukkhā bhavāmāti.",
  "atk-s0507a1:421_0": "Evaṁ attano pāpaṁ sampavedetvā ‘‘mayaṁ tuyhaṁ mātulamātulāniyo’’ti ācikkhiṁsu.",
  "atk-s0507a1:421_1": "Taṁ sutvā sāmaṇero sañjātasaṁvego ‘‘evarūpānaṁ kibbisakārīnaṁ kathaṁ nu kho bhojanāni sijjhantī’’ti pucchanto –",
  "atk-s0507a1:422_0": "79.",
  "atk-s0507a1:423_0": " ‘‘Kiṁ tumhākaṁ bhojanaṁ kiṁ sayānaṁ, kathañca yāpetha supāpadhammino;",
  "atk-s0507a1:424_0": "Pahūtabhogesu anappakesu, sukhaṁ virādhāya dukkhajja pattā’’ti. –",
  "atk-s0507a1:425_0": "Imaṁ gāthamāha.",
  "atk-s0507a1:425_1": "Tattha kiṁ tumhākaṁ bhojananti kīdisaṁ tumhākaṁ bhojanaṁ?",
  "atk-s0507a1:425_2": "Kiṁ sayānanti kīdisaṁ sayanaṁ?",
  "atk-s0507a1:425_3": "‘‘Kiṁ sayānā’’ti keci paṭhanti, kīdisā sayanā, kīdise sayane sayathāti attho.",
  "atk-s0507a1:425_4": "Kathañca yāpethāti kena pakārena yāpetha, ‘‘kathaṁ vo yāpethā’’tipi pāṭho, kathaṁ tumhe yāpethāti attho.",
  "atk-s0507a1:425_5": "Supāpadhamminoti suṭṭhu ativiya pāpadhammā.",
  "atk-s0507a1:425_6": "Pahūtabhogesūti apariyantesu uḷāresu bhogesu santesu.",
  "atk-s0507a1:425_7": "Anappakesūti na appakesu bahūsu.",
  "atk-s0507a1:425_8": "Sukhaṁ virādhāyāti sukhahetuno puññassa akaraṇena sukhaṁ virajjhitvā virādhetvā.",
  "atk-s0507a1:425_9": "‘‘Sukhassa virādhenā’’ti keci paṭhanti.",
  "atk-s0507a1:425_10": "Dukkhajja pattāti ajja idāni idaṁ petayonipariyāpannaṁ dukkhaṁ anuppattāti.",
  "atk-s0507a1:426_0": "Evaṁ sāmaṇerena puṭṭhā petā tena pucchitamatthaṁ vissajjentā –",
  "atk-s0507a1:427_0": "80.",
  "atk-s0507a1:428_0": " ‘‘Aññamaññaṁ vadhitvāna, pivāma pubbalohitaṁ;",
  "atk-s0507a1:429_0": "Bahuṁ vitvā na dhātā homa, nacchādimhase mayaṁ.",
  "atk-s0507a1:430_0": "81.",
  "atk-s0507a1:431_0": " ‘‘Icceva maccā paridevayanti, adāyakā pecca yamassa ṭhāyino;",
  "atk-s0507a1:432_0": "Ye te vidicca adhigamma bhoge, na bhuñjare nāpi karonti puññaṁ.",
  "atk-s0507a1:433_0": "82.",
  "atk-s0507a1:434_0": " ‘‘Te khuppipāsūpagatā parattha, pacchā ciraṁ jhāyare ḍayhamānā;",
  "atk-s0507a1:435_0": "Kammāni katvāna dukhudrāni, anubhonti dukkhaṁ kaṭukapphalāni.",
  "atk-s0507a1:436_0": "83.",
  "atk-s0507a1:437_0": " ‘‘Ittarañhi dhanaṁ dhaññaṁ, ittaraṁ idha jīvitaṁ;",
  "atk-s0507a1:438_0": "Ittaraṁ ittarato ñatvā, dīpaṁ kayirātha paṇḍito.",
  "atk-s0507a1:439_0": "84.",
  "atk-s0507a1:440_0": " ‘‘Ye te evaṁ pajānanti, narā dhammassa kovidā;",
  "atk-s0507a1:441_0": "Te dāne nappamajjanti, sutvā arahataṁ vaco’’ti. –",
  "atk-s0507a1:442_0": "Pañca gāthā abhāsiṁsu.",
  "atk-s0507a1:443_0": "80-81.",
  "atk-s0507a1:443_1": "Tattha na dhātā homāti dhātā suhitā tittā na homa.",
  "atk-s0507a1:443_2": "Nacchādimhaseti na ruccāma, na ruciṁ uppādema, na taṁ mayaṁ attano ruciyā pivissāmāti attho.",
  "atk-s0507a1:443_3": "Iccevāti evameva.",
  "atk-s0507a1:443_4": "Maccā paridevayantīti mayaṁ viya aññepi manussā katakibbisā paridevanti kandanti.",
  "atk-s0507a1:443_5": "Adāyakāti adānasīlā maccharino.",
  "atk-s0507a1:443_6": "Yamassa ṭhāyinoti yamalokasaññite yamassa ṭhāne pettivisaye ṭhānasīlā .",
  "atk-s0507a1:443_7": "Ye te vidicca adhigammabhogeti ye te sampati āyatiñca sukhavisesavidhāyake bhoge vinditvā paṭilabhitvā.",
  "atk-s0507a1:443_8": "Na bhuñjare nāpi karonti puññanti amhe viya sayampi na bhuñjanti, paresaṁ dentā dānamayaṁ puññampi na karonti.",
  "atk-s0507a1:444_0": "82.Te khuppipāsūpagatā paratthāti te sattā parattha paraloke pettivisaye jighacchāpipāsābhibhūtā hutvā.",
  "atk-s0507a1:444_1": "Ciraṁ jhāyare ḍayhamānāti khudādihetukena dukkhagginā ‘‘akataṁ vata amhehi kusalaṁ, kataṁ pāpa’’ntiādinā vattamānena vippaṭisāragginā pariḍayhamānā jhāyanti, anutthunantīti attho.",
  "atk-s0507a1:444_2": "Dukhudrānīti dukkhavipākāni.",
  "atk-s0507a1:444_3": "Anubhonti dukkhaṁ kaṭukapphalānīti aniṭṭhaphalāni pāpakammāni katvā cirakālaṁ dukkhaṁ āpāyikadukkhaṁ anubhavanti.",
  "atk-s0507a1:445_0": "83-84.Ittaranti na cirakālaṭṭhāyī, aniccaṁ vipariṇāmadhammaṁ.",
  "atk-s0507a1:445_1": "Ittaraṁ idha jīvitanti idha manussaloke sattānaṁ jīvitampi ittaraṁ parittaṁ appakaṁ.",
  "atk-s0507a1:445_2": "Tenāha bhagavā –",
  "atk-s0507a1:445_3": "‘‘yo ciraṁ jīvati, so vassasataṁ appaṁ vā bhiyyo’’ti (dī. ni. 2.91; saṁ. ni. 1.145; a. ni. 7.74).",
  "atk-s0507a1:445_4": "Ittaraṁ ittarato ñatvāti dhanadhaññādiupakaraṇaṁ manussānaṁ jīvitañca ittaraṁ parittaṁ khaṇikaṁ na cirassanti paññāya upaparikkhitvā.",
  "atk-s0507a1:445_5": "Dīpaṁ kayirātha paṇḍitoti sapañño puriso dīpaṁ attano patiṭṭhaṁ paraloke hitasukhādhiṭṭhānaṁ kareyya.",
  "atk-s0507a1:445_6": "Ye te evaṁ pajānantīti ye te manussā manussānaṁ bhogānaṁ jīvitassa ca ittarabhāvaṁ yāthāvato jānanti, te dāne sabbakālaṁ nappamajjanti.",
  "atk-s0507a1:445_7": "Sutvā arahataṁ vacoti arahataṁ buddhādīnaṁ ariyānaṁ vacanaṁ sutvā, sutattāti attho.",
  "atk-s0507a1:445_8": "Sesaṁ pākaṭameva.",
  "atk-s0507a1:446_0": "Evaṁ te petā sāmaṇerena puṭṭhā tamatthaṁ ācikkhitvā ‘‘mayaṁ tuyhaṁ mātulamātulāniyo’’ti pavedesuṁ.",
  "atk-s0507a1:446_1": "Taṁ sutvā sāmaṇero sañjātasaṁvego ukkaṇṭhaṁ paṭivinodetvā upajjhāyassa pādesu sirasā nipatitvā evamāha –",
  "atk-s0507a1:446_2": "‘‘yaṁ, bhante, anukampakena karaṇīyaṁ anukampaṁ upādāya, taṁ me tumhehi kataṁ, mahatā vatamhi anatthapātato rakkhito, na dāni me gharāvāsena attho, abhiramissāmi brahmacariyavāse’’ti.",
  "atk-s0507a1:446_3": "Athāyasmā saṁkicco tassa ajjhāsayānurūpaṁ kammaṭṭhānaṁ ācikkhi.",
  "atk-s0507a1:446_4": "So kammaṭṭhānaṁ anuyuñjanto nacirasseva arahattaṁ pāpuṇi.",
  "atk-s0507a1:446_5": "Āyasmā pana saṁkicco taṁ pavattiṁ bhagavato ārocesi.",
  "atk-s0507a1:446_6": "Satthā tamatthaṁ aṭṭhuppattiṁ katvā sampattaparisāya vitthārena dhammaṁ desesi, sā desanā mahājanassa sātthikā ahosīti.",
  "atk-s0507a1:447_0": "Nāgapetavatthuvaṇaṇanā niṭṭhitā.",
  "atk-s0507a1:448_0": "12. Uragapetavatthuvaṇṇanā",
  "atk-s0507a1:449_0": "Uragova tacaṁ jiṇṇanti idaṁ satthā jetavane viharanto aññataraṁ upāsakaṁ ārabbha kathesi.",
  "atk-s0507a1:449_1": "Sāvatthiyaṁ kira aññatarassa upāsakassa putto kālamakāsi.",
  "atk-s0507a1:449_2": "So puttamaraṇahetu paridevasokasamāpanno bahi nikkhamitvā kiñci kammaṁ kātuṁ asakkonto geheyeva aṭṭhāsi.",
  "atk-s0507a1:449_3": "Atha satthā paccūsavelāyaṁ mahākaruṇāsamāpattito vuṭṭhāya buddhacakkhunā lokaṁ volokento taṁ upāsakaṁ disvā pubbaṇhasamayaṁ nivāsetvā pattacīvaramādāya tassa gehaṁ gantvā dvāre aṭṭhāsi.",
  "atk-s0507a1:449_4": "Upāsako ca satthu āgatabhāvaṁ sutvā sīghaṁ uṭṭhāya gantvā paccuggamanaṁ katvā hatthato pattaṁ gahetvā gehaṁ pavesetvā āsanaṁ paññapetvā adāsi.",
  "atk-s0507a1:449_5": "Nisīdi bhagavā paññatte āsane.",
  "atk-s0507a1:449_6": "Upāsakopi bhagavantaṁ vanditvā ekamantaṁ nisīdi.",
  "atk-s0507a1:449_7": "Taṁ bhagavā ‘‘kiṁ, upāsaka, sokapareto viya dissatī’’ti āha.",
  "atk-s0507a1:449_8": "‘‘Āma, bhagavā, piyo me putto kālakato, tenāhaṁ socāmī’’ti.",
  "atk-s0507a1:449_9": "Athassa bhagavā sokavinodanaṁ karonto uragajātakaṁ (jā.",
  "atk-s0507a1:449_10": "1.5.19 ādayo) kathesi.",
  "atk-s0507a1:450_0": "Atīte kira kāsiraṭṭhe bārāṇasiyaṁ dhammapālaṁ nāma brāhmaṇakulaṁ ahosi.",
  "atk-s0507a1:450_1": "Tattha brāhmaṇo brāhmaṇī putto dhītā suṇisā dāsīti ime sabbepi maraṇānussatibhāvanābhiratā ahesuṁ.",
  "atk-s0507a1:450_2": "Tesu yo gehato nikkhamati, so sesajane ovaditvā nirapekkhova nikkhamati.",
  "atk-s0507a1:450_3": "Athekadivasaṁ brāhmaṇo puttena saddhiṁ gharato nikkhamitvā khettaṁ gantvā kasati.",
  "atk-s0507a1:450_4": "Putto sukkhatiṇapaṇṇakaṭṭhāni ālimpeti.",
  "atk-s0507a1:450_5": "Tattheko kaṇhasappo ḍāhabhayena rukkhasusirato nikkhamitvā imaṁ brāhmaṇassa puttaṁ ḍaṁsi.",
  "atk-s0507a1:450_6": "So visavegena mucchito tattheva paripatitvā kālakato, sakko devarājā hutvā nibbatti.",
  "atk-s0507a1:450_7": "Brāhmaṇo puttaṁ mataṁ disvā kammantasamīpena gacchantaṁ ekaṁ purisaṁ evamāha –",
  "atk-s0507a1:450_8": "‘‘samma, mama gharaṁ gantvā brāhmaṇiṁ evaṁ vadehi ‘nhāyitvā suddhavatthanivatthā ekassa bhattaṁ mālāgandhādīni ca gahetvā turitaṁ āgacchatū’ti’’.",
  "atk-s0507a1:450_9": "So tattha gantvā tathā ārocesi, gehajanopi tathā akāsi.",
  "atk-s0507a1:450_10": "Brāhmaṇo nhatvā bhuñjitvā vilimpitvā parijanaparivuto puttassa sarīraṁ citakaṁ āropetvā aggiṁ datvā dārukkhandhaṁ ḍahanto viya nissoko nissantāpo aniccasaññaṁ manasi karonto aṭṭhāsi.",
  "atk-s0507a1:451_0": "Atha brāhmaṇassa putto sakko hutvā nibbatti, so ca amhākaṁ bodhisatto ahosi.",
  "atk-s0507a1:451_1": "So attano purimajātiṁ katapuññañca paccavekkhitvā pitaraṁ ñātake ca anukampamāno brāhmaṇavesena tattha āgantvā ñātake asocante disvā ‘‘ambho, migaṁ jhāpetha, amhākaṁ maṁsaṁ detha, chātomhī’’ti āha.",
  "atk-s0507a1:451_2": "‘‘Na migo, manusso brāhmaṇā’’ti āha.",
  "atk-s0507a1:451_3": "‘‘Kiṁ tumhākaṁ paccatthiko eso’’ti?",
  "atk-s0507a1:451_4": "‘‘Na paccatthiko, ure jāto oraso mahāguṇavanto taruṇaputto’’ti āha.",
  "atk-s0507a1:451_5": "‘‘Kimatthaṁ tumhe tathārūpe guṇavati taruṇaputte mate na socathā’’ti?",
  "atk-s0507a1:451_6": "Taṁ sutvā brāhmaṇo asocanakāraṇaṁ kathento –",
  "atk-s0507a1:452_0": "85.",
  "atk-s0507a1:453_0": " ‘‘Uragova tacaṁ jiṇṇaṁ, hitvā gacchati saṁ tanuṁ;",
  "atk-s0507a1:454_0": "Evaṁ sarīre nibbhoge, pete kālakate sati.",
  "atk-s0507a1:455_0": "86.",
  "atk-s0507a1:456_0": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:457_0": "Tasmā etaṁ na rodāmi, gato so tassa yā gatī’’ti. –",
  "atk-s0507a1:458_0": "Dve gāthā abhāsi.",
  "atk-s0507a1:459_0": "85-86.",
  "atk-s0507a1:459_1": "Tattha uragoti urena gacchatīti urago.",
  "atk-s0507a1:459_2": "Sappassetaṁ adhivacanaṁ.",
  "atk-s0507a1:459_3": "Tacaṁ jiṇṇanti jajjarabhāvena jiṇṇaṁ purāṇaṁ attano tacaṁ nimmokaṁ.",
  "atk-s0507a1:459_4": "Hitvā gacchati saṁ tanunti yathā urago attano jiṇṇatacaṁ rukkhantare vā kaṭṭhantare vā mūlantare vā pāsāṇantare vā kañcukaṁ omuñcanto viya sarīrato omuñcitvā pahāya chaḍḍetvā yathākāmaṁ gacchati, evameva saṁsāre paribbhamanto satto porāṇassa kammassa parikkhīṇattā jajjarībhūtaṁ saṁ tanuṁ attano sarīraṁ hitvā gacchati, yathākammaṁ gacchati, punabbhavavasena upapajjatīti attho.",
  "atk-s0507a1:459_5": "Evanti ḍayhamānaṁ puttassa sarīraṁ dassento āha.",
  "atk-s0507a1:459_6": "Sarīre nibbhogeti assa viya aññesampi kāye evaṁ bhogavirahite niratthake jāte.",
  "atk-s0507a1:459_7": "Peteti āyuusmāviññāṇato apagate.",
  "atk-s0507a1:459_8": "Kālakate satīti mate jāte.",
  "atk-s0507a1:459_9": "Tasmāti yasmā ḍayhamāno kāyo apetaviññāṇattā ḍāhadukkhaṁ viya ñātīnaṁ ruditaṁ paridevitampi na jānāti, tasmā etaṁ mama puttaṁ nimittaṁ katvā na rodāmi.",
  "atk-s0507a1:459_10": "Gato sotassa yā gatīti yadi matasattā na ucchijjanti, matassa pana katokāsassa kammassa vasena yā gati pāṭikaṅkhā, taṁ cutianantarameva gato, so na purimañātīnaṁ ruditaṁ paridevitaṁ vā paccāsīsati, nāpi yebhuyyena purimañātīnaṁ ruditena kāci atthasiddhīti adhippāyo.",
  "atk-s0507a1:460_0": "Evaṁ brāhmaṇena attano asocanakāraṇe kathite pariyāyamanasikārakosalle pakāsite brāhmaṇarūpo sakko brāhmaṇiṁ āha –",
  "atk-s0507a1:460_1": "‘‘amma, tuyhaṁ so mato kiṁ hotī’’ti?",
  "atk-s0507a1:460_2": "‘‘Dasa māse kucchinā pariharitvā thaññaṁ pāyetvā hatthapāde saṇṭhapetvā saṁvaḍḍhito putto me, sāmī’’ti.",
  "atk-s0507a1:460_3": "‘‘Yadi evaṁ pitā tāva purisabhāvena mā rodatu, mātu nāma hadayaṁ mudukaṁ, tvaṁ kasmā na rodasī’’ti?",
  "atk-s0507a1:460_4": "Taṁ sutvā sā arodanakāraṇaṁ kathentī –",
  "atk-s0507a1:461_0": "87.",
  "atk-s0507a1:462_0": " ‘‘Anabbhito tato āgā, nānuññāto ito gato;",
  "atk-s0507a1:463_0": "Yathāgato tathā gato, tattha kā paridevanā.",
  "atk-s0507a1:464_0": "88.",
  "atk-s0507a1:465_0": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:466_0": "Tasmā etaṁ na rodāmi, gato so tassa yā gatī’’ti. –",
  "atk-s0507a1:467_0": "Gāthādvayamāha.",
  "atk-s0507a1:467_1": "Tattha anabbhitoti anavhāto, ‘‘ehi mayhaṁ puttabhāvaṁ upagacchā’’ti evaṁ apakkosito.",
  "atk-s0507a1:467_2": "Tatoti yattha pubbe ṭhito, tato paralokato.",
  "atk-s0507a1:467_3": "Āgāti āgañchi.",
  "atk-s0507a1:467_4": "Nānuññātoti ananumato, ‘‘gaccha, tāta, paraloka’’nti evaṁ amhehi avissaṭṭho.",
  "atk-s0507a1:467_5": "Itoti idhalokato.",
  "atk-s0507a1:467_6": "Gatoti apagato.",
  "atk-s0507a1:467_7": "Yathāgatoti yenākārena āgato, amhehi anabbhito eva āgatoti attho.",
  "atk-s0507a1:467_8": "Tathā gatoti tenevākārena gato.",
  "atk-s0507a1:467_9": "Yathā sakeneva kammunā āgato, tathā sakeneva kammunā gatoti.",
  "atk-s0507a1:467_10": "Etena kammassakataṁ dasseti.",
  "atk-s0507a1:467_11": "Tattha kā paridevanāti evaṁ avasavattike saṁsārapavatte maraṇaṁ paṭicca kā nāma paridevanā, ayuttā sā paññavatā akaraṇīyāti dasseti.",
  "atk-s0507a1:468_0": "Evaṁ brāhmaṇiyā vacanaṁ sutvā tassa bhaginiṁ pucchi –",
  "atk-s0507a1:468_1": "‘‘amma, tuyhaṁ so kiṁ hotī’’ti?",
  "atk-s0507a1:468_2": "‘‘Bhātā me, sāmī’’ti.",
  "atk-s0507a1:468_3": "‘‘Amma, bhaginiyo nāma bhātūsu sinehā, tvaṁ kasmā na rodasī’’ti?",
  "atk-s0507a1:468_4": "Sāpi arodanakāraṇaṁ kathentī –",
  "atk-s0507a1:469_0": "89.",
  "atk-s0507a1:470_0": " ‘‘Sace rode kissa assaṁ, tattha me kiṁ phalaṁ siyā;",
  "atk-s0507a1:471_0": "Ñātimittasuhajjānaṁ, bhiyyo no aratī siyā.",
  "atk-s0507a1:472_0": "90.",
  "atk-s0507a1:473_0": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:474_0": "Tasmā etaṁ na rodāmi, gato so tassa yā gatī’’ti. –",
  "atk-s0507a1:475_0": "Gāthādvayamāha.",
  "atk-s0507a1:475_1": "Tattha sace rode kisā assanti yadi ahaṁ rodeyyaṁ, kisā parisukkhasarīrā bhaveyyaṁ.",
  "atk-s0507a1:475_2": "Tattha me kiṁ phalaṁ siyāti tasmiṁ mayhaṁ bhātu maraṇanimitte rodane kiṁ nāma phalaṁ, ko ānisaṁso bhaveyya?",
  "atk-s0507a1:475_3": "Na tena mayhaṁ bhātiko āgaccheyya, nāpi so tena sugatiṁ gaccheyyāti adhippāyo.",
  "atk-s0507a1:475_4": "Ñātimittasuhajjānaṁ, bhiyyo no aratī siyāti amhākaṁ ñātīnaṁ mittānaṁ suhadayānañca mama socanena bhātumaraṇadukkhato bhiyyopi arati dukkhameva siyāti.",
  "atk-s0507a1:476_0": "Evaṁ bhaginiyā vacanaṁ sutvā tassa bhariyaṁ pucchi –",
  "atk-s0507a1:476_1": "‘‘tuyhaṁ so kiṁ hotī’’ti?",
  "atk-s0507a1:476_2": "‘‘Bhattā me, sāmī’’ti.",
  "atk-s0507a1:476_3": "‘‘Bhadde, itthiyo nāma bhattari sinehā honti, tasmiñca mate vidhavā anāthā honti, kasmā tvaṁ na rodasī’’ti?",
  "atk-s0507a1:476_4": "Sāpi attano arodanakāraṇaṁ kathentī –",
  "atk-s0507a1:477_0": "91.",
  "atk-s0507a1:478_0": " ‘‘Yathāpi dārako candaṁ, gacchantamanurodati;",
  "atk-s0507a1:479_0": "Evaṁsampadamevetaṁ, yo petamanusocati.",
  "atk-s0507a1:480_0": "92.",
  "atk-s0507a1:481_0": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:482_0": "Tasmā etaṁ na rodāmi, gato so tassa yā gatī’’ti. – gāthādvayamāha;",
  "atk-s0507a1:483_0": "Tattha dārakoti bāladārako.",
  "atk-s0507a1:483_1": "Candanti candamaṇḍalaṁ.",
  "atk-s0507a1:483_2": "Gacchantanti nabhaṁ abbhussukkamānaṁ.",
  "atk-s0507a1:483_3": "Anurodatīti ‘‘mayhaṁ rathacakkaṁ gahetvā dehī’’ti anurodati.",
  "atk-s0507a1:483_4": "Evaṁsampadamevetanti yo petaṁ mataṁ anusocati, tassetaṁ anusocanaṁ evaṁsampadaṁ evarūpaṁ, ākāsena gacchantassa candassa gahetukāmatāsadisaṁ alabbhaneyyavatthusmiṁ icchābhāvatoti adhippāyo.",
  "atk-s0507a1:484_0": "Evaṁ tassa bhariyāya vacanaṁ sutvā dāsiṁ pucchi –",
  "atk-s0507a1:484_1": "‘‘amma, tuyhaṁ so kiṁ hotī’’ti?",
  "atk-s0507a1:484_2": "‘‘Ayyo me, sāmī’’ti.",
  "atk-s0507a1:484_3": "‘‘Yadi evaṁ tena tvaṁ pothetvā veyyāvaccaṁ kāritā bhavissasi, tasmā maññe ‘sumuttāhaṁ tenā’ti na rodasī’’ti?",
  "atk-s0507a1:484_4": "‘‘Sāmi, mā maṁ evaṁ avaca, na cetaṁ anucchavikaṁ , ativiya khantimettānuddayāsampanno yuttavādī mayhaṁ ayyaputto ure saṁvaḍḍhaputto viya ahosī’’ti.",
  "atk-s0507a1:484_5": "Atha ‘‘kasmā na rodasī’’ti?",
  "atk-s0507a1:484_6": "Sāpi attano arodanakāraṇaṁ kathentī –",
  "atk-s0507a1:485_0": "93.",
  "atk-s0507a1:486_0": " ‘‘Yathāpi brahme udakumbho, bhinno appaṭisandhiyo;",
  "atk-s0507a1:487_0": "Evaṁsampadamevetaṁ, yo petamanusocati.",
  "atk-s0507a1:488_0": "94.",
  "atk-s0507a1:489_0": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:490_0": "Tasmā etaṁ na rodāmi, gato so tassa yā gatī’’ti. –",
  "atk-s0507a1:491_0": "Gāthādvayamāha.",
  "atk-s0507a1:491_1": "Tattha yathāpi brahme udakubbho, bhinno appaṭisandhiyoti brāhmaṇa seyyathāpi udakaghaṭo muggarappahārādinā bhinno appaṭisandhiyo puna pākatiko na hoti.",
  "atk-s0507a1:491_2": "Sesamettha vuttanayattā uttānatthameva.",
  "atk-s0507a1:492_0": "Sakko tesaṁ kathaṁ sutvā pasannamānaso ‘‘sammadeva tumhehi maraṇassati bhāvitā, ito paṭṭhāya na tumhehi kasiādikaraṇakiccaṁ atthī’’ti tesaṁ gehaṁ sattaratanabharitaṁ katvā ‘‘appamattā dānaṁ detha, sīlaṁ rakkhatha, uposathakammaṁ karothā’’ti ovaditvā attānañca tesaṁ nivedetvā sakaṭṭhānameva gato.",
  "atk-s0507a1:492_1": "Tepi brāhmaṇādayo dānādīni puññāni karontā yāvatāyukaṁ ṭhatvā devaloke uppajjiṁsu.",
  "atk-s0507a1:493_0": "Satthā imaṁ jātakaṁ āharitvā tassa upāsakassa sokasallaṁ samuddharitvā upari saccāni pakāsesi, saccapariyosāne upāsako sotāpattiphale patiṭṭhahīti.",
  "atk-s0507a1:494_0": "Uragapetavatthuvaṇṇanā niṭṭhitā.",
  "atk-s0507a1:495_0": "Iti khuddaka-aṭṭhakathāya petavatthusmiṁ",
  "atk-s0507a1:496_0": "Dvādasavatthupaṭimaṇḍitassa",
  "atk-s0507a1:497_0": "Paṭhamassa uragavaggassa atthasaṁvaṇṇanā niṭṭhitā."
}