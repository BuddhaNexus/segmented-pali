{
  "atk-s0513a45:0_0": "15. Vīsatinipāto",
  "atk-s0513a45:2_0": " [497] 1. Mātaṅgajātakavaṇṇanā",
  "atk-s0513a45:3_0": "Kutonu āgacchasi dummavāsīti idaṁ satthā jetavane viharanto udenaṁ nāma vaṁsarājānaṁ ārabbha kathesi.",
  "atk-s0513a45:3_1": "Tasmiñhi kāle āyasmā piṇḍolabhāradvājo jetavanato ākāsena gantvā yebhuyyena kosambiyaṁ udenassa rañño uyyānaṁ divāvihārāya gacchati.",
  "atk-s0513a45:3_2": "Thero kira purimabhave rajjaṁ kārento dīghamaddhānaṁ tasmiṁ uyyāne mahāparivāro sampattiṁ anubhavi.",
  "atk-s0513a45:3_3": "So tena pubbāciṇṇena yebhuyyena tattheva divāvihāraṁ nisīditvā phalasamāpattisukhena vītināmeti.",
  "atk-s0513a45:3_4": "Tasmiṁ ekadivasaṁ tattha gantvā supupphitasālamūle nisinne udeno sattāhaṁ mahāpānaṁ pivitvā ‘‘uyyānakīḷaṁ kīḷissāmī’’ti mahantena parivārena uyyānaṁ gantvā maṅgalasilāpaṭṭe aññatarāya itthiyā aṅke nipanno surāmadamattatāya niddaṁ okkami.",
  "atk-s0513a45:3_5": "Gāyantā nisinnitthiyo tūriyāni chaḍḍetvā uyyānaṁ pavisitvā pupphaphalādīni vicinantiyo theraṁ disvā gantvā vanditvā nisīdiṁsu.",
  "atk-s0513a45:3_6": "Thero tāsaṁ dhammakathaṁ kathento nisīdi.",
  "atk-s0513a45:3_7": "Itarāpi itthī aṅkaṁ cāletvā rājānaṁ pabodhetvā ‘‘kuhiṁ tā vasaliyo gatā’’ti vutte ‘‘ekaṁ samaṇaṁ parivāretvā nisinnā’’ti āha.",
  "atk-s0513a45:3_8": "So kuddho gantvā theraṁ akkositvā paribhāsitvā ‘‘handāhaṁ, taṁ samaṇaṁ tambakipillakehi khādāpessāmī’’ti kodhavasena therassa sarīre tambakipillakapuṭaṁ bhindāpesi.",
  "atk-s0513a45:3_9": "Thero ākāse ṭhatvā tassovādaṁ datvā jetavane gandhakuṭidvāreyeva otaritvā tathāgatena ‘‘kuto āgatosī’’ti puṭṭho thero tamatthaṁ ārocesi.",
  "atk-s0513a45:3_10": "Satthā ‘‘na kho, bhāradvāja, udeno idāneva pabbajite viheṭheti, pubbepi viheṭhesiyevā’’ti vatvā tena yācito atītaṁ āhari.",
  "atk-s0513a45:4_0": "Atīte bārāṇasiyaṁ brahmadatte rajjaṁ kārente tadā mahāsatto bahinagare caṇḍālayoniyaṁ nibbatti, ‘‘mātaṅgo’’tissa nāmaṁ kariṁsu.",
  "atk-s0513a45:4_1": "Aparabhāge viññutaṁ patto ‘‘mātaṅgapaṇḍito’’ti pākaṭo ahosi.",
  "atk-s0513a45:4_2": "Tadā bārāṇasiseṭṭhino dhītā diṭṭhamaṅgalikā nāma ekamāsadvemāsavārena mahāparivārā uyyānaṁ kīḷituṁ gacchati.",
  "atk-s0513a45:4_3": "Athekadivasaṁ mahāsatto kenaci kammena nagaraṁ pavisanto antaradvāre diṭṭhamaṅgalikaṁ disvā ekamantaṁ apagantvā allīyitvā aṭṭhāsi.",
  "atk-s0513a45:4_4": "Diṭṭhamaṅgalikā sāṇiyā antarena olokentī taṁ disvā ‘‘ko eso’’ti pucchitvā ‘‘caṇḍālo ayye’’ti vutte ‘‘adiṭṭhapubbayuttakaṁ vata passāmī’’ti gandhodakena akkhīni dhovitvā tato nivatti.",
  "atk-s0513a45:4_5": "Tāya saddhiṁ nikkhantajano ‘‘are, duṭṭha caṇḍāla, ajja taṁ nissāya amhākaṁ amūlakaṁ surābhattaṁ naṭṭha’’nti kodhābhibhūto mātaṅgapaṇḍitaṁ hatthehi ca pādehi ca pothetvā visaññiṁ katvā pakkāmi.",
  "atk-s0513a45:4_6": "So muhuttaṁ vītināmetvā paṭiladdhasañño cintesi ‘‘diṭṭhamaṅgalikāya parijano maṁ niddosaṁ akāraṇena pothesi, diṭṭhamaṅgalikaṁ labhitvāva uṭṭhahissāmi, no alabhitvā’’ti adhiṭṭhāya gantvā tassā pitu nivesanadvāre nipajji.",
  "atk-s0513a45:4_7": "So ‘‘kena kāraṇena nipannosī’’ti vutte ‘‘aññaṁ kāraṇaṁ natthi, diṭṭhamaṅgalikāya me attho’’ti āha.",
  "atk-s0513a45:4_8": "Eko divaso atīto, tathā dutiyo, tatiyo, catuttho, pañcamo, chaṭṭho ca.",
  "atk-s0513a45:4_9": "Bodhisattānaṁ adhiṭṭhānaṁ nāma samijjhati, tasmā sattame divase diṭṭhamaṅgalikaṁ nīharitvā tassa adaṁsu.",
  "atk-s0513a45:5_0": "Atha naṁ sā ‘‘uṭṭhehi, sāmi, tumhākaṁ gehaṁ gacchāmā’’ti āha.",
  "atk-s0513a45:5_1": "Bhadde, tava parijanenamhi supothito dubbalo, maṁ ukkhipitvā piṭṭhiṁ āropetvā ādāya gacchāhīti.",
  "atk-s0513a45:5_2": "Sā tathā katvā nagaravāsīnaṁ passantānaññeva nagarā nikkhamitvā caṇḍālagāmakaṁ gatā.",
  "atk-s0513a45:5_3": "Atha naṁ mahāsatto jātisambhedavītikkamaṁ akatvāva katipāhaṁ gehe vasāpetvā cintesi ‘‘ahametaṁ lābhaggayasaggappattaṁ karonto pabbajitvāva kātuṁ sakkhissāmi, na itarathā’’ti .",
  "atk-s0513a45:5_4": "Atha naṁ āmantetvā ‘bhadde, mayi araññato kiñci anāharante amhākaṁ jīvikā nappavattati, yāva mamāgamanā mā ukkaṇṭhi, ahaṁ araññaṁ gamissāmī’’ti vatvā gehavāsinopi ‘‘imaṁ mā pamajjitthā’’ti ovaditvā araññaṁ gantvā samaṇapabbajjaṁ pabbajitvā appamatto sattame divase aṭṭha samāpattiyo ca pañca abhiññāyo ca uppādetvā ‘‘idāni diṭṭhamaṅgalikāya avassayo bhavituṁ sakkhissāmī’’ti iddhiyā gantvā caṇḍālagāmadvāre otaritvā diṭṭhamaṅgalikāya gehadvāraṁ agamāsi.",
  "atk-s0513a45:5_5": "Sā tassāgamanaṁ sutvā gehato nikkhamitvā ‘‘sāmi, kasmā maṁ anāthaṁ katvā pabbajitosī’’ti paridevi.",
  "atk-s0513a45:5_6": "Atha naṁ ‘‘bhadde, mā cintayi, tava porāṇakayasato idāni mahantataraṁ yasaṁ karissāmi, apica kho pana ‘na mayhaṁ mātaṅgapaṇḍito sāmiko, mahābrahmā me sāmiko’ti ettakaṁ parisamajjhe vattuṁ sakkhissasī’ti āha.",
  "atk-s0513a45:5_7": "‘‘Āma, sāmi, sakkhissāmī’’ti.",
  "atk-s0513a45:5_8": "‘‘Tena hi ‘‘idāni te sāmiko kuhinti puṭṭhā ‘brahmalokaṁ gato’ti vatvā ‘kadā āgamissatī’ti vutte ‘ito sattame divase puṇṇamāyaṁ candaṁ bhinditvā āgamissatī’ti vadeyyāsī’’ti naṁ vatvā mahāsatto himavantameva gato.",
  "atk-s0513a45:6_0": "Diṭṭhamaṅgalikāpi bārāṇasiyaṁ mahājanassa majjhe tesu tesu ṭhānesu tathā kathesi.",
  "atk-s0513a45:6_1": "Mahājano ‘‘aho mahābrahmā samāno diṭṭhamaṅgalikaṁ na gacchati, evametaṁ bhavissatī’’ti saddahi.",
  "atk-s0513a45:6_2": "Bodhisattopi puṇṇamadivase candassa gaganamajjhe ṭhitakāle brahmattabhāvaṁ māpetvā sakalaṁ kāsiraṭṭhaṁ dvādasayojanikaṁ bārāṇasinagarañca ekobhāsaṁ katvā candamaṇḍalaṁ bhinditvā otaritvā bārāṇasiyā uparūpari tikkhattuṁ paribbhamitvā mahājanena gandhamālādīhi pūjiyamāno caṇḍālagāmakābhimukho ahosi.",
  "atk-s0513a45:6_3": "Brahmabhattā sannipatitvā caṇḍālagāmakaṁ gantvā diṭṭhamaṅgalikāya gehaṁ suddhavatthehi chādetvā bhūmiṁ catujjātiyagandhehi opuñchitvā pupphāni vikiritvā dhūmaṁ datvā celavitānaṁ pasāretvā mahāsayanaṁ paññapetvā gandhatelehi dīpaṁ jāletvā dvāre rajatapaṭṭavaṇṇavālukaṁ okiritvā pupphāni vikiritvā dhaje bandhiṁsu.",
  "atk-s0513a45:6_4": "Evaṁ alaṅkate gehe mahāsatto otaritvā anto pavisitvā thokaṁ sayanapiṭṭhe nisīdi.",
  "atk-s0513a45:7_0": "Tadā diṭṭhamaṅgalikā utunī hoti.",
  "atk-s0513a45:7_1": "Athassā aṅguṭṭhakena nābhiṁ parāmasi, kucchiyaṁ gabbho patiṭṭhāsi.",
  "atk-s0513a45:7_2": "Atha naṁ mahāsatto āmantetvā ‘‘bhadde, gabbho te patiṭṭhito, tvaṁ puttaṁ vijāyissasi, tvampi puttopi te lābhaggayasaggappattā bhavissatha, tava pādadhovanaudakaṁ sakalajambudīpe rājūnaṁ abhisekodakaṁ bhavissati, nahānodakaṁ pana te amatosadhaṁ bhavissati, ye taṁ sīse āsiñcissanti, te sabbarogehi muccissanti, kāḷakaṇṇiṁ parivajjessanti, tava pādapiṭṭhe sīsaṁ ṭhapetvā vandantā sahassaṁ dassanti, sotapathe ṭhatvā vandantā sataṁ dassanti, cakkhupathe ṭhatvā vandantā ekaṁ kahāpaṇaṁ datvā vandissanti, appamattā hohī’’ti naṁ ovaditvā gehā nikkhamitvā mahājanassa passantasseva uppatitvā candamaṇḍalaṁ pāvisi.",
  "atk-s0513a45:7_3": "Brahmabhattā sannipatitvā ṭhitakāva rattiṁ vītināmetvā pātova diṭṭhamaṅgalikaṁ suvaṇṇasivikaṁ āropetvā sīsena ukkhipitvā nagaraṁ pavisiṁsu.",
  "atk-s0513a45:7_4": "‘‘Mahābrahmabhariyā’’ti taṁ upasaṅkamitvā mahājano gandhamālādīhi pūjesi.",
  "atk-s0513a45:7_5": "Pādapiṭṭhe sīsaṁ ṭhapetvā vandituṁ labhantā sahassatthavikaṁ denti, sotapathe ṭhatvā vandituṁ labhantā sataṁ denti, cakkhupathe ṭhatvā vandituṁ labhantā ekaṁ kahāpaṇaṁ denti.",
  "atk-s0513a45:7_6": "Evaṁ dvādasayojanikaṁ bārāṇasiṁ taṁ gahetvā vicarantā aṭṭhārasakoṭidhanaṁ labhiṁsu.",
  "atk-s0513a45:8_0": "Atha naṁ nagaraṁ pariharitvā ānetvā nagaramajjhe mahāmaṇḍapaṁ kāretvā sāṇiṁ parikkhipitvā mahāsayanaṁ paññapetvā mahantena sirisobhaggena tattha vasāpesuṁ.",
  "atk-s0513a45:8_1": "Maṇḍapasantikeyeva sattadvārakoṭṭhaṁ sattabhūmikaṁ pāsādaṁ kātuṁ ārabhiṁsu, mahantaṁ navakammaṁ ahosi.",
  "atk-s0513a45:8_2": "Diṭṭhamaṅgalikā maṇḍapeyeva puttaṁ vijāyi.",
  "atk-s0513a45:8_3": "Athassa nāmaggahaṇadivase brāhmaṇā sannipatitvā maṇḍape jātattā ‘‘maṇḍabyakumāro’’ti nāmaṁ kariṁsu.",
  "atk-s0513a45:8_4": "Pāsādo pana dasahi māsehi niṭṭhito.",
  "atk-s0513a45:8_5": "Tato paṭṭhāya sā mahantena yasena tasmiṁ vasati, maṇḍabyakumāropi mahantena parivārena vaḍḍhati.",
  "atk-s0513a45:8_6": "Tassa sattaṭṭhavassakāleyeva jambudīpatale uttamācariyā sannipatiṁsu.",
  "atk-s0513a45:8_7": "Te taṁ tayo vede uggaṇhāpesuṁ.",
  "atk-s0513a45:8_8": "So soḷasavassakālato paṭṭhāya brāhmaṇānaṁ bhattaṁ paṭṭhapesi, nibaddhaṁ soḷasa brāhmaṇasahassāni bhuñjanti.",
  "atk-s0513a45:8_9": "Catutthe dvārakoṭṭhake brāhmaṇānaṁ dānaṁ deti.",
  "atk-s0513a45:9_0": "Athekasmiṁ mahāmahadivase gehe bahuṁ pāyāsaṁ paṭiyādesuṁ.",
  "atk-s0513a45:9_1": "Soḷasa brāhmaṇasahassāni catutthe dvārakoṭṭhake nisīditvā suvaṇṇarasavaṇṇena navasappinā pakkamadhukhaṇḍasakkharāhi ca abhisaṅkhataṁ pāyāsaṁ paribhuñjanti.",
  "atk-s0513a45:9_2": "Kumāropi sabbālaṅkārapaṭimaṇḍito suvaṇṇapādukā āruyha hatthena kañcanadaṇḍaṁ gahetvā ‘‘idha sappiṁ detha, idha madhu’’nti vicārento carati.",
  "atk-s0513a45:9_3": "Tasmiṁ khaṇe mātaṅgapaṇḍito himavante assamapade nisinno ‘‘kā nu kho diṭṭhamaṅgalikāya puttassa pavattī’’ti olokento tassa atitthe pakkhandabhāvaṁ disvā ‘‘ajjeva gantvā māṇavaṁ dametvā yattha dinnaṁ mahapphalaṁ hoti, tattha dānaṁ dāpetvā āgamissāmī’’ti cintetvā ākāsena anotattadahaṁ gantvā mukhadhovanādīni katvā manosilātale ṭhito rattadupaṭṭaṁ nivāsetvā kāyabandhanaṁ bandhitvā paṁsukūlasaṅghāṭiṁ pārupitvā mattikāpattaṁ ādāya ākāsenāgantvā catutthe dvārakoṭṭhake dānaggeyeva otaritvā ekamantaṁ aṭṭhāsi.",
  "atk-s0513a45:9_4": "Maṇḍabyo kumāro ito cito ca olokento taṁ disvā ‘‘evaṁvirūpo saṅkārayakkhasadiso ayaṁ pabbajito imaṁ ṭhānaṁ āgacchanto kuto nu kho āgacchatī’’ti tena saddhiṁ sallapanto paṭhamaṁ gāthamāha –",
  "atk-s0513a45:10_0": "1.",
  "atk-s0513a45:11_0": " ‘‘Kuto nu āgacchasi dummavāsī, otallako paṁsupisācakova;",
  "atk-s0513a45:12_0": "Saṅkāracoḷaṁ paṭimuñca kaṇṭhe, ko re tuvaṁ hosi adakkhiṇeyyo’’ti.",
  "atk-s0513a45:13_0": "Tattha dummavāsīti anañjitaamaṇḍitaghaṭitasaṅghāṭikapilotikavasano.",
  "atk-s0513a45:13_1": "Otallakoti lāmako olambavilambanantakadharo vā.",
  "atk-s0513a45:13_2": "Paṁsupisācakovāti saṅkāraṭṭhāne pisācako viya.",
  "atk-s0513a45:13_3": "Saṅkāracoḷanti saṅkāraṭṭhāne laddhapilotikaṁ.",
  "atk-s0513a45:13_4": "Paṭimuñcāti paṭimuñcitvā.",
  "atk-s0513a45:13_5": "Adakkhiṇeyyoti tvaṁ adakkhiṇeyyo imesaṁ paramadakkhiṇeyyānaṁ nisinnaṭṭhānaṁ eko hutvā kuto āgato.",
  "atk-s0513a45:14_0": "Taṁ sutvā mahāsatto muducitteneva tena saddhiṁ sallapanto dutiyaṁ gāthamāha –",
  "atk-s0513a45:15_0": "2.",
  "atk-s0513a45:16_0": " ‘‘Annaṁ tavedaṁ pakataṁ yasassi, taṁ khajjare bhuñjare piyyare ca;",
  "atk-s0513a45:17_0": "Jānāsi maṁ tvaṁ paradattūpajīviṁ, uttiṭṭhapiṇḍaṁ labhataṁ sapāko’’ti.",
  "atk-s0513a45:18_0": "Tattha pakatanti paṭiyattaṁ.",
  "atk-s0513a45:18_1": "Yasassīti parivārasampanna.",
  "atk-s0513a45:18_2": "Taṁ khajjareti taṁ khajjanti ca bhuñjanti ca pivanti ca.",
  "atk-s0513a45:18_3": "Kiṁkāraṇā mayhaṁ kujjhasi?",
  "atk-s0513a45:18_4": "Uttiṭṭhapiṇḍanti upatiṭṭhitvā labhitabbapiṇḍaṁ, uṭṭhāya ṭhitehi vā dīyamānaṁ heṭṭhā ṭhatvā labhitabbapiṇḍaṁ.",
  "atk-s0513a45:18_5": "Labhataṁ sapākoti sapāko caṇḍālopi labhatu.",
  "atk-s0513a45:18_6": "Jātisampannā hi yattha katthaci labhanti, sapākacaṇḍālassa pana ko deti, dullabhapiṇḍo ahaṁ, tasmā me jīvitapavattanatthaṁ bhojanaṁ dāpehi, kumārāti.",
  "atk-s0513a45:19_0": "Tato maṇḍabyo gāthamāha –",
  "atk-s0513a45:20_0": "3.",
  "atk-s0513a45:21_0": " ‘‘Annaṁ mamedaṁ pakataṁ brāhmaṇānaṁ, attatthāya saddahato mamedaṁ;",
  "atk-s0513a45:22_0": "Apehi etto kimidhaṭṭhitosi, na mādisā tumhaṁ dadanti jammā’’ti.",
  "atk-s0513a45:23_0": "Tattha attatthāyāti attano vaḍḍhiatthāya.",
  "atk-s0513a45:23_1": "Apehi ettoti imamhā ṭhānā apagaccha.",
  "atk-s0513a45:23_2": "Na mādisāti mādisā jātisampannānaṁ udiccabrāhmaṇānaṁ dānaṁ denti, na tuyhaṁ caṇḍālassa, gaccha, jammāti.",
  "atk-s0513a45:24_0": "Tato mahāsatto gāthamāha –",
  "atk-s0513a45:25_0": "4.",
  "atk-s0513a45:26_0": " ‘‘Thale ca ninne ca vapanti bījaṁ, anūpakhette phalamāsamānā;",
  "atk-s0513a45:27_0": "Etāya saddhāya dadāhi dānaṁ, appeva ārādhaye dakkhiṇeyye’’ti.",
  "atk-s0513a45:28_0": "Tassattho –",
  "atk-s0513a45:28_1": "kumāra, sassaphalaṁ āsīsamānā tīsupi khettesu bījaṁ vapanti.",
  "atk-s0513a45:28_2": "Tattha ativuṭṭhikāle thale sassaṁ sampajjati, ninne pūtikaṁ hoti, anūpakhette nadiñca taḷākañca nissāya kataṁ oghena vuyhati.",
  "atk-s0513a45:28_3": "Mandavuṭṭhikāle thale khette vipajjati, ninne thokaṁ sampajjati, anūpakhette sampajjateva.",
  "atk-s0513a45:28_4": "Samavuṭṭhikāle thale khette thokaṁ sampajjati, itaresu sampajjateva.",
  "atk-s0513a45:28_5": "Tasmā yathā phalamāsīsamānā tīsupi khettesu vapanti, tathā tvampi etāya phalasaddhāya āgatāgatānaṁ sabbesaṁyeva dānaṁ dehi, appeva nāma evaṁ dadanto dakkhiṇeyye ārādheyyāsi labheyyāsīti.",
  "atk-s0513a45:29_0": "Tato maṇḍabyo gāthamāha –",
  "atk-s0513a45:30_0": "5.",
  "atk-s0513a45:31_0": " ‘‘Khettāni mayhaṁ viditāni loke, yesāhaṁ bījāni patiṭṭhapemi;",
  "atk-s0513a45:32_0": "Ye brāhmaṇā jātimantūpapannā, tānīdha khettāni supesalānī’’ti.",
  "atk-s0513a45:33_0": "Tattha yesāhanti yesu ahaṁ. Jātimantūpapannāti jātiyā ca mantehi ca upapannā.",
  "atk-s0513a45:34_0": "Tato mahāsatto dve gāthā abhāsi –",
  "atk-s0513a45:35_0": "6.",
  "atk-s0513a45:36_0": " ‘‘Jātimado ca atimānitā ca, lobho ca doso ca mado ca moho;",
  "atk-s0513a45:37_0": "Ete aguṇā yesu ca santi sabbe, tānīdha khettāni apesalāni.",
  "atk-s0513a45:38_0": "7.",
  "atk-s0513a45:39_0": " ‘‘Jātimado ca atimānitā ca, lobho ca doso ca mado ca moho;",
  "atk-s0513a45:40_0": "Ete aguṇā yesu na santi sabbe, tānīdha khettāni supesalānī’’ti.",
  "atk-s0513a45:41_0": "Tattha jātimadoti ‘‘ahamasmi jātisampanno’’ti evaṁ uppannamāno.",
  "atk-s0513a45:41_1": "Atimānitā cāti ‘‘añño mayā saddhiṁ jātiādīhi sadiso natthī’’ti atikkamma pavattamāno.",
  "atk-s0513a45:41_2": "Lobhādayo lubbhanadussanamajjanamuyhanamattāva.",
  "atk-s0513a45:41_3": "Apesalānīti evarūpā puggalā āsīvisabharitā viya vammikā appiyasīlā honti.",
  "atk-s0513a45:41_4": "Evarūpānaṁ dinnaṁ na mahapphalaṁ hoti, tasmā mā etesaṁ supesalakhettabhāvaṁ maññittha.",
  "atk-s0513a45:41_5": "Na hi jātimantā saggadāyakā.",
  "atk-s0513a45:41_6": "Ye pana jātimānādirahitā ariyā, tāni khettāni supesalāni, tesu dinnaṁ mahapphalaṁ, te saggadāyakā hontīti.",
  "atk-s0513a45:42_0": "Iti so mahāsatte punappunaṁ kathente kujjhitvā ‘‘ayaṁ ativiya bahuṁ vippalapati, kuhiṁ gatā ime dovārikā, nayimaṁ caṇḍālaṁ nīharantī’’ti gāthamāha –",
  "atk-s0513a45:43_0": "8.",
  "atk-s0513a45:44_0": " ‘‘Kvettha gatā upajotiyo ca, upajjhāyo atha vā gaṇḍakucchi;",
  "atk-s0513a45:45_0": "Imassa daṇḍañca vadhañca datvā, gale gahetvā khalayātha jamma’’nti.",
  "atk-s0513a45:46_0": "Tattha kvettha gatāti imesu tīsu dvāresu ṭhapitā upajotiyo ca upajjhāyo ca gaṇḍakucchi cāti tayo dovārikā kuhiṁ gatāti attho.",
  "atk-s0513a45:47_0": "Tepi tassa vacanaṁ sutvā vegenāgantvā vanditvā ‘‘kiṁ karoma devā’’ti āhaṁsu.",
  "atk-s0513a45:47_1": "‘‘Ayaṁ vo jammo caṇḍālo diṭṭho’’ti?",
  "atk-s0513a45:47_2": "‘‘Na passāma deva, kutoci āgatabhāvaṁ na jānāmā’’ti.",
  "atk-s0513a45:47_3": "‘‘Ko cesa māyākāro vā vijjādharo vā bhavissati, idāni kiṁ tiṭṭhathā’’ti.",
  "atk-s0513a45:47_4": "‘‘Kiṁ karoma devā’’ti?",
  "atk-s0513a45:47_5": "‘‘Imassa mukhameva pothetvā bhindantā daṇḍaveḷupesikāhi piṭṭhicammaṁ uppāṭentā vadhañca datvā gale gahetvā etaṁ jammaṁ khalayātha, ito nīharathā’’ti.",
  "atk-s0513a45:48_0": "Mahāsatto tesu attano santikaṁ anāgatesveva uppatitvā ākāse ṭhito gāthamāha –",
  "atk-s0513a45:49_0": "9.",
  "atk-s0513a45:50_0": " ‘‘Giriṁ nakhena khaṇasi, ayo dantehi khādasi;",
  "atk-s0513a45:51_0": "Jātavedaṁ padahasi, yo isiṁ paribhāsasī’’ti.",
  "atk-s0513a45:52_0": "Tattha jātavedaṁ padahasīti aggiṁ gilituṁ vāyamasi.",
  "atk-s0513a45:53_0": "Imañca pana gāthaṁ vatvā mahāsatto passantasseva māṇavassa ca brāhmaṇānañca ākāse pakkhandi.",
  "atk-s0513a45:53_1": "Tamatthaṁ pakāsento satthā āha –",
  "atk-s0513a45:54_0": "10.",
  "atk-s0513a45:55_0": " ‘‘Idaṁ vatvāna mātaṅgo, isi saccaparakkamo;",
  "atk-s0513a45:56_0": "Antalikkhasmiṁ pakkāmi, brāhmaṇānaṁ udikkhata’’nti.",
  "atk-s0513a45:57_0": "Tattha saccaparakkamoti sabhāvaparakkamo.",
  "atk-s0513a45:58_0": "So pācīnadisābhimukho gantvā ekāya vīthiyā otaritvā ‘‘padavaḷañjaṁ paññāyatū’’ti adhiṭṭhāya pācīnadvārasamīpe piṇḍāya caranto missakabhattaṁ saṁkaḍḍhitvā ekissaṁ sālāyaṁ nisīditvā missakabhattaṁ paribhuñji .",
  "atk-s0513a45:58_1": "Nagaradevatā ‘‘ayaṁ amhākaṁ ayyaṁ viheṭhetvā kathetī’’ti asahamānā āgamiṁsu.",
  "atk-s0513a45:58_2": "Athassa jeṭṭhakayakkho maṇḍabyassa gīvaṁ gahetvā parivattesi, sesadevatā sesabrāhmaṇānaṁ gīvaṁ gaṇhitvā parivattesuṁ.",
  "atk-s0513a45:58_3": "Bodhisatte muducittatāya pana ‘‘tassa putto’’ti naṁ na mārenti, kevalaṁ kilamentiyeva.",
  "atk-s0513a45:58_4": "Maṇḍabyassa sīsaṁ parivattitvā piṭṭhipassābhimukhaṁ jātaṁ, hatthapādā ujukā thaddhāva aṭṭhaṁsu, akkhīni kālakatasseva parivattiṁsu.",
  "atk-s0513a45:58_5": "So thaddhasarīrova nipajji, sesabrāhmaṇā mukhena kheḷaṁ vamantā aparāparaṁ parivattanti .",
  "atk-s0513a45:58_6": "Māṇavā ‘‘ayye, puttassa te kiṁ jāta’’nti diṭṭhamaṅgalikāya ārocayiṁsu.",
  "atk-s0513a45:58_7": "Sā vegena gantvā puttaṁ disvā ‘‘kimeta’’nti vatvā gāthamāha –",
  "atk-s0513a45:59_0": "11.",
  "atk-s0513a45:60_0": " ‘‘Āvellitaṁ piṭṭhito uttamaṅgaṁ, bāhuṁ pasāreti akammaneyyaṁ;",
  "atk-s0513a45:61_0": "Setāni akkhīni yathā matassa, ko me imaṁ puttamakāsi eva’’nti.",
  "atk-s0513a45:62_0": "Tattha āvellitanti parivattitaṁ.",
  "atk-s0513a45:63_0": "Athassā tasmiṁ ṭhāne ṭhitajano ārocetuṁ gāthamāha –",
  "atk-s0513a45:64_0": "12.",
  "atk-s0513a45:65_0": " ‘‘Idhāgamā samaṇo dummavāsī, otallako paṁsupisācakova;",
  "atk-s0513a45:66_0": "Saṅkāracoḷaṁ paṭimuñca kaṇṭhe, so te imaṁ puttamakāsi eva’’nti.",
  "atk-s0513a45:67_0": "Sā taṁ sutvāva cintesi ‘‘aññassetaṁ balaṁ natthi, nissaṁsayaṁ mātaṅgapaṇḍito bhavissati, sampannamettābhāvano kho pana dhīro na ettakaṁ janaṁ kilametvā gamissati, kataraṁ nu kho disaṁ gato bhavissatī’’ti.",
  "atk-s0513a45:67_1": "Tato pucchantī gāthamāha –",
  "atk-s0513a45:68_0": "13.",
  "atk-s0513a45:69_0": " ‘‘Katamaṁ disaṁ agamā bhūripañño, akkhātha me māṇavā etamatthaṁ;",
  "atk-s0513a45:70_0": "Gantvāna taṁ paṭikaremu accayaṁ, appeva naṁ putta labhemu jīvita’’nti.",
  "atk-s0513a45:71_0": "Tattha gantvānāti tassa santikaṁ gantvā.",
  "atk-s0513a45:71_1": "Taṁ paṭikaremu accayanti taṁ accayaṁ paṭikarissāma desessāma, khamāpessāma nanti.",
  "atk-s0513a45:71_2": "Putta labhemu jīvitanti appeva nāma puttassa jīvitaṁ labheyyāma.",
  "atk-s0513a45:72_0": "Athassā tattha ṭhitā māṇavā kathentā gāthamāhaṁsu –",
  "atk-s0513a45:73_0": "14.",
  "atk-s0513a45:74_0": " ‘‘Vehāyasaṁ agamā bhūripañño, pathaddhuno pannaraseva cando;",
  "atk-s0513a45:75_0": "Api cāpi so purimadisaṁ agacchi, saccappaṭiñño isi sādhurūpo’’ti.",
  "atk-s0513a45:76_0": "Tattha pathaddhunoti ākāsapathasaṅkhātassa addhuno majjhe ṭhito pannarase cando viya.",
  "atk-s0513a45:76_1": "Api cāpi soti apica kho pana so puratthimaṁ disaṁ gato.",
  "atk-s0513a45:77_0": "Sā tesaṁ vacanaṁ sutvā ‘‘mama sāmikaṁ upadhāressāmī’’ti suvaṇṇakalasasuvaṇṇasarakāni gāhāpetvā dāsigaṇaparivutā tena padavaḷañjassa adhiṭṭhitaṭṭhānaṁ patvā tenānusārena gacchantī tasmiṁ pīṭhikāya nisīditvā bhuñjamāne tassa santikaṁ gantvā vanditvā aṭṭhāsi.",
  "atk-s0513a45:77_1": "So taṁ disvā thokaṁ odanaṁ patte ṭhapesi.",
  "atk-s0513a45:77_2": "Diṭṭhamaṅgalikā suvaṇṇakalasena tassa udakaṁ adāsi.",
  "atk-s0513a45:77_3": "So tattheva hatthaṁ dhovitvā mukhaṁ vikkhālesi.",
  "atk-s0513a45:77_4": "Atha naṁ sā ‘‘kena me puttassa so vippakāro kato’’ti pucchantī gāthamāha –",
  "atk-s0513a45:78_0": "15.",
  "atk-s0513a45:79_0": " ‘‘Āvellitaṁ piṭṭhito uttamaṅgaṁ, bāhuṁ pasāreti akammaneyyaṁ;",
  "atk-s0513a45:80_0": "Setāni akkhīni yathā matassa, ko me imaṁ puttamakāsi eva’’nti.",
  "atk-s0513a45:81_0": "Tato parā tesaṁ vacanapaṭivacanagāthā honti –",
  "atk-s0513a45:82_0": "16.",
  "atk-s0513a45:83_0": " ‘‘Yakkhā have santi mahānubhāvā, anvāgatā isayo sādhurūpā;",
  "atk-s0513a45:84_0": "Te duṭṭhacittaṁ kupitaṁ viditvā, yakkhā hi te puttamakaṁsu evaṁ.",
  "atk-s0513a45:85_0": "17.",
  "atk-s0513a45:86_0": " ‘‘Yakkhā ca me puttamakaṁsu evaṁ, tvaññeva me mā kuddho brahmacāri;",
  "atk-s0513a45:87_0": "Tumheva pāde saraṇaṁ gatāsmi, anvāgatā puttasokena bhikkhu.",
  "atk-s0513a45:88_0": "18.",
  "atk-s0513a45:89_0": " ‘‘Tadeva hi etarahi ca mayhaṁ, manopadoso na mamatthi koci;",
  "atk-s0513a45:90_0": "Putto ca te vedamadena matto, atthaṁ na jānāti adhicca vede.",
  "atk-s0513a45:91_0": "19.",
  "atk-s0513a45:92_0": " ‘‘Addhā have bhikkhu muhuttakena, sammuyhateva purisassa saññā;",
  "atk-s0513a45:93_0": "Ekāparādhaṁ khama bhūripañña, na paṇḍitā kodhabalā bhavantī’’ti.",
  "atk-s0513a45:94_0": "Tattha yakkhāti nagarapariggāhakayakkhā.",
  "atk-s0513a45:94_1": "Anvāgatāti anu āgatā, isayo sādhurūpā guṇasampannāti evaṁ jānamānāti attho.",
  "atk-s0513a45:94_2": "Teti te isīnaṁ guṇaṁ ñatvā tava puttaṁ duṭṭhacittaṁ kupitacittaṁ viditvā.",
  "atk-s0513a45:94_3": "Tvaññeva meti sace yakkhā kupitā evamakaṁsu, karontu, devatā nāma pānīyauḷuṅkamattena santappetuṁ sakkā, tasmāhaṁ tesaṁ na bhāyāmi, kevalaṁ tvaññeva me puttassa mā kujjhi.",
  "atk-s0513a45:94_4": "Anvāgatāti āgatāsmi.",
  "atk-s0513a45:94_5": "Bhikkhūti mahāsattaṁ ālapantī puttassa jīvitadānaṁ yācati.",
  "atk-s0513a45:94_6": "Tadeva hīti diṭṭhamaṅgalike tadā tava puttassa maṁ akkosanakāle ca mayhaṁ manopadoso natthi, etarahi ca tayi yācamānāyapi mama tasmiṁ manopadoso natthiyeva.",
  "atk-s0513a45:94_7": "Vedamadenāti ‘‘tayo vedā me uggahitā’’ti madena.",
  "atk-s0513a45:94_8": "Adhiccāti vede uggahetvāpi atthānatthaṁ na jānāti.",
  "atk-s0513a45:94_9": "Muhuttakenāti yaṁ kiñci uggahetvā muhuttakeneva.",
  "atk-s0513a45:95_0": "Evaṁ tāya khamāpiyamāno mahāsatto ‘‘tena hi etesaṁ yakkhānaṁ palāyanatthāya amatosadhaṁ dassāmī’’ti vatvā gāthamāha –",
  "atk-s0513a45:96_0": "20.",
  "atk-s0513a45:97_0": " ‘‘Idañca mayhaṁ uttiṭṭhapiṇḍaṁ, tava maṇḍabyo bhuñjatu appapañño;",
  "atk-s0513a45:98_0": "Yakkhā ca te naṁ na viheṭhayeyyuṁ, putto ca te hessati so arogo’’ti.",
  "atk-s0513a45:99_0": "Tattha uttiṭṭhapiṇḍanti ucchiṭṭhakapiṇḍaṁ, ‘‘ucchiṭṭhapiṇḍa’’ntipi pāṭho.",
  "atk-s0513a45:100_0": "Sā mahāsattassa vacanaṁ sutvā ‘‘detha, sāmi, amatosadha’’nti suvaṇṇasarakaṁ upanāmesi.",
  "atk-s0513a45:100_1": "Mahāsatto ucchiṭṭhakakañjikaṁ tattha āsiñcitvā ‘‘paṭhamaññeva ito upaḍḍhaṁ tava puttassa mukhe osiñcitvā sesaṁ cāṭiyaṁ udakena missetvā sesabrāhmaṇānaṁ mukhe osiñcehi, sabbepi nirogā bhavissantī’’ti vatvā uppatitvā himavantameva gato.",
  "atk-s0513a45:100_2": "Sāpi taṁ sarakaṁ sīsenādāya ‘‘amatosadhaṁ me laddha’’nti vadantī nivesanaṁ gantvā paṭhamaṁ puttassa mukhe kañjikaṁ osiñci, yakkho palāyi.",
  "atk-s0513a45:100_3": "Itaro paṁsuṁ puñchanto uṭṭhāya ‘‘amma kimeta’’nti āha.",
  "atk-s0513a45:100_4": "Tayā kataṁ tvameva jānissasi.",
  "atk-s0513a45:100_5": "Ehi, tāta, tava dakkhiṇeyyānaṁ tesaṁ vippakāraṁ passāti.",
  "atk-s0513a45:100_6": "So te disvā vippaṭisārī ahosi.",
  "atk-s0513a45:100_7": "Atha naṁ mātā ‘‘tāta maṇḍabya, tvaṁ bālo dānassa mahapphalaṭṭhānaṁ na jānāsi, dakkhiṇeyyā nāma evarūpā na honti, mātaṅgapaṇḍitasadisāva honti, ito paṭṭhāya mā etesaṁ dussīlānaṁ dānamadāsi, sīlavantānaṁ dehī’’ti vatvā āha –",
  "atk-s0513a45:101_0": "21.",
  "atk-s0513a45:102_0": " ‘‘Maṇḍabya bālosi parittapañño, yo puññakkhettānamakovidosi;",
  "atk-s0513a45:103_0": "Mahakkasāvesu dadāsi dānaṁ, kiliṭṭhakammesu asaññatesu.",
  "atk-s0513a45:104_0": "22.",
  "atk-s0513a45:105_0": " ‘‘Jaṭā ca kesā ajinā nivatthā, jarūdapānaṁva mukhaṁ parūḷhaṁ;",
  "atk-s0513a45:106_0": "Pajaṁ imaṁ passatha dummarūpaṁ, na jaṭājinaṁ tāyati appapaññaṁ.",
  "atk-s0513a45:107_0": "23.",
  "atk-s0513a45:108_0": " ‘‘Yesaṁ rāgo ca doso ca, avijjā ca virājitā;",
  "atk-s0513a45:109_0": "Khīṇāsavā arahanto, tesu dinnaṁ mahapphala’’nti.",
  "atk-s0513a45:110_0": "Tattha mahakkasāvesūti mahākasāvesu mahantehi rāgakasāvādīhi samannāgatesu.",
  "atk-s0513a45:110_1": "Jaṭā ca kesāti tāta maṇḍabya, tava dakkhiṇeyyesu ekaccānaṁ kesā jaṭā katvā baddhā.",
  "atk-s0513a45:110_2": "Ajinā nivatthāti sakhurāni ajinacammāni nivatthā.",
  "atk-s0513a45:110_3": "Jarūdapānaṁ vāti tiṇagahanena jiṇṇakūpo viya mukhaṁ dīghamassutāya parūḷhaṁ.",
  "atk-s0513a45:110_4": "Pajaṁ imanti imaṁ evarūpaṁ anañjitāmaṇḍitalūkhavesaṁ pajaṁ passatha.",
  "atk-s0513a45:110_5": "Na jaṭājinanti etaṁ jaṭājinaṁ imaṁ appapaññaṁ pajaṁ tāyituṁ na sakkoti, sīlapaññāṇatapokammāneva imesaṁ sattānaṁ patiṭṭhā honti.",
  "atk-s0513a45:110_6": "Yesanti yasmā yesaṁ ete rajjanadussanamuyhanasabhāvā rāgādayo aṭṭhavatthukā ca avijjā virājitā vigatā, vigatattāyeva ca etesaṁ kilesānaṁ ye khīṇāsavā arahanto, tesu dinnaṁ mahapphalaṁ, tasmā tvaṁ, tāta, ito paṭṭhāya evarūpānaṁ dussīlānaṁ adatvā ye loke aṭṭhasamāpattilābhino pañcābhiññā dhammikasamaṇabrāhmaṇā ca paccekabuddhā ca santi, tesaṁ dānaṁ dehi.",
  "atk-s0513a45:110_7": "Ehi, tāta, tava kulūpake amatosadhaṁ pāyetvā aroge karissāmāti vatvā ucchiṭṭhakañjikaṁ gāhāpetvā udakacāṭiyaṁ pakkhipitvā soḷasannaṁ brāhmaṇasahassānaṁ mukhesu āsiñcāpesi.",
  "atk-s0513a45:111_0": "Ekeko paṁsuṁ puñchantova uṭṭhahi.",
  "atk-s0513a45:111_1": "Atha ne brāhmaṇā ‘‘imehi caṇḍālucchiṭṭhakaṁ pīta’’nti abrāhmaṇe kariṁsu.",
  "atk-s0513a45:111_2": "Te lajjitā bārāṇasito nikkhamitvā majjharaṭṭhaṁ gantvā majjharañño santike vasiṁsu, maṇḍabyo pana tattheva vasi.",
  "atk-s0513a45:111_3": "Tadā vettavatīnagaraṁ upanissāya vettavatīnadītīre jātimanto nāmeko brāhmaṇo pabbajito jātiṁ nissāya mahantaṁ mānamakāsi.",
  "atk-s0513a45:111_4": "Mahāsatto ‘‘etassa mānaṁ bhindissāmī’’ti taṁ ṭhānaṁ gantvā tassa santike uparisote vāsaṁ kappesi.",
  "atk-s0513a45:111_5": "So ekadivasaṁ dantakaṭṭhaṁ khāditvā ‘‘imaṁ dantakaṭṭhaṁ jātimantassa jaṭāsu laggatū’’ti adhiṭṭhāya nadiyaṁ pātesi.",
  "atk-s0513a45:111_6": "Taṁ tassa udakaṁ ācamantassa jaṭāsu laggi.",
  "atk-s0513a45:111_7": "So taṁ disvāva ‘‘nassa vasalā’’ti vatvā ‘‘kuto ayaṁ kāḷakaṇṇī āgato, upadhāressāmi na’’nti uddhaṁsotaṁ gacchanto mahāsattaṁ disvā ‘‘kiṁjātikosī’’ti pucchi.",
  "atk-s0513a45:111_8": "‘‘Caṇḍālosmī’’ti.",
  "atk-s0513a45:111_9": "‘‘Tayā nadiyā dantakaṭṭhaṁ pātita’’nti ?",
  "atk-s0513a45:111_10": "‘‘Āma, mayā’’ti.",
  "atk-s0513a45:111_11": "‘‘Nassa, vasala, caṇḍāla kāḷakaṇṇi mā idha vasi, heṭṭhāsote vasāhī’’ti vatvā heṭṭhāsote vasantenapi tena pātite dantakaṭṭhe paṭisotaṁ āgantvā jaṭāsu laggante so ‘‘nassa vasala, sace idha vasissasi, sattame divase sattadhā muddhā phalissatī’’ti āha.",
  "atk-s0513a45:112_0": "Mahāsatto ‘‘sacāhaṁ etassa kujjhissāmi, sīlaṁ me arakkhitaṁ bhavissati, upāyenevassa mānaṁ bhindissāmī’’ti sattame divase sūriyuggamanaṁ nivāresi.",
  "atk-s0513a45:112_1": "Manussā ubbāḷhā jātimantaṁ tāpasaṁ upasaṅkamitvā ‘‘bhante, tumhe sūriyuggamanaṁ na dethā’’ti pucchiṁsu. So āha –",
  "atk-s0513a45:112_2": "‘‘na me taṁ kammaṁ, nadītīre paneko caṇḍālo vasati, tassetaṁ kammaṁ bhavissatī’’ti.",
  "atk-s0513a45:112_3": "Manussā mahāsattaṁ upasaṅkamitvā ‘‘tumhe, bhante, sūriyuggamanaṁ na dethā’’ti pucchiṁsu.",
  "atk-s0513a45:112_4": "‘‘Āmāvuso’’ti.",
  "atk-s0513a45:112_5": "‘‘Kiṁkāraṇā’’ti.",
  "atk-s0513a45:112_6": "‘‘Tumhākaṁ kulūpako tāpaso maṁ niraparādhaṁ abhisapi, tasmiṁ āgantvā khamāpanatthāya mama pādesu patite sūriyaṁ vissajjessāmī’’ti.",
  "atk-s0513a45:112_7": "Te gantvā taṁ kaḍḍhantā ānetvā mahāsattassa pādamūle nipajjāpetvā khamāpetvā āhaṁsu ‘‘sūriyaṁ vissajjetha bhante’’ti.",
  "atk-s0513a45:112_8": "‘‘Na sakkā vissajjetuṁ, sacāhaṁ vissajjessāmi, imassa sattadhā muddhā phalissatī’’ti.",
  "atk-s0513a45:112_9": "‘‘Atha, bhante, kiṁ karomā’’ti?",
  "atk-s0513a45:112_10": "So ‘‘mattikāpiṇḍaṁ āharathā’’ti āharāpetvā ‘‘imaṁ tāpasassa sīse ṭhapetvā tāpasaṁ otāretvā udake ṭhapethā’’ti ṭhapāpetvā sūriyaṁ vissajjesi.",
  "atk-s0513a45:112_11": "Sūriyarasmīhi pahaṭamatte mattikāpiṇḍo sattadhā bhijji, tāpaso udake nimujji.",
  "atk-s0513a45:113_0": "Mahāsatto taṁ dametvā ‘‘kahaṁ nu kho dāni soḷasa brāhmaṇasahassāni vasantī’’ti upadhārento ‘‘majjharañño santike’’ti ñatvā ‘‘te damessāmī’’ti iddhiyā gantvā nagarasāmante otaritvā pattaṁ ādāya nagare piṇḍāya cari.",
  "atk-s0513a45:113_1": "Brāhmaṇā taṁ disvā ‘‘ayaṁ idha ekaṁ dve divase vasantopi amhe appatiṭṭhe karissatī’’ti vegena gantvā ‘‘mahārāja, māyākāro eko vijjādharo coro āgato, gaṇhāpetha na’’nti rañño ārocesuṁ.",
  "atk-s0513a45:113_2": "Rājā ‘‘sādhū’’ti sampaṭicchi.",
  "atk-s0513a45:113_3": "Mahāsattopi missakabhattaṁ ādāya aññataraṁ kuṭṭaṁ nissāya pīṭhikāya nisinno bhuñjati.",
  "atk-s0513a45:113_4": "Atha naṁ aññavihitakaṁ āhāraṁ paribhuñjamānameva raññā pahitapurisā asinā gīvaṁ paharitvā jīvitakkhayaṁ pāpesuṁ.",
  "atk-s0513a45:113_5": "So kālaṁ katvā brahmaloke nibbatti.",
  "atk-s0513a45:113_6": "Imasmiṁ kira jātake bodhisatto koṇḍadamako ahosi.",
  "atk-s0513a45:113_7": "So teneva paratantiyuttabhāvena jīvitakkhayaṁ pāpuṇi.",
  "atk-s0513a45:113_8": "Devatā kujjhitvā sakalameva majjharaṭṭhaṁ uṇhaṁ kukkuḷavassaṁ vassāpetvā raṭṭhaṁ araṭṭhamakaṁsu.",
  "atk-s0513a45:113_9": "Tena vuttaṁ –",
  "atk-s0513a45:114_0": "‘‘Upahacca manaṁ majjho, mātaṅgasmiṁ yasassine;",
  "atk-s0513a45:115_0": "Sapārisajjo ucchinno, majjhāraññaṁ tadā ahū’’ti. (jā. 2.19.96);",
  "atk-s0513a45:116_0": "Satthā imaṁ dhammadesanaṁ āharitvā ‘‘na idāneva, pubbepi udeno pabbajite viheṭhesiyevā’’ti vatvā jātakaṁ samodhānesi –",
  "atk-s0513a45:116_1": "‘‘tadā maṇḍabyo udeno ahosi, mātaṅgapaṇḍito pana ahameva ahosi’’nti.",
  "atk-s0513a45:117_0": "Mātaṅgajātakavaṇṇanā paṭhamā.",
  "atk-s0513a45:119_0": " [498] 2. Cittasambhūtajātakavaṇṇanā",
  "atk-s0513a45:120_0": "Sabbaṁ narānaṁ saphalaṁ suciṇṇanti idaṁ satthā jetavane viharanto āyasmato mahākassapassa piyasaṁvāse dve saddhivihārike bhikkhū ārabbha kathesi.",
  "atk-s0513a45:120_1": "Te kira aññamaññaṁ appaṭivibhattabhogā paramavissāsikā ahesuṁ, piṇḍāya carantāpi ekatova gacchanti, ekatova āgacchanti, vinā bhavituṁ na sakkonti.",
  "atk-s0513a45:120_2": "Dhammasabhāyaṁ bhikkhū tesaṁyeva vissāsaṁ vaṇṇayamānā nisīdiṁsu.",
  "atk-s0513a45:120_3": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṁ, bhikkhave, imesaṁ ekasmiṁ attabhāve vissāsikattaṁ, porāṇakapaṇḍitā tīṇi cattāri bhavantarāni gacchantāpi mittabhāvaṁ na vijahiṁsuyevā’’ti vatvā atītaṁ āhari.",
  "atk-s0513a45:121_0": "Atīte avantiraṭṭhe ujjeniyaṁ avantimahārājā nāma rajjaṁ kāresi.",
  "atk-s0513a45:121_1": "Tadā ujjeniyā bahi caṇḍālagāmako ahosi.",
  "atk-s0513a45:121_2": "Mahāsatto tattha nibbatti, aparopi satto tasseva mātucchāputto hutvā nibbatti.",
  "atk-s0513a45:121_3": "Tesu eko citto nāma ahosi, eko sambhūto nāma.",
  "atk-s0513a45:121_4": "Te ubhopi vayappattā caṇḍālavaṁsadhovanaṁ nāma sippaṁ uggaṇhitvā ekadivasaṁ ‘‘ujjenīnagaradvāre sippaṁ dassessāmā’’ti eko uttaradvāre sippaṁ dassesi, eko pācīnadvāre.",
  "atk-s0513a45:121_5": "Tasmiñca nagare dve diṭṭhamaṅgalikāyo ahesuṁ, ekā seṭṭhidhītā, ekā purohitadhītā.",
  "atk-s0513a45:121_6": "Tā bahukhādanīyabhojanīyamālāgandhādīni gāhāpetvā ‘‘uyyānakīḷaṁ kīḷissāmā’’ti ekā uttaradvārena nikkhami, ekā pācīnadvārena.",
  "atk-s0513a45:121_7": "Tā te caṇḍālaputte sippaṁ dassente disvā ‘‘ke ete’’ti pucchitvā ‘‘caṇḍālaputtā’’ti sutvā ‘‘apassitabbayuttakaṁ vata passimhā’’ti gandhodakena akkhīni dhovitvā nivattiṁsu.",
  "atk-s0513a45:121_8": "Mahājano ‘‘are duṭṭhacaṇḍāla, tumhe nissāya mayaṁ amūlakāni surābhattādīni na labhimhā’’ti te ubhopi bhātike pothetvā anayabyasanaṁ pāpesi.",
  "atk-s0513a45:122_0": "Te paṭiladdhasaññā uṭṭhāya aññamaññassa santikaṁ gacchantā ekasmiṁ ṭhāne samāgantvā aññamaññassa taṁ dukkhuppattiṁ ārocetvā roditvā paridevitvā ‘‘kinti karissāmā’’ti mantetvā ‘‘imaṁ amhākaṁ jātiṁ nissāya dukkhaṁ uppannaṁ, caṇḍālakammaṁ kātuṁ na sakkhissāma, jātiṁ paṭicchādetvā brāhmaṇamāṇavavaṇṇena takkasilaṁ gantvā sippaṁ uggaṇhissāmā’’ti sanniṭṭhānaṁ katvā tattha gantvā dhammantevāsikā hutvā disāpāmokkhācariyassa santike sippaṁ paṭṭhapesuṁ.",
  "atk-s0513a45:122_1": "Jambudīpatale ‘‘dve kira caṇḍālā jātiṁ paṭicchādetvā sippaṁ uggaṇhantī’’ti sūyittha.",
  "atk-s0513a45:122_2": "Tesu cittapaṇḍitassa sippaṁ niṭṭhitaṁ, sambhūtassa na tāva niṭṭhāti.",
  "atk-s0513a45:123_0": "Athekadivasaṁ eko gāmavāsī ‘‘brāhmaṇavācanakaṁ karissāmī’’ti ācariyaṁ nimantesi.",
  "atk-s0513a45:123_1": "Tameva rattiṁ devo vassitvā magge kandarādīni pūresi.",
  "atk-s0513a45:123_2": "Ācariyo pātova cittapaṇḍitaṁ pakkosāpetvā ‘‘tāta, ahaṁ gantuṁ na sakkhissāmi, tvaṁ māṇavehi saddhiṁ gantā maṅgalaṁ vatvā tumhehi laddhaṁ bhuñjitvā amhehi laddhaṁ āharā’’ti pesesi.",
  "atk-s0513a45:123_3": "So ‘‘sādhū’’ti māṇavake gahetvā gato.",
  "atk-s0513a45:123_4": "Yāva māṇavā nhāyanti ceva mukhāni ca dhovanti, tāva manussā pāyāsaṁ vaḍḍhetvā nibbātūti ṭhapesuṁ.",
  "atk-s0513a45:123_5": "Māṇavā tasmiṁ anibbuteyeva āgantvā nisīdiṁsu.",
  "atk-s0513a45:123_6": "Manussā dakkhiṇodakaṁ datvā tesaṁ purato pātiyo ṭhapesuṁ.",
  "atk-s0513a45:123_7": "Sambhūto luddhadhātuko viya hutvā ‘‘sītalo’’ti saññāya pāyāsapiṇḍaṁ ukkhipitvā mukhe ṭhapesi, so tassa ādittaayoguḷo viya mukhaṁ dahi.",
  "atk-s0513a45:123_8": "So kampamāno satiṁ anupaṭṭhāpetvā cittapaṇḍitaṁ oloketvā caṇḍālabhāsāya eva ‘‘khaḷu khaḷū’’ti āha .",
  "atk-s0513a45:123_9": "Sopi tatheva satiṁ anupaṭṭhāpetvā caṇḍālabhāsāya eva ‘‘niggala niggalā’’ti āha.",
  "atk-s0513a45:123_10": "Māṇavā aññamaññaṁ oloketvā ‘‘kiṁ bhāsā nāmesā’’ti vadiṁsu.",
  "atk-s0513a45:123_11": "Cittapaṇḍito maṅgalaṁ abhāsi.",
  "atk-s0513a45:123_12": "Māṇavā bahi nikkhamitvā vaggavaggā hutvā tattha tattha nisīditvā bhāsaṁ sodhentā ‘‘caṇḍālabhāsā’’ti ñatvā ‘‘are duṭṭhacaṇḍālā, ettakaṁ kālaṁ ‘brāhmaṇāmhā’ti vatvā vañcayitthā’’ti ubhopi te pothayiṁsu.",
  "atk-s0513a45:123_13": "Atheko sappuriso ‘‘apethā’’ti vāretvā ‘‘ayaṁ tumhākaṁ jātiyā doso, gacchatha katthaci deseva pabbajitvā jīvathā’’ti te ubho uyyojesi.",
  "atk-s0513a45:123_14": "Māṇavā tesaṁ caṇḍālabhāvaṁ ācariyassa ārocesuṁ.",
  "atk-s0513a45:124_0": "Tepi araññaṁ pavisitvā isipabbajjaṁ pabbajitvā na cirasseva tato cavitvā nerañjarāya tīre migiyā kucchismiṁ nibbattiṁsu.",
  "atk-s0513a45:124_1": "Te mātukucchito nikkhantakālato paṭṭhāya ekatova vicaranti, vinā bhavituṁ na sakkonti.",
  "atk-s0513a45:124_2": "Te ekadivasaṁ gocaraṁ gahetvā ekasmiṁ rukkhamūle sīsena sīsaṁ, siṅgena siṅgaṁ, tuṇḍena tuṇḍaṁ allīyāpetvā romanthayamāne ṭhite disvā eko luddako sattiṁ khipitvā ekappahāreneva jīvitā voropesi.",
  "atk-s0513a45:124_3": "Tato cavitvā nammadānadītīre ukkusayoniyaṁ nibbattiṁsu.",
  "atk-s0513a45:124_4": "Tatrāpi vuddhippatte gocaraṁ gahetvā sīsena sīsaṁ, tuṇḍena tuṇḍaṁ allīyāpetvā ṭhite disvā eko yaṭṭhiluddako ekappahāreneva bandhitvā vadhi.",
  "atk-s0513a45:124_5": "Tato pana cavitvā cittapaṇḍito kosambiyaṁ purohitassa putto hutvā nibbatti.",
  "atk-s0513a45:124_6": "Sambhūtapaṇḍito uttarapañcālarañño putto hutvā nibbatti.",
  "atk-s0513a45:124_7": "Te nāmaggahaṇadivasato paṭṭhāya attano jātiṁ anussariṁsu.",
  "atk-s0513a45:124_8": "Tesu sambhūtapaṇḍito nirantaraṁ sarituṁ asakkonto catutthaṁ caṇḍālajātimeva anussarati, cittapaṇḍito paṭipāṭiyā catassopi jātiyo.",
  "atk-s0513a45:124_9": "So soḷasavassakāle nikkhamitvā himavantaṁ pavisitvā isipabbajjaṁ pabbajitvā jhānābhiññaṁ nibbattetvā jhānasukhena vītināmento vasi.",
  "atk-s0513a45:124_10": "Sambhūtapaṇḍitopi pitu accayena chattaṁ ussāpetvā chattamaṅgaladivaseyeva mahājanamajjhe maṅgalagītaṁ katvā udānavasena dve gāthā abhāsi.",
  "atk-s0513a45:124_11": "Taṁ sutvā ‘‘amhākaṁ rañño maṅgalagīta’’nti orodhāpi gandhabbāpi tameva gītaṁ gāyanti.",
  "atk-s0513a45:124_12": "Anukkameneva ‘‘rañño piyagīta’’nti sabbepi nagaravāsino manussā tameva gāyanti.",
  "atk-s0513a45:125_0": "Cittapaṇḍitopi himavantapadese vasantoyeva ‘‘kiṁ nu kho mama bhātikena sambhūtena chattaṁ laddhaṁ, udāhu na vā’’ti upadhārento laddhabhāvaṁ ñatvā ‘‘navarajjaṁ tāva idāni gantvāpi bodhetuṁ na sakkhissāmi, mahallakakāle naṁ upasaṅkamitvā dhammaṁ kathetvā pabbājessāmī’’ti cintetvā paṇṇāsa vassāni agantvā rañño puttadhītāhi vaḍḍhitakāle iddhiyā gantvā uyyāne otaritvā maṅgalasilāpaṭṭe suvaṇṇapaṭimā viya nisīdi.",
  "atk-s0513a45:125_1": "Tasmiṁ khaṇe eko dārako taṁ gītaṁ gāyanto dārūni uddharati.",
  "atk-s0513a45:125_2": "Cittapaṇḍito taṁ pakkosi.",
  "atk-s0513a45:125_3": "So āgantvā vanditvā aṭṭhāsi.",
  "atk-s0513a45:125_4": "Atha naṁ āha –",
  "atk-s0513a45:125_5": "‘‘tvaṁ pātova paṭṭhāya imameva gītaṁ gāyasi, kiṁ aññaṁ na jānāsī’’ti.",
  "atk-s0513a45:125_6": "‘‘Bhante, aññānipi bahūni jānāmi, imāni pana dve rañño piyagītāni, tasmā imāneva gāyāmī’’ti.",
  "atk-s0513a45:125_7": "‘‘Atthi pana rañño gītassa paṭigītaṁ gāyanto’’ti?",
  "atk-s0513a45:125_8": "‘‘Natthi bhante’’ti.",
  "atk-s0513a45:125_9": "‘‘Sakkhissasi pana tvaṁ paṭigītaṁ gāyitu’’nti?",
  "atk-s0513a45:125_10": "‘‘Jānanto sakkhissāmī’’ti.",
  "atk-s0513a45:125_11": "‘‘Tena hi tvaṁ raññā dvīsu gītesu gāyitesu idaṁ tatiyaṁ katvā gāyassū’’ti gītaṁdatvā ‘‘gantvā rañño santike gāyissasi, rājā te pasīditvā mahantaṁ issariyaṁ dassatī’’ti uyyojesi.",
  "atk-s0513a45:126_0": "So sīghaṁ mātu santikaṁ gantvā attānaṁ alaṅkārāpetvā rājadvāraṁ gantvā ‘‘eko kira dārako tumhehi saddhiṁ paṭigītaṁ gāyissatī’’ti rañño ārocāpetvā ‘‘āgacchatū’’ti vutte gantvā vanditvā ‘‘tvaṁ kira, tāta, paṭigītaṁ gāyissasī’’ti puṭṭho ‘‘āma, deva, sabbaṁ rājaparisaṁ sannipātethā’’ti sannipatitāya parisāya rājānaṁ āha ‘‘tumhe tāva, deva, tumhākaṁ gītaṁ gāyatha, athāhaṁ paṭigītaṁ gāyissāmī’’ti.",
  "atk-s0513a45:126_1": "Rājā gāthādvayamāha –",
  "atk-s0513a45:127_0": "24.",
  "atk-s0513a45:128_0": " ‘‘Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:129_0": "Passāmi sambhūtaṁ mahānubhāvaṁ, sakammunā puññaphalūpapannaṁ.",
  "atk-s0513a45:130_0": "25.",
  "atk-s0513a45:131_0": " ‘‘Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:132_0": "Kaccinnu cittassapi evamevaṁ, iddho mano tassa yathāpi mayha’’nti.",
  "atk-s0513a45:133_0": "Tattha na kammunā kiñcana moghamatthīti sukatadukkaṭesu kammesu kiñcana ekakammampi moghaṁ nāma natthi, nipphalaṁ na hoti, vipākaṁ datvāva nassatīti aparāpariyavedanīyakammaṁ sandhāyāha.",
  "atk-s0513a45:133_1": "Sambhūtanti attānaṁ vadati, passāmahaṁ āyasmantaṁ sambhūtaṁ sakena kammena puññaphalūpapannaṁ, sakammaṁ nissāya puññaphalena upapannaṁ taṁ passāmīti attho.",
  "atk-s0513a45:133_2": "Kaccinnu cittassapīti mayañhi dvepi janā ekato hutvā na ciraṁ sīlaṁ rakkhimha, ahaṁ tāva tassa phalena mahantaṁ yasaṁ patto, kacci nu kho me bhātikassa cittassapi evameva mano iddho samiddhoti.",
  "atk-s0513a45:134_0": "Tassa gītāvasāne dārako gāyanto tatiyaṁ gāthamāha –",
  "atk-s0513a45:135_0": "26.",
  "atk-s0513a45:136_0": " ‘‘Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:137_0": "Cittampi jānāhi tatheva deva, iddho mano tassa yathāpi tuyha’’nti.",
  "atk-s0513a45:138_0": "Taṁ sutvā rājā catutthaṁ gāthamāha –",
  "atk-s0513a45:139_0": "27.",
  "atk-s0513a45:140_0": " ‘‘Bhavaṁ nu citto sutamaññato te, udāhu te koci naṁ etadakkhā;",
  "atk-s0513a45:141_0": "Gāthā sugītā na mamatthi kaṅkhā, dadāmi te gāmavaraṁ satañcā’’ti.",
  "atk-s0513a45:142_0": "Tattha sutamaññato teti ahaṁ sambhūtassa bhātā citto nāmāti vadantassa cittasseva nu te santikā sutanti attho.",
  "atk-s0513a45:142_1": "Koci nanti udāhu mayā sambhūtassa rañño bhātā citto diṭṭhoti koci te etamatthaṁ ācikkhi.",
  "atk-s0513a45:142_2": "Sugītāti sabbathāpi ayaṁ gāthā sugītā, natthettha mama kaṅkhā.",
  "atk-s0513a45:142_3": "Gāmavaraṁ satañcāti gāmavarānaṁ te sataṁ dadāmīti vadati.",
  "atk-s0513a45:143_0": "Tato dārako pañcamaṁ gāthamāha –",
  "atk-s0513a45:144_0": "28.",
  "atk-s0513a45:145_0": " ‘‘Na cāhaṁ citto sutamaññato me, isī ca me etamatthaṁ asaṁsi;",
  "atk-s0513a45:146_0": "Gantvāna rañño paṭigāhi gāthaṁ, api te varaṁ attamano dadeyyā’’ti.",
  "atk-s0513a45:147_0": "Tattha etamatthanti tumhākaṁ uyyāne nisinno eko isi mayhaṁ etamatthaṁ ācikkhi.",
  "atk-s0513a45:148_0": "Taṁ sutvā rājā ‘‘so mama bhātā citto bhavissati, idāneva naṁ gantvā passissāmī’’ti purise āṇāpento gāthādvayamāha –",
  "atk-s0513a45:149_0": "29.",
  "atk-s0513a45:150_0": " ‘‘Yojentu ve rājarathe, sukate cittasibbane;",
  "atk-s0513a45:151_0": "Kacchaṁ nāgānaṁ bandhatha, gīveyyaṁ paṭimuñcatha.",
  "atk-s0513a45:152_0": "30.",
  "atk-s0513a45:153_0": " ‘‘Āhaññantu bherimudiṅgasaṅkhe, sīghāni yānāni ca yojayantu;",
  "atk-s0513a45:154_0": "Ajjevahaṁ assamaṁ taṁ gamissaṁ, yattheva dakkhissamisiṁ nisinna’’nti.",
  "atk-s0513a45:155_0": "Tattha āhaññantūti āhanantu. Assamaṁ tanti taṁ assamaṁ.",
  "atk-s0513a45:156_0": "So evaṁ vatvā rathaṁ abhiruyha sīghaṁ gantvā uyyānadvāre rathaṁ ṭhapetvā cittapaṇḍitaṁ upasaṅkamitvā vanditvā ekamantaṁ nisinno tuṭṭhamānaso aṭṭhamaṁ gāthamāha –",
  "atk-s0513a45:157_0": "31.",
  "atk-s0513a45:158_0": " ‘‘Suladdhalābho vata me ahosi, gāthā sugītā parisāya majjhe;",
  "atk-s0513a45:159_0": "Svāhaṁ isiṁ sīlavatūpapannaṁ, disvā patīto sumanohamasmī’’ti.",
  "atk-s0513a45:160_0": "Tassattho –",
  "atk-s0513a45:160_1": "suladdhalābho vata mayhaṁ chattamaṅgaladivase parisāya majjhe gītagāthā sugītāva ahosi, svāhaṁ ajja sīlavatasampannaṁ isiṁ disvā pītisomanassappatto jātoti.",
  "atk-s0513a45:161_0": "So cittapaṇḍitassa diṭṭhakālato paṭṭhāya somanassappatto ‘‘bhātikassa me pallaṅkaṁ attharathā’’tiādīni āṇāpento navamaṁ gāthamāha –",
  "atk-s0513a45:162_0": "32.",
  "atk-s0513a45:163_0": " ‘‘Āsanaṁ udakaṁ pajjaṁ, paṭiggaṇhātu no bhavaṁ;",
  "atk-s0513a45:164_0": "Agghe bhavantaṁ pucchāma, agghaṁ kurutu no bhava’’nti.",
  "atk-s0513a45:165_0": "Tattha aggheti atithino dātabbayuttakasmiṁ agghe bhavantaṁ āpucchāma.",
  "atk-s0513a45:165_1": "Kurutu noti imaṁ no agghaṁ bhavaṁ paṭiggaṇhātu.",
  "atk-s0513a45:166_0": "Evaṁ madhurapaṭisanthāraṁ katvā rajjaṁ majjhe bhinditvā dento itaraṁ gāthamāha –",
  "atk-s0513a45:167_0": "33.",
  "atk-s0513a45:168_0": " ‘‘Rammañca te āvasathaṁ karontu, nārīgaṇehi paricārayassu;",
  "atk-s0513a45:169_0": "Karohi okāsamanuggahāya, ubhopimaṁ issariyaṁ karomā’’ti.",
  "atk-s0513a45:170_0": "Tattha imaṁ issariyanti kapilaraṭṭhe uttarapañcālanagare rajjaṁ majjhe bhinditvā dvepi janā karoma anubhavāma.",
  "atk-s0513a45:171_0": "Tassa taṁ vacanaṁ sutvā cittapaṇḍito dhammaṁ desento cha gāthā abhāsi –",
  "atk-s0513a45:172_0": "34.",
  "atk-s0513a45:173_0": " ‘‘Disvā phalaṁ duccaritassa rāja, attho suciṇṇassa mahāvipākaṁ;",
  "atk-s0513a45:174_0": "Attānameva paṭisaṁyamissaṁ, na patthaye putta pasuṁ dhanaṁ vā.",
  "atk-s0513a45:175_0": "35.",
  "atk-s0513a45:176_0": " ‘‘Dasevimā vassadasā, maccānaṁ idha jīvitaṁ;",
  "atk-s0513a45:177_0": "Apattaññeva taṁ odhiṁ, naḷo chinnova sussati.",
  "atk-s0513a45:178_0": "36.",
  "atk-s0513a45:179_0": " ‘‘Tattha kā nandi kā khiḍḍā, kā ratī kā dhanesanā;",
  "atk-s0513a45:180_0": "Kiṁ me puttehi dārehi, rāja muttosmi bandhanā.",
  "atk-s0513a45:181_0": "37.",
  "atk-s0513a45:182_0": " ‘‘Sohaṁ evaṁ pajānāmi, maccu me nappamajjati;",
  "atk-s0513a45:183_0": "Antakenādhipannassa, kā ratī kā dhanesanā.",
  "atk-s0513a45:184_0": "38.",
  "atk-s0513a45:185_0": " ‘‘Jāti narānaṁ adhamā janinda, caṇḍālayoni dvipadākaniṭṭhā;",
  "atk-s0513a45:186_0": "Sakehi kammehi supāpakehi, caṇḍālagabbhe avasimha pubbe.",
  "atk-s0513a45:187_0": "39.",
  "atk-s0513a45:188_0": " ‘‘Caṇḍālāhumha avantīsu, migā nerañjaraṁ pati;",
  "atk-s0513a45:189_0": "Ukkusā nammadātīre, tyajja brāhmaṇakhattiyā’’ti.",
  "atk-s0513a45:190_0": "Tattha duccaritassāti mahārāja, tvaṁ sucaritasseva phalaṁ jānāsi, ahaṁ pana duccaritassapi phalaṁ passāmiyeva.",
  "atk-s0513a45:190_1": "Mayañhi ubho duccaritassa phalena ito catutthe attabhāve caṇḍālayoniyaṁ nibbattā.",
  "atk-s0513a45:190_2": "Tattha na ciraṁ sīlaṁ rakkhitvā tassa phalena tvaṁ khattiyakule nibbatto, ahaṁ brāhmaṇakule, evāhaṁ duccaritassa ca phalaṁ suciṇṇassa ca mahāvipākaṁ disvā attānameva sīlasaṁyamena paṭisaṁyamissaṁ, puttaṁ vā pasuṁ vā dhanaṁ vā na patthemi.",
  "atk-s0513a45:191_0": "Dasevimā vassadasāti mahārāja, mandadasakaṁ khiḍḍādasakaṁ vaṇṇadasakaṁ baladasakaṁ paññādasakaṁ hānidasakaṁ pabbhāradasakaṁ vaṅkadasakaṁ momūhadasakaṁ sayanadasakanti imesañhi dasannaṁ dasakānaṁ vasena daseva vassadasā imesaṁ maccānaṁ idha manussaloke jīvitaṁ.",
  "atk-s0513a45:191_1": "Tayidaṁ na niyamena sabbā eva etā dasā pāpuṇāti, atha kho appattaññeva taṁ odhiṁ naḷo chinnova sussati.",
  "atk-s0513a45:191_2": "Yepi sakalaṁ vassasataṁ jīvanti, tesampi mandadasake pavattā rūpārūpadhammā vicchinditvā ātape khittanaḷo viya tattheva sussanti antaradhāyanti, taṁ odhiṁ atikkamitvā khiḍḍādasakaṁ na pāpuṇanti, tathā khiṭṭādasakādīsu pavattā vaṇṇadasakādīni.",
  "atk-s0513a45:192_0": "Tatthāti tasmiṁ evaṁ sussamāne jīvite kā pañca kāmaguṇe nissāya abhinandī, kā kāyakīḷādivasena khiḍḍā, kā somanassavasena rati, kā dhanesanā, kiṁ me puttehi, kiṁ dārehi, muttosmi tamhā puttadārabandhanāti attho.",
  "atk-s0513a45:192_1": "Antakenādhipannassāti jīvitantakarena maccunā abhibhūtassa.",
  "atk-s0513a45:192_2": "Dvipadākaniṭṭhāti dvipadānaṁ antare lāmakā.",
  "atk-s0513a45:192_3": "Avasimhāti dvepi mayaṁ vasimha.",
  "atk-s0513a45:193_0": "Caṇḍālāhumhāti mahārāja, ito pubbe catutthaṁ jātiṁ avantiraṭṭhe ujjeninagare caṇḍālā ahumha, tato cavitvā nerañjarāya nadiyā tīre ubhopi migā ahumha.",
  "atk-s0513a45:193_1": "Tattha dvepi amhe ekasmiṁ rukkhamūle aññamaññaṁ nissāya ṭhite eko luddako ekeneva sattipahārena jīvitā voropesi, tato cavitvā nammadānadītīre kurarā ahumha.",
  "atk-s0513a45:193_2": "Tatrāpi no nissāya ṭhite eko nesādo ekappahāreneva bandhitvā jīvitakkhayaṁ pāpesi, tato cavitvā te mayaṁ ajja brāhmaṇakhattiyā jātā.",
  "atk-s0513a45:193_3": "Ahaṁ kosambiyaṁ brāhmaṇakule nibbatto, tvaṁ idha rājā jātoti.",
  "atk-s0513a45:194_0": "Evamassa atīte lāmakajātiyo pakāsetvā idāni imissāpi jātiyā āyusaṅkhāraparittataṁ dassetvā puññesu ussāhaṁ janento catasso gāthā abhāsi –",
  "atk-s0513a45:195_0": "40.",
  "atk-s0513a45:196_0": " ‘‘Upanīyati jīvitamappamāyu, jarūpanītassa na santi tāṇā;",
  "atk-s0513a45:197_0": "Karohi pañcāla mameta vākyaṁ, mākāsi kammāni dukkhudrayāni.",
  "atk-s0513a45:198_0": "41.",
  "atk-s0513a45:199_0": " ‘‘Upanīyati jīvitamappamāyu, jarūpanītassa na santi tāṇā;",
  "atk-s0513a45:200_0": "Karohi pañcāla mameta vākyaṁ, mākāsi kammāni dukkhapphalāni.",
  "atk-s0513a45:201_0": "42.",
  "atk-s0513a45:202_0": " ‘‘Upanīyati jīvitamappamāyu, jarūpanītassa na santi tāṇā;",
  "atk-s0513a45:203_0": "Karohi pañcāla mameta vākyaṁ, mākāsi kammāni rajassirāni.",
  "atk-s0513a45:204_0": "43.",
  "atk-s0513a45:205_0": " ‘‘Upanīyati jīvitamappamāyu, vaṇṇaṁ jarā hanti narassa jiyyato;",
  "atk-s0513a45:206_0": "Karohi pañcāla mameta vākyaṁ, mākāsi kammaṁ nirayūpapattiyā’’ti.",
  "atk-s0513a45:207_0": "Tattha upanīyatīti mahārāja, idaṁ jīvitaṁ maraṇaṁ upagacchati.",
  "atk-s0513a45:207_1": "Idañhi imesaṁ sattānaṁ appamāyu sarasaparittatāyapi ṭhitiparittatāyapi parittakaṁ, sūriyuggamane tiṇagge ussāvabindusadisaṁ.",
  "atk-s0513a45:207_2": "Na santi tāṇāti na hi jarāya maraṇaṁ upanītassa puttādayo tāṇā nāma honti.",
  "atk-s0513a45:207_3": "Mameta vākyanti mama etaṁ vacanaṁ.",
  "atk-s0513a45:207_4": "Mākāsīti mā rūpādikāmaguṇahetu pamādaṁ āpajjitvā nirayādīsu dukkhavaḍḍhanāni kammāni kari.",
  "atk-s0513a45:207_5": "Dukkhapphalānīti dukkhavipākāni.",
  "atk-s0513a45:207_6": "Rajassirānīti kilesarajena okiṇṇasīsāni.",
  "atk-s0513a45:207_7": "Vaṇṇanti jīramānassa narassa sarīravaṇṇaṁ jarā hanti.",
  "atk-s0513a45:207_8": "Nirayūpapattiyāti nirassāde niraye uppajjanatthāya.",
  "atk-s0513a45:208_0": "Evaṁ mahāsatte kathente rājā tussitvā tisso gāthā abhāsi –",
  "atk-s0513a45:209_0": "44.",
  "atk-s0513a45:210_0": " ‘‘Addhā hi saccaṁ vacanaṁ tavetaṁ, yathā isī bhāsasi evametaṁ;",
  "atk-s0513a45:211_0": "Kāmā ca me santi anapparūpā, te duccajā mādisakena bhikkhu.",
  "atk-s0513a45:212_0": "45.",
  "atk-s0513a45:213_0": " ‘‘Nāgo yathā paṅkamajjhe byasanno, passaṁ thalaṁ nābhisambhoti gantuṁ;",
  "atk-s0513a45:214_0": "Evampahaṁ kāmapaṅke byasanno, na bhikkhuno maggamanubbajāmi.",
  "atk-s0513a45:215_0": "46.",
  "atk-s0513a45:216_0": " ‘‘Yathāpi mātā ca pitā ca puttaṁ, anusāsare kinti sukhī bhaveyya;",
  "atk-s0513a45:217_0": "Evampi maṁ tvaṁ anusāsa bhante, yathā ciraṁ pecca sukhī bhaveyya’’nti.",
  "atk-s0513a45:218_0": "Tattha anapparūpāti aparittajātikā bahū aparimitā.",
  "atk-s0513a45:218_1": "Te duccajā mādisakenāti bhātika, tvaṁ kilese pahāya ṭhito, ahaṁ pana kāmapaṅke nimuggo, tasmā mādisakena te kāmā duccajā.",
  "atk-s0513a45:218_2": "‘‘Nāgo yathā’’ti iminā attano kāmapaṅke nimuggabhāvassa upamaṁ dasseti.",
  "atk-s0513a45:218_3": "Tattha byasannoti visanno anupaviṭṭho ayameva vā pāṭho.",
  "atk-s0513a45:218_4": "Magganti tumhākaṁ ovādānusāsanīmaggaṁ nānubbajāmi pabbajituṁ na sakkomi, idheva pana me ṭhitassa ovādaṁ dethāti.",
  "atk-s0513a45:218_5": "Anusāsareti anusāsanti.",
  "atk-s0513a45:219_0": "Atha naṁ mahāsatto āha –",
  "atk-s0513a45:220_0": "47.",
  "atk-s0513a45:221_0": " ‘‘No ce tuvaṁ ussahase janinda, kāme ime mānusake pahātuṁ;",
  "atk-s0513a45:222_0": "Dhammiṁ baliṁ paṭṭhapayassu rāja, adhammakāro tava māhu raṭṭhe.",
  "atk-s0513a45:223_0": "48.",
  "atk-s0513a45:224_0": " ‘‘Dūtā vidhāvantu disā catasso, nimantakā samaṇabrāhmaṇānaṁ;",
  "atk-s0513a45:225_0": "Te annapānena upaṭṭhahassu, vatthena senāsanapaccayena ca.",
  "atk-s0513a45:226_0": "49.",
  "atk-s0513a45:227_0": " ‘‘Annena pānena pasannacitto, santappaya samaṇabrāhmaṇe ca;",
  "atk-s0513a45:228_0": "Datvā ca bhutvā ca yathānubhāvaṁ, anindito saggamupehi ṭhānaṁ.",
  "atk-s0513a45:229_0": "50.",
  "atk-s0513a45:230_0": " ‘‘Sace ca taṁ rāja mado saheyya, nārīgaṇehi paricārayantaṁ;",
  "atk-s0513a45:231_0": "Imameva gāthaṁ manasī karohi, bhāsesi cenaṁ parisāya majjhe.",
  "atk-s0513a45:232_0": "51.",
  "atk-s0513a45:233_0": " ‘‘Abbhokāsasayo jantu, vajantyā khīrapāyito;",
  "atk-s0513a45:234_0": "Parikiṇṇo suvānehi, svājja rājāti vuccatī’’ti.",
  "atk-s0513a45:235_0": "Tattha ussahaseti ussahasi.",
  "atk-s0513a45:235_1": "Dhammiṁ balinti dhammena samena anatirittaṁ baliṁ gaṇhāti attho.",
  "atk-s0513a45:235_2": "Adhammakāroti porāṇakarājūhi ṭhapitaṁ vinicchayadhammaṁ bhinditvā pavattā adhammakiriyā.",
  "atk-s0513a45:235_3": "Nimantakāti dhammikasamaṇabrāhmaṇe nimantetvā pakkosakā.",
  "atk-s0513a45:235_4": "Yathānubhāvanti yathābalaṁ yathāsattiṁ.",
  "atk-s0513a45:235_5": "Imameva gāthanti idāni vattabbaṁ sandhāyāha.",
  "atk-s0513a45:235_6": "Tatrāyaṁ adhippāyo –",
  "atk-s0513a45:235_7": "‘‘mahārāja, sace taṁ mado abhibhaveyya, sace te nārīgaṇaparivutassa rūpādayo vā kāmaguṇe rajjasukhaṁ vā ārabbha māno uppajjeyya, athevaṁ cinteyyāsi ‘ahaṁ pure caṇḍālayoniyaṁ nibbatto channassa tiṇakuṭimattassapi abhāvā abbhokāsasayo ahosiṁ, tadā hi me mātā caṇḍālī araññaṁ dārupaṇṇādīnaṁ atthāya gacchantī maṁ kukkuragaṇassa majjhe abbhokāse nipajjāpetvā attano khīraṁ pāyetvā gacchati, sohaṁ kukkurehi parivārito tehiyeva saddhiṁ sunakhiyā khīraṁ pivitvā vaḍḍhito, evaṁ nīcajacco hutvā ajja rājā nāma jāto’ti.",
  "atk-s0513a45:235_8": "‘Iti kho, tvaṁ mahārāja, iminā atthena attānaṁ ovadanto yo so pubbe abbhokāsasayo jantu araññe vajantiyā caṇḍāliyā ito cito ca anusañcarantiyā sunakhiyā ca khīraṁ pāyito sunakhehi parikiṇṇo vaḍḍhito, so ajja rājāti vuccatī’ti imaṁ gāthaṁ bhāseyyāsī’’ti.",
  "atk-s0513a45:236_0": "Evaṁ mahāsatto tassa ovādaṁ datvā ‘‘dinno te mayā ovādo, idāni tvaṁ pabbaja vā mā vā, attanāva attano kammassa vipākaṁ paṭisevissatī’’ti vatvā ākāse uppatitvā tassa matthake pādarajaṁ pātento himavantameva gato.",
  "atk-s0513a45:236_1": "Rājāpi taṁ disvā uppannasaṁvego jeṭṭhaputtassa rajjaṁ datvā balakāyaṁ nivattetvā himavantābhimukho pāyāsi.",
  "atk-s0513a45:236_2": "Mahāsatto tassāgamanaṁ ñatvā isigaṇaparivuto āgantvā taṁ ādāya gantvā pabbājetvā kasiṇaparikammaṁ ācikkhi.",
  "atk-s0513a45:236_3": "So jhānābhiññaṁ nibbattesi.",
  "atk-s0513a45:236_4": "Iti te ubhopi brahmalokūpagā ahesuṁ.",
  "atk-s0513a45:237_0": "Satthā imaṁ dhammadesanaṁ āharitvā ‘‘evaṁ, bhikkhave, porāṇakapaṇḍitā tīṇi cattāri bhavantarāni gacchantāpi daḷhavissāsāva ahesu’’nti vatvā jātakaṁ samodhānesi –",
  "atk-s0513a45:237_1": "‘‘tadā sambhūtapaṇḍito ānando ahosi, cittapaṇḍito pana ahameva ahosi’’nti.",
  "atk-s0513a45:238_0": "Cittasambhūtajātakavaṇṇanā dutiyā",
  "atk-s0513a45:240_0": " [499] 3. Sivijātakavaṇṇanā",
  "atk-s0513a45:241_0": "Dūreapassaṁ therovāti idaṁ satthā jetavane viharanto asadisadānaṁ ārabbha kathesi.",
  "atk-s0513a45:241_1": "Taṁ aṭṭhakanipāte sivijātake vitthāritameva.",
  "atk-s0513a45:241_2": "Tadā pana rājā sattame divase sabbaparikkhāre datvā anumodanaṁ yāci, satthā akatvāva pakkāmi.",
  "atk-s0513a45:241_3": "Rājā bhuttapātarāso vihāraṁ gantvā ‘‘kasmā, bhante, anumodanaṁ na karitthā’’ti āha.",
  "atk-s0513a45:241_4": "Satthā ‘‘aparisuddhā, mahārāja, parisā’’ti vatvā ‘‘na ve kadariyā devalokaṁ vajantī’’ti (dha. pa.",
  "atk-s0513a45:241_5": "177) gāthāya dhammaṁ desesi.",
  "atk-s0513a45:241_6": "Rājā pasīditvā satasahassagghanakena sīveyyakena uttarāsaṅgena tathāgataṁ pūjetvā nagaraṁ pāvisi.",
  "atk-s0513a45:241_7": "Punadivase dhammasabhāyaṁ kathaṁ samuṭṭhāpesuṁ ‘‘āvuso, kosalarājā asadisadānaṁ datvā tādisenapi dānena atitto dasabalena dhamme desite puna satasahassagghanakaṁ sīveyyakavatthaṁ adāsi, yāva atitto vata āvuso dānena rājā’’ti.",
  "atk-s0513a45:241_8": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘imāya nāmā’’ti vutte ‘‘bhikkhave, bāhirabhaṇḍaṁ nāma sudinnaṁ, porāṇakapaṇḍitā sakalajambudīpaṁ unnaṅgalaṁ katvā devasikaṁ chasatasahassapariccāgena dānaṁ dadamānāpi bāhiradānena atittā ‘piyassa dātā piyaṁ labhatī’ti sampattayācakānaṁ akkhīni uppāṭetvā adaṁsuyevā’’ti vatvā atītaṁ āhari.",
  "atk-s0513a45:242_0": "Atīte siviraṭṭhe ariṭṭhapuranagare sivimahārāje rajjaṁ kārente mahāsatto tassa putto hutvā nibbatti, ‘‘sivikumāro’’tissa nāmaṁ kariṁsu.",
  "atk-s0513a45:242_1": "So vayappatto takkasilaṁ gantvā uggahitasippo āgantvā pitu sippaṁ dassetvā uparajjaṁ labhitvā aparabhāge pitu accayena rājā hutvā agatigamanaṁ pahāya dasa rājadhamme akopetvā dhammena rajjaṁ kāretvā catūsu dvāresu nagaramajjhe nivesanadvāre cāti cha dānasālāyo kāretvā devasikaṁ chasatasahassapariccāgena mahādānaṁ pavattesi.",
  "atk-s0513a45:242_2": "Aṭṭhamiyaṁ cātuddasiyaṁ pannarasiyañca niccaṁ dānasālaṁ gantvā dānaṁ olokesi.",
  "atk-s0513a45:242_3": "So ekadā puṇṇamadivase pātova samussitasetacchatte rājapallaṅke nisinno attanā dinnadānaṁ āvajjento bāhiravatthuṁ attanā adinnaṁ nāma adisvā ‘‘mayā bāhiravatthu adinnaṁ nāma natthi, na maṁ bāhiradānaṁ toseti, ahaṁ ajjhattikadānaṁ dātukāmo, aho vata ajja mama dānasālaṁ gatakāle kocideva yācako bāhiravatthuṁ ayācitvā ajjhattikassa nāmaṁ gaṇheyya, sace hi me koci hadayamaṁsassa nāmaṁ gaṇheyya, kaṇayena uraṁ paharitvā pasannaudakato sanāḷaṁ padumaṁ uddharanto viya lohitabindūni paggharantaṁ hadayaṁ nīharitvā dassāmi.",
  "atk-s0513a45:242_4": "Sace sarīramaṁsassa nāmaṁ gaṇheyya, avalekhanasatthakena telasiṅgaṁ likhanto viya sarīramaṁsaṁ otāretvā dassāmi.",
  "atk-s0513a45:242_5": "Sace lohitassa nāmaṁ gaṇheyya, yantamukhe pakkhanditvā upanītaṁ bhājanaṁ pūretvā lohitaṁ dassāmi.",
  "atk-s0513a45:242_6": "Sace vā pana koci ‘gehe me kammaṁ nappavattati, gehe me dāsakammaṁ karohī’ti vadeyya, rājavesaṁ apanetvā bahi ṭhatvā attānaṁ sāvetvā dāsakammaṁ karissāmi.",
  "atk-s0513a45:242_7": "Sace me koci akkhino nāmaṁ gaṇheyya, tālamiñjaṁ nīharanto viya akkhīni uppāṭetvā dassāmī’’ti cintesi.",
  "atk-s0513a45:243_0": "Iti so –",
  "atk-s0513a45:244_0": "‘‘Yaṁkiñci mānusaṁ dānaṁ, adinnaṁ me na vijjati;",
  "atk-s0513a45:245_0": "Yopi yāceyya maṁ cakkhuṁ, dadeyyaṁ avikampito’’ti. (cariyā. 1.52) –",
  "atk-s0513a45:246_0": "Cintetvā soḷasahi gandhodakaghaṭehi nhāyitvā sabbālaṅkārapaṭimaṇḍito nānaggarasabhojanaṁ bhuñjitvā alaṅkatahatthikkhandhavaragato dānaggaṁ agamāsi.",
  "atk-s0513a45:246_1": "Sakko tassa ajjhāsayaṁ viditvā ‘‘sivirājā ‘ajja sampattayācakānaṁ cakkhūni uppāṭetvā dassāmī’ti cintesi, sakkhissati nu kho dātuṁ, udāhu no’’ti tassa vimaṁsanatthāya jarāpatto andhabrāhmaṇo viya hutvā rañño dānaggagamanakāle ekasmiṁ unnatappadese hatthaṁ pasāretvā rājānaṁ jayāpetvā aṭṭhāsi.",
  "atk-s0513a45:246_2": "Rājā tadabhimukhaṁ vāraṇaṁ pesetvā ‘‘brāhmaṇa, kiṁ vadesī’’ti pucchi.",
  "atk-s0513a45:246_3": "Atha naṁ sakko ‘‘mahārāja, tava dānajjhāsayaṁ nissāya samuggatena kittighosena sakalalokasannivāso nirantaraṁ phuṭo, ahaṁ andho, tvaṁ dvicakkhuko’’ti vatvā cakkhuṁ yācanto paṭhamaṁ gāthamāha –",
  "atk-s0513a45:247_0": "52.",
  "atk-s0513a45:248_0": " ‘‘Dūre apassaṁ therova, cakkhuṁ yācitumāgato;",
  "atk-s0513a45:249_0": "Ekanettā bhavissāma, cakkhuṁ me dehi yācito’’ti.",
  "atk-s0513a45:250_0": "Tattha dūreti ito dūre vasanto.",
  "atk-s0513a45:250_1": "Theroti jarājiṇṇathero.",
  "atk-s0513a45:250_2": "Ekanettāti ekaṁ nettaṁ mayhaṁ dehi, evaṁ dvepi ekekanettā bhavissāmāti.",
  "atk-s0513a45:251_0": "Taṁ sutvā mahāsatto ‘‘idānevāhaṁ pāsāde nisinno cintetvā āgato, aho me lābho, ajjeva me manoratho matthakaṁ pāpuṇissati, adinnapubbaṁ dānaṁ dassāmī’’ti tuṭṭhamānaso dutiyaṁ gāthamāha –",
  "atk-s0513a45:252_0": "53.",
  "atk-s0513a45:253_0": " ‘‘Kenānusiṭṭho idha māgatosi, vanibbaka cakkhupathāni yācituṁ;",
  "atk-s0513a45:254_0": "Suduccajaṁ yācasi uttamaṅgaṁ, yamāhu nettaṁ purisena ‘duccaja’nti.",
  "atk-s0513a45:255_0": "Tattha vanibbakāti taṁ ālapati.",
  "atk-s0513a45:255_1": "Cakkhupathānīti cakkhūnametaṁ nāmaṁ.",
  "atk-s0513a45:255_2": "Yamāhūti yaṁ paṇḍitā ‘‘duccaja’’nti kathenti.",
  "atk-s0513a45:256_0": "Ito paraṁ uttānasambandhagāthā pāḷinayeneva veditabbā –",
  "atk-s0513a45:257_0": "54.",
  "atk-s0513a45:258_0": " ‘‘Yamāhu devesu sujampatīti, maghavāti naṁ āhu manussaloke;",
  "atk-s0513a45:259_0": "Tenānusiṭṭho idha māgatosmi, vanibbako cakkhupathāni yācituṁ.",
  "atk-s0513a45:260_0": "55.",
  "atk-s0513a45:261_0": " ‘‘Vanibbato mayha vaniṁ anuttaraṁ, dadāhi te cakkhupathāni yācito;",
  "atk-s0513a45:262_0": "Dadāhi me cakkhupathaṁ anuttaraṁ, yamāhu nettaṁ purisena duccajaṁ.",
  "atk-s0513a45:263_0": "56.",
  "atk-s0513a45:264_0": " ‘‘Yena atthena āgacchi, yamatthamabhipatthayaṁ;",
  "atk-s0513a45:265_0": "Te te ijjhantu saṅkappā, labha cakkhūni brāhmaṇa.",
  "atk-s0513a45:266_0": "57.",
  "atk-s0513a45:267_0": " ‘‘Ekaṁ te yācamānassa, ubhayāni dadāmahaṁ;",
  "atk-s0513a45:268_0": "Sa cakkhumā gaccha janassa pekkhato, yadicchase tvaṁ tadate samijjhatū’’ti.",
  "atk-s0513a45:269_0": "Tattha vanibbatoti yācantassa.",
  "atk-s0513a45:269_1": "Vaninti yācanaṁ.",
  "atk-s0513a45:269_2": "Te teti te tava tassa atthassa saṅkappā.",
  "atk-s0513a45:269_3": "Sa cakkhumāti so tvaṁ mama cakkhūhi cakkhumā hutvā.",
  "atk-s0513a45:269_4": "Yadicchase tvaṁ tadate samijjhatūti yaṁ tvaṁ mama santikā icchasi, taṁ te samijjhatūti.",
  "atk-s0513a45:270_0": "Rājā ettakaṁ kathetvā ‘‘idheva mayā akkhīni uppāṭetvā dātuṁ asāruppa’’nti cintetvā brāhmaṇaṁ ādāya antepuraṁ gantvā rājāsane nisīditvā sīvikaṁ nāma vejjaṁ pakkosāpetvā ‘‘akkhiṁ me sodhehī’’ti āha.",
  "atk-s0513a45:270_1": "‘‘Amhākaṁ kira rājā akkhīni uppāṭetvā brāhmaṇassa dātukāmo’’ti sakalanagare ekakolāhalaṁ ahosi.",
  "atk-s0513a45:270_2": "Atha senāpatiādayo rājavallabhā ca nāgarā ca orodhā ca sabbe sannipatitvā rājānaṁ vārentā tisso gāthā avocuṁ –",
  "atk-s0513a45:271_0": "58.",
  "atk-s0513a45:272_0": " ‘‘Mā no deva adā cakkhuṁ, mā no sabbe parākari;",
  "atk-s0513a45:273_0": "Dhanaṁ dehi mahārāja, muttā veḷuriyā bahū.",
  "atk-s0513a45:274_0": "59.",
  "atk-s0513a45:275_0": " ‘‘Yutte deva rathe dehi, ājānīye calaṅkate;",
  "atk-s0513a45:276_0": "Nāge dehi mahārāja, hemakappanavāsase.",
  "atk-s0513a45:277_0": "60.",
  "atk-s0513a45:278_0": " ‘‘Yathā taṁ sivayo sabbe, sayoggā sarathā sadā;",
  "atk-s0513a45:279_0": "Samantā parikireyyuṁ, evaṁ dehi rathesabhā’’ti.",
  "atk-s0513a45:280_0": "Tattha parākarīti pariccaji.",
  "atk-s0513a45:280_1": "Akkhīsu hi dinnesu rajjaṁ tvaṁ na kāressasi, añño rājā bhavissati, evaṁ tayā mayaṁ pariccattā nāma bhavissāmāti adhippāyenevamāhaṁsu.",
  "atk-s0513a45:280_2": "Parikireyyunti parivāreyyuṁ.",
  "atk-s0513a45:280_3": "Evaṁ dehīti yathā taṁ avikalacakkhuṁ sivayo parivāreyyuṁ, evaṁ bāhiradhanamevassa dehi, mā akkhīni.",
  "atk-s0513a45:280_4": "Akkhīsu hi dinnesu na taṁ sivayo parivāressantīti.",
  "atk-s0513a45:281_0": "Atha rājā tisso gāthā abhāsi –",
  "atk-s0513a45:282_0": "61.",
  "atk-s0513a45:283_0": " ‘‘Yo ve dassanti vatvāna, adāne kurute mano;",
  "atk-s0513a45:284_0": "Bhūmyaṁ so patitaṁ pāsaṁ, gīvāyaṁ paṭimuñcati.",
  "atk-s0513a45:285_0": "62.",
  "atk-s0513a45:286_0": " ‘‘Yo ve dassanti vatvānaṁ, adāne kurute mano;",
  "atk-s0513a45:287_0": "Pāpā pāpataro hoti, sampatto yamasādhanaṁ.",
  "atk-s0513a45:288_0": "63.",
  "atk-s0513a45:289_0": " ‘‘Yañhi yāce tañhi dade, yaṁ na yāce na taṁ dade;",
  "atk-s0513a45:290_0": "Svāhaṁ tameva dassāmi, yaṁ maṁ yācati brāhmaṇo’’ti.",
  "atk-s0513a45:291_0": "Tattha paṭimuñcatīti paveseti.",
  "atk-s0513a45:291_1": "Pāpā pāpataroti lāmakāpi lāmakataro nāma hoti.",
  "atk-s0513a45:291_2": "Sampatto yamasādhananti yamassa āṇāpavattiṭṭhānaṁ ussadanirayaṁ esa pattoyeva nāma hoti.",
  "atk-s0513a45:291_3": "Yañhi yāceti yaṁ yācako yāceyya, dāyakopi tameva dadeyya, na ayācitaṁ, ayañca brāhmaṇo maṁ cakkhuṁ yācati, na muttādikaṁ dhanaṁ, tadevassāhaṁ dassāmīti vadati.",
  "atk-s0513a45:292_0": "Atha naṁ amaccā ‘‘kiṁ patthetvā cakkhūni desī’’ti pucchantā gāthamāhaṁsu –",
  "atk-s0513a45:293_0": "64.",
  "atk-s0513a45:294_0": " ‘‘Āyuṁ nu vaṇṇaṁ nu sukhaṁ balaṁ nu, kiṁ patthayāno nu janinda desi;",
  "atk-s0513a45:295_0": "Kathañhi rājā sivinaṁ anuttaro, cakkhūni dajjā paralokahetū’’ti.",
  "atk-s0513a45:296_0": "Tattha paralokahetūti mahārāja, kathaṁ nāma tumhādiso paṇḍitapuriso sandiṭṭhikaṁ issariyaṁ pahāya paralokahetu cakkhūni dadeyyāti.",
  "atk-s0513a45:297_0": "Atha nesaṁ kathento rājā gāthamāha –",
  "atk-s0513a45:298_0": "65.",
  "atk-s0513a45:299_0": " ‘‘Na vāhametaṁ yasasā dadāmi, na puttamicche na dhanaṁ na raṭṭhaṁ;",
  "atk-s0513a45:300_0": "Satañca dhammo carito purāṇo, icceva dāne ramate mano mamā’’ti.",
  "atk-s0513a45:301_0": "Tattha na vāhanti na ve ahaṁ.",
  "atk-s0513a45:301_1": "Yasasāti dibbassa vā mānusassa vā yasassa kāraṇā.",
  "atk-s0513a45:301_2": "Na puttamiccheti imassa cakkhudānassa phalena nevāhaṁ puttaṁ icchāmi, na dhanaṁ na raṭṭhaṁ, apica sataṁ paṇḍitānaṁ sabbaññubodhisattānaṁ esa āciṇṇo samāciṇṇo porāṇakamaggo, yadidaṁ pāramīpūraṇaṁ nāma.",
  "atk-s0513a45:301_3": "Na hi pāramiyo apūretvā bodhipallaṅke sabbaññutaṁ pāpuṇituṁ samattho nāma atthi, ahañca pāramiyo pūretvā buddho bhavitukāmo.",
  "atk-s0513a45:301_4": "Icceva dāne ramate mano mamāti iminā kāraṇena mama mano dāneyeva niratoti vadati.",
  "atk-s0513a45:302_0": "Sammāsambuddhopi dhammasenāpatisāriputtattherassa cariyāpiṭakaṁ desento ‘‘mayhaṁ dvīhi cakkhūhipi sabbaññutaññāṇameva piyatara’’nti dīpetuṁ āha –",
  "atk-s0513a45:303_0": "‘‘Na me dessā ubho cakkhū, attānaṁ me na dessiyaṁ;",
  "atk-s0513a45:304_0": "Sabbaññutaṁ piyaṁ mayhaṁ, tasmā cakkhuṁ adāsaha’’nti. (cariyā. 1.66);",
  "atk-s0513a45:305_0": "Mahāsattassa pana kathaṁ sutvā amaccesu appaṭibhāṇesu ṭhitesu mahāsatto sīvikaṁ vejjaṁ gāthāya ajjhabhāsi –",
  "atk-s0513a45:306_0": "66.",
  "atk-s0513a45:307_0": " ‘‘Sakhā ca mitto ca mamāsi sīvika, susikkhito sādhu karohi me vaco;",
  "atk-s0513a45:308_0": "Uddharitvā cakkhūni mamaṁ jigīsato, hatthesu ṭhapehi vanibbakassā’’ti.",
  "atk-s0513a45:309_0": "Tassattho –",
  "atk-s0513a45:309_1": "samma sīvika, tvaṁ mayhaṁ sahāyo ca mitto ca vejjasippe cāsi susikkhito, sādhu me vacanaṁ karohi.",
  "atk-s0513a45:309_2": "Mama jigīsato upadhārentassa olokentasseva tālamiñjaṁ viya me akkhīni uddharitvā imassa yācakassa hatthesu ṭhapehīti.",
  "atk-s0513a45:310_0": "Atha naṁ sīviko āha ‘‘cakkhudānaṁ nāma bhāriyaṁ, upadhārehi, devā’’ti.",
  "atk-s0513a45:310_1": "Sīvika, upadhāritaṁ mayā, tvaṁ mā papañcaṁ karohi, mā mayā saddhiṁ bahuṁ kathehīti.",
  "atk-s0513a45:310_2": "So cintesi ‘‘ayuttaṁ mādisassa susikkhitassa vejjassa rañño akkhīsu satthapātana’’nti.",
  "atk-s0513a45:310_3": "So nānābhesajjāni ghaṁsitvā bhesajjacuṇṇena nīluppalaṁ paribhāvetvā dakkhiṇakkhiṁ upasiṅghāpesi, akkhi parivatti, dukkhavedanā uppajji.",
  "atk-s0513a45:310_4": "‘‘Sallakkhehi, mahārāja, paṭipākatikakaraṇaṁ mayhaṁ bhāro’’ti.",
  "atk-s0513a45:310_5": "‘‘Alañhi tāta mā papañcaṁ karī’’ti.",
  "atk-s0513a45:310_6": "So paribhāvetvā puna upasiṅghāpesi, akkhi akkhikūpato mucci, balavatarā vedanā udapādi.",
  "atk-s0513a45:310_7": "‘‘Sallakkhehi mahārāja, sakkomahaṁ paṭipākatikaṁ kātu’’nti.",
  "atk-s0513a45:310_8": "‘‘Mā papañcaṁ karī’’ti.",
  "atk-s0513a45:310_9": "So tatiyavāre kharataraṁ paribhāvetvā upanāmesi.",
  "atk-s0513a45:310_10": "Akkhi osadhabalena paribbhamitvā akkhikūpato nikkhamitvā nhārusuttakena olambamānaṁ aṭṭhāsi.",
  "atk-s0513a45:310_11": "Sallakkhehi narinda, puna pākatikakaraṇaṁ mayhaṁ balanti.",
  "atk-s0513a45:310_12": "Mā papañcaṁ karīti.",
  "atk-s0513a45:310_13": "Adhimattā vedanā udapādi, lohitaṁ pagghari, nivatthasāṭakā lohitena temiṁsu.",
  "atk-s0513a45:310_14": "Orodhā ca amaccā ca rañño pādamūle patitvā ‘‘deva akkhīni mā dehī’’ti mahāparidevaṁ parideviṁsu.",
  "atk-s0513a45:311_0": "Rājā vedanaṁ adhivāsetvā ‘‘tāta, mā papañcaṁ karī’’ti āha.",
  "atk-s0513a45:311_1": "So ‘‘sādhu, devā’’ti vāmahatthena akkhiṁ dhāretvā dakkhiṇahatthena satthakaṁ ādāya akkhisuttakaṁ chinditvā akkhiṁ gahetvā mahāsattassa hatthe ṭhapesi.",
  "atk-s0513a45:311_2": "So vāmakkhinā dakkhiṇakkhiṁ oloketvā vedanaṁ adhivāsetvā ‘‘ehi brāhmaṇā’’ti brāhmaṇaṁ pakkositvā ‘‘mama ito akkhito sataguṇena sahassaguṇena satasahassaguṇena sabbaññutaññāṇakkhimeva piyataraṁ, tassa me idaṁ paccayo hotū’’ti vatvā brāhmaṇassa akkhiṁ adāsi.",
  "atk-s0513a45:311_3": "So taṁ ukkhipitvā attano akkhimhi ṭhapesi.",
  "atk-s0513a45:311_4": "Taṁ tassānubhāvena vikasitanīluppalaṁ viya hutvā patiṭṭhāsi.",
  "atk-s0513a45:311_5": "Mahāsatto vāmakkhinā tassa taṁ akkhiṁ disvā ‘‘aho, sudinnaṁ mayā akkhidāna’’nti anto samuggatāya pītiyā nirantaraṁ phuṭo hutvā itarampi akkhiṁ adāsi.",
  "atk-s0513a45:311_6": "Sakko tampi attano akkhimhi ṭhapetvā rājanivesanā nikkhamitvā mahājanassa olokentasseva nagarā nikkhamitvā devalokameva gato.",
  "atk-s0513a45:311_7": "Tamatthaṁ pakāsento satthā diyaḍḍhagāthamāha –",
  "atk-s0513a45:312_0": "67.",
  "atk-s0513a45:313_0": " ‘‘Codito sivirājena, sīviko vacanaṁkaro;",
  "atk-s0513a45:314_0": "Rañño cakkhūnuddharitvā, brāhmaṇassūpanāmayi;",
  "atk-s0513a45:315_0": "Sacakkhu brāhmaṇo āsi, andho rājā upāvisī’’ti.",
  "atk-s0513a45:316_0": "Rañño na cirasseva akkhīni ruhiṁsu, ruhamānāni ca āvāṭabhāvaṁ appatvā kambalageṇḍukena viya uggatena maṁsapiṇḍena pūretvā cittakammarūpassa viya akkhīni ahesuṁ, vedanā pacchijji.",
  "atk-s0513a45:316_1": "Atha mahāsatto katipāhaṁ pāsāde vasitvā ‘‘kiṁ andhassa rajjena, amaccānaṁ rajjaṁ niyyādetvā uyyānaṁ gantvā pabbajitvā samaṇadhammaṁ karissāmī’’ti cintetvā amacce pakkosāpetvā tesaṁ tamatthaṁ ārocetvā ‘‘eko mukhadhovanādidāyako kappiyakārakova mayhaṁ santike bhavissati, sarīrakiccaṭṭhānesupi me rajjukaṁ bandhathā’’ti vatvā sārathiṁ āmantetvā ‘‘rathaṁ yojehī’’ti āha.",
  "atk-s0513a45:316_2": "Amaccā panassa rathena gantuṁ adatvā suvaṇṇasivikāya naṁ netvā pokkharaṇītīre nisīdāpetvā ārakkhaṁ saṁvidhāya paṭikkamiṁsu.",
  "atk-s0513a45:316_3": "Rājā pallaṅkena nisinno attano dānaṁ āvajjesi.",
  "atk-s0513a45:316_4": "Tasmiṁ khaṇe sakkassa āsanaṁ uṇhaṁ ahosi.",
  "atk-s0513a45:316_5": "So āvajjento taṁ kāraṇaṁ disvā ‘‘mahārājassa varaṁ datvā cakkhuṁ paṭipākatikaṁ karissāmī’’ti cintetvā tattha gantvā mahāsattassa avidūre aparāparaṁ caṅkami.",
  "atk-s0513a45:316_6": "Tamatthaṁ pakāsento satthā imā gāthā āha –",
  "atk-s0513a45:317_0": "68.",
  "atk-s0513a45:318_0": " ‘‘Tato so katipāhassa, uparūḷhesu cakkhusu;",
  "atk-s0513a45:319_0": "Sūtaṁ āmantayī rājā, sivīnaṁ raṭṭhavaḍḍhano.",
  "atk-s0513a45:320_0": "69.",
  "atk-s0513a45:321_0": " ‘‘Yojehi sārathi yānaṁ, yuttañca paṭivedaya;",
  "atk-s0513a45:322_0": "Uyyānabhūmiṁ gacchāma, pokkharañño vanāni ca.",
  "atk-s0513a45:323_0": "70.",
  "atk-s0513a45:324_0": " ‘‘So ca pokkharaṇītīre, pallaṅkena upāvisi;",
  "atk-s0513a45:325_0": "Tassa sakko pāturahu, devarājā sujampatī’’ti.",
  "atk-s0513a45:326_0": "Sakkopi mahāsattena padasaddaṁ sutvā ‘‘ko eso’’ti puṭṭho gāthamāha –",
  "atk-s0513a45:327_0": "71.",
  "atk-s0513a45:328_0": " ‘‘Sakkohamasmi devindo, āgatosmi tavantike;",
  "atk-s0513a45:329_0": "Varaṁ varassu rājīsi, yaṁ kiñci manasicchasī’’ti. –",
  "atk-s0513a45:330_0": "Evaṁ vutte rājā gāthamāha –",
  "atk-s0513a45:331_0": "72.",
  "atk-s0513a45:332_0": " ‘‘Pahūtaṁ me dhanaṁ sakka, balaṁ koso canappako;",
  "atk-s0513a45:333_0": "Andhassa me sato dāni, maraṇaññeva ruccatī’’ti.",
  "atk-s0513a45:335_0": "Tattha maraṇaññeva ruccatīti devarāja, idāni mayhaṁ andhabhāvena maraṇameva ruccati, taṁ me dehīti.",
  "atk-s0513a45:336_0": "Atha naṁ sakko āha ‘‘sivirāja, kiṁ pana tvaṁ maritukāmo hutvā maraṇaṁ rocesi, udāhu andhabhāvenā’’ti?",
  "atk-s0513a45:336_1": "‘‘Andhabhāvena devā’’ti.",
  "atk-s0513a45:336_2": "‘‘Mahārāja, dānaṁ nāma na kevalaṁ samparāyatthameva dīyati, diṭṭhadhammatthāyapi paccayo hoti, tvañca ekaṁ cakkhuṁ yācito dve adāsi, tena saccakiriyaṁ karohī’’ti kathaṁ samuṭṭhāpetvā āha –",
  "atk-s0513a45:337_0": "73.",
  "atk-s0513a45:338_0": " ‘‘Yāni saccāni dvipadinda, tāni bhāsassu khattiya;",
  "atk-s0513a45:339_0": "Saccaṁ te bhaṇamānassa, puna cakkhu bhavissatī’’ti.",
  "atk-s0513a45:340_0": "Taṁ sutvā mahāsatto ‘‘sakka, sacesi mama cakkhuṁ dātukāmo, aññaṁ upāyaṁ mā kari, mama dānanissandeneva me cakkhu uppajjatū’’ti vatvā sakkena ‘‘mahārāja, ahaṁ sakko devarājāpi na paresaṁ cakkhuṁ dātuṁ sakkomi, tayā dinnadānassa phaleneva te cakkhu uppajjissatī’’ti vutte ‘‘tena hi mayā dānaṁ sudinna’’nti vatvā saccakiriyaṁ karonto gāthamāha –",
  "atk-s0513a45:341_0": "74.",
  "atk-s0513a45:342_0": " ‘‘Ye maṁ yācitumāyanti, nānāgottā vanibbakā;",
  "atk-s0513a45:343_0": "Yopi maṁ yācate tattha, sopi me manaso piyo;",
  "atk-s0513a45:344_0": "Etena saccavajjena, cakkhu me upapajjathā’’ti.",
  "atk-s0513a45:345_0": "Tattha ye manti ye maṁ yācituṁ āgacchanti, tesu yācakesu āgacchantesu yopi maṁ yācate, sopi me manaso piyo.",
  "atk-s0513a45:345_1": "Etenāti sace mama sabbepi yācakā piyā, saccamevetaṁ mayā vuttaṁ, etena me saccavacanena ekaṁ me cakkhu upapajjatha upapajjatūti āha.",
  "atk-s0513a45:346_0": "Athassa vacanānantarameva paṭhamaṁ cakkhu udapādi. Tato dutiyassa uppajjanatthāya gāthādvayamāha –",
  "atk-s0513a45:347_0": "75.",
  "atk-s0513a45:348_0": " ‘‘Yaṁ maṁ so yācituṁ āgā, dehi cakkhunti brāhmaṇo;",
  "atk-s0513a45:349_0": "Tassa cakkhūni pādāsiṁ, brāhmaṇassa vanibbato.",
  "atk-s0513a45:350_0": "76.",
  "atk-s0513a45:351_0": " ‘‘Bhiyyo maṁ āvisī pīti, somanassañcanappakaṁ;",
  "atk-s0513a45:352_0": "Etena saccavajjena, dutiyaṁ me upapajjathā’’ti.",
  "atk-s0513a45:353_0": "Tattha yaṁ manti yo maṁ yācati.",
  "atk-s0513a45:353_1": "Soti so cakkhuvikalo brāhmaṇo ‘‘dehi me cakkhu’’nti yācituṁ āgato.",
  "atk-s0513a45:353_2": "Vanibbatoti yācantassa.",
  "atk-s0513a45:353_3": "Bhiyyo maṁ āvisīti brāhmaṇassa cakkhūni datvā andhakālato paṭṭhāya tasmiṁ andhakāle tathārūpaṁ vedanaṁ agaṇetvā ‘‘aho sudinnaṁ me dāna’’nti paccavekkhantaṁ maṁ bhiyyo atirekatarā pīti āvisi, mama hadayaṁ paviṭṭhā, somanassañca mama anantaṁ aparimāṇaṁ uppajji.",
  "atk-s0513a45:353_4": "Etenāti sace mama tadā anappakaṁ pītisomanassaṁ uppannaṁ, saccamevetaṁ mayā vuttaṁ, etena me saccavacanena dutiyampi cakkhu upapajjatūti āha.",
  "atk-s0513a45:354_0": "Taṅkhaṇaññeva dutiyampi cakkhu udapādi.",
  "atk-s0513a45:354_1": "Tāni panassa cakkhūni neva pākatikāni, na dibbāni.",
  "atk-s0513a45:354_2": "Sakkabrāhmaṇassa hi dinnaṁ cakkhuṁ puna pākatikaṁ kātuṁ na sakkā, upahatavatthuno ca dibbacakkhu nāma na uppajjati, tāni panassa saccapāramitānubhāvena sambhūtāni cakkhūnīti vuttāni.",
  "atk-s0513a45:354_3": "Tesaṁ uppattisamakālameva sakkānubhāvena sabbā rājaparisā sannipatitāva ahesuṁ.",
  "atk-s0513a45:354_4": "Athassa sakko mahājanamajjheyeva thutiṁ karonto gāthādvayamāha –",
  "atk-s0513a45:355_0": "77.",
  "atk-s0513a45:356_0": " ‘‘Dhammena bhāsitā gāthā, sivīnaṁ raṭṭhavaḍḍhana;",
  "atk-s0513a45:357_0": "Etāni tava nettāni, dibbāni paṭidissare.",
  "atk-s0513a45:358_0": "78.",
  "atk-s0513a45:359_0": " ‘‘Tirokuṭṭaṁ tiroselaṁ, samatiggayha pabbataṁ;",
  "atk-s0513a45:360_0": "Samantā yojanasataṁ, dassanaṁ anubhontu te’’ti.",
  "atk-s0513a45:361_0": "Tattha dhammena bhāsitāti mahārāja, imā te gāthā dhammena sabhāveneva bhāsitā.",
  "atk-s0513a45:361_1": "Dibbānīti dibbānubhāvayuttāni.",
  "atk-s0513a45:361_2": "Paṭidissareti paṭidissanti.",
  "atk-s0513a45:361_3": "Tirokuṭṭanti mahārāja, imāni te cakkhūni devatānaṁ cakkhūni viya parakuṭṭaṁ paraselaṁ yaṁkiñci pabbatampi samatiggayha atikkamitvā samantā dasa disā yojanasataṁ rūpadassanaṁ anubhontu sādhentūti attho.",
  "atk-s0513a45:362_0": "Iti so ākāse ṭhatvā mahājanamajjhe imā gāthā bhāsitvā ‘‘appamatto hohī’’ti mahāsattaṁ ovaditvā devalokameva gato.",
  "atk-s0513a45:362_1": "Mahāsattopi mahājanaparivuto mahantena sakkārena nagaraṁ pavisitvā sucandakaṁ pāsādaṁ abhiruhi.",
  "atk-s0513a45:362_2": "Tena cakkhūnaṁ paṭiladdhabhāvo sakalasiviraṭṭhe pākaṭo jāto.",
  "atk-s0513a45:362_3": "Athassa dassanatthaṁ sakalaraṭṭhavāsino bahuṁ paṇṇākāraṁ gahetvā āgamiṁsu.",
  "atk-s0513a45:362_4": "Mahāsatto ‘‘imasmiṁ mahājanasannipāte mama dānaṁ vaṇṇayissāmī’’ti rājadvāre mahāmaṇḍapaṁ kāretvā samussitasetacchatte rājapallaṅke nisinno nagare bheriṁ carāpetvā sabbaseniyo sannipātetvā ‘‘ambho, siviraṭṭhavāsino imāni me dibbacakkhūni disvā ito paṭṭhāya dānaṁ adatvā mā bhuñjathā’’ti dhammaṁ desento catasso gāthā abhāsi –",
  "atk-s0513a45:363_0": "79.",
  "atk-s0513a45:364_0": " ‘‘Ko nīdha vittaṁ na dadeyya yācito, api visiṭṭhaṁ supiyampi attano;",
  "atk-s0513a45:365_0": "Tadiṅgha sabbe sivayo samāgatā, dibbāni nettāni mamajja passatha.",
  "atk-s0513a45:366_0": "80.",
  "atk-s0513a45:367_0": " ‘‘Tirokuṭṭaṁ tiroselaṁ, samatiggayha pabbataṁ;",
  "atk-s0513a45:368_0": "Samantā yojanasataṁ, dassanaṁ anubhonti me.",
  "atk-s0513a45:369_0": "81.",
  "atk-s0513a45:370_0": " ‘‘Na cāgamattā paramatthi kiñci, maccānaṁ idha jīvite;",
  "atk-s0513a45:371_0": "Datvāna mānusaṁ cakkhuṁ, laddhaṁ me cakkhuṁ amānusaṁ.",
  "atk-s0513a45:372_0": "82.",
  "atk-s0513a45:373_0": " ‘‘Etampi disvā sivayo, detha dānāni bhuñjatha;",
  "atk-s0513a45:374_0": "Datvā ca bhutvā ca yathānubhāvaṁ, aninditā saggamupetha ṭhāna’’nti.",
  "atk-s0513a45:375_0": "Tattha konīdhāti ko nu idha.",
  "atk-s0513a45:375_1": "Api visiṭṭhanti uttamampi samānaṁ.",
  "atk-s0513a45:375_2": "Cāgamattāti cāgapamāṇato aññaṁ varaṁ nāma natthi.",
  "atk-s0513a45:375_3": "Idha jīviteti imasmiṁ jīvaloke.",
  "atk-s0513a45:375_4": "‘‘Idha jīvata’’ntipi pāṭho, imasmiṁ loke jīvamānānanti attho.",
  "atk-s0513a45:375_5": "Amānusanti dibbacakkhu mayā laddhaṁ, iminā kāraṇena veditabbametaṁ ‘‘cāgato uttamaṁ nāma natthī’’ti.",
  "atk-s0513a45:375_6": "Etampi disvāti etaṁ mayā laddhaṁ dibbacakkhuṁ disvāpi.",
  "atk-s0513a45:376_0": "Iti imāhi catūhi gāthāhi dhammaṁ desetvā tato paṭṭhāya anvaddhamāsaṁ pannarasuposathesu mahājanaṁ sannipātāpetvā niccaṁ imāhi gāthāhi dhammaṁ desesi.",
  "atk-s0513a45:376_1": "Taṁ sutvā mahājano dānādīni puññāni katvā devalokaṁ pūrentova agamāsi.",
  "atk-s0513a45:377_0": "Satthā imaṁ dhammadesanaṁ āharitvā ‘‘evaṁ, bhikkhave, porāṇakapaṇḍitā bāhiradānena asantuṭṭhā sampattayācakānaṁ attano cakkhūni uppāṭetvā adaṁsū’’ti vatvā saccāni pakāsetvā jātakaṁ samodhānesi –",
  "atk-s0513a45:377_1": "‘‘tadā sīvikavejjo ānando ahosi, sakko anuruddho ahosi, sesaparisā buddhaparisā, sivirājā pana ahameva ahosi’’nti.",
  "atk-s0513a45:378_0": "Sivijātakavaṇṇanā tatiyā.",
  "atk-s0513a45:380_0": " [500] 4. Sirīmantajātakavaṇṇanā",
  "atk-s0513a45:381_0": "83-103.Paññāyupetaṁ siriyā vihīnanti ayaṁ sirīmantapañho mahāumaṅge (jā.",
  "atk-s0513a45:381_1": "2.22.590 ādayo) āvi bhavissati.",
  "atk-s0513a45:382_0": "Sirīmantajātakavaṇṇanā catutthā.",
  "atk-s0513a45:384_0": " [501] 5. Rohaṇamigajātakavaṇṇanā",
  "atk-s0513a45:385_0": "Eteyūthā patiyantīti idaṁ satthā veḷuvane viharanto āyasmato ānandassa jīvitapariccāgaṁ ārabbha kathesi.",
  "atk-s0513a45:385_1": "So panassa jīvitapariccāgo asītinipāte cūḷahaṁsajātake (jā.",
  "atk-s0513a45:385_2": "2.21.1 ādayo) dhanapāladamane āvi bhavissati.",
  "atk-s0513a45:385_3": "Evaṁ tenāyasmatā satthu atthāya jīvite pariccatte dhammasabhāyaṁ kathaṁ samuṭṭhāpesuṁ ‘‘āvuso, āyasmā ānando sekkhapaṭisambhidappatto hutvā dasabalassatthāya jīvitaṁ pariccajī’’ti.",
  "atk-s0513a45:385_4": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa mamatthāya jīvitaṁ pariccajiyevā’’ti vatvā atītaṁ āhari.",
  "atk-s0513a45:386_0": "Atīte bārāṇasiyaṁ brahmadatte rajjaṁ kārente khemā nāmassa aggamahesī ahosi.",
  "atk-s0513a45:386_1": "Tadā bodhisatto himavantapadese migayoniyaṁ nibbattitvā suvaṇṇavaṇṇo ahosi sobhaggappatto.",
  "atk-s0513a45:386_2": "Kaniṭṭhopissa cittamigo nāma suvaṇṇavaṇṇova ahosi, kaniṭṭhabhaginīpissa sutanā nāma suvaṇṇavaṇṇāva ahosi.",
  "atk-s0513a45:386_3": "Mahāsatto pana rohaṇo nāma migarājā ahosi.",
  "atk-s0513a45:386_4": "So himavante dve pabbatarājiyo atikkamitvā tatiyāya antare rohaṇaṁ nāma saraṁ nissāya asītimigasahassaparivāro vāsaṁ kappesi.",
  "atk-s0513a45:386_5": "So andhe jiṇṇe mātāpitaro posesi.",
  "atk-s0513a45:386_6": "Atheko bārāṇasito avidūre nesādagāmavāsī nesādaputto himavantaṁ paviṭṭho mahāsattaṁ disvā attano gāmaṁ āgantvā aparabhāge kālaṁ karonto puttassārocesi ‘‘tāta, amhākaṁ kammabhūmiyaṁ asukasmiṁ nāma ṭhāne suvaṇṇavaṇṇo migo vasati, sace rājā puccheyya, katheyyāsī’’ti.",
  "atk-s0513a45:387_0": "Athekadivasaṁ khemā devī paccūsakāle supinaṁ addasa.",
  "atk-s0513a45:387_1": "Evarūpo supino ahosi –",
  "atk-s0513a45:387_2": "suvaṇṇavaṇṇo migo āgantvā kañcanapīṭhe nisīditvā suvaṇṇakiṅkiṇikaṁ ākoṭento viya madhurassarena deviyā dhammaṁ deseti, sā sādhukāraṁ datvā dhammaṁ suṇāti.",
  "atk-s0513a45:387_3": "Migo dhammakathāya aniṭṭhitāya eva uṭṭhāya gacchati, sā ‘‘migaṁ gaṇhatha gaṇhathā’’ti vadantīyeva pabujjhi.",
  "atk-s0513a45:387_4": "Paricārikāyo tassā saddaṁ sutvā ‘‘pihitadvāravātapānaṁ gehaṁ vātassapi okāso natthi, ayyā, imāya velāya migaṁ gaṇhāpetī’’ti avahasiṁsu.",
  "atk-s0513a45:387_5": "Sā tasmiṁ khaṇe ‘‘supino aya’’nti ñatvā cintesi ‘‘supinoti vutte rājā anādaro bhavissati, ‘dohaḷo uppanno’ti vutte pana ādarena pariyesissati, suvaṇṇavaṇṇassa migassa dhammakathaṁ suṇissāmī’’ti.",
  "atk-s0513a45:387_6": "Sā gilānālayaṁ katvā nipajji.",
  "atk-s0513a45:387_7": "Rājā āgantvā ‘‘bhadde, kiṁ te aphāsuka’’nti pucchi.",
  "atk-s0513a45:387_8": "‘‘Deva, aññaṁ natthi, dohaḷo pana me uppanno’’ti.",
  "atk-s0513a45:387_9": "‘‘Kiṁ icchasi devī’’ti?",
  "atk-s0513a45:387_10": "‘‘Suvaṇṇavaṇṇassa dhammikamigassa dhammaṁ sotukāmā devā’’ti.",
  "atk-s0513a45:387_11": "‘‘Bhadde, yaṁ natthi, tattha te dohaḷo uppanno, suvaṇṇavaṇṇo nāma migoyeva natthī’’ti.",
  "atk-s0513a45:387_12": "So ‘‘sace na labhāmi, idheva me maraṇa’’nti rañño piṭṭhiṁ datvā nipajji.",
  "atk-s0513a45:388_0": "Rājā ‘‘sace atthi, labhissasī’’ti parisamajjhe nisīditvā morajātake (jā.",
  "atk-s0513a45:388_1": "1.2.17 ādayo) vuttanayeneva amacce ca brāhmaṇe ca pucchitvā ‘‘suvaṇṇavaṇṇā migā nāma hontī’’ti sutvā luddake sannipātetvā ‘‘evarūpo migo kena diṭṭho, kena suto’’ti pucchitvā tena nesādaputtena pitu santikā sutaniyāmena kathite ‘‘samma, tassa te migassa ānītakāle mahantaṁ sakkāraṁ karissāmi, gaccha ānehi na’’nti vatvā paribbayaṁ datvā taṁ pesesi.",
  "atk-s0513a45:388_2": "Sopi ‘‘sacāhaṁ, deva, taṁ ānetuṁ na sakkhissāmi, cammamassa ānessāmi, taṁ ānetuṁ asakkonto lomānipissa ānessāmi, tumhe mā cintayitthā’’ti vatvā attano nivesanaṁ gantvā puttadārassa paribbayaṁ datvā tattha gantvā taṁ migarājānaṁ disvā ‘‘kasmiṁ nu kho ṭhāne pāsaṁ oḍḍetvā imaṁ migarājānaṁ gaṇhituṁ sakkhissāmī’’ti vīmaṁsanto pānīyatitthe okāsaṁ passi.",
  "atk-s0513a45:388_3": "So daḷhaṁ cammayottaṁ vaṭṭetvā mahāsattassa pānīyapivanaṭṭhāne yaṭṭhipāsaṁ oḍḍesi.",
  "atk-s0513a45:389_0": "Punadivase mahāsatto asītiyā migasahassehi saddhiṁ gocaraṁ caritvā ‘‘pakatitittheyeva pānīyaṁ pivissāmī’’ti tattha gantvā otarantoyeva pāse bajjhi.",
  "atk-s0513a45:389_1": "So ‘‘sacāhaṁ idāneva baddharavaṁ ravissāmi, ñātigaṇā pānīyaṁ apivitvāva bhītā palāyissantī’’ti cintetvā yaṭṭhiyaṁ allīyitvā attano vase vattetvā pānīyaṁ pivanto viya ahosi.",
  "atk-s0513a45:389_2": "Atha asītiyā migasahassānaṁ pānīyaṁ pivitvā uttaritvā ṭhitakāle ‘‘pāsaṁ chindissāmī’’ti tikkhattuṁ ākaḍḍhi.",
  "atk-s0513a45:389_3": "Paṭhamavāre cammaṁ chijji, dutiyavāre maṁsaṁ chijji, tatiyavāre nhāruṁ chinditvā pāso aṭṭhiṁ āhacca aṭṭhāsi.",
  "atk-s0513a45:389_4": "So chindituṁ asakkonto baddharavaṁ ravi, migagaṇā bhāyitvā tīhi ghaṭāhi palāyiṁsu.",
  "atk-s0513a45:389_5": "Cittamigo tiṇṇampi ghaṭānaṁ antare mahāsattaṁ adisvā ‘‘idaṁ bhayaṁ uppajjamānaṁ mama bhātu uppannaṁ bhavissatī’’ti cintetvā tassa santikaṁ gantvā baddhaṁ passi.",
  "atk-s0513a45:389_6": "Atha naṁ mahāsatto disvā ‘‘bhātika, mā idha tiṭṭha, sāsaṅkaṁ idaṁ ṭhāna’’nti vatvā uyyojento paṭhamaṁ gāthamāha –",
  "atk-s0513a45:390_0": "104.",
  "atk-s0513a45:391_0": " ‘‘Ete yūthā patiyanti, bhītā maraṇassa cittaka;",
  "atk-s0513a45:392_0": "Gaccha tuvampi mākaṅkhi, jīvissanti tayā sahā’’ti.",
  "atk-s0513a45:393_0": "Tattha eteti cakkhupathaṁ atikkamitvā dūragate sandhāyāha.",
  "atk-s0513a45:393_1": "Patiyantīti patigacchanti, palāyantīti attho.",
  "atk-s0513a45:393_2": "Cittakāti taṁ ālapati.",
  "atk-s0513a45:393_3": "Tayā sahāti tvaṁ etesaṁ mama ṭhāne ṭhatvā rājā hohi, ete tayā saddhiṁ jīvissantīti.",
  "atk-s0513a45:394_0": "Tato ubhinnampi tisso ekantarikagāthāyo honti –",
  "atk-s0513a45:395_0": "105.",
  "atk-s0513a45:396_0": " ‘‘Nāhaṁ rohaṇa gacchāmi, hadayaṁ me avakassati;",
  "atk-s0513a45:397_0": "Na taṁ ahaṁ jahissāmi, idha hissāmi jīvitaṁ.",
  "atk-s0513a45:398_0": "106.",
  "atk-s0513a45:399_0": " ‘‘Te hi nūna marissanti, andhā apariṇāyakā;",
  "atk-s0513a45:400_0": "Gaccha tuvampi mākaṅkhi, jīvissanti tayā saha.",
  "atk-s0513a45:401_0": "107.",
  "atk-s0513a45:402_0": " ‘‘Nāhaṁ rohaṇa gacchāmi, hadayaṁ me avakassati;",
  "atk-s0513a45:403_0": "Na taṁ baddhaṁ jahissāmi, idha hissāmi jīvita’’nti.",
  "atk-s0513a45:404_0": "Tattha rohaṇāti mahāsattaṁ nāmenālapati.",
  "atk-s0513a45:404_1": "Avakassatīti kaḍḍhayati, sokena vā kaḍḍhīyati .",
  "atk-s0513a45:404_2": "Te hi nūnāti te amhākaṁ mātāpitaro ekaṁseneva dvīsupi amhesu idha matesu apariṇāyakā hutvā appaṭijaggiyamānā sussitvā marissanti, tasmā bhātika cittaka, gaccha tuvaṁ, tayā saha te jīvissantīti attho.",
  "atk-s0513a45:404_3": "Idha hissāmīti imasmiṁyeva ṭhāne jīvitaṁ jahissāmīti.",
  "atk-s0513a45:405_0": "Iti vatvā bodhisattassa dakkhiṇapassaṁ nissāya taṁ sandhāretvā assāsento aṭṭhāsi.",
  "atk-s0513a45:405_1": "Sutanāpi migapotikā palāyitvā migānaṁ antare ubho bhātike apassantī ‘‘idaṁ bhayaṁ mama bhātikānaṁ uppannaṁ bhavissatī’’ti nivattitvā tesaṁ santikaṁ āgatā.",
  "atk-s0513a45:405_2": "Naṁ āgacchantiṁ disvā mahāsatto pañcamaṁ gāthamāha –",
  "atk-s0513a45:406_0": "108.",
  "atk-s0513a45:407_0": " ‘‘Gaccha bhīru palāyassu, kūṭe baddhosmi āyase;",
  "atk-s0513a45:408_0": "Gaccha tuvampi mākaṅkhi, jīvissanti tayā sahā’’ti.",
  "atk-s0513a45:409_0": "Tattha bhīrūti mātugāmo nāma appamattakenapi bhāyati, tena naṁ evaṁ ālapati.",
  "atk-s0513a45:409_1": "Kūṭeti paṭicchannapāse.",
  "atk-s0513a45:409_2": "Āyaseti so hi antoudake ayakkhandhaṁ koṭṭetvā tattha sāradāruṁ yaṭṭhiṁ bandhitvā oḍḍito, tasmā evamāha.",
  "atk-s0513a45:409_3": "Tayā sahāti te asītisahassā migā tayā saddhiṁ jīvissantīti.",
  "atk-s0513a45:410_0": "Tato paraṁ purimanayeneva tisso gāthā honti –",
  "atk-s0513a45:411_0": "109.",
  "atk-s0513a45:412_0": " ‘‘Nāhaṁ rohaṇa gacchāmi, hadayaṁ me avakassati;",
  "atk-s0513a45:413_0": "Na taṁ ahaṁ jahissāmi, idha hissāmi jīvitaṁ.",
  "atk-s0513a45:414_0": "110.",
  "atk-s0513a45:415_0": " ‘‘Te hi nūna marissanti, andhā apariṇāyakā;",
  "atk-s0513a45:416_0": "Gaccha tuvampi mākaṅkhi, jīvissanti tayā saha.",
  "atk-s0513a45:417_0": "111.",
  "atk-s0513a45:418_0": " ‘‘Nāhaṁ rohaṇa gacchāmi, hadayaṁ me avakassati;",
  "atk-s0513a45:419_0": "Na taṁ baddhaṁ jahissāmi, idha hissāmi jīvita’’nti.",
  "atk-s0513a45:420_0": "Tattha te hi nūnāti idhāpi mātāpitaroyeva sandhāyāha.",
  "atk-s0513a45:421_0": "Sāpi tatheva paṭikkhipitvā mahāsattassa vāmapassaṁ nissāya assāsayamānā aṭṭhāsi.",
  "atk-s0513a45:421_1": "Luddopi te mige palāyante disvā baddharavañca sutvā ‘‘baddho bhavissati migarājā’’ti daḷhaṁ kacchaṁ bandhitvā migamāraṇasattiṁ ādāya vegenāgacchi.",
  "atk-s0513a45:421_2": "Mahāsatto taṁ āgacchantaṁ disvā navamaṁ gāthamāha –",
  "atk-s0513a45:422_0": "112.",
  "atk-s0513a45:423_0": " ‘‘Ayaṁ so luddako eti, luddarūpo sahāvudho;",
  "atk-s0513a45:424_0": "Yo no vadhissati ajja, usunā sattiyā apī’’ti.",
  "atk-s0513a45:425_0": "Tattha luddarūpoti dāruṇajātiko.",
  "atk-s0513a45:425_1": "Sattiyā apīti sattiyāpi no paharitvā vadhissati, tasmā yāva so nāgacchati, tāva palāyathāti.",
  "atk-s0513a45:426_0": "Taṁ disvāpi cittamigo na palāyi.",
  "atk-s0513a45:426_1": "Sutanā pana sakabhāvena saṇṭhātuṁ asakkontī maraṇabhayabhītā thokaṁ palāyitvā –",
  "atk-s0513a45:426_2": "‘‘ahaṁ dve bhātike pahāya kuhiṁ palāyissāmī’’ti attano jīvitaṁ jahitvā nalāṭena maccuṁ ādāya punāgantvā bhātu vāmapasse aṭṭhāsi.",
  "atk-s0513a45:426_3": "Tamatthaṁ pakāsento satthā dasamaṁ gāthamāha –",
  "atk-s0513a45:427_0": "113.",
  "atk-s0513a45:428_0": " ‘‘Sā muhuttaṁ palāyitvā, bhayaṭṭā bhayatajjitā;",
  "atk-s0513a45:429_0": "Sudukkaraṁ akarā bhīru, maraṇāyūpanivattathā’’ti.",
  "atk-s0513a45:430_0": "Tattha maraṇāyūpanivattathāti maraṇatthāya upanivatti.",
  "atk-s0513a45:431_0": "Luddopi āgantvā te tayo jane ekato ṭhite disvā mettacittaṁ uppādetvā ekakucchiyaṁ nibbattabhātaro viya te maññamāno cintesi ‘‘migarājā, tāva pāse baddho, ime pana dve janā hirottappabandhanena baddhā, kiṁ nu kho ime etassa hontī’’ti?",
  "atk-s0513a45:431_1": "Atha naṁ pucchanto gāthamāha –",
  "atk-s0513a45:432_0": "114.",
  "atk-s0513a45:433_0": " ‘‘Kiṁ nu teme migā honti, muttā baddhaṁ upāsare;",
  "atk-s0513a45:434_0": "Na taṁ cajitumicchanti, jīvitassapi kāraṇā’’ti.",
  "atk-s0513a45:435_0": "Tattha kiṁ nu temeti kiṁ nu te ime. Upāsareti upāsanti.",
  "atk-s0513a45:436_0": "Athassa bodhisatto ācikkhi –",
  "atk-s0513a45:437_0": "115.",
  "atk-s0513a45:438_0": " ‘‘Bhātaro honti me ludda, sodariyā ekamātukā;",
  "atk-s0513a45:439_0": "Na maṁ cajitumicchanti, jīvitassapi kāraṇā’’ti.",
  "atk-s0513a45:440_0": "So tassa vacanaṁ sutvā bhiyyosomattāya muducitto ahosi.",
  "atk-s0513a45:440_1": "Cittamigarājā tassa muducittabhāvaṁ ñatvā ‘‘samma luddaka, mā tvaṁ etaṁ migarājānaṁ ‘migamattoyevā’ti maññittha, ayañhi asītiyā migasahassānaṁ rājā sīlācārasampanno sabbasattesu muducitto mahāpañño andhe jiṇṇe mātāpitaro poseti.",
  "atk-s0513a45:440_2": "Sace tvaṁ evarūpaṁ dhammikaṁ migaṁ māresi, etaṁ mārento mātāpitaro ca no mañca bhaginiñca meti amhe pañcapi jane māresiyeva.",
  "atk-s0513a45:440_3": "Mayhaṁ pana bhātu jīvitaṁ dento pañcannampi janānaṁ jīvitadāyakosī’’ti vatvā gāthamāha –",
  "atk-s0513a45:441_0": "116.",
  "atk-s0513a45:442_0": " ‘‘Te hi nūna marissanti, andhā apariṇāyakā;",
  "atk-s0513a45:443_0": "Pañcannaṁ jīvitaṁ dehi, bhātaraṁ muñca luddakā’’ti.",
  "atk-s0513a45:444_0": "So tassa dhammakathaṁ sutvā pasannacitto ‘‘mā bhāyi sāmī’’ti vatvā anantaraṁ gāthamāha –",
  "atk-s0513a45:445_0": "117.",
  "atk-s0513a45:446_0": " ‘‘So vo ahaṁ pamokkhāmi, mātāpettibharaṁ migaṁ;",
  "atk-s0513a45:447_0": "Nandantu mātāpitaro, muttaṁ disvā mahāmiga’’nti.",
  "atk-s0513a45:448_0": "Tattha voti nipātamattaṁ. Muttanti bandhanā muttaṁ passitvā.",
  "atk-s0513a45:449_0": "Evañca pana vatvā cintesi ‘‘raññā dinnayaso mayhaṁ kiṁ karissati, sacāhaṁ imaṁ migarājānaṁ vadhissāmi, ayaṁ vā me pathavī bhijjitvā vivaraṁ dassati, asani vā me matthake patissati, vissajjessāmi na’’nti.",
  "atk-s0513a45:449_1": "So mahāsattaṁ upasaṅkamitvā yaṭṭhiṁ pātetvā cammayottaṁ chinditvā migarājānaṁ āliṅgitvā udakapariyante nipajjāpetvā muducittena saṇikaṁ pāsā mocetvā nhārūhi nhāruṁ, maṁsena maṁsaṁ, cammena cammaṁ samodhānetvā udakena lohitaṁ dhovitvā mettacittena punappunaṁ parimajji.",
  "atk-s0513a45:449_2": "Tassa mettānubhāveneva mahāsattassa pāramitānubhāvena ca sabbāni nhārumaṁsacammāni sandhīyiṁsu, pādo sañchannachavi sañchannalomo ahosi, asukaṭṭhāne baddho ahosītipi na paññāyi.",
  "atk-s0513a45:449_3": "Mahāsatto sukhappatto hutvā aṭṭhāsi.",
  "atk-s0513a45:449_4": "Taṁ disvā cittamigo somanassajāto luddassa anumodanaṁ karonto gāthamāha –",
  "atk-s0513a45:450_0": "118.",
  "atk-s0513a45:451_0": " ‘‘Evaṁ luddaka nandassu, saha sabbehi ñātibhi;",
  "atk-s0513a45:452_0": "Yathāhamajja nandāmi, muttaṁ disvā mahāmiga’’nti.",
  "atk-s0513a45:453_0": "Atha mahāsatto ‘‘kiṁ nu kho esa luddo maṁ gaṇhanto attano kāmena gaṇhi, udāhu aññassa āṇattiyā’’ti cintetvā gahitakāraṇaṁ pucchi.",
  "atk-s0513a45:453_1": "Luddaputto āha –",
  "atk-s0513a45:453_2": "‘‘sāmi, na mayhaṁ tumhehi kammaṁ atthi, rañño pana aggamahesī khemā nāma tumhākaṁ dhammakathaṁ sotukāmā, tadatthāya rañño āṇattiyā tvaṁ mayā gahito’’ti.",
  "atk-s0513a45:453_3": "Samma, evaṁ sante maṁ vissajjento atidukkaraṁ karosi, ehi maṁ netvā rañño dassehi, deviyā dhammaṁ kathessāmīti.",
  "atk-s0513a45:453_4": "Sāmi, rājāno nāma kakkhaḷā, ko jānāti, kiṁ bhavissati, mayhaṁ raññā dinnayasena kammaṁ natthi, gaccha tvaṁ yathāsukhanti.",
  "atk-s0513a45:453_5": "Puna mahāsatto ‘‘iminā maṁ vissajjentena atidukkaraṁ kataṁ, yasapaṭilābhassa upāyamassa karissāmī’’ti cintetvā ‘‘samma, piṭṭhiṁ tāva me hatthena parimajjā’’ti āha.",
  "atk-s0513a45:453_6": "‘‘So parimajji, hattho suvaṇṇavaṇṇehi lomehi pūri’’.",
  "atk-s0513a45:453_7": "‘‘Sāmi, imehi lomehi kiṁ kāromī’’ti.",
  "atk-s0513a45:453_8": "‘‘Samma, imāni haritvā rañño ca deviyā ca dassetvā ‘imāni tassa suvaṇṇavaṇṇamigassa lomānī’ti vatvā mama ṭhāne ṭhatvā imāhi gāthāhi deviyā dhammaṁ desehi, taṁ sutvāyeva cassā dohaḷo paṭippassambhissatī’’ti .",
  "atk-s0513a45:453_9": "‘‘Dhammaṁ cara mahārājā’’ti dasa dhammacariyagāthā uggaṇhāpetvā pañca sīlāni datvā appamādena ovaditvā uyyojesi.",
  "atk-s0513a45:453_10": "Luddaputto mahāsattaṁ ācariyaṭṭhāne ṭhapetvā tikkhattuṁ padakkhiṇaṁ katvā catūsu ṭhānesu vanditvā lomāni paduminipattena gahetvā pakkāmi.",
  "atk-s0513a45:453_11": "Tepi tayo janā thokaṁ anugantvā mukhena gocarañca pānīyañca gahetvā mātāpitūnaṁ santikaṁ gamiṁsu.",
  "atk-s0513a45:453_12": "Mātāpitaro ‘‘tāta rohaṇa, tvaṁ kira pāse baddho kathaṁ muttosī’’ti pucchantā gāthamāhaṁsu –",
  "atk-s0513a45:454_0": "119.",
  "atk-s0513a45:455_0": " ‘‘Kathaṁ tvaṁ pamokkho āsi, upanītasmi jīvite;",
  "atk-s0513a45:456_0": "Kathaṁ putta amocesi, kūṭapāsamha luddako’’ti.",
  "atk-s0513a45:457_0": "Tattha upanītasmīti tava jīvite maraṇasantikaṁ upanīte kathaṁ pamokkho āsi.",
  "atk-s0513a45:458_0": "Taṁ sutvā bodhisatto tisso gāthā abhāsi –",
  "atk-s0513a45:459_0": "120.",
  "atk-s0513a45:460_0": " ‘‘Bhaṇaṁ kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:461_0": "Subhāsitāhi vācāhi, cittako maṁ amocayi.",
  "atk-s0513a45:462_0": "121.",
  "atk-s0513a45:463_0": " ‘‘Bhaṇaṁ kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:464_0": "Subhāsitāhi vācāhi, sutanā maṁ amocayi.",
  "atk-s0513a45:465_0": "122.",
  "atk-s0513a45:466_0": " ‘‘Sutvā kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:467_0": "Subhāsitāni sutvāna, luddako maṁ amocayī’’ti.",
  "atk-s0513a45:468_0": "Tattha bhaṇanti bhaṇanto.",
  "atk-s0513a45:468_1": "Hadayaṅganti hadayaṅgamaṁ.",
  "atk-s0513a45:468_2": "Dutiyagāthāya bhaṇanti bhaṇamānā.",
  "atk-s0513a45:468_3": "Sutvāti so imesaṁ ubhinnaṁ vācaṁ sutvā.",
  "atk-s0513a45:469_0": "Athassa mātāpitaro anumodantā āhaṁsu –",
  "atk-s0513a45:470_0": "123.",
  "atk-s0513a45:471_0": " ‘‘Evaṁ ānandito hotu, saha dārehi luddako;",
  "atk-s0513a45:472_0": "Yathā mayajja nandāma, disvā rohaṇamāgata’’nti.",
  "atk-s0513a45:473_0": "Luddopi araññā nikkhamitvā rājakulaṁ gantvā rājānaṁ vanditvā ekamantaṁ aṭṭhāsi.",
  "atk-s0513a45:473_1": "Taṁ disvā rājā gāthamāha –",
  "atk-s0513a45:474_0": "124.",
  "atk-s0513a45:475_0": " ‘‘Nanu tvaṁ avaca ludda, ‘migacammāni āhariṁ’;",
  "atk-s0513a45:476_0": "Atha kena nu vaṇṇena, migacammāni nāharī’’ti.",
  "atk-s0513a45:477_0": "Tattha migacammānīti migaṁ vā cammaṁ vā.",
  "atk-s0513a45:477_1": "Āharinti āharissāmi.",
  "atk-s0513a45:477_2": "Idaṁ vuttaṁ hoti –",
  "atk-s0513a45:477_3": "ambho ludda, nanu tvaṁ evaṁ avaca ‘‘migaṁ ānetuṁ asakkonto cammaṁ āharissāmi, taṁ asakkonto lomānī’’ti, so tvaṁ kena kāraṇena neva migaṁ, na migacammaṁ āharīti?",
  "atk-s0513a45:478_0": "Taṁ sutvā luddo gāthamāha –",
  "atk-s0513a45:479_0": "125.",
  "atk-s0513a45:480_0": " ‘‘Āgamā ceva hatthatthaṁ, kūṭapāsañca so migo;",
  "atk-s0513a45:481_0": "Abajjhi taṁ migarājaṁ, tañca muttā upāsare.",
  "atk-s0513a45:482_0": "126.",
  "atk-s0513a45:483_0": " ‘‘Tassa me ahu saṁvego, abbhuto lomahaṁsano;",
  "atk-s0513a45:484_0": "Imañcāhaṁ migaṁ haññe, ajja hissāmi jīvita’’nti.",
  "atk-s0513a45:485_0": "Tattha āgamāti mahārāja, so migo mama hatthatthaṁ hatthapāsañceva mayā oḍḍitaṁ kūṭapāsañca āgato, tasmiñca kūṭapāse abajjhi.",
  "atk-s0513a45:485_1": "Tañca muttā upāsareti tañca baddhaṁ apare muttā abaddhāva dve migā assāsentā taṁ nissāya aṭṭhaṁsu.",
  "atk-s0513a45:485_2": "Abbhutoti pubbe abhūtapubbo.",
  "atk-s0513a45:485_3": "Imañcāhanti atha me saṁviggassa etadahosi ‘‘sace ahaṁ imaṁ migaṁ hanissāmi, ajjeva imasmiṁyeva ṭhāne jīvitaṁ jahissāmī’’ti.",
  "atk-s0513a45:486_0": "Taṁ sutvā rājā āha –",
  "atk-s0513a45:487_0": "127.",
  "atk-s0513a45:488_0": " ‘‘Kīdisā te migā ludda, kīdisā dhammikā migā;",
  "atk-s0513a45:489_0": "Kathaṁvaṇṇā kathaṁsīlā, bāḷhaṁ kho ne pasaṁsasī’’ti.",
  "atk-s0513a45:490_0": "Idaṁ so rājā vimhayavasena punappunaṁ pucchati. Taṁ sutvā luddo gāthamāha –",
  "atk-s0513a45:491_0": "128.",
  "atk-s0513a45:492_0": " ‘‘Odātasiṅgā sucivālā, jātarūpatacūpamā;",
  "atk-s0513a45:493_0": "Pādā lohitakā tesaṁ, añjitakkhā manoramā’’ti.",
  "atk-s0513a45:494_0": "Tattha odātasiṅgāti rajatadāmasadisasiṅgā.",
  "atk-s0513a45:494_1": "Sucivālāti cāmarivālasadisena sucinā vālena samannāgatā.",
  "atk-s0513a45:494_2": "Lohitakāti rattanakhā pavāḷasadisā.",
  "atk-s0513a45:494_3": "Pādāti khurapariyantā.",
  "atk-s0513a45:494_4": "Añjitakkhāti añjitehi viya visuddhapañcapasādehi akkhīhi samannāgatā.",
  "atk-s0513a45:495_0": "Iti so kathentova mahāsattassa suvaṇṇavaṇṇāni lomāni rañño hatthe ṭhapetvā tesaṁ migānaṁ sarīravaṇṇaṁ pakāsento gāthamāha –",
  "atk-s0513a45:496_0": "129.",
  "atk-s0513a45:497_0": " ‘‘Edisā te migā deva, edisā dhammikā migā;",
  "atk-s0513a45:498_0": "Mātāpettibharā deva, na te so abhihāritu’’nti.",
  "atk-s0513a45:499_0": "Tattha mātāpettibharāti jiṇṇe andhe mātāpitaro posenti, etādisā nesaṁ dhammikatā.",
  "atk-s0513a45:499_1": "Na te so abhihāritunti so migarājā na sakkā kenaci tava paṇṇākāratthāya abhiharitunti attho.",
  "atk-s0513a45:499_2": "‘‘Abhihārayi’’ntipi pāṭho, so ahaṁ taṁ te paṇṇākāratthāya nābhihārayiṁ na āharinti attho.",
  "atk-s0513a45:500_0": "Iti so mahāsattassa ca cittamigassa ca sutanāya migapotikāya ca guṇaṁ kathetvā ‘‘mahārāja, ahaṁ tena migaraññā ‘attano lomāni dassetvā mama ṭhāne ṭhatvā dasahi rājadhammacariyagāthāhi deviyā dhammaṁ katheyyāsī’ti uggaṇhāpito āṇatto’’ti āha.",
  "atk-s0513a45:500_1": "Taṁ sutvā rājā naṁ nhāpetvā ahatavatthāni nivāsetvā sattaratanakhacite pallaṅke nisīdāpetvā sayaṁ deviyā saddhiṁ nīcāsane ekamantaṁ nisīditvā taṁ añjaliṁ paggayha yācati.",
  "atk-s0513a45:500_2": "So dhammaṁ desento āha –",
  "atk-s0513a45:501_0": "‘‘Dhammaṁ cara mahārāja, mātāpitūsu khattiya;",
  "atk-s0513a45:502_0": "Idha dhammaṁ caritvāna, rāja saggaṁ gamissasi.",
  "atk-s0513a45:503_0": "‘‘Dhammaṁ cara mahārāja, puttadāresu khattiya;",
  "atk-s0513a45:504_0": "Idha dhammaṁ caritvāna, rāja saggaṁ gamissasi.",
  "atk-s0513a45:505_0": "‘‘Dhammaṁ cara mahārāja, mittāmaccesu khattiya;",
  "atk-s0513a45:506_0": "Idha dhammaṁ caritvāna, rāja saggaṁ gamissasi.",
  "atk-s0513a45:507_0": "‘‘Dhammaṁ cara mahārāja, vāhanesu balesu ca;",
  "atk-s0513a45:508_0": "Idha dhammaṁ caritvāna, rāja saggaṁ gamissasi.",
  "atk-s0513a45:509_0": "‘‘Dhammaṁ cara mahārāja, gāmesu nigamesu ca;",
  "atk-s0513a45:510_0": "Idha dhammaṁ caritvāna, rāja saggaṁ gamissasi.",
  "atk-s0513a45:511_0": "‘‘Dhammaṁ cara mahārāja, raṭṭhesu janapadesu ca;",
  "atk-s0513a45:512_0": "Idha dhammaṁ caritvāna, rāja saggaṁ gamissasi.",
  "atk-s0513a45:513_0": "‘‘Dhammaṁ cara mahārāja, samaṇabrāhmaṇesu ca;",
  "atk-s0513a45:514_0": "Idha dhammaṁ caritvāna, rāja saggaṁ gamissasi.",
  "atk-s0513a45:515_0": "‘‘Dhammaṁ cara mahārāja, migapakkhīsu khattiya;",
  "atk-s0513a45:516_0": "Idha dhammaṁ caritvāna, rāja saggaṁ gamissasi.",
  "atk-s0513a45:517_0": "‘‘Dhammaṁ cara mahārāja, dhammo ciṇṇo sukhāvaho;",
  "atk-s0513a45:518_0": "Idha dhammaṁ caritvāna, rāja saggaṁ gamissasi.",
  "atk-s0513a45:519_0": "‘‘Dhammaṁ cara mahārāja, saindā devā sabrahmakā;",
  "atk-s0513a45:520_0": "Suciṇṇena divaṁ pattā, mā dhammaṁ rāja pāmado’’ti. (jā. 2.18.114-123);",
  "atk-s0513a45:521_0": "Iti nesādaputto mahāsattena desitaniyāmena ākāsagaṅgaṁ otārento viya buddhalīlāya dhammaṁ desesi.",
  "atk-s0513a45:521_1": "Mahājano sādhukārasahassāni pavattesi.",
  "atk-s0513a45:521_2": "Dhammakathaṁ sutvāyeva deviyā dohaḷo paṭippassambhi.",
  "atk-s0513a45:521_3": "Rājā tussitvā luddaputtaṁ mahantena yasena santappento tisso gāthā abhāsi –",
  "atk-s0513a45:522_0": "130.",
  "atk-s0513a45:523_0": " ‘‘Dammi nikkhasataṁ ludda, thūlañca maṇikuṇḍalaṁ;",
  "atk-s0513a45:524_0": "Catussadañca pallaṅkaṁ, umāpupphasarinnibhaṁ.",
  "atk-s0513a45:525_0": "131.",
  "atk-s0513a45:526_0": " ‘‘Dve ca sādisiyo bhariyā, usabhañca gavaṁ sataṁ;",
  "atk-s0513a45:527_0": "Dhammena rajjaṁ kāressaṁ, bahukāro mesi luddaka.",
  "atk-s0513a45:528_0": "132.",
  "atk-s0513a45:529_0": " ‘‘Kasivāṇijjā iṇadānaṁ, ucchācariyā ca luddaka;",
  "atk-s0513a45:530_0": "Etena dāraṁ posehi, mā pāpaṁ akarī punā’’ti.",
  "atk-s0513a45:531_0": "Tattha thūlanti mahagghaṁ maṇikuṇḍalapasādhanañca te dammi.",
  "atk-s0513a45:531_1": "Catussadanti caturussadaṁ, catuussīsakanti attho.",
  "atk-s0513a45:531_2": "Umāpupphasarinnibhanti nīlapaccattharaṇattā umāpupphasadisāya nibhāya obhāsena samannāgataṁ, kāḷavaṇṇadārusāramayaṁ vā.",
  "atk-s0513a45:531_3": "Sādisiyoti aññamaññaṁ rūpena ca bhogena ca sadisā.",
  "atk-s0513a45:531_4": "Usabhañca gavaṁ satanti usabhaṁ jeṭṭhakaṁ katvā gavaṁ satañca te dammi.",
  "atk-s0513a45:531_5": "Kāressanti dasa rājadhamme akopento dhammeneva rajjaṁ kāressāmi.",
  "atk-s0513a45:531_6": "Bahukāro mesīti suvaṇṇavaṇṇassa migarañño ṭhāne ṭhatvā dhammassa desitattā tvaṁ mama bahupakāro, migarājena vuttaniyāmeneva te ahaṁ pañcasu sīlesu patiṭṭhāpito.",
  "atk-s0513a45:531_7": "Kasivāṇijjāti samma luddaka, ahampi migarājānaṁ adisvā tassa vacanameva sutvā pañcasu sīlesu patiṭṭhito, tvampi ito paṭṭhāya sīlavā hohi, yāni tāni kasivāṇijjāni iṇadānaṁ uñchācariyāti ājīvamukhāni, eteneva sammāājīvena tava puttadāraṁ posehi, mā puna pāpaṁ karīti.",
  "atk-s0513a45:532_0": "So rañño kathaṁ sutvā ‘‘na me gharāvāsenattho, pabbajjaṁ me anujānātha devā’’ti anujānāpetvā raññā dinnadhanaṁ puttadārassa datvā himavantaṁ pavisitvā isipabbajjaṁ pabbajitvā aṭṭha samāpattiyo nibbattetvā brahmalokaparāyaṇo ahosi.",
  "atk-s0513a45:532_1": "Rājāpi mahāsattassa ovāde ṭhatvā saggapuraṁ pūresi, tassa ovādo vassasahassaṁ pavatti.",
  "atk-s0513a45:533_0": "Satthā imaṁ dhammadesanaṁ āharitvā ‘‘evaṁ bhikkhave pubbepi mamatthāya ānandena jīvitaṁ pariccattamevā’’ti vatvā jātakaṁ samodhānesi –",
  "atk-s0513a45:533_1": "‘‘tadā luddo channo ahosi, rājā sāriputto, devī khemā bhikkhunī, mātāpitaro mahārājakulāni, sutanā uppalavaṇṇā, cittamigo ānando, asīti migasahassāni sākiyagaṇo, rohaṇo migarājā pana ahameva ahosi’’nti.",
  "atk-s0513a45:534_0": "Rohaṇamigajātakavaṇṇanā pañcamā.",
  "atk-s0513a45:536_0": " [502] 6. Cūḷahaṁsajātakavaṇṇanā",
  "atk-s0513a45:537_0": "Ete haṁsā pakkamantīti idaṁ satthā veḷuvane viharanto ānandatherassa jīvitapariccāgameva ārabbha kathesi.",
  "atk-s0513a45:537_1": "Tadāpi hi dhammasabhāyaṁ therassa guṇakathaṁ kathentesu bhikkhūsu satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānandena mamatthāya jīvitaṁ pariccattamevā’’ti vatvā atītaṁ āhari.",
  "atk-s0513a45:538_0": "Atīte bārāṇasiyaṁ bahuputtako nāma rājā rajjaṁ kāresi.",
  "atk-s0513a45:538_1": "Khemā nāmassa aggamahesī ahosi.",
  "atk-s0513a45:538_2": "Tadā mahāsatto suvaṇṇahaṁsayoniyaṁ nibbattitvā navutihaṁsasahassaparivuto cittakūṭe vasi.",
  "atk-s0513a45:538_3": "Tadāpi devī vuttanayeneva supinaṁ disvā rañño suvaṇṇavaṇṇahaṁsassa dhammadesanāsavanadohaḷaṁ ārocesi.",
  "atk-s0513a45:538_4": "Rājāpi amacce pucchitvā ‘‘suvaṇṇavaṇṇahaṁsā nāma cittakūṭapabbate vasantī’’ti ca sutvā khemaṁ nāma saraṁ kāretvā nānappakārāni nivāpadhaññāni ropāpetvā catūsu kaṇṇesu devasikaṁ abhayaghosanaṁ ghosāpesi, ekañca luddaputtaṁ haṁsānaṁ gahaṇatthāya payojesi.",
  "atk-s0513a45:538_5": "Tassa payojitākāro ca, tena tattha sakuṇānaṁ upaparikkhitabhāvo ca, suvaṇṇahaṁsānaṁ āgatakāle rañño ārocetvā pāsānaṁ oḍḍitaniyāmo ca, mahāsattassa pāse baddhaniyāmo ca, sumukhassa haṁsasenāpatino tīsu haṁsaghaṭāsu taṁ adisvā nivattanañca sabbaṁ mahāhaṁsajātake (jā.",
  "atk-s0513a45:538_6": "2.21.89 ādayo) āvi bhavissati.",
  "atk-s0513a45:538_7": "Idhāpi mahāsatto yaṭṭhipāse bajjhitvā pāsayaṭṭhiyaṁ olambantoyeva gīvaṁ pasāretvā haṁsānaṁ gatamaggaṁ olokento sumukhaṁ āgacchantaṁ disvā ‘‘āgatakāle naṁ vīmaṁsissāmī’’ti cintetvā tasmiṁ āgate tisso gāthā abhāsi –",
  "atk-s0513a45:539_0": "133.",
  "atk-s0513a45:540_0": " ‘‘Ete haṁsā pakkamanti, vakkaṅgā bhayameritā;",
  "atk-s0513a45:541_0": "Harittaca hemavaṇṇa, kāmaṁ sumukha pakkama.",
  "atk-s0513a45:542_0": "134.",
  "atk-s0513a45:543_0": " ‘‘Ohāya maṁ ñātigaṇā, ekaṁ pāsavasaṁ gataṁ;",
  "atk-s0513a45:544_0": "Anapekkhamānā gacchanti, kiṁ eko avahiyyasi.",
  "atk-s0513a45:545_0": "135.",
  "atk-s0513a45:546_0": " ‘‘Pateva patataṁ seṭṭha, natthi baddhe sahāyatā;",
  "atk-s0513a45:547_0": "Mā anīghāya hāpesi, kāmaṁ sumukha pakkamā’’ti.",
  "atk-s0513a45:548_0": "Tattha bhayameritāti bhayeritā bhayatajjitā bhayacalitā.",
  "atk-s0513a45:548_1": "Harittaca hemavaṇṇāti dvīhipi vacanehi tamevālapati.",
  "atk-s0513a45:548_2": "Kāmanti suvaṇṇattaca, suvaṇṇavaṇṇa, sundaramukha ekaṁsena pakkamāhiyeva, kiṁ te idhāgamanenāti vadati.",
  "atk-s0513a45:548_3": "Ohāyāti maṁ jahitvā uppatitā.",
  "atk-s0513a45:548_4": "Anapekkhamānāti te mama ñātakā mayi anapekkhāva gacchanti.",
  "atk-s0513a45:548_5": "Patevāti uppateva.",
  "atk-s0513a45:548_6": "Mā anīghāyāti ito gantvā pattabbāya niddukkhabhāvāya vīriyaṁ mā hāpesi.",
  "atk-s0513a45:549_0": "Tato sumukho paṅkapiṭṭhe nisīditvā gāthamāha –",
  "atk-s0513a45:550_0": "136.",
  "atk-s0513a45:551_0": " ‘‘Nāhaṁ dukkhaparetoti, dhataraṭṭha tuvaṁ jahe;",
  "atk-s0513a45:552_0": "Jīvitaṁ maraṇaṁ vā me, tayā saddhiṁ bhavissatī’’ti.",
  "atk-s0513a45:553_0": "Tattha dukkhaparetoti mahārāja, ‘‘tvaṁ maraṇadukkhapareto’’ti ettakeneva nāhaṁ taṁ jahāmi.",
  "atk-s0513a45:554_0": "Evaṁ sumukhena sīhanāde kathite dhataraṭṭho gāthamāha –",
  "atk-s0513a45:555_0": "137.",
  "atk-s0513a45:556_0": " ‘‘Etadariyassa kalyāṇaṁ, yaṁ tvaṁ sumukha bhāsasi;",
  "atk-s0513a45:557_0": "Tañca vīmaṁsamānohaṁ, patatetaṁ avassaji’’nti.",
  "atk-s0513a45:558_0": "Tattha etadariyassāti yaṁ tvaṁ ‘‘nāhaṁ taṁ jahe’’ti bhāsasi, etaṁ ācārasampannassa ariyassa kalyāṇaṁ uttamavacanaṁ.",
  "atk-s0513a45:558_1": "Patatetanti ahañca na taṁ vissajjetukāmova evaṁ avacaṁ, atha kho taṁ vīmaṁsamāno ‘‘patatū’’ti etaṁ vacanaṁ avassajiṁ, gacchāti taṁ avocanti attho.",
  "atk-s0513a45:559_0": "Evaṁ tesaṁ kathentānaññeva luddaputto daṇḍamādāya vegenāgato.",
  "atk-s0513a45:559_1": "Sumukho dhataraṭṭhaṁ assāsetvā tassābhimukho gantvā apacitiṁ dassetvā haṁsarañño guṇe kathesi.",
  "atk-s0513a45:559_2": "Tāvadeva luddo muducitto ahosi.",
  "atk-s0513a45:559_3": "So tassa muducittakaṁ ñatvā puna gantvā haṁsarājameva assāsento aṭṭhāsi.",
  "atk-s0513a45:559_4": "Luddopi haṁsarājānaṁ upasaṅkamitvā chaṭṭhaṁ gāthamāha –",
  "atk-s0513a45:560_0": "138.",
  "atk-s0513a45:561_0": " ‘‘Apadena padaṁ yāti, antalikkhacaro dijo;",
  "atk-s0513a45:562_0": "Ārā pāsaṁ na bujjhi tvaṁ, haṁsānaṁ pavaruttamā’’ti.",
  "atk-s0513a45:563_0": "Tattha apadena padanti mahārāja, tumhādiso antalikkhacaro dijo apade ākāse padaṁ katvā yāti.",
  "atk-s0513a45:563_1": "Na bujjhi tvanti so tvaṁ evarūpo dūratova imaṁ pāsaṁ na bujjhi na jānīti pucchati.",
  "atk-s0513a45:564_0": "Mahāsatto āha –",
  "atk-s0513a45:565_0": "139.",
  "atk-s0513a45:566_0": " ‘‘Yadā parābhavo hoti, poso jīvitasaṅkhaye;",
  "atk-s0513a45:567_0": "Atha jālañca pāsañca, āsajjāpi na bujjhatī’’ti.",
  "atk-s0513a45:568_0": "Tattha yadā parābhavoti samma luddaputta, yadā parābhavo avuḍḍhi vināso sampatto hoti, atha poso jīvitasaṅkhaye patte jālañca pāsañca patvāpi na jānātīti attho.",
  "atk-s0513a45:569_0": "Luddo haṁsarañño kathaṁ abhinanditvā sumukhena saddhiṁ sallapanto tisso gāthā abhāsi –",
  "atk-s0513a45:570_0": "140.",
  "atk-s0513a45:571_0": " ‘‘Ete haṁsā pakkamanti, vakkaṅgā bhayameritā;",
  "atk-s0513a45:572_0": "Harittaca hemavaṇṇa, tvaññeva avahiyyasi.",
  "atk-s0513a45:573_0": "141.",
  "atk-s0513a45:574_0": " ‘‘Ete bhutvā ca pivitvā ca, pakkamanti vihaṅgamā;",
  "atk-s0513a45:575_0": "Anapekkhamānā vakkaṅgā, tvaññeveko upāsasi.",
  "atk-s0513a45:576_0": "142.",
  "atk-s0513a45:577_0": " ‘‘Kiṁ nu tyāyaṁ dijo hoti, mutto baddhaṁ upāsasi;",
  "atk-s0513a45:578_0": "Ohāya sakuṇā yanti, kiṁ eko avahiyyasī’’ti.",
  "atk-s0513a45:579_0": "Tattha tvaññevāti tvameva ohiyyasīti pucchati. Upāsasīti payirupāsasi.",
  "atk-s0513a45:580_0": "Sumukho āha –",
  "atk-s0513a45:581_0": "143.",
  "atk-s0513a45:582_0": " ‘‘Rājā me so dijo mitto, sakhā pāṇasamo ca me;",
  "atk-s0513a45:583_0": "Neva naṁ vijahissāmi, yāva kālassa pariyāya’’nti.",
  "atk-s0513a45:584_0": "Tattha yāva kālassa pariyāyanti luddaputta, yāva jīvitakālassa pariyosānaṁ ahaṁ etaṁ na vijahissāmiyeva.",
  "atk-s0513a45:585_0": "Taṁ sutvā luddo pasannacitto hutvā ‘‘sacāhaṁ evaṁ sīlasampannesu imesu aparajjhissāmi, pathavīpi me vivaraṁ dadeyya, kiṁ me rañño santikā laddhena dhanena, vissajjessāmi na’’nti cintetvā gāthamāha –",
  "atk-s0513a45:586_0": "144.",
  "atk-s0513a45:587_0": " ‘‘Yo ca tvaṁ sakhino hetu, pāṇaṁ cajitumicchasi;",
  "atk-s0513a45:588_0": "So te sahāyaṁ muñcāmi, hotu rājā tavānugo’’ti.",
  "atk-s0513a45:589_0": "Tattha yo ca tvanti yo nāma tvaṁ.",
  "atk-s0513a45:589_1": "Soti so ahaṁ.",
  "atk-s0513a45:589_2": "Tavānugoti esa haṁsarājā tava vasaṁ anugato hotu, tayā saddhiṁ ekaṭṭhāne vasatu.",
  "atk-s0513a45:590_0": "Evañca pana vatvā dhataraṭṭhaṁ yaṭṭhipāsato otāretvā saratīraṁ netvā pāsaṁ muñcitvā muducittena lohitaṁ dhovitvā nhāruādīni paṭipādesi.",
  "atk-s0513a45:590_1": "Tassa muducittatāya mahāsattassa pāramitānubhāvena ca tāvadeva pādo sacchavi ahosi, baddhaṭṭhānampi na paññāyi.",
  "atk-s0513a45:590_2": "Sumukho bodhisattaṁ oloketvā tuṭṭhacitto anumodanaṁ karonto gāthamāha –",
  "atk-s0513a45:591_0": "145.",
  "atk-s0513a45:592_0": " ‘‘Evaṁ luddaka nandassu, saha sabbehi ñātibhi;",
  "atk-s0513a45:593_0": "Yathāhamajja nandāmi, muttaṁ disvā dijādhipa’’nti.",
  "atk-s0513a45:594_0": "Taṁ sutvā luddo ‘‘gacchatha, sāmī’’ti āha.",
  "atk-s0513a45:594_1": "Atha naṁ mahāsatto ‘‘kiṁ pana tvaṁ samma, maṁ attano atthāya bandhi, udāhu aññassa āṇattiyā’’ti pucchitvā tena tasmiṁ kāraṇe ārocite ‘‘kiṁ nu kho me itova cittakūṭaṁ gantuṁ seyyo, udāhu nagara’’nti vimaṁsanto ‘‘mayi nagaraṁ gate luddaputto dhanaṁ labhissati, deviyā dohaḷo paṭippassambhissati, sumukhassa mittadhammo pākaṭo bhavissati, tathā mama ñāṇabalaṁ, khemañca saraṁ abhayadakkhiṇaṁ katvā labhissāmi, tasmā nagarameva gantuṁ seyyo’’ti sanniṭṭhānaṁ katvā ‘‘ludda, tvaṁ amhe kājenādāya rañño santikaṁ nehi, sace no rājā vissajjetukāmo bhavissati, vissajjessatī’’ti āha.",
  "atk-s0513a45:594_2": "Rājāno nāma sāmi, kakkhaḷā, gacchatha tumheti.",
  "atk-s0513a45:594_3": "Mayaṁ tādisaṁ luddampi mudukaṁ karimha, rañño ārādhane amhākaṁ bhāro, nehiyeva no, sammāti.",
  "atk-s0513a45:594_4": "So tathā akāsi.",
  "atk-s0513a45:594_5": "Rājā haṁse disvāva somanassajāto hutvā dvepi haṁse kañcanapīṭhe nisīdāpetvā madhulāje khādāpetvā madhurodakaṁ pāyetvā añjaliṁ paggayha dhammakathaṁ āyāci.",
  "atk-s0513a45:594_6": "Haṁsarājā tassa sotukāmataṁ viditvā paṭhamaṁ tāva paṭisanthāramakāsi .",
  "atk-s0513a45:594_7": "Tatrimā haṁsassa ca rañño ca vacanapaṭivacanagāthāyo honti –",
  "atk-s0513a45:595_0": "146.",
  "atk-s0513a45:596_0": " ‘‘Kaccinnu bhoto kusalaṁ, kacci bhoto anāmayaṁ;",
  "atk-s0513a45:597_0": "Kacci raṭṭhamidaṁ phītaṁ, dhammena manusāsasi.",
  "atk-s0513a45:598_0": "147.",
  "atk-s0513a45:599_0": " ‘‘Kusalaṁ ceva me haṁsa, atho haṁsa anāmayaṁ;",
  "atk-s0513a45:600_0": "Atho raṭṭhamidaṁ phītaṁ, dhammena manusāsahaṁ.",
  "atk-s0513a45:601_0": "148.",
  "atk-s0513a45:602_0": " ‘‘Kacci bhoto amaccesu, doso koci na vijjati;",
  "atk-s0513a45:603_0": "Kacci ārā amittā te, chāyā dakkhiṇatoriva.",
  "atk-s0513a45:604_0": "149.",
  "atk-s0513a45:605_0": " ‘‘Athopi me amaccesu, doso koci na vijjati;",
  "atk-s0513a45:606_0": "Atho ārā amittā me, chāyā dakkhiṇatoriva.",
  "atk-s0513a45:607_0": "150.",
  "atk-s0513a45:608_0": " ‘‘Kacci te sādisī bhariyā, assavā piyabhāṇinī;",
  "atk-s0513a45:609_0": "Puttarūpayasūpetā, tava chandavasānugā.",
  "atk-s0513a45:610_0": "151.",
  "atk-s0513a45:611_0": " ‘‘Atho me sādisī bhariyā, assavā piyabhāṇinī;",
  "atk-s0513a45:612_0": "Puttarūpayasūpetā, mama chandavasānugā.",
  "atk-s0513a45:613_0": "152.",
  "atk-s0513a45:614_0": " ‘‘Kacci te bahavo puttā, sujātā raṭṭhavaḍḍhana;",
  "atk-s0513a45:615_0": "Paññājavena sampannā, sammodanti tato tato.",
  "atk-s0513a45:616_0": "153.",
  "atk-s0513a45:617_0": " ‘‘Satameko ca me puttā, dhataraṭṭha mayā sutā;",
  "atk-s0513a45:618_0": "Tesaṁ tvaṁ kiccamakkhāhi, nāvarujjhanti te vaco’’ti.",
  "atk-s0513a45:619_0": "Tattha kusalanti ārogyaṁ, itaraṁ tasseva vevacanaṁ.",
  "atk-s0513a45:619_1": "Phītanti kacci te idaṁ raṭṭhaṁ phītaṁ subhikkhaṁ, dhammena ca naṁ anusāsasīti pucchati.",
  "atk-s0513a45:619_2": "Dosoti aparādho.",
  "atk-s0513a45:619_3": "Chāyā dakkhiṇatorivāti yathā nāma dakkhiṇadisābhimukhā chāyā na vaḍḍhati, evaṁ te kacci amittā na vaḍḍhantīti vadati.",
  "atk-s0513a45:619_4": "Sādisīti jātigottakulapadesehi samānā.",
  "atk-s0513a45:619_5": "Evarūpā hi aticārinī na hoti.",
  "atk-s0513a45:619_6": "Assavāti vacanapaṭiggāhikā.",
  "atk-s0513a45:619_7": "Puttarūpayasūpetāti puttehi ca rūpena ca yasena ca upetā.",
  "atk-s0513a45:619_8": "Paññājavenāti paññāvegena paññaṁ javāpetvā tāni tāni kiccāni paricchindituṁ samatthāti pucchati.",
  "atk-s0513a45:619_9": "Sammodanti tato tatoti yattha yattha niyuttā honti, tato tato sammodanteva, na virujjhantīti pucchati.",
  "atk-s0513a45:619_10": "Mayā sutāti mayā vissutā.",
  "atk-s0513a45:619_11": "Mañhi loko ‘‘bahuputtarājā’’ti vadati, iti te maṁ nissāya vissutā pākaṭā jātāti mayā sutā nāma hontīti vadati.",
  "atk-s0513a45:619_12": "Tesaṁ tvaṁ kiccamakkhāhīti tesaṁ mama puttānaṁ ‘‘idaṁ nāma karontū’’ti tvaṁ kiccamakkhāhi, na te vacanaṁ avarujjhanti, ovādaṁ nesaṁ dehīti adhippāyenevamāha.",
  "atk-s0513a45:620_0": "Taṁ sutvā mahāsatto tassa ovādaṁ dento pañca gāthā abhāsi –",
  "atk-s0513a45:621_0": "154.",
  "atk-s0513a45:622_0": " ‘‘Upapannopi ce hoti, jātiyā vinayena vā;",
  "atk-s0513a45:623_0": "Atha pacchā kurute yogaṁ, kicche āpāsu sīdati.",
  "atk-s0513a45:624_0": "155.",
  "atk-s0513a45:625_0": " ‘‘Tassa saṁhīrapaññassa, vivaro jāyate mahā;",
  "atk-s0513a45:626_0": "Rattimandhova rūpāni, thūlāni manupassati.",
  "atk-s0513a45:627_0": "156.",
  "atk-s0513a45:628_0": " ‘‘Asāre sārayogaññū, matiṁ na tveva vindati;",
  "atk-s0513a45:629_0": "Sarabhova giriduggasmiṁ, antarāyeva sīdati.",
  "atk-s0513a45:630_0": "157.",
  "atk-s0513a45:631_0": " ‘‘Hīnajaccopi ce hoti, uṭṭhātā dhitimā naro;",
  "atk-s0513a45:632_0": "Ācārasīlasampanno, nise aggīva bhāsati.",
  "atk-s0513a45:633_0": "158.",
  "atk-s0513a45:634_0": " ‘‘Etaṁ me upamaṁ katvā, putte vijjāsu vācaya;",
  "atk-s0513a45:635_0": "Saṁvirūḷhetha medhāvī, khette bījaṁva vuṭṭhiyā’’ti.",
  "atk-s0513a45:636_0": "Tattha vinayenāti ācārena.",
  "atk-s0513a45:636_1": "Pacchā kurute yoganti yo ce sikkhitabbasikkhāsu daharakāle yogaṁ vīriyaṁ akatvā pacchā mahallakakāle karoti, evarūpo pacchā tathārūpe dukkhe vā āpadāsu vā uppannāsu sīdati, attānaṁ uddharituṁ na sakkoti.",
  "atk-s0513a45:636_2": "Tassa saṁhīrapaññassāti tassa asikkhitattā tato tato haritabbapaññassa niccaṁ calabuddhino.",
  "atk-s0513a45:636_3": "Vivaroti bhogādīnaṁ chiddaṁ, parihānīti attho.",
  "atk-s0513a45:636_4": "Rattimandhoti rattandho.",
  "atk-s0513a45:636_5": "Idaṁ vuttaṁ hoti –",
  "atk-s0513a45:636_6": "‘‘yathā rattandho rattikāṇo rattiṁ candobhāsādīhi thūlarūpāneva passati, sukhumāni passituṁ na sakkoti, evaṁ asikkhito saṁhīrapañño kismiñcideva bhaye uppanne sukhumāni kiccāni passituṁ na sakkoti, oḷārikeyeva passati, tasmā tava putte daharakāleyeva sikkhāpetuṁ vaṭṭatī’’ti.",
  "atk-s0513a45:637_0": "Asāreti nissāre lokāyatavedasamaye.",
  "atk-s0513a45:637_1": "Sārayogaññūti sārayutto esa samayoti maññamāno.",
  "atk-s0513a45:637_2": "Matiṁ na tveva vindatīti bahuṁ sikkhitvāpi paññaṁ na labhatiyeva.",
  "atk-s0513a45:637_3": "Giriduggasminti so evarūpo yathā nāma sarabho attano vasanaṭṭhānaṁ āgacchanto antarāmagge visamampi samanti maññamāno giridugge vegenāgacchanto narakapapātaṁ patitvā antarāyeva sīdati, āvāsaṁ na pāpuṇāti, evametaṁ asāraṁ lokāyatavedasamayaṁ sārasaññāya uggahetvā mahāvināsaṁ pāpuṇāti.",
  "atk-s0513a45:637_4": "Tasmā tava putte atthanissitesu vaḍḍhiāvahesu kiccesu yojetvā sikkhāpehīti.",
  "atk-s0513a45:637_5": "Nise aggīvāti mahārāja, hīnajātikopi uṭṭhānādiguṇasampanno rattiṁ aggikkhandho viya obhāsati.",
  "atk-s0513a45:637_6": "Etaṁ meti etaṁ mayā vuttaṁ rattandhañca aggikkhandhañca upamaṁ katvā tava putte vijjāsu vācaya, sikkhitabbayuttāsu sikkhāsu yojehi.",
  "atk-s0513a45:637_7": "Evaṁ yutto hi yathā sukhette suvuṭṭhiyā bījaṁ saṁvirūhati, tatheva medhāvī saṁvirūhati, yasena ca bhogehi ca vaḍḍhatīti.",
  "atk-s0513a45:638_0": "Evaṁ mahāsatto sabbarattiṁ rañño dhammaṁ desesi, deviyā dohaḷo paṭippassambhi.",
  "atk-s0513a45:638_1": "Mahāsatto aruṇuggamanavelāyameva rājānaṁ pañcasu sīlesu patiṭṭhapetvā appamādena ovaditvā saddhiṁ sumukhena uttarasīhapañjarena nikkhamitvā cittakūṭameva gato.",
  "atk-s0513a45:639_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi iminā mamatthāya jīvitaṁ pariccattamevā’’ti vatvā jātakaṁ samodhānesi –",
  "atk-s0513a45:639_1": "‘‘tadā luddo channo ahosi, rājā sāriputto, devī khemābhikkhunī, haṁsaparisā sākiyagaṇo, sumukho ānando, haṁsarājā pana ahameva ahosi’’nti.",
  "atk-s0513a45:640_0": "Cūḷahaṁsajātakavaṇṇanā chaṭṭhā.",
  "atk-s0513a45:642_0": " [503] 7. Sattigumbajātakavaṇṇanā",
  "atk-s0513a45:643_0": "Migaluddomahārājāti idaṁ satthā maddakucchismiṁ migadāye viharanto devadattaṁ ārabbha kathesi.",
  "atk-s0513a45:643_1": "Devadattena hi silāya paviddhāya bhagavato pāde sakalikāya khate balavavedanā uppajji.",
  "atk-s0513a45:643_2": "Tathāgatassa dassanatthāya bahū bhikkhū sannipatiṁsu.",
  "atk-s0513a45:643_3": "Atha bhagavā parisaṁ sannipatitaṁ disvā ‘‘bhikkhave, idaṁ senāsanaṁ atisambādhaṁ, sannipāto mahā bhavissati, maṁ mañcasivikāya maddakucchiṁ nethā’’ti āha.",
  "atk-s0513a45:643_4": "Bhikkhū tathā kariṁsu.",
  "atk-s0513a45:643_5": "Jīvako tathāgatassa pādaṁ phāsukaṁ akāsi.",
  "atk-s0513a45:643_6": "Bhikkhū satthu santike nisinnāva kathaṁ samuṭṭhāpesuṁ ‘‘āvuso, devadatto sayampi pāpo, parisāpissa pāpā, iti so pāpo pāpaparivārova viharatī’’ti.",
  "atk-s0513a45:643_7": "Satthā ‘‘kiṁ kathetha, bhikkhave’’ti pucchitvā ‘‘idaṁ nāmā’’ti vutte ‘‘na, bhikkhave, idāneva, pubbepi devadatto pāpo pāpaparivāroyevā’’ti vatvā atītaṁ āhari.",
  "atk-s0513a45:644_0": "Atīte uttarapañcālanagare pañcālo nāma rājā rajjaṁ kāresi.",
  "atk-s0513a45:644_1": "Mahāsatto araññāyatane ekasmiṁ sānupabbate simbalivane ekassa suvarañño putto hutvā nibbatti, dve bhātaro ahesuṁ.",
  "atk-s0513a45:644_2": "Tassa pana pabbatassa uparivāte coragāmako ahosi pañcannaṁ corasatānaṁ nivāso, adhovāte assamo pañcannaṁ isisatānaṁ nivāso.",
  "atk-s0513a45:644_3": "Tesaṁ suvapotakānaṁ pakkhanikkhamanakāle vātamaṇḍalikā udapādi.",
  "atk-s0513a45:644_4": "Tāya pahaṭo eko suvapotako coragāmake corānaṁ āvudhantare patito, tassa tattha patitattā ‘‘sattigumbo’’tveva nāmaṁ kariṁsu.",
  "atk-s0513a45:644_5": "Eko assame vālukatale pupphantare pati, tassa tattha patitattā ‘‘pupphako’’tveva nāmaṁ kariṁsu.",
  "atk-s0513a45:644_6": "Sattigumbo corānaṁ antare vaḍḍhito, pupphako isīnaṁ.",
  "atk-s0513a45:645_0": "Athekadivasaṁ rājā sabbālaṅkārapaṭimaṇḍito rathavaraṁ abhiruhitvā mahantena parivārena migavadhāya nagarato nātidūre supupphitaphalitaṁ ramaṇīyaṁ upagumbavanaṁ gantvā ‘‘yassa passena migo palāyati, tasseva gīvā’’ti vatvā rathā oruyha paṭicchādetvā dinne koṭṭhake dhanuṁ ādāya aṭṭhāsi.",
  "atk-s0513a45:645_1": "Purisehi migānaṁ uṭṭhāpanatthāya vanagumbesu pothiyamānesu eko eṇimigo uṭṭhāya gamanamaggaṁ olokento rañño ṭhitaṭṭhānasseva vivittataṁ disvā tadabhimukho pakkhanditvā palāyi.",
  "atk-s0513a45:645_2": "Amaccā ‘‘kassa passena migo palāyito’’ti pucchantā ‘‘rañño passenā’’ti ñatvā raññā saddhiṁ keḷiṁ kariṁsu.",
  "atk-s0513a45:645_3": "Rājā asmimānena tesaṁ keḷiṁ asahanto ‘‘idāni taṁ migaṁ gahessāmī’’ti rathaṁ āruyha ‘‘sīghaṁ pesehī’’ti sārathiṁ āṇāpetvā migena gatamaggaṁ paṭipajji.",
  "atk-s0513a45:645_4": "Rathaṁ vegena gacchantaṁ parisā anubandhituṁ nāsakkhi.",
  "atk-s0513a45:645_5": "Rājā sārathidutiyo yāva majjhanhikā gantvā taṁ migaṁ adisvā nivattanto tassa coragāmassa santike ramaṇīyaṁ kandaraṁ disvā rathā oruyha nhatvā ca pivitvā ca paccuttari.",
  "atk-s0513a45:645_6": "Athassa sārathi rathassa uttarattharaṇaṁ otāretvā sayanaṁ rukkhacchāyāya paññapesi, so tattha nipajji.",
  "atk-s0513a45:645_7": "Sārathipi tassa pāde sambāhanto nisīdi.",
  "atk-s0513a45:645_8": "Rājā antarantarā niddāyati ceva pabujjhati ca.",
  "atk-s0513a45:646_0": "Coragāmavāsino corāpi rañño ārakkhaṇatthāya araññameva pavisiṁsu.",
  "atk-s0513a45:646_1": "Coragāmake sattigumbo ceva bhattarandhako patikolambo nāmeko puriso cāti dveva ohīyiṁsu.",
  "atk-s0513a45:646_2": "Tasmiṁ khaṇe sattigumbo gāmakā nikkhamitvā rājānaṁ disvā ‘‘imaṁ niddāyamānameva māretvā ābharaṇāni gahessāmā’’ti cintetvā patikolambassa santikaṁ gantvā taṁ kāraṇaṁ ārocesi.",
  "atk-s0513a45:646_3": "Tamatthaṁ pakāsento satthā pañca gāthā abhāsi –",
  "atk-s0513a45:647_0": "159.",
  "atk-s0513a45:648_0": " ‘‘Migaluddo mahārājā, pañcālānaṁ rathesabho;",
  "atk-s0513a45:649_0": "Nikkhanto saha senāya, ogaṇo vanamāgamā.",
  "atk-s0513a45:650_0": "160.",
  "atk-s0513a45:651_0": " ‘‘Tatthaddasā araññasmiṁ, takkarānaṁ kuṭiṁ kataṁ;",
  "atk-s0513a45:652_0": "Tassā kuṭiyā nikkhamma, suvo luddāni bhāsati.",
  "atk-s0513a45:653_0": "161.",
  "atk-s0513a45:654_0": " ‘‘Sampannavāhano poso, yuvā sammaṭṭhakuṇḍalo;",
  "atk-s0513a45:655_0": "Sobhati lohituṇhīso, divā sūriyova bhāsati.",
  "atk-s0513a45:656_0": "162.",
  "atk-s0513a45:657_0": " ‘‘Majjhanhike sampatike, sutto rājā sasārathi;",
  "atk-s0513a45:658_0": "Handassābharaṇaṁ sabbaṁ, gaṇhāma sāhasā mayaṁ.",
  "atk-s0513a45:659_0": "163.",
  "atk-s0513a45:660_0": " ‘‘Nisīthepi rahodāni, sutto rājā sasārathi;",
  "atk-s0513a45:661_0": "Ādāya vatthaṁ maṇikuṇḍalañca, hantvāna sākhāhi avattharāmā’’ti.",
  "atk-s0513a45:662_0": "Tattha migaluddoti luddo viya migānaṁ gavesanato ‘‘migaluddo’’ti vutto.",
  "atk-s0513a45:662_1": "Ogaṇoti gaṇā ohīno parihīno hutvā.",
  "atk-s0513a45:662_2": "Takkarānaṁ kuṭiṁ katanti so rājā tattha araññe corānaṁ vasanatthāya kataṁ gāmakaṁ addasa.",
  "atk-s0513a45:662_3": "Tassāti tato corakuṭito.",
  "atk-s0513a45:662_4": "Luddāni bhāsatīti patikolambena saddhiṁ dāruṇāni vacanāni katheti.",
  "atk-s0513a45:662_5": "Sampannavāhanoti sampannaassavāhano.",
  "atk-s0513a45:662_6": "Lohituṇhīsoti rattena uṇhīsapaṭṭena samannāgato.",
  "atk-s0513a45:662_7": "Sampatiketi sampati idāni, evarūpe ṭhitamajjhanhikakāleti attho.",
  "atk-s0513a45:662_8": "Sāhasāti sāhasena pasayhākāraṁ katvā gaṇhāmāti vadati.",
  "atk-s0513a45:662_9": "Nisīthepi rahodānīti nisīthepi idānipi raho.",
  "atk-s0513a45:662_10": "Idaṁ vadati –",
  "atk-s0513a45:662_11": "yathā nisīthe aḍḍharattasamaye manussā kilantā sayanti, raho nāma hoti, idāni ṭhitamajjhanhikepi kāle tathevāti.",
  "atk-s0513a45:662_12": "Hantvānāti rājānaṁ māretvā vatthābharaṇānissa gahetvā atha naṁ pāde gahetvā kaḍḍhitvā ekamante sākhāhi paṭicchādemāti.",
  "atk-s0513a45:663_0": "Iti so vegena sakiṁ nikkhamati, sakiṁ patikolambassa santikaṁ gacchati.",
  "atk-s0513a45:663_1": "So tassa vacanaṁ sutvā nikkhamitvā olokento rājabhāvaṁ ñatvā bhīto gāthamāha –",
  "atk-s0513a45:664_0": "164.",
  "atk-s0513a45:665_0": " ‘‘Kinnu ummattarūpova, sattigumba pabhāsasi;",
  "atk-s0513a45:666_0": "Durāsadā hi rājāno, aggi pajjalito yathā’’ti.",
  "atk-s0513a45:667_0": "Atha naṁ suvo gāthāya ajjhabhāsi –",
  "atk-s0513a45:668_0": "165.",
  "atk-s0513a45:669_0": " ‘‘Atha tvaṁ patikolamba, matto thullāni gajjasi;",
  "atk-s0513a45:670_0": "Mātari mayha naggāya, kinnu tvaṁ vijigucchase’’ti.",
  "atk-s0513a45:671_0": "Tattha atha tvanti nanu tvaṁ.",
  "atk-s0513a45:671_1": "Mattoti corānaṁ ucchiṭṭhasuraṁ labhitvā tāya matto hutvā pubbe mahāgajjitāni gajjasi.",
  "atk-s0513a45:671_2": "Mātarīti corajeṭṭhakassa bhariyaṁ sandhāyāha.",
  "atk-s0513a45:671_3": "Sā kira tadā sākhābhaṅgaṁ nivāsetvā carati.",
  "atk-s0513a45:671_4": "Vijigucchaseti mama mātari naggāya kinnu tvaṁ idāni corakammaṁ jigucchasi, kātuṁ na icchasīti.",
  "atk-s0513a45:672_0": "Rājā pabujjhitvā tassa tena saddhiṁ manussabhāsāya kathentassa vacanaṁ sutvā ‘‘sappaṭibhayaṁ idaṁ ṭhāna’’nti sārathiṁ uṭṭhāpento gāthamāha –",
  "atk-s0513a45:673_0": "166.",
  "atk-s0513a45:674_0": " ‘‘Uṭṭhehi samma taramāno, rathaṁ yojehi sārathi;",
  "atk-s0513a45:675_0": "Sakuṇo me na ruccati, aññaṁ gacchāma assama’’nti.",
  "atk-s0513a45:676_0": "Sopi sīghaṁ uṭṭhahitvā rathaṁ yojetvā gāthamāha –",
  "atk-s0513a45:677_0": "167.",
  "atk-s0513a45:678_0": " ‘‘Yutto ratho mahārāja, yutto ca balavāhano;",
  "atk-s0513a45:679_0": "Adhitiṭṭha mahārāja, aññaṁ gacchāma assama’’nti.",
  "atk-s0513a45:680_0": "Tattha balavāhanoti balavavāhano, mahāthāmaassasampannoti attho. Adhitiṭṭhāti abhiruha.",
  "atk-s0513a45:681_0": "Abhiruḷhamatteyeva ca tasmiṁ sindhavā vātavegena pakkhandiṁsu.",
  "atk-s0513a45:681_1": "Sattigumbo rathaṁ gacchantaṁ disvā saṁvegappatto dve gāthā abhāsi –",
  "atk-s0513a45:682_0": "168.",
  "atk-s0513a45:683_0": " ‘‘Ko numeva gatā sabbe, ye asmiṁ paricārakā;",
  "atk-s0513a45:684_0": "Esa gacchati pañcālo, mutto tesaṁ adassanā.",
  "atk-s0513a45:685_0": "169.",
  "atk-s0513a45:686_0": " ‘‘Kodaṇḍakāni gaṇhatha, sattiyo tomarāni ca;",
  "atk-s0513a45:687_0": "Esa gacchati pañcālo, mā vo muñcittha jīvata’’nti.",
  "atk-s0513a45:688_0": "Tattha ko numeti kuhiṁ nu ime.",
  "atk-s0513a45:688_1": "Asminti imasmiṁ assame.",
  "atk-s0513a45:688_2": "Paricārakāti corā.",
  "atk-s0513a45:688_3": "Adassanāti etesaṁ corānaṁ adassanena mutto esa gacchatīti, etesaṁ hatthato mutto hutvā esa adassanaṁ gacchatītipi attho.",
  "atk-s0513a45:688_4": "Kodaṇḍakānīti dhanūni.",
  "atk-s0513a45:688_5": "Jīvatanti tumhākaṁ jīvantānaṁ mā muñcittha, āvudhahatthā dhāvitvā gaṇhatha nanti.",
  "atk-s0513a45:689_0": "Evaṁ tassa viravitvā aparāparaṁ dhāvantasseva rājā isīnaṁ assamaṁ patto.",
  "atk-s0513a45:689_1": "Tasmiṁ khaṇe isayo phalāphalatthāya gatā .",
  "atk-s0513a45:689_2": "Eko pupphakasuvova assamapade ṭhito hoti.",
  "atk-s0513a45:689_3": "So rājānaṁ disvā paccuggamanaṁ katvā paṭisanthāramakāsi.",
  "atk-s0513a45:689_4": "Tamatthaṁ pakāsento satthā catasso gāthā abhāsi –",
  "atk-s0513a45:690_0": "170.",
  "atk-s0513a45:691_0": " ‘‘Athāparo paṭinandittha, suvo lohitatuṇḍako;",
  "atk-s0513a45:692_0": "Svāgataṁ te mahārāja, atho te adurāgataṁ;",
  "atk-s0513a45:693_0": "Issarosi anuppatto, yaṁ idhatthi pavedaya.",
  "atk-s0513a45:694_0": "171.",
  "atk-s0513a45:695_0": " ‘‘Tiṇḍukāni piyālāni, madhuke kāsumāriyo;",
  "atk-s0513a45:696_0": "Phalāni khuddakappāni, bhuñja rāja varaṁ varaṁ.",
  "atk-s0513a45:697_0": "172.",
  "atk-s0513a45:698_0": " ‘‘Idampi pānīyaṁ sītaṁ, ābhataṁ girigabbharā;",
  "atk-s0513a45:699_0": "Tato piva mahārāja, sace tvaṁ abhikaṅkhasi.",
  "atk-s0513a45:700_0": "173.",
  "atk-s0513a45:701_0": " ‘‘Araññaṁ uñchāya gatā, ye asmiṁ paricārakā;",
  "atk-s0513a45:702_0": "Sayaṁ uṭṭhāya gaṇhavho, hatthā me natthi dātave’’ti.",
  "atk-s0513a45:703_0": "Tattha paṭinanditthāti rājānaṁ disvāva tussi.",
  "atk-s0513a45:703_1": "Lohitatuṇḍakoti rattatuṇḍo sobhaggappatto .",
  "atk-s0513a45:703_2": "Madhuketi madhukaphalāni.",
  "atk-s0513a45:703_3": "Kāsumāriyoti evaṁnāmakāni phalāni, kāraphalāni vā.",
  "atk-s0513a45:703_4": "Tato pivāti tato pānīyamāḷato gahetvā pānīyaṁ piva.",
  "atk-s0513a45:703_5": "Ye asmiṁ paricārakāti mahārāja, ye imasmiṁ assame vicaraṇakā isayo, te araññaṁ uñchāya gatā.",
  "atk-s0513a45:703_6": "Gaṇhavhoti phalāphalāni gaṇhatha.",
  "atk-s0513a45:703_7": "Dātaveti dātuṁ.",
  "atk-s0513a45:704_0": "Rājā tassa paṭisanthāre pasīditvā gāthādvayamāha –",
  "atk-s0513a45:705_0": "174.",
  "atk-s0513a45:706_0": " ‘‘Bhaddako vatayaṁ pakkhī, dijo paramadhammiko;",
  "atk-s0513a45:707_0": "Atheso itaro pakkhī, suvo luddāni bhāsati.",
  "atk-s0513a45:708_0": "175.",
  "atk-s0513a45:709_0": " ‘‘‘Etaṁ hanatha bandhatha, mā vo muñcittha jīvataṁ’;",
  "atk-s0513a45:710_0": "Iccevaṁ vilapantassa, sotthiṁ pattosmi assama’’nti.",
  "atk-s0513a45:711_0": "Tattha itaroti corakuṭiyaṁ suvako.",
  "atk-s0513a45:711_1": "Iccevanti ahaṁ pana tassa evaṁ vilapantasseva imaṁ assamaṁ sotthinā patto.",
  "atk-s0513a45:712_0": "Rañño kathaṁ sutvā pupphako dve gāthā abhāsi –",
  "atk-s0513a45:713_0": "176.",
  "atk-s0513a45:714_0": " ‘‘Bhātarosma mahārāja, sodariyā ekamātukā;",
  "atk-s0513a45:715_0": "Ekarukkhasmiṁ saṁvaḍḍhā, nānākhettagatā ubho.",
  "atk-s0513a45:716_0": "177.",
  "atk-s0513a45:717_0": " ‘‘Sattigumbo ca corānaṁ, ahañca isinaṁ idha;",
  "atk-s0513a45:718_0": "Asataṁ so, sataṁ ahaṁ, tena dhammena no vinā’’ti.",
  "atk-s0513a45:719_0": "Tattha bhātarosmāti mahārāja, so ca ahañca ubho bhātaro homa.",
  "atk-s0513a45:719_1": "Corānanti so corānaṁ santike saṁvaḍḍho, ahaṁ isīnaṁ santike .",
  "atk-s0513a45:719_2": "Asataṁ so, sataṁ ahanti so asādhūnaṁ dussīlānaṁ santikaṁ upagato, ahaṁ sādhūnaṁ sīlavantānaṁ.",
  "atk-s0513a45:719_3": "Tena dhammena no vināti mahārāja, taṁ sattigumbaṁ corā coradhammena corakiriyāya vinesuṁ, maṁ isayo isidhammena isisīlācārena, tasmā sopi tena coradhammena no vinā hoti, ahampi isidhammena no vinā homīti.",
  "atk-s0513a45:720_0": "Idāni taṁ dhammaṁ vibhajanto gāthādvayamāha –",
  "atk-s0513a45:721_0": "178.",
  "atk-s0513a45:722_0": " ‘‘Tattha vadho ca bandho ca, nikatī vañcanāni ca;",
  "atk-s0513a45:723_0": "Ālopā sāhasākārā, tāni so tattha sikkhati.",
  "atk-s0513a45:724_0": "179.",
  "atk-s0513a45:725_0": " ‘‘Idha saccañca dhammo ca, ahiṁsā saṁyamo damo;",
  "atk-s0513a45:726_0": "Āsanūdakadāyīnaṁ, aṅke vaddhosmi bhāradhā’’ti.",
  "atk-s0513a45:727_0": "Tattha nikatīti patirūpakena vañcanā.",
  "atk-s0513a45:727_1": "Vañcanānīti ujukavañcanāneva.",
  "atk-s0513a45:727_2": "Ālopāti divā gāmaghātā.",
  "atk-s0513a45:727_3": "Sāhasākārāti gehaṁ pavisitvā maraṇena tajjetvā sāhasikakammakaraṇāni.",
  "atk-s0513a45:727_4": "Saccanti sabhāvo.",
  "atk-s0513a45:727_5": "Dhammoti sucaritadhammo.",
  "atk-s0513a45:727_6": "Ahiṁsāti mettāpubbabhāgo.",
  "atk-s0513a45:727_7": "Saṁyamoti sīlasaṁyamo.",
  "atk-s0513a45:727_8": "Damoti indriyadamanaṁ.",
  "atk-s0513a45:727_9": "Āsanūdakadāyīnanti abbhāgatānaṁ āsanañca udakañca dānasīlānaṁ.",
  "atk-s0513a45:727_10": "Bhāradhāti rājānaṁ ālapati.",
  "atk-s0513a45:728_0": "Idāni rañño dhammaṁ desento imā gāthā abhāsi –",
  "atk-s0513a45:729_0": "180.",
  "atk-s0513a45:730_0": " ‘‘Yaṁ yañhi rāja bhajati, santaṁ vā yadi vā asaṁ;",
  "atk-s0513a45:731_0": "Sīlavantaṁ visīlaṁ vā, vasaṁ tasseva gacchati.",
  "atk-s0513a45:732_0": "181.",
  "atk-s0513a45:733_0": " ‘‘Yādisaṁ kurute mittaṁ, yādisaṁ cūpasevati;",
  "atk-s0513a45:734_0": "Sopi tādisako hoti, sahavāso hi tādiso.",
  "atk-s0513a45:735_0": "182.",
  "atk-s0513a45:736_0": " ‘‘Sevamāno sevamānaṁ, samphuṭṭho samphusaṁ paraṁ;",
  "atk-s0513a45:737_0": "Saro diddho kalāpaṁva, alittamupalimpati;",
  "atk-s0513a45:738_0": "Upalepabhayā dhīro, neva pāpasakhā siyā.",
  "atk-s0513a45:739_0": "183.",
  "atk-s0513a45:740_0": " ‘‘Pūtimacchaṁ kusaggena, yo naro upanayhati;",
  "atk-s0513a45:741_0": "Kusāpi pūti vāyanti, evaṁ bālūpasevanā.",
  "atk-s0513a45:742_0": "184.",
  "atk-s0513a45:743_0": " ‘‘Tagarañca palāsena, yo naro upanayhati;",
  "atk-s0513a45:744_0": "Pattāpi surabhi vāyanti, evaṁ dhīrūpasevanā.",
  "atk-s0513a45:745_0": "185.",
  "atk-s0513a45:746_0": " ‘‘Tasmā pattapuṭasseva, ñatvā sampākamattano;",
  "atk-s0513a45:747_0": "Asante nopaseveyya, sante seveyya paṇḍito;",
  "atk-s0513a45:748_0": "Asanto nirayaṁ nenti, santo pāpenti suggati’’nti.",
  "atk-s0513a45:749_0": "Tattha santaṁ vā yadi vā asanti sappurisaṁ vā asappurisaṁ vā.",
  "atk-s0513a45:749_1": "Sevamāno sevamānanti seviyamāno ācariyo sevamānaṁ antevāsikaṁ.",
  "atk-s0513a45:749_2": "Samphuṭṭhoti antevāsinā vā phuṭṭho ācariyo.",
  "atk-s0513a45:749_3": "Samphusaṁ paranti paraṁ ācariyaṁ samphusanto antevāsī vā.",
  "atk-s0513a45:749_4": "Alittanti taṁ antevāsikaṁ pāpadhammena alittaṁ so ācariyo visadiddho saro sesaṁ sarakalāpaṁ viya limpati.",
  "atk-s0513a45:749_5": "Evaṁ bālūpasevanāti bālūpasevī hi pūtimacchaṁ upanayhanakusaggaṁ viya hoti, pāpakammaṁ akarontopi avaṇṇaṁ akittiṁ labhati.",
  "atk-s0513a45:749_6": "Dhīrūpasevanāti dhīrūpasevī puggalo tagarādigandhajātipaliveṭhanapattaṁ viya hoti, paṇḍito bhavituṁ asakkontopi kalyāṇamittasevī guṇakittiṁ labhati.",
  "atk-s0513a45:749_7": "Pattapuṭassevāti duggandhasugandhapaliveṭhanapaṇṇasseva.",
  "atk-s0513a45:749_8": "Sampākamattanoti kalyāṇamittasaṁsaggavasena attano paripākaṁ paribhāvanaṁ ñatvāti attho.",
  "atk-s0513a45:749_9": "Pāpenti suggatinti santo sammādiṭṭhikā attānaṁ nissite satte saggameva pāpentīti desanaṁ yathānusandhimeva pāpesi.",
  "atk-s0513a45:750_0": "Rājā tassa dhammakathāya pasīdi, isigaṇopi āgato.",
  "atk-s0513a45:750_1": "Rājā isayo vanditvā ‘‘bhante, maṁ anukampamānā mama vasanaṭṭhāne vasathā’’ti vatvā tesaṁ paṭiññaṁ gahetvā nagaraṁ gantvā suvānaṁ abhayaṁ adāsi.",
  "atk-s0513a45:750_2": "Isayopi tattha agamaṁsu.",
  "atk-s0513a45:750_3": "Rājā isigaṇaṁ uyyāne vasāpento yāvajīvaṁ upaṭṭhahitvā saggapuraṁ pūresi.",
  "atk-s0513a45:750_4": "Athassa puttopi chattaṁ ussāpento isigaṇaṁ paṭijaggiyevāti tasmiṁ kulaparivaṭṭe satta rājāno isigaṇassa dānaṁ pavattayiṁsu.",
  "atk-s0513a45:750_5": "Mahāsatto araññe vasantoyeva yathākammaṁ gato.",
  "atk-s0513a45:751_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi devadatto pāpo pāpaparivāroyevā’’ti vatvā jātakaṁ samodhānesi –",
  "atk-s0513a45:751_1": "‘‘tadā sattigumbo devadatto ahosi, corā devadattaparisā , rājā ānando, isigaṇā buddhaparisā, pupphakasuvo pana ahameva ahosi’’nti.",
  "atk-s0513a45:752_0": "Sattigumbajātakavaṇṇanā sattamā.",
  "atk-s0513a45:754_0": " [504] 8. Bhallātiyajātakavaṇṇanā",
  "atk-s0513a45:755_0": "Bhallātiyonāma ahosi rājāti idaṁ satthā jetavane viharanto mallikaṁ deviṁ ārabbha kathesi.",
  "atk-s0513a45:755_1": "Tassā kira ekadivasaṁ raññā saddhiṁ sayanaṁ nissāya kalaho ahosi.",
  "atk-s0513a45:755_2": "Rājā kujjhitvā naṁ na olokesi.",
  "atk-s0513a45:755_3": "Sā cintesi ‘‘nanu tathāgato rañño mayi kuddhabhāvaṁ na jānātī’’ti.",
  "atk-s0513a45:755_4": "Satthā taṁ kāraṇaṁ ñatvā punadivase bhikkhusaṅghaparivuto sāvatthiṁ piṇḍāya pavisitvā rañño gehadvāraṁ gato.",
  "atk-s0513a45:755_5": "Rājā paccuggantvā pattaṁ gahetvā satthāraṁ pāsādaṁ āropetvā paṭipāṭiyā bhikkhusaṅghaṁ nisīdāpetvā dakkhiṇodakaṁ datvā paṇītenāhārena parivisitvā bhattakiccāvasāne ekamantaṁ nisīdi.",
  "atk-s0513a45:755_6": "Satthā ‘‘kiṁ nu kho, mahārāja, mallikā na paññāyatī’’ti pucchitvā ‘‘attano sukhamadamattatāyā’’ti vutte ‘‘nanu, mahārāja, tvaṁ pubbe kinnarayoniyaṁ nibbattitvā ekarattiṁ kinnariyā vinā hutvā satta vassasatāni paridevamāno vicarī’’ti vatvā tena yācito atītaṁ āhari.",
  "atk-s0513a45:756_0": "Atīte bārāṇasiyaṁ bhallātiyo nāma rājā rajjaṁ kārento ‘‘aṅgārapakkamigamaṁsaṁ khādissāmī’’ti rajjaṁ amaccānaṁ niyyādetvā sannaddhapañcāvudho susikkhitakoleyyakasuṇakhagaṇaparivuto nagarā nikkhamitvā himavantaṁ pavisitvā anugaṅgaṁ gantvā upari abhiruhituṁ asakkonto ekaṁ gaṅgaṁ otiṇṇanadiṁ disvā tadanusārena gacchanto migasūkarādayo vadhitvā aṅgārapakkamaṁsaṁ khādanto uccaṭṭhānaṁ abhiruhi.",
  "atk-s0513a45:756_1": "Tattha ramaṇīyā nadikā paripuṇṇakāle thanapamāṇodakā hutvā sandati, aññadā jaṇṇukapamāṇodakā hoti.",
  "atk-s0513a45:756_2": "Tattha nānappakārakā macchakacchapā vicaranti.",
  "atk-s0513a45:756_3": "Udakapariyante rajatapaṭṭavaṇṇavālukā ubhosu tīresu nānāpupphaphalabharitavinamitā rukkhā pupphaphalarasamattehi nānāvihaṅgamabhamaragaṇehi samparikiṇṇā vividhamigasaṅghanisevitā sītacchāyā.",
  "atk-s0513a45:756_4": "Evaṁ ramaṇīyāya hemavatanadiyā tīre dve kinnarā aññamaññaṁ āliṅgitvā paricumbitvā nānappakārehi paridevantā rodanti.",
  "atk-s0513a45:757_0": "Rājā tassā nadiyā tīrena gandhamādanaṁ abhiruhanto te kinnare disvā ‘‘kiṁ nu kho ete evaṁ paridevanti, pucchissāmi ne’’ti cintetvā sunakhe oloketvā accharaṁ pahari.",
  "atk-s0513a45:757_1": "Susikkhitakoleyyakasunakhā tāya saññāya gumbaṁ pavisitvā urena nipajjiṁsu.",
  "atk-s0513a45:757_2": "So tesaṁ paṭisallīnabhāvaṁ ñatvā dhanukalāpañceva sesāvudhāni ca rukkhaṁ nissāya ṭhapetvā padasaddaṁ akaronto saṇikaṁ tesaṁ santikaṁ gantvā ‘‘kiṁkāraṇā tumhe rodathā’’ti kinnare pucchi.",
  "atk-s0513a45:757_3": "Tamatthaṁ pakāsento satthā tisso gāthā abhāsi –",
  "atk-s0513a45:758_0": "186.",
  "atk-s0513a45:759_0": " ‘‘Bhallātiyo nāma ahosi rājā, raṭṭhaṁ pahāya migavaṁ acāri so;",
  "atk-s0513a45:760_0": "Agamā girivaraṁ gandhamādanaṁ, supupphitaṁ kimpurisānuciṇṇaṁ.",
  "atk-s0513a45:761_0": "187.",
  "atk-s0513a45:762_0": " ‘‘Sāḷūrasaṅghañca nisedhayitvā, dhanuṁ kalāpañca so nikkhipitvā;",
  "atk-s0513a45:763_0": "Upāgami vacanaṁ vattukāmo, yatthaṭṭhitā kimpurisā ahesuṁ.",
  "atk-s0513a45:764_0": "188.",
  "atk-s0513a45:765_0": " ‘‘Himaccaye hemavatāya tīre, kimidhaṭṭhitā mantayavho abhiṇhaṁ;",
  "atk-s0513a45:766_0": "Pucchāmi vo mānusadehavaṇṇe, kathaṁ vo jānanti manussaloke’’ti.",
  "atk-s0513a45:767_0": "Tattha sāḷūrasaṅghanti sunakhagaṇaṁ.",
  "atk-s0513a45:767_1": "Himaccayeti catunnaṁ hemantamāsānaṁ atikkame.",
  "atk-s0513a45:767_2": "Hemavatāyāti imissā hemavatāya nadiyā tīre.",
  "atk-s0513a45:768_0": "Rañño vacanaṁ sutvā kinnaro tuṇhī ahosi, kinnarī pana raññā saddhiṁ sallapi –",
  "atk-s0513a45:769_0": "189.",
  "atk-s0513a45:770_0": " ‘‘Mallaṁ giriṁ paṇḍarakaṁ tikūṭaṁ, sītodakā anuvicarāma najjo;",
  "atk-s0513a45:771_0": "Migā manussāva nibhāsavaṇṇā, jānanti no kimpurisāti luddā’’ti.",
  "atk-s0513a45:772_0": "Tattha mallaṁ girinti samma luddaka, mayaṁ imaṁ mallagiriñca paṇḍarakañca tikūṭañca imā ca najjo anuvicarāma.",
  "atk-s0513a45:772_1": "‘‘Mālāgiri’’ntipi pāṭho.",
  "atk-s0513a45:772_2": "Nibhāsavaṇṇāti nibhāsamānavaṇṇā, dissamānasarīrāti attho.",
  "atk-s0513a45:773_0": "Tato rājā tisso gāthā abhāsi –",
  "atk-s0513a45:774_0": "190.",
  "atk-s0513a45:775_0": " ‘‘Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:776_0": "Pucchāmi vo mānusadehavaṇṇe, kimidha vane rodatha appatītā.",
  "atk-s0513a45:777_0": "191.",
  "atk-s0513a45:778_0": " ‘‘Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:779_0": "Pucchāmi vo mānusadehavaṇṇe, kimidha vane vilapatha appatītā.",
  "atk-s0513a45:780_0": "192.",
  "atk-s0513a45:781_0": " ‘‘Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:782_0": "Pucchāmi vo mānusadehavaṇṇe, kimidha vane socatha appatītā’’ti.",
  "atk-s0513a45:783_0": "Tattha sukiccharūpanti suṭṭhu dukkhappattā viya hutvā.",
  "atk-s0513a45:783_1": "Āliṅgito cāsi piyo piyāyāti tayā piyāya tava piyo āliṅgito ca āsi.",
  "atk-s0513a45:783_2": "‘‘Āliṅgiyo cāsī’’tipi pāṭho, ayamevattho.",
  "atk-s0513a45:783_3": "Kimidha vaneti kiṁkāraṇā idha vane antarantarā āliṅgitvā paricumbitvā piyakathaṁ kathetvā puna appatītā rodathāti.",
  "atk-s0513a45:784_0": "Tato parā ubhinnampi ālāpasallāpagāthā honti –",
  "atk-s0513a45:785_0": "193.",
  "atk-s0513a45:786_0": " ‘‘Mayekarattaṁ vippavasimha ludda, akāmakā aññamaññaṁ sarantā;",
  "atk-s0513a45:787_0": "Tamekarattaṁ anutappamānā, socāma ‘sā ratti punaṁ na hossati’.",
  "atk-s0513a45:788_0": "194.",
  "atk-s0513a45:789_0": " ‘‘Yamekarattaṁ anutappathetaṁ, dhanaṁva naṭṭhaṁ pitaraṁva petaṁ;",
  "atk-s0513a45:790_0": "Pucchāmi vo mānusadehavaṇṇe, kathaṁ vinā vāsamakappayittha.",
  "atk-s0513a45:791_0": "195.",
  "atk-s0513a45:792_0": " ‘‘Yamimaṁ nadiṁ passasi sīghasotaṁ, nānādumacchādanaṁ selakūlaṁ;",
  "atk-s0513a45:793_0": "Taṁ me piyo uttari vassakāle, mamañca maññaṁ anubandhatīti.",
  "atk-s0513a45:794_0": "196.",
  "atk-s0513a45:795_0": " ‘‘Ahañca aṅkolakamocināmi, atimuttakaṁ sattaliyothikañca;",
  "atk-s0513a45:796_0": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:797_0": "197.",
  "atk-s0513a45:798_0": " ‘‘Ahañcidaṁ kuravakamocināmi, uddālakā pāṭalisindhuvārakā;",
  "atk-s0513a45:799_0": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:800_0": "198.",
  "atk-s0513a45:801_0": " ‘‘Ahañca sālassa supupphitassa, oceyya pupphāni karomi mālaṁ;",
  "atk-s0513a45:802_0": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:803_0": "199.",
  "atk-s0513a45:804_0": " ‘‘Ahañca sālassa supupphitassa, oceyya pupphāni karomi bhāraṁ;",
  "atk-s0513a45:805_0": "Idañca no hehiti santharatthaṁ, yatthajjimaṁ viharissāma rattiṁ.",
  "atk-s0513a45:806_0": "200.",
  "atk-s0513a45:807_0": " ‘‘Ahañca kho agaḷuṁ candanañca, silāya piṁsāmi pamattarūpā;",
  "atk-s0513a45:808_0": "‘Piyo ca me hehiti rositaṅgo, ahañca naṁ rositā ajjhupessaṁ’.",
  "atk-s0513a45:809_0": "201.",
  "atk-s0513a45:810_0": " ‘‘Athāgamā salilaṁ sīghasotaṁ, nudaṁ sāle salaḷe kaṇṇikāre;",
  "atk-s0513a45:811_0": "Āpūratha tena muhuttakena, sāyaṁ nadī āsi mayā suduttarā.",
  "atk-s0513a45:812_0": "202.",
  "atk-s0513a45:813_0": " ‘‘Ubhosu tīresu mayaṁ tadā ṭhitā, sampassantā ubhayo aññamaññaṁ;",
  "atk-s0513a45:814_0": "Sakimpi rodāma sakiṁ hasāma, kicchena no āgamā saṁvarī sā.",
  "atk-s0513a45:815_0": "203.",
  "atk-s0513a45:816_0": " ‘‘Pātova kho uggate sūriyamhi, catukkaṁ nadiṁ uttariyāna ludda;",
  "atk-s0513a45:817_0": "Āliṅgiyā aññamaññaṁ mayaṁ ubho, sakimpi rodāma sakiṁ hasāma.",
  "atk-s0513a45:818_0": "204.",
  "atk-s0513a45:819_0": " ‘‘Tīhūnakaṁ satta satāni ludda, yamidha mayaṁ vippavasimha pubbe;",
  "atk-s0513a45:820_0": "Vassekimaṁ jīvitaṁ bhūmipāla, ko nīdha kantāya vinā vaseyya.",
  "atk-s0513a45:821_0": "205.",
  "atk-s0513a45:822_0": " ‘‘Āyuñca vo kīvatako nu samma, sacepi jānātha vadetha āyuṁ;",
  "atk-s0513a45:823_0": "Anussavā vuḍḍhato āgamā vā, akkhātha metaṁ avikampamānā.",
  "atk-s0513a45:824_0": "206.",
  "atk-s0513a45:825_0": " ‘‘Āyuñca no vassasahassaṁ ludda, na cantarā pāpako atthi rogo;",
  "atk-s0513a45:826_0": "Appañca dukkhaṁ sukhameva bhiyyo, avītarāgā vijahāma jīvita’’nti.",
  "atk-s0513a45:827_0": "Tattha mayekarattanti mayaṁ ekarattaṁ.",
  "atk-s0513a45:827_1": "Vippavasimhāti vippayuttā hutvā vasimha.",
  "atk-s0513a45:827_2": "Anutappamānāti ‘‘anicchamānānaṁ no ekaratto atīto’’ti taṁ ekarattaṁ anucintayamānā.",
  "atk-s0513a45:827_3": "Punaṁ na hessatīti puna na bhavissati nāgamissatīti socāma.",
  "atk-s0513a45:827_4": "Dhanaṁva naṭṭhaṁ pitaraṁva petanti dhanaṁ vā naṭṭhaṁ pitaraṁ vā mātaraṁ vāpetaṁ kālakataṁ kiṁ nu kho tumhe cintayamānā kena kāraṇena taṁ ekarattaṁ vinā vāsaṁ akappayittha, idaṁ me ācikkhathāti pucchati.",
  "atk-s0513a45:827_5": "Yamimanti yaṁ imaṁ.",
  "atk-s0513a45:827_6": "Selakūlanti dvinnaṁ selānaṁ antare sandamānaṁ.",
  "atk-s0513a45:827_7": "Vassakāleti ekassa meghassa uṭṭhāya vassanakāle .",
  "atk-s0513a45:827_8": "Amhākañhi imasmiṁ vanasaṇḍe rativasena carantānaṁ eko megho uṭṭhahi.",
  "atk-s0513a45:827_9": "Atha me piyasāmiko kinnaromaṁ ‘‘pacchato āgacchatī’’ti maññamāno etaṁ nadiṁ uttarīti āha.",
  "atk-s0513a45:828_0": "Ahañcāti ahaṁ panetassa paratīraṁ gatabhāvaṁ ajānantī supupphitāni aṅkolakādīni pupphāni ocināmi.",
  "atk-s0513a45:828_1": "Tattha sattaliyothikañcāti kundālapupphañca suvaṇṇayothikañca ocinantī pana ‘‘piyo ca me mālabhārī bhavissati, ahañca naṁ mālinī hutvā ajjhupessa’’nti iminā kāraṇena ocināmi.",
  "atk-s0513a45:828_2": "Uddālakā pāṭalisindhuvārakāti tepi mayā ocitāyevāti vadati.",
  "atk-s0513a45:828_3": "Oceyyāti ocinitvā.",
  "atk-s0513a45:828_4": "Agaḷuṁ candanañcāti kāḷāgaḷuñca rattacandanañca.",
  "atk-s0513a45:828_5": "Rositaṅgoti vilittasarīro.",
  "atk-s0513a45:828_6": "Rositāti vilittā hutvā.",
  "atk-s0513a45:828_7": "Ajjhupessanti sayane upagamissāmi.",
  "atk-s0513a45:828_8": "Nudaṁ sāle salaḷe kaṇṇikāreti etāni mayā ocinitvā tīre ṭhapitāni pupphāni nudantaṁ harantaṁ.",
  "atk-s0513a45:828_9": "Suduttarāti tassā hi orimatīre ṭhitakāleyeva nadiyā udakaṁ āgataṁ, taṅkhaṇaññeva sūriyo atthaṅgato, vijjulatā niccharanti, kinnarā nāma udakabhīrukā honti, iti sā otarituṁ na visahi.",
  "atk-s0513a45:828_10": "Tenāha ‘‘sāyaṁ nadī āsi mayā suduttarā’’ti.",
  "atk-s0513a45:829_0": "Sampassantāti vijjulatāniccharaṇakāle passantā.",
  "atk-s0513a45:829_1": "Rodāmāti andhakārakāle apassantā rodāma, vijjulatāniccharaṇakāle passantā hasāma.",
  "atk-s0513a45:829_2": "Saṁvarīti ratti.",
  "atk-s0513a45:829_3": "Catukkanti tucchaṁ.",
  "atk-s0513a45:829_4": "Uttariyānāti uttaritvā.",
  "atk-s0513a45:829_5": "Tīhūnakanti tīhi ūnāni satta vassasatāni.",
  "atk-s0513a45:829_6": "Yamidha mayanti yaṁ kālaṁ idha mayaṁ vippavasimha, so ito tīhi ūnakāni satta vassasatāni hontīti vadati.",
  "atk-s0513a45:829_7": "Vassekimanti vassaṁ ekaṁ imaṁ, tumhākaṁ ekameva vassasataṁ imaṁ jīvitanti vadati.",
  "atk-s0513a45:829_8": "Ko nīdhāti evaṁ parittake jīvite ko nu idha kantāya vinā bhaveyya, ayuttaṁ tava piyabhariyāya vinā bhavitunti dīpeti.",
  "atk-s0513a45:830_0": "Kīvatako nūti rājā kinnariyā vacanaṁ sutvā ‘‘imesaṁ āyuppamāṇaṁ pucchissāmī’’ti cintetvā ‘‘tumhākaṁ kittako āyū’’ti pucchati.",
  "atk-s0513a45:830_1": "Anussavāti sace vo kassaci vadantassa vā sutaṁ, mātāpitūnaṁ vā vuḍḍhānaṁ mahallakānaṁ santikā āgamo atthi, atha me tato anussavā vuḍḍhato āgamā vā etaṁ avikampamānā akkhātha.",
  "atk-s0513a45:830_2": "Na cantarāti amhākaṁ vassasahassaṁ āyu, antarā ca no pāpako jīvitantarāyakaro rogopi natthi.",
  "atk-s0513a45:830_3": "Avītarāgāti aññamaññaṁ avigatapemāva hutvā.",
  "atk-s0513a45:831_0": "Taṁ sutvā rājā ‘‘ime hi nāma tiracchānagatā hutvā ekarattiṁ vippayogena satta vassasatāni rodantā vicaranti, ahaṁ pana tiyojanasatike rajje mahāsampattiṁ pahāya araññe vicarāmi, aho akiccakārimhī’’ti tatova nivatto bārāṇasiṁ gantvā ‘‘kiṁ te, mahārāja, himavante acchariyaṁ diṭṭha’’nti amaccehi puṭṭho sabbaṁ ārocetvā tato paṭṭhāya dānāni dadanto bhoge bhuñji.",
  "atk-s0513a45:831_1": "Tamatthaṁ pakāsento satthā –",
  "atk-s0513a45:832_0": "207.",
  "atk-s0513a45:833_0": " ‘‘Idañca sutvāna amānusānaṁ, bhallātiyo ittaraṁ jīvitanti;",
  "atk-s0513a45:834_0": "Nivattatha na migavaṁ acari, adāsi dānāni abhuñji bhoge’’ti. –",
  "atk-s0513a45:835_0": "Imaṁ gāthaṁ vatvā puna ovadanto dve gāthā abhāsi –",
  "atk-s0513a45:836_0": "208.",
  "atk-s0513a45:837_0": " ‘‘Idañca sutvāna amānusānaṁ, sammodatha mā kalahaṁ akattha;",
  "atk-s0513a45:838_0": "Mā vo tapī attakammāparādho, yathāpi te kimpurisekarattaṁ.",
  "atk-s0513a45:839_0": "209.",
  "atk-s0513a45:840_0": " ‘‘Idañca sutvāna amānusānaṁ, sammodatha mā vivādaṁ akattha;",
  "atk-s0513a45:841_0": "Mā vo tapī attakammāparādho, yathāpi te kimpurisekaratta’’nti.",
  "atk-s0513a45:842_0": "Tattha amānusānanti kinnarānaṁ.",
  "atk-s0513a45:842_1": "Attakammāparādhoti attano kammadoso.",
  "atk-s0513a45:842_2": "Kimpurisekarattanti yathā te kimpurise ekarattiṁ kato attano kammadoso tapi, tathā tumhepi mā tapīti attho.",
  "atk-s0513a45:843_0": "Mallikā devī tathāgatassa dhammadesanaṁ sutvā uṭṭhāyāsanā añjaliṁ paggayha dasabalassa thutiṁ karontī osānagāthamāha –",
  "atk-s0513a45:844_0": "210.",
  "atk-s0513a45:845_0": " ‘‘Vividhaṁ adhimanā suṇomahaṁ, vacanapathaṁ tava atthasaṁhitaṁ;",
  "atk-s0513a45:846_0": "Muñcaṁ giraṁ nudaseva me daraṁ, samaṇa sukhāvaha jīva me cira’’nti.",
  "atk-s0513a45:847_0": "Tattha vividhaṁ adhimanā suṇomahanti bhante, tumhehi vividhehi nānākāraṇehi alaṅkaritvā desitaṁ dhammadesanaṁ ahaṁ adhimanā pasannacittā hutvā suṇomi.",
  "atk-s0513a45:847_1": "Vacanapathanti taṁ tumhehi vuttaṁ vividhavacanaṁ.",
  "atk-s0513a45:847_2": "Muñcaṁ giraṁ nudaseva me daranti kaṇṇasukhaṁ madhuraṁ giraṁ muñcanto mama hadaye sokadarathaṁ nudasiyeva harasiyeva.",
  "atk-s0513a45:847_3": "Samaṇasukhāvaha jīva me ciranti bhante buddhasamaṇa, dibbamānusalokiyalokuttarasukhāvaha mama sāmi dhammarāja, ciraṁ jīvāti.",
  "atk-s0513a45:848_0": "Kosalarājā tato paṭṭhāya tāya saddhiṁ samaggavāsaṁ vasi.",
  "atk-s0513a45:849_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a45:849_1": "‘‘tadā kinnaro kosalarājā ahosi, kinnarī mallikā devī, bhallātiyarājā ahameva ahosi’’nti.",
  "atk-s0513a45:850_0": "Bhallātiyajātakavaṇṇanā aṭṭhamā.",
  "atk-s0513a45:852_0": " [505] 9. Somanassajātakavaṇṇanā",
  "atk-s0513a45:853_0": "Ko taṁ hiṁsati heṭhetīti idaṁ satthā jetavane viharanto devadattassa vadhāya parisakkanaṁ ārabbha kathesi.",
  "atk-s0513a45:853_1": "Tadā hi satthā ‘‘na, bhikkhave, idāneva, pubbepesa mama vadhāya parisakkiyevā’’ti vatvā atītaṁ āhari.",
  "atk-s0513a45:854_0": "Atīte kururaṭṭhe uttarapañcālanagare reṇu nāma rājā rajjaṁ kāresi.",
  "atk-s0513a45:854_1": "Tadā mahārakkhito nāma tāpaso pañcasatatāpasaparivāro himavante ciraṁ vasitvā loṇambilasevanatthāya cārikaṁ caranto uttarapañcālanagaraṁ patvā rājuyyāne vasitvā sapariso piṇḍāya caranto rājadvāraṁ pāpuṇi.",
  "atk-s0513a45:854_2": "Rājā isigaṇaṁ disvā iriyāpathe pasanno alaṅkatamahātale nisīdāpetvā paṇītenāhārena parivisitvā ‘‘bhante, imaṁ vassārattaṁ mama uyyāneyeva vasathā’’ti vatvā tehi saddhiṁ uyyānaṁ gantvā vasanaṭṭhānāni kāretvā pabbajitaparikkhāre datvā vanditvā nikkhami.",
  "atk-s0513a45:854_3": "Tato paṭṭhāya sabbepi te rājanivesane bhuñjanti.",
  "atk-s0513a45:854_4": "Rājā pana aputtako puttaṁ pattheti, puttā nuppajjanti.",
  "atk-s0513a45:854_5": "Vassārattaccayena mahārakkhito ‘‘idāni himavanto ramaṇīyo, tattheva gamissāmā’’ti rājānaṁ āpucchitvā raññā katasakkārasammāno nikkhamitvā antarāmagge majjhanhikasamaye maggā okkamma ekassa sandacchāyassa rukkhassa heṭṭhā taruṇatiṇapiṭṭhe saparivāro nisīdi.",
  "atk-s0513a45:855_0": "Tāpasā kathaṁ samuṭṭhāpesuṁ ‘‘rājagehe vaṁsānurakkhito putto natthi, sādhu vatassa sace rājā puttaṁ labheyya, paveṇi ghaṭīyethā’’ti.",
  "atk-s0513a45:855_1": "Mahārakkhito tesaṁ kathaṁ sutvā ‘‘bhavissati nu kho rañño putto, udāhu no’’ti upadhārento ‘‘bhavissatī’’ti ñatvā evamāha ‘‘mā bhonto cintayittha, ajja paccūsakāle eko devaputto cavitvā rañño aggamahesiyā kucchimhi paṭisandhiṁ gaṇhissatī’’ti.",
  "atk-s0513a45:855_2": "Taṁ sutvā eko kuṭajaṭilo ‘‘idāni rājakulūpako bhavissāmī’’ti cintetvā tāpasānaṁ gamanakāle gilānālayaṁ katvā nipajjitvā ‘‘ehi gacchāmā’’ti vutto ‘‘na sakkomī’’ti āha.",
  "atk-s0513a45:855_3": "Mahārakkhito tassa nipannakāraṇaṁ ñatvā ‘‘yadā sakkosi, tadā āgaccheyyāsī’’ti vatvā isigaṇaṁ ādāya himavantameva gato.",
  "atk-s0513a45:855_4": "Kuhakopi nivattitvā vegenāgantvā rājadvāre ṭhatvā ‘‘mahārakkhitassa upaṭṭhākatāpaso āgato’’ti rañño ārocāpetvā raññā vegena pakkosāpito pāsādaṁ abhiruyha paññattāsane nisīdi.",
  "atk-s0513a45:855_5": "Rājā kuhakaṁ tāpasaṁ vanditvā ekamantaṁ nisinno isīnaṁ ārogyaṁ pucchitvā ‘‘bhante, atikhippaṁ nivattittha, vegena kenatthenāgatatthā’’ti āha.",
  "atk-s0513a45:855_6": "‘‘Āma, mahārāja, isigaṇo sukhanisinno ‘sādhu vatassa, sace rañño paveṇipālako putto uppajjeyyā’ti kathaṁ samuṭṭhāpesi.",
  "atk-s0513a45:855_7": "Ahaṁ kathaṁ sutvā ‘‘bhavissati nu kho rañño putto, udāhu no’’ti dibbacakkhunā olokento ‘‘mahiddhiko devaputto cavitvā aggamahesiyā sudhammāya kucchimhi nibbattissatī’’ti disvā ‘‘ajānantā gabbhaṁ nāseyyuṁ, ācikkhissāmi nesa’’nti tumhākaṁ kathanatthāya āgato.",
  "atk-s0513a45:855_8": "Kathitaṁ te mayā, gacchāmahaṁ, mahārājāti.",
  "atk-s0513a45:855_9": "Rājā ‘‘bhante, na sakkā gantu’’nti haṭṭhatuṭṭho pasannacitto kuhakatāpasaṁ uyyānaṁ netvā vasanaṭṭhānaṁ saṁvidahitvā adāsi.",
  "atk-s0513a45:855_10": "So tato paṭṭhāya rājakule bhuñjanto vasati, ‘‘dibbacakkhuko’’tvevassa nāmaṁ ahosi.",
  "atk-s0513a45:856_0": "Tadā bodhisatto tāvatiṁsabhavanā cavitvā tattha paṭisandhiṁ gaṇhi.",
  "atk-s0513a45:856_1": "Jātassa cassa nāmaggahaṇadivase ‘‘somanassakumāro’’tveva nāmaṁ kariṁsu.",
  "atk-s0513a45:856_2": "So kumāraparihārena vaḍḍhati.",
  "atk-s0513a45:856_3": "Kuhakatāpasopi uyyānassa ekasmiṁ passe nānappakāraṁ sūpeyyasākañca valliphalāni ca ropetvā paṇṇikānaṁ hatthe vikkiṇanto dhanaṁ saṇṭhapesi.",
  "atk-s0513a45:856_4": "Bodhisattassa sattavassikakāle rañño paccanto kuppi.",
  "atk-s0513a45:856_5": "‘‘Dibbacakkhutāpasaṁ mā pamajjī’’ti kumāraṁ paṭicchāpetvā ‘‘paccantaṁ vūpasamessāmī’’ti gato.",
  "atk-s0513a45:856_6": "Athekadivasaṁ kumāro ‘‘jaṭilaṁ passissāmī’’ti uyyānaṁ gantvā kūṭajaṭilaṁ ekaṁ gaṇṭhikakāsāvaṁ nivāsetvā ekaṁ pārupitvā ubhohi hatthehi dve udakaghaṭe gahetvā sākavatthusmiṁ udakaṁ āsiñcantaṁ disvā ‘‘ayaṁ kūṭajaṭilo attano samaṇadhammaṁ akatvā paṇṇikakammaṁ karotī’’ti ñatvā ‘‘kiṁ karosi paṇṇikagahapatikā’’ti taṁ lajjāpetvā avanditvāva nikkhami.",
  "atk-s0513a45:856_7": "Kūṭajaṭilo ‘‘ayaṁ idāneva evarūpo paccāmitto, ko jānāti kiṁ karissati, idāneva naṁ nāsetuṁ vaṭṭatī’’ti cintetvā rañño āgamanakāle pāsāṇaphalakaṁ ekamantaṁ khipitvā pānīyaghaṭaṁ bhinditvā paṇṇasālāya tiṇāni vikiritvā sarīraṁ telena makkhetvā paṇṇasālaṁ pavisitvā sasīsaṁ pārupitvā mahādukkhappatto viya mañce nipajji.",
  "atk-s0513a45:856_8": "Rājā āgantvā nagaraṁ padakkhiṇaṁ katvā nivesanaṁ apavisitvāva ‘‘mama sāmikaṁ dibbacakkhukaṁ passissāmī’’ti paṇṇasāladvāraṁ gantvā taṁ vippakāraṁ disvā ‘‘kiṁ nu kho eta’’nti anto pavisitvā taṁ nipannakaṁ disvā pāde parimajjanto paṭhamaṁ gāthamāha –",
  "atk-s0513a45:857_0": "211.",
  "atk-s0513a45:858_0": " ‘‘Ko taṁ hiṁsati heṭheti, kiṁ dummano socasi appatīto;",
  "atk-s0513a45:859_0": "Kassajja mātāpitaro rudantu, kvajja setu nihato pathabyā’’ti.",
  "atk-s0513a45:860_0": "Tattha hiṁsatīti paharati. Heṭhetīti akkosati. Kvajja setūti ko ajja sayatu.",
  "atk-s0513a45:861_0": "Taṁ sutvā kūṭajaṭilo nitthunanto uṭṭhāya dutiyaṁ gāthamāha –",
  "atk-s0513a45:862_0": "212.",
  "atk-s0513a45:863_0": " ‘‘Tuṭṭhosmi deva tava dassanena, cirassaṁ passāmi taṁ bhūmipāla;",
  "atk-s0513a45:864_0": "Ahiṁsako reṇumanuppavissa, puttena te heṭhayitosmi devā’’ti.",
  "atk-s0513a45:865_0": "Ito parā uttānasambandhagāthā pāḷinayeneva veditabbā –",
  "atk-s0513a45:866_0": "213.",
  "atk-s0513a45:867_0": " ‘‘Āyantu dovārikā khaggabandhā, kāsāviyā yantu antepurantaṁ;",
  "atk-s0513a45:868_0": "Hantvāna taṁ somanassaṁ kumāraṁ, chetvāna sīsaṁ varamāharantu.",
  "atk-s0513a45:869_0": "214.",
  "atk-s0513a45:870_0": " ‘‘Pesitā rājino dūtā, kumāraṁ etadabravuṁ;",
  "atk-s0513a45:871_0": "Issarena vitiṇṇosi, vadhaṁ pattosi khattiya.",
  "atk-s0513a45:872_0": "215.",
  "atk-s0513a45:873_0": " ‘‘Sa rājaputto paridevayanto, dasaṅguliṁ añjaliṁ paggahetvā;",
  "atk-s0513a45:874_0": "Ahampi icchāmi janinda daṭṭhuṁ, jīvaṁ maṁ netvā paṭidassayetha.",
  "atk-s0513a45:875_0": "216.",
  "atk-s0513a45:876_0": " ‘‘Tassa taṁ vacanaṁ sutvā, rañño puttaṁ adassayuṁ;",
  "atk-s0513a45:877_0": "Putto ca pitaraṁ disvā, dūratovajjhabhāsatha.",
  "atk-s0513a45:878_0": "217.",
  "atk-s0513a45:879_0": " ‘‘Āgacchuṁ dovārikā khaggabandhā, kāsāviyā hantu mamaṁ janinda;",
  "atk-s0513a45:880_0": "Akkhāhi me pucchito etamatthaṁ, aparādho ko nidha mamajja atthī’’ti.",
  "atk-s0513a45:881_0": "Tattha ahiṁsakoti ahaṁ kassaci ahiṁsako sīlācārasampanno.",
  "atk-s0513a45:881_1": "Reṇumanuppavissāti mahārāja reṇu, ahaṁ tava puttena mahāparivārena anupavisitvā ‘‘are kūṭatāpasa, kasmā tvaṁ idha vasasī’’ti vatvā pāsāṇaphalakaṁ khipitvā ghaṭaṁ bhinditvā hatthehi ca pādehi ca koṭṭentena viheṭhitosmīti evaṁ so abhūtameva bhūtaṁ viya katvā rājānaṁ saddahāpesi.",
  "atk-s0513a45:881_2": "Āyantūti gacchantu.",
  "atk-s0513a45:881_3": "‘‘Mama sāmimhi vippaṭipannakālato paṭṭhāya mayipi so na lajjissatī’’ti kujjhitvā tassa vadhaṁ āṇāpento evamāha.",
  "atk-s0513a45:881_4": "Kāsāviyāti coraghātakā.",
  "atk-s0513a45:881_5": "Tepi pharasuhatthā attano vidhānena gacchantūti vadati.",
  "atk-s0513a45:881_6": "Varanti varaṁ sīsaṁ uttamasīsaṁ chinditvā āharantu.",
  "atk-s0513a45:882_0": "Rājinoti bhikkhave, rañño santikā dūtā raññā pesitā vegena gantvā mātarā alaṅkaritvā attano aṅke nisīdāpitaṁ kumāraṁ parivāretvā etadavocuṁ.",
  "atk-s0513a45:882_1": "Issarenāti raññā.",
  "atk-s0513a45:882_2": "Vitiṇṇosīti pariccattosi.",
  "atk-s0513a45:882_3": "Sa rājaputtoti bhikkhave, tesaṁ vacanaṁ sutvā maraṇabhayatajjito mātu aṅkato uṭṭhāya so rājaputto .",
  "atk-s0513a45:882_4": "Paṭidassayethāti dassetha.",
  "atk-s0513a45:882_5": "Tassāti bhikkhave, te dūtā kumārassa taṁ vacanaṁ sutvā māretuṁ avisahantā goṇaṁ viya naṁ rajjuyā parikaḍḍhantā netvā rañño dassayuṁ.",
  "atk-s0513a45:882_6": "Kumāre pana nīyamāne dāsigaṇaparivutā saddhiṁ orodhehi sudhammāpi devī nāgarāpi ‘‘mayaṁ niraparādhaṁ kumāraṁ māretuṁ na dassāmā’’ti tena saddhiṁyeva agamaṁsu.",
  "atk-s0513a45:882_7": "Āgacchunti tumhākaṁ āṇāya mama santikaṁ āgamiṁsu.",
  "atk-s0513a45:882_8": "Hantuṁ mamanti maṁ māretuṁ.",
  "atk-s0513a45:882_9": "Ko nīdhāti ko nu idha mama aparādho, yena maṁ tvaṁ māresīti pucchi.",
  "atk-s0513a45:883_0": "Rājā ‘‘bhavaggaṁ atinīcaṁ, tava doso atimahanto’’ti tassa dosaṁ kathento gāthamāha –",
  "atk-s0513a45:884_0": "218.",
  "atk-s0513a45:885_0": " ‘‘Sāyañca pāto udakaṁ sajāti, aggiṁ sadā pāricaratappamatto;",
  "atk-s0513a45:886_0": "Taṁ tādisaṁ saṁyataṁ brahmacāriṁ, kasmā tuvaṁ brūsi gahappatī’’ti.",
  "atk-s0513a45:887_0": "Tattha udakaṁ sajātīti udakorohaṇakammaṁ karoti.",
  "atk-s0513a45:887_1": "Taṁ tādisanti taṁ tathārūpaṁ mama sāmiṁ dibbacakkhutāpasaṁ kasmā tvaṁ gahapativādena samudācarasīti vadati.",
  "atk-s0513a45:888_0": "Tato kumāro ‘‘deva, mayhaṁ gahapatiññeva ‘gahapatī’ti vadantassa ko doso’’ti vatvā gāthamāha –",
  "atk-s0513a45:889_0": "219.",
  "atk-s0513a45:890_0": " ‘‘Tālā ca mūlā ca phalā ca deva, pariggahā vividhā santimassa;",
  "atk-s0513a45:891_0": "Te rakkhati gopayatappamatto, tasmā ahaṁ brūmi gahappatī’’ti.",
  "atk-s0513a45:892_0": "Tattha mūlāti mūlakādimūlāni.",
  "atk-s0513a45:892_1": "Phalāti nānāvidhāni valliphalāni.",
  "atk-s0513a45:892_2": "Te rakkhati gopayatappamattoti te esa tava kulūpakatāpaso paṇṇikakammaṁ karonto nisīditvā rakkhati, vatiṁ katvā gopayati appamatto, tena kāraṇena so tava brāhmaṇo gahapati nāma hoti.",
  "atk-s0513a45:893_0": "Iti naṁ ahampi ‘‘gahapatī’’ti kathesiṁ.",
  "atk-s0513a45:893_1": "Sace na saddahasi, catūsu dvāresu paṇṇike pucchāpehīti.",
  "atk-s0513a45:893_2": "Rājā pucchāpesi.",
  "atk-s0513a45:893_3": "Te ‘‘āma, mayaṁ imassa hatthato paṇṇañca phalāphalāni ca kiṇāmā’’ti āhaṁsu.",
  "atk-s0513a45:893_4": "Paṇṇavatthumpi upadhārāpetvā paccakkhamakāsi.",
  "atk-s0513a45:893_5": "Paṇṇasālampissa pavisitvā kumārassa purisā paṇṇavikkayaladdhaṁ kahāpaṇamāsakabhaṇḍikaṁ nīharitvā rañño dassesuṁ.",
  "atk-s0513a45:893_6": "Rājā mahāsattassa niddosabhāvaṁ ñatvā gāthamāha –",
  "atk-s0513a45:894_0": "220.",
  "atk-s0513a45:895_0": " ‘‘Saccaṁ kho etaṁ vadasi kumāra, pariggahā vividhā santimassa;",
  "atk-s0513a45:896_0": "Te rakkhati gopayatappamatto, sa brāhmaṇo gahapati tena hotī’’ti.",
  "atk-s0513a45:897_0": "Tato mahāsatto cintesi ‘‘evarūpassa bālassa rañño santike vāsato himavantaṁ pavisitvā pabbajituṁ varaṁ, parisamajjheyevassa dosaṁ āvikatvā āpucchitvā ajjeva nikkhamitvā pabbajissāmī’’ti.",
  "atk-s0513a45:897_1": "So parisāya namakkāraṁ katvā gāthamāha –",
  "atk-s0513a45:898_0": "221.",
  "atk-s0513a45:899_0": " ‘‘Suṇantu mayhaṁ parisā samāgatā, sanegamā jānapadā ca sabbe;",
  "atk-s0513a45:900_0": "Bālāyaṁ bālassa vaco nisamma, ahetunā ghātayate maṁ janindo’’ti.",
  "atk-s0513a45:901_0": "Tattha bālāyaṁ bālassāti ayaṁ rājā sayaṁ bālo imassa bālassa kūṭajaṭilassa vacanaṁ sutvā ahetunāva maṁ ghātayateti.",
  "atk-s0513a45:902_0": "Evañca pana vatvā pitaraṁ vanditvā attānaṁ pabbajjāya anujānāpento itaraṁ gāthamāha –",
  "atk-s0513a45:903_0": "222.",
  "atk-s0513a45:904_0": " ‘‘Daḷhasmi mūle visaṭe virūḷhe, dunnikkayo veḷu pasākhajāto;",
  "atk-s0513a45:905_0": "Vandāmi pādāni tava janinda, anujāna maṁ pabbajissāmi devā’’ti.",
  "atk-s0513a45:906_0": "Tattha visaṭeti visāle mahante jāte. Dunnikkayoti dunnikkaḍḍhiyo.",
  "atk-s0513a45:907_0": "Tato parā rañño ca puttassa ca vacanapaṭivacanagāthā honti –",
  "atk-s0513a45:908_0": "223.",
  "atk-s0513a45:909_0": " ‘‘Bhuñjassu bhoge vipule kumāra, sabbañca te issariyaṁ dadāmi;",
  "atk-s0513a45:910_0": "Ajjeva tvaṁ kurūnaṁ hohi rājā, mā pabbajī pabbajjā hi dukkhā.",
  "atk-s0513a45:911_0": "224.",
  "atk-s0513a45:912_0": " ‘‘Kinnūdha deva tavamatthi bhogā, pubbevahaṁ devaloke ramissaṁ;",
  "atk-s0513a45:913_0": "Rūpehi saddehi atho rasehi, gandhehi phassehi manoramehi.",
  "atk-s0513a45:914_0": "225.",
  "atk-s0513a45:915_0": " ‘‘Bhuttā ca me bhogā tidivasmiṁ deva, parivārito accharānaṁ gaṇena;",
  "atk-s0513a45:916_0": "Tuvañca bālaṁ paraneyyaṁ viditvā, na tādise rājakule vaseyyaṁ.",
  "atk-s0513a45:917_0": "226.",
  "atk-s0513a45:918_0": " ‘‘Sacāhaṁ bālo paraneyyo asmi, ekāparādhaṁ khama putta mayhaṁ;",
  "atk-s0513a45:919_0": "Punapi ce edisakaṁ bhaveyya, yathāmatiṁ somanassa karohī’’ti.",
  "atk-s0513a45:920_0": "Tattha dukkhāti tāta, pabbajjā nāma parapaṭibaddhajīvikattā dukkhā, mā pabbaji, rājā hohīti taṁ yāci.",
  "atk-s0513a45:920_1": "Kinnūdha devāti deva, ye tava bhogā, tesu kiṁ nāma bhuñjitabbaṁ atthi.",
  "atk-s0513a45:920_2": "Parivāritoti paricārito, ayameva vā pāṭho.",
  "atk-s0513a45:920_3": "Tassa kira jātissarañāṇaṁ uppajji, tasmā evamāha.",
  "atk-s0513a45:920_4": "Paraneyyanti andhaṁ viya yaṭṭhiyā parena netabbaṁ.",
  "atk-s0513a45:920_5": "Tādiseti tādisassa rañño santike na paṇḍitena vasitabbaṁ, mayā attano ñāṇabalena ajja jīvitaṁ laddhaṁ, nāhaṁ tava santike vasissāmīti ñāpetuṁ evamāha.",
  "atk-s0513a45:920_6": "Yathāmatinti sace puna mayhaṁ evarūpo doso hoti, atha tvaṁ yathāajjhāsayaṁ karohīti puttaṁ khamāpesi.",
  "atk-s0513a45:921_0": "Mahāsatto rājānaṁ ovadanto aṭṭha gāthā abhāsi –",
  "atk-s0513a45:922_0": "227.",
  "atk-s0513a45:923_0": " ‘‘Anisamma kataṁ kammaṁ, anavatthāya cintitaṁ;",
  "atk-s0513a45:924_0": "Bhesajjasseva vebhaṅgo, vipāko hoti pāpako.",
  "atk-s0513a45:925_0": "228.",
  "atk-s0513a45:926_0": " ‘‘Nisamma ca kataṁ kammaṁ, sammāvatthāya cintitaṁ;",
  "atk-s0513a45:927_0": "Bhesajjasseva sampatti, vipāko hoti bhadrako.",
  "atk-s0513a45:928_0": "229.",
  "atk-s0513a45:929_0": " ‘‘Alaso gihī kāmabhogī na sādhu, asaññato pabbajito na sādhu;",
  "atk-s0513a45:930_0": "Rājā na sādhu anisammakārī, yo paṇḍito kodhano taṁ na sādhu.",
  "atk-s0513a45:931_0": "230.",
  "atk-s0513a45:932_0": " ‘‘Nisamma khattiyo kayirā, nānisamma disampati;",
  "atk-s0513a45:933_0": "Nisammakārino rāja, yaso kitti ca vaḍḍhati.",
  "atk-s0513a45:934_0": "231.",
  "atk-s0513a45:935_0": " ‘‘Nisamma daṇḍaṁ paṇayeyya issaro, vegā kataṁ tappati bhūmipāla;",
  "atk-s0513a45:936_0": "Sammāpaṇīdhī ca narassa atthā, anānutappā te bhavanti pacchā.",
  "atk-s0513a45:937_0": "232.",
  "atk-s0513a45:938_0": " ‘‘Anānutappāni hi ye karonti, vibhajja kammāyatanāni loke;",
  "atk-s0513a45:939_0": "Viññuppasatthāni sukhudrayāni, bhavanti buddhānumatāni tāni.",
  "atk-s0513a45:940_0": "233.",
  "atk-s0513a45:941_0": " ‘‘Āgacchuṁ dovārikā khaggabandhā, kāsāviyā hantu mamaṁ janinda;",
  "atk-s0513a45:942_0": "Mātuñca aṅkasmimahaṁ nisinno, ākaḍḍhito sahasā tehi deva.",
  "atk-s0513a45:943_0": "234.",
  "atk-s0513a45:944_0": " ‘‘Kaṭukañhi sambādhaṁ sukicchaṁ patto, madhurampi yaṁ jīvitaṁ laddha rāja;",
  "atk-s0513a45:945_0": "Kicchenahaṁ ajja vadhā pamutto, pabbajjamevābhimanohamasmī’’ti.",
  "atk-s0513a45:946_0": "Tattha anisammāti anoloketvā anupadhāretvā.",
  "atk-s0513a45:946_1": "Anavatthāya cintitanti anavatthapetvā atuletvā atīretvā cintitaṁ.",
  "atk-s0513a45:946_2": "Vipāko hoti pāpakoti tassa hi yathā nāma bhesajjassa vebhaṅgo vipatti, evamevaṁ vipāko hoti pāpako.",
  "atk-s0513a45:946_3": "Asaññatoti kāyādīhi asaññato dussīlo.",
  "atk-s0513a45:946_4": "Taṁ na sādhūti taṁ tassa kodhanaṁ na sādhu.",
  "atk-s0513a45:946_5": "Nānisammāti anisāmetvā kiñci kammaṁ na kareyya.",
  "atk-s0513a45:946_6": "Paṇayeyyāti paṭṭhapeyya pavatteyya.",
  "atk-s0513a45:946_7": "Vegāti vegena sahasā.",
  "atk-s0513a45:946_8": "Sammāpaṇīdhī cāti yoniso ṭhapitena cittena katā narassa atthā pacchā anānutappā bhavantīti attho.",
  "atk-s0513a45:946_9": "Vibhajjāti ‘‘imāni kātuṁ yuttāni, imāni ayuttānī’’ti evaṁ paññāya vibhajitvā.",
  "atk-s0513a45:946_10": "Kammāyatanānīti kammāni.",
  "atk-s0513a45:946_11": "Buddhānumatānīti paṇḍitehi anumatāni anavajjāni honti.",
  "atk-s0513a45:946_12": "Kaṭukanti deva , kaṭukaṁ sambādhaṁ sukicchaṁ maraṇabhayaṁ pattomhi.",
  "atk-s0513a45:946_13": "Laddhāti attano ñāṇabalena labhitvā.",
  "atk-s0513a45:946_14": "Pabbajjamevābhimanohamasmīti pabbajjābhimukhacittoyevasmi.",
  "atk-s0513a45:947_0": "Evaṁ mahāsattena dhamme desite rājā deviṁ āmantetvā gāthamāha –",
  "atk-s0513a45:948_0": "235.",
  "atk-s0513a45:949_0": " ‘‘Putto tavāyaṁ taruṇo sudhamme, anukampako somanasso kumāro;",
  "atk-s0513a45:950_0": "Taṁ yācamāno na labhāmi svajja, arahasi naṁ yācitave tuvampī’’ti.",
  "atk-s0513a45:951_0": "Tattha yācitaveti yācituṁ.",
  "atk-s0513a45:952_0": "Sā pabbajjāyameva uyojentī gāthamāha –",
  "atk-s0513a45:953_0": "236.",
  "atk-s0513a45:954_0": " ‘‘Ramassu bhikkhācariyāya putta, nisamma dhammesu paribbajassu;",
  "atk-s0513a45:955_0": "Sabbesu bhūtesu nidhāya daṇḍaṁ, anindito brahmamupeti ṭhāna’’nti.",
  "atk-s0513a45:956_0": "Tattha nisammāti pabbajanto ca nisāmetvā micchādiṭṭhikānaṁ pabbajjaṁ pahāya sammādiṭṭhiyuttaṁ niyyānikapabbajjaṁ pabbaja.",
  "atk-s0513a45:957_0": "Atha rājā gāthamāha –",
  "atk-s0513a45:958_0": "237.",
  "atk-s0513a45:959_0": " ‘‘Accherarūpaṁ vata yādisañca, dukkhitaṁ maṁ dukkhāpayase sudhamme;",
  "atk-s0513a45:960_0": "Yācassu puttaṁ iti vuccamānā, bhiyyova ussāhayase kumāra’’nti.",
  "atk-s0513a45:961_0": "Tattha yādisañcāti yādisaṁ idaṁ tvaṁ vadesi, taṁ acchariyarūpaṁ vata.",
  "atk-s0513a45:961_1": "Dukkhitanti pakatiyāpi maṁ dukkhitaṁ bhiyyo dukkhāpayasi.",
  "atk-s0513a45:962_0": "Puna devī gāthamāha –",
  "atk-s0513a45:963_0": "238.",
  "atk-s0513a45:964_0": " ‘‘Ye vippamuttā anavajjabhogino, parinibbutā lokamimaṁ caranti;",
  "atk-s0513a45:965_0": "Tamariyamaggaṁ paṭipajjamānaṁ, na ussahe vārayituṁ kumāra’’nti.",
  "atk-s0513a45:966_0": "Tattha vippamuttāti rāgādīhi vippamuttā.",
  "atk-s0513a45:966_1": "Parinibbutāti kilesaparinibbānena nibbutā.",
  "atk-s0513a45:966_2": "Tamariyamagganti taṁ tesaṁ buddhādīnaṁ ariyānaṁ santakaṁ maggaṁ paṭipajjamānaṁ mama puttaṁ vāretuṁ na ussahāmi devāti.",
  "atk-s0513a45:967_0": "Tassā vacanaṁ sutvā rājā osānagāthamāha –",
  "atk-s0513a45:968_0": "239.",
  "atk-s0513a45:969_0": " ‘‘Addhā have sevitabbā sapaññā, bahussutā ye bahuṭhānacintino;",
  "atk-s0513a45:970_0": "Yesāyaṁ sutvāna subhāsitāni, appossukkā vītasokā sudhammā’’ti.",
  "atk-s0513a45:971_0": "Tattha bahuṭhānacintinoti bahukāraṇacintino.",
  "atk-s0513a45:971_1": "Yesāyanti yesaṁ ayaṁ.",
  "atk-s0513a45:971_2": "Somanassakumārasseva hi sā subhāsitaṁ sutvā appossukkā jātā, rājāpi tadeva sandhāyāha.",
  "atk-s0513a45:972_0": "Mahāsatto mātāpitaro vanditvā ‘‘sace mayhaṁ doso atthi, khamathā’’ti mahājanassa añjaliṁ katvā himavantābhimukho gantvā manussesu nivattesu manussavaṇṇenāgantvā devatāhi satta pabbatarājiyo atikkamitvā himavantaṁ nīto vissakammunā nimmitāya paṇṇasālāya isipabbajjaṁ pabbaji.",
  "atk-s0513a45:972_1": "Taṁ tattha yāva soḷasavassakālā rājakulaparicārikavesena devatāyeva upaṭṭhahiṁsu.",
  "atk-s0513a45:972_2": "Kūṭajaṭilampi mahājano pothetvā jīvitakkhayaṁ pāpesi.",
  "atk-s0513a45:972_3": "Mahāsatto jhānābhiññaṁ nibbattetvā brahmalokūpago ahosi.",
  "atk-s0513a45:973_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepesa mayhaṁ vadhāya parisakkiyevā’’ti vatvā jātakaṁ samodhānesi –",
  "atk-s0513a45:973_1": "‘‘tadā kuhako devadatto ahosi, mātā mahāmāyā, mahārakkhito sāriputto, somanassakumāro pana ahameva ahosi’’nti.",
  "atk-s0513a45:974_0": "Somanassajātakavaṇṇanā navamā.",
  "atk-s0513a45:976_0": " [506] 10. Campeyyajātakavaṇṇanā",
  "atk-s0513a45:977_0": "Kānu vijjurivābhāsīti idaṁ satthā jetavane viharanto uposathakammaṁ ārabbha kathesi.",
  "atk-s0513a45:977_1": "Tadā hi satthā ‘‘sādhu vo kataṁ upāsakā uposathavāsaṁ vasantehi, porāṇakapaṇḍitā nāgasampattiṁ pahāya uposathavāsaṁ vasiṁsuyevā’’ti vatvā tehi yācito atītaṁ āhari.",
  "atk-s0513a45:978_0": "Atīte aṅgaraṭṭhe aṅge ca magadharaṭṭhe magadhe ca rajjaṁ kārente aṅgamagadharaṭṭhānaṁ antare campā nāma nadī, tattha nāgabhavanaṁ ahosi.",
  "atk-s0513a45:978_1": "Campeyyo nāma nāgarājā rajjaṁ kāresi.",
  "atk-s0513a45:978_2": "Kadāci magadharājā aṅgaraṭṭhaṁ gaṇhāti, kadāci aṅgarājā magadharaṭṭhaṁ.",
  "atk-s0513a45:978_3": "Athekadivasaṁ magadharājā aṅgena saddhiṁ yujjhitvā yuddhaparājito assaṁ āruyha palāyanto aṅgarañño yodhehi anubaddho puṇṇaṁ campānadiṁ patvā ‘‘parahatthe maraṇato nadiṁ pavisitvā mataṁ seyyo’’ti asseneva saddhiṁ nadiṁ otari.",
  "atk-s0513a45:978_4": "Tadā campeyyo nāgarājā antodake ratanamaṇḍapaṁ nimminitvā mahāparivāro mahāpānaṁ pivati.",
  "atk-s0513a45:978_5": "Asso raññā saddhiṁ udake nimujjitvā nāgarañño purato otari.",
  "atk-s0513a45:978_6": "Nāgarājā alaṅkatapaṭiyattaṁ rājānaṁ disvā sinehaṁ uppādetvā āsanā uṭṭhāya ‘‘mā bhāyi, mahārājā’’ti rājānaṁ attano pallaṅke nisīdāpetvā udake nimuggakāraṇaṁ pucchi.",
  "atk-s0513a45:978_7": "Rājā yathābhūtaṁ kathesi.",
  "atk-s0513a45:978_8": "Atha naṁ ‘‘mā bhāyi, mahārāja, ahaṁ taṁ dvinnaṁ raṭṭhānaṁ sāmikaṁ karissāmī’’ti assāsetvā sattāhaṁ mahantaṁ yasaṁ anubhavitvā sattame divase magadharājena saddhiṁ nāgabhavanā nikkhami.",
  "atk-s0513a45:978_9": "Magadharājā nāgarājassānubhāvena aṅgarājānaṁ gahetvā jīvitā voropetvā dvīsu raṭṭhesu rajjaṁ kāresi.",
  "atk-s0513a45:978_10": "Tato paṭṭhāya rañño ca nāgarājassa ca vissāso thiro ahosi.",
  "atk-s0513a45:978_11": "Rājā anusaṁvaccharaṁ campānadītīre ratanamaṇḍapaṁ kāretvā mahantena pariccāgena nāgarañño balikammaṁ karoti.",
  "atk-s0513a45:978_12": "Sopi mahantena parivārena nāgabhavanā nikkhamitvā balikammaṁ sampaṭicchati.",
  "atk-s0513a45:978_13": "Mahājano nāgarañño sampattiṁ oloketi.",
  "atk-s0513a45:979_0": "Tadā bodhisatto daliddakule nibbatto rājaparisāya saddhiṁ nadītīraṁ gantvā taṁ nāgarājassa sampattiṁ disvā lobhaṁ uppādetvā taṁ patthayamāno dānaṁ datvā sīlaṁ rakkhitvā campeyyanāgarājassa kālakiriyato sattame divase cavitvā tassa vasanapāsāde sirigabbhe sirisayanapiṭṭhe nibbatti .",
  "atk-s0513a45:979_1": "Sarīraṁ sumanadāmavaṇṇaṁ mahantaṁ ahosi.",
  "atk-s0513a45:979_2": "So taṁ disvā vippaṭisārī hutvā ‘‘mayā katakusalanissandena chasu kāmasaggesu issariyaṁ koṭṭhe paṭisāmitaṁ dhaññaṁ viya ahosi.",
  "atk-s0513a45:979_3": "Svāhaṁ imissā tiracchānayoniyā paṭisandhiṁ gaṇhiṁ, kiṁ me jīvitenā’’ti maraṇāya cittaṁ uppādesi.",
  "atk-s0513a45:979_4": "Atha naṁ sumanā nāma nāgamāṇavikā disvā ‘‘mahānubhāvo satto nibbatto bhavissatī’’ti sesanāgamāṇavikānaṁ saññaṁ adāsi, sabbā nānātūriyahatthā āgantvā tassa upahāraṁ kariṁsu.",
  "atk-s0513a45:979_5": "Tassa taṁ nāgabhavanaṁ sakkabhavanaṁ viya ahosi, maraṇacittaṁ paṭippassambhi, sappasarīraṁ vijahitvā sabbālaṅkārapaṭimaṇḍito sayanapiṭṭhe nisīdi.",
  "atk-s0513a45:979_6": "Athassa tato paṭṭhāya yaso mahā ahosi.",
  "atk-s0513a45:980_0": "So tattha nāgarajjaṁ kārento aparabhāge vippaṭisārī hutvā ‘‘kiṁ me imāya tiracchānayoniyā , uposathavāsaṁ vasitvā ito muccitvā manussapathaṁ gantvā saccāni paṭivijjhitvā dukkhassantaṁ karissāmī’’ti cintetvā tato paṭṭhāya tasmiṁyeva pāsāde uposathakammaṁ karoti.",
  "atk-s0513a45:980_1": "Alaṅkatanāgamāṇavikā tassa santikaṁ gacchanti, yebhuyyenassa sīlaṁ bhijjati.",
  "atk-s0513a45:980_2": "So tato paṭṭhāya pāsādā nikkhamitvā uyyānaṁ gacchati.",
  "atk-s0513a45:980_3": "Tā tatrāpi gacchanti, uposatho bhijjateva.",
  "atk-s0513a45:980_4": "So cintesi ‘‘mayā ito nāgabhavanā nikkhamitvā manussalokaṁ gantvā uposathavāsaṁ vasituṁ vaṭṭatī’’ti.",
  "atk-s0513a45:980_5": "So tato paṭṭhāya uposathadivasesu nāgabhavanā nikkhamitvā ekassa paccantagāmassa avidūre mahāmaggasamīpe vammikamatthake ‘‘mama cammādīhi atthikā gaṇhantu, maṁ kīḷāsappaṁ vā kātukāmā karontū’’ti sarīraṁ dānamukhe vissajjetvā bhoge ābhujitvā nipanno uposathavāsaṁ vasati.",
  "atk-s0513a45:980_6": "Mahāmaggena gacchantā ca āgacchantā ca taṁ disvā gandhādīhi pūjetvā pakkamanti.",
  "atk-s0513a45:980_7": "Paccantagāmavāsino gantvā ‘‘mahānubhāvo nāgarājā’’ti tassa upari maṇḍapaṁ karitvā samantā vālukaṁ okiritvā gandhādīhi pūjayiṁsu.",
  "atk-s0513a45:980_8": "Tato paṭṭhāya manussā mahāsatte pasīditvā pūjaṁ katvā puttaṁ patthenti, dhītaraṁ patthenti.",
  "atk-s0513a45:981_0": "Mahāsattopi uposathakammaṁ karonto cātuddasīpannarasīsu vammikamatthake nipajjitvā pāṭipade nāgabhavanaṁ gacchati.",
  "atk-s0513a45:981_1": "Tassevaṁ uposathaṁ karontassa addhā vītivatto.",
  "atk-s0513a45:981_2": "Ekadivasaṁ sumanā aggamahesī āha ‘‘deva , tvaṁ manussalokaṁ gantvā uposathaṁ upavasasi, manussaloko ca sāsaṅko sappaṭibhayo, sace te bhayaṁ uppajjeyya, atha mayaṁ yena nimittena jāneyyāma, taṁ no ācikkhāhī’’ti.",
  "atk-s0513a45:981_3": "Atha naṁ mahāsatto maṅgalapokkharaṇiyā tīraṁ netvā ‘‘sace maṁ bhadde, koci paharitvā kilamessati, imissā pokkharaṇiyā udakaṁ āvilaṁ bhavissati, sace supaṇṇo gahessati, udakaṁ pakkuthissati, sace ahituṇḍiko gaṇhissati, udakaṁ lohitavaṇṇaṁ bhavissatī’’ti āha.",
  "atk-s0513a45:981_4": "Evaṁ tassā tīṇi nimittāni ācikkhitvā cātuddasīuposathaṁ adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya vammikaṁ sobhayamāno.",
  "atk-s0513a45:981_5": "Sarīrañhissa rajatadāmaṁ viya setaṁ ahosi matthako rattakambalageṇḍuko viya.",
  "atk-s0513a45:981_6": "Imasmiṁ pana jātake bodhisattassa sarīraṁ naṅgalasīsapamāṇaṁ ahosi, bhūridattajātake (jā.",
  "atk-s0513a45:981_7": "2.22.784 ādayo) ūruppamāṇaṁ, saṅkhapālajātake (jā.",
  "atk-s0513a45:981_8": "2.17.143 ādayo) ekadoṇikanāvapamāṇaṁ.",
  "atk-s0513a45:982_0": "Tadā eko bārāṇasivāsī māṇavo takkasilaṁ gantvā disāpāmokkhassa ācariyassa santike alampāyanamantaṁ uggaṇhitvā tena maggena attano gehaṁ gacchanto mahāsattaṁ disvā ‘‘imaṁ sappaṁ gahetvā gāmanigamarājadhānīsu kīḷāpento dhanaṁ uppādessāmī’’ti cintetvā dibbosadhāni gahetvā dibbamantaṁ parivattetvā tassa santikaṁ agamāsi.",
  "atk-s0513a45:982_1": "Dibbamantasutakālato paṭṭhāya mahāsattassa kaṇṇesu ayasalākapavesanakālo viya jāto, matthako sikharena abhimatthiyamāno viya jāto.",
  "atk-s0513a45:982_2": "So ‘‘ko nu kho eso’’ti bhogantarato sīsaṁ ukkhipitvā olokento ahituṇḍikaṁ disvā cintesi ‘‘mama visaṁ mahantaṁ, sacāhaṁ kujjhitvā nāsavātaṁ vissajjessāmi, etassa sarīraṁ bhasmamuṭṭhi viya vippakirissati, atha me sīlaṁ khaṇḍaṁ bhavissati, na dāni taṁ olokessāmī’’ti.",
  "atk-s0513a45:982_3": "So akkhīni nimmīletvā sīsaṁ bhogantare ṭhapesi.",
  "atk-s0513a45:983_0": "Ahituṇḍiko brāhmaṇo osadhaṁ khāditvā mantaṁ parivattetvā kheḷaṁ mahāsattassa sarīre opi, osadhānañca mantassa cānubhāvena kheḷena phuṭṭhaphuṭṭhaṭṭhāne phoṭānaṁ uṭṭhānakālo viya jāto.",
  "atk-s0513a45:983_1": "Atha naṁ so naṅguṭṭhe gahetvā kaḍḍhitvā dīghaso nipajjāpetvā ajapadena daṇḍena uppīḷento dubbalaṁ katvā sīsaṁ daḷhaṁ gahetvā nippīḷi, mahāsattassa mukhaṁ vivari.",
  "atk-s0513a45:983_2": "Athassa mukhe kheḷaṁ opitvā osadhamantaṁ katvā dante bhindi, mukhaṁ lohitassa pūri.",
  "atk-s0513a45:983_3": "Mahāsatto attano sīlabhedabhayena evarūpaṁ dukkhaṁ adhivāsento akkhīni ummīletvā olokanamattampi nākari.",
  "atk-s0513a45:983_4": "Sopi ‘‘nāgarājānaṁ dubbalaṁ karissāmī’’ti naṅguṭṭhato paṭṭhāyassa aṭṭhīni cuṇṇayamāno viya sakalasarīraṁ madditvā paṭṭakaveṭhanaṁ nāma veṭhesi, tantamajjitaṁ nāma majji, naṅguṭṭhaṁ gahetvā dussapothimaṁ nāma pothesi.",
  "atk-s0513a45:983_5": "Mahāsattassa sakalasarīraṁ lohitamakkhitaṁ ahosi.",
  "atk-s0513a45:983_6": "So mahāvedanaṁ adhivāsesi.",
  "atk-s0513a45:984_0": "Athassa dubbalabhāvaṁ ñatvā vallīhi peḷaṁ karitvā tattha naṁ pakkhipitvā paccantagāmaṁ netvā mahājanamajjhe kīḷāpesi.",
  "atk-s0513a45:984_1": "Nīlādīsu vaṇṇesu vaṭṭacaturassādīsu saṇṭhānesu aṇuṁthūlādīsu pamāṇesu yaṁ yaṁ brāhmaṇo icchati, mahāsatto taṁtadeva katvā naccati, phaṇasataṁ phaṇasahassampi karotiyeva.",
  "atk-s0513a45:984_2": "Mahājano pasīditvā bahuṁ dhanaṁ adāsi.",
  "atk-s0513a45:984_3": "Ekadivasameva kahāpaṇasahassañceva sahassagghanake ca parikkhāre labhi.",
  "atk-s0513a45:984_4": "Brāhmaṇo āditova sahassaṁ labhitvā ‘‘vissajjessāmī’’ti cintesi, taṁ pana dhanaṁ labhitvā ‘‘paccantagāmeyeva tāva me ettakaṁ dhanaṁ laddhaṁ, rājarājamahāmaccānaṁ santike bahuṁ dhanaṁ labhissāmī’’ti sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno mahantena parivārena mahāsattaṁ gāmanigamādīsu kīḷāpento ‘‘bārāṇasiyaṁ uggasenarañño santike kīḷāpetvā vissajjessāmī’’ti agamāsi.",
  "atk-s0513a45:984_5": "So maṇḍūke māretvā nāgarañño deti.",
  "atk-s0513a45:984_6": "Nāgarājā ‘‘punappunaṁ esa maṁ nissāya māressatī’’ti na khādati.",
  "atk-s0513a45:984_7": "Athassa madhulāje adāsi.",
  "atk-s0513a45:984_8": "Mahāsatto ‘‘sacāhaṁ bhojanaṁ gaṇhissāmi, antopeḷāya eva maraṇaṁ bhavissatī’’ti tepi na khādati.",
  "atk-s0513a45:984_9": "Brāhmaṇo māsamattena bārāṇasiṁ patvā dvāragāmesu kīḷāpento bahuṁ dhanaṁ labhi.",
  "atk-s0513a45:985_0": "Rājāpi naṁ pakkosāpetvā ‘‘amhākaṁ kīḷāpehī’’ti āha.",
  "atk-s0513a45:985_1": "‘‘Sādhu, deva, sve pannarase tumhākaṁ kīḷāpessāmī’’ti.",
  "atk-s0513a45:985_2": "Rājā ‘‘sve nāgarājā rājaṅgaṇe naccissati, mahājano sannipatitvā passatū’’ti bheriṁ carāpetvā punadivase rājaṅgaṇaṁ alaṅkārāpetvā brāhmaṇaṁ pakkosāpesi.",
  "atk-s0513a45:985_3": "So ratanapeḷāya mahāsattaṁ netvā vicittatthare peḷaṁ ṭhapetvā nisīdi.",
  "atk-s0513a45:985_4": "Rājāpi pāsādā oruyha mahājanaparivuto rājāsane nisīdi.",
  "atk-s0513a45:985_5": "Brāhmaṇo mahāsattaṁ nīharitvā naccāpesi.",
  "atk-s0513a45:985_6": "Mahājano sakabhāvena saṇṭhātuṁ asakkonto celukkhepasahassaṁ pavatteti.",
  "atk-s0513a45:985_7": "Bodhisattassa upari sattaratanavassaṁ vassati.",
  "atk-s0513a45:985_8": "Tassa gahitassa māso sampūri.",
  "atk-s0513a45:985_9": "Ettakaṁ kālaṁ nirāhārova ahosi.",
  "atk-s0513a45:985_10": "Sumanā ‘‘aticirāyati me piyasāmiko, idānissa idha anāgacchantassa māso sampuṇṇo, kiṁ nu kho kāraṇa’’nti gantvā pokkharaṇiṁ olokentī lohitavaṇṇaṁ udakaṁ disvā ‘‘ahituṇḍikena gahito bhavissatī’’ti ñatvā nāgabhavanā nikkhamitvā vammikasantikaṁ gantvā mahāsattassa gahitaṭṭhānañca kilamitaṭṭhānañca disvā roditvā kanditvā paccantagāmaṁ gantvā pucchitvā taṁ pavattiṁ sutvā bārāṇasiṁ gantvā rājaṅgaṇe parisamajjhe ākāse rodamānā aṭṭhāsi.",
  "atk-s0513a45:985_11": "Mahāsatto naccantova ākāsaṁ oloketvā taṁ disvā lajjito peḷaṁ pavisitvā nipajji.",
  "atk-s0513a45:985_12": "Rājā tassa peḷaṁ paviṭṭhakāle ‘‘kiṁ nu kho kāraṇa’’nti ito cito ca olokento taṁ ākāse ṭhitaṁ disvā paṭhamaṁ gāthamāha –",
  "atk-s0513a45:986_0": "240.",
  "atk-s0513a45:987_0": " ‘‘Kā nu vijjurivābhāsi, osadhī viya tārakā;",
  "atk-s0513a45:988_0": "Devatā nusi gandhabbī, na taṁ maññāmī mānusi’’nti.",
  "atk-s0513a45:989_0": "Tattha na taṁ maññāmi mānusinti ahaṁ taṁ mānusīti na maññāmi, tayā ekāya devatāya gandhabbiyā vā bhavituṁ vaṭṭatīti vadati.",
  "atk-s0513a45:990_0": "Idāni tesaṁ vacanapaṭivacanagāthā honti –",
  "atk-s0513a45:991_0": "241.",
  "atk-s0513a45:992_0": " ‘‘Namhi devī na gandhabbī, na mahārāja mānusī;",
  "atk-s0513a45:993_0": "Nāgakaññāsmi bhaddante, atthenamhi idhāgatā.",
  "atk-s0513a45:994_0": "242.",
  "atk-s0513a45:995_0": " ‘‘Vibbhantacittā kupitindriyāsi, nettehi te vārigaṇā savanti;",
  "atk-s0513a45:996_0": "Kiṁ te naṭṭhaṁ kiṁ pana patthayānā, idhāgatā nāri tadiṅgha brūhi.",
  "atk-s0513a45:997_0": "243.",
  "atk-s0513a45:998_0": " ‘‘Yamuggatejo uragoti cāhu, nāgoti naṁ āhu janā janinda;",
  "atk-s0513a45:999_0": "Tamaggahī puriso jīvikattho, taṁ bandhanā muñca patī mameso.",
  "atk-s0513a45:1000_0": "244.",
  "atk-s0513a45:1001_0": " ‘‘Kathaṁ nvayaṁ balaviriyūpapanno, hatthattamāgacchi vanibbakassa;",
  "atk-s0513a45:1002_0": "Akkhāhi me nāgakaññe tamatthaṁ, kathaṁ vijānemu gahītanāgaṁ.",
  "atk-s0513a45:1003_0": "245.",
  "atk-s0513a45:1004_0": " ‘‘Nagarampi nāgo bhasmaṁ kareyya, tathā hi so balaviriyūpapanno;",
  "atk-s0513a45:1005_0": "Dhammañca nāgo apacāyamāno, tasmā parakkamma tapo karotī’’ti.",
  "atk-s0513a45:1006_0": "Tattha atthenamhīti ahaṁ ekaṁ kāraṇaṁ paṭicca idhāgatā.",
  "atk-s0513a45:1006_1": "Kupitindriyāti kilantindriyā.",
  "atk-s0513a45:1006_2": "Vārigaṇāti assubindughaṭā.",
  "atk-s0513a45:1006_3": "Uragoti cāhūti uragoti cāyaṁ mahājano kathesi.",
  "atk-s0513a45:1006_4": "Tamaggahī purisoti ayaṁ puriso taṁ nāgarājānaṁ jīvikatthāya aggahesi.",
  "atk-s0513a45:1006_5": "Vanibbakassāti imassa vanibbakassa kathaṁ nu esa mahānubhāvo samāno hatthattaṁ āgatoti pucchati.",
  "atk-s0513a45:1006_6": "Dhammañcāti pañcasīladhammaṁ uposathavāsadhammañca garuṁ karonto viharati, tasmā iminā purisena gahitopi ‘‘sacāhaṁ imassa upari nāsavātaṁ vissajjessāmi, bhasmamuṭṭhi viya vikirissati, evaṁ me sīlaṁ bhijjissatī’’ti sīlabhedabhayā parakkamma taṁ dukkhaṁ adhivāsetvā tapo karoti, vīriyameva karotīti āha.",
  "atk-s0513a45:1007_0": "Rājā ‘‘kahaṁ paneso iminā gahito’’ti pucchi. Athassa sā ācikkhantī gāthamāha –",
  "atk-s0513a45:1008_0": "246.",
  "atk-s0513a45:1009_0": " ‘‘Cātuddasiṁ pañcadasiñca rāja, catuppathe sammati nāgarājā;",
  "atk-s0513a45:1010_0": "Tamaggahī puriso jīvikattho, taṁ bandhanā muñca patī mameso’’ti.",
  "atk-s0513a45:1011_0": "Tattha catuppatheti catukkamaggassa āsannaṭṭhāne ekasmiṁ vammike caturaṅgasamannāgataṁ adhiṭṭhānaṁ adhiṭṭhahitvā uposathavāsaṁ vasanto nipajjatīti attho.",
  "atk-s0513a45:1011_1": "Taṁ bandhanāti taṁ evaṁ dhammikaṁ guṇavantaṁ nāgarājānaṁ etassa dhanaṁ datvā peḷabandhanā pamuñca.",
  "atk-s0513a45:1012_0": "Evañca pana vatvā punapi taṁ yācantī dve gāthā abhāsi –",
  "atk-s0513a45:1013_0": "247.",
  "atk-s0513a45:1014_0": " ‘‘Soḷasitthisahassāni, āmuttamaṇikuṇḍalā;",
  "atk-s0513a45:1015_0": "Vārigehasayā nārī, tāpi taṁ saraṇaṁ gatā.",
  "atk-s0513a45:1016_0": "248.",
  "atk-s0513a45:1017_0": " ‘‘Dhammena mocehi asāhasena, gāmena nikkhena gavaṁ satena;",
  "atk-s0513a45:1018_0": "Ossaṭṭhakāyo urago carātu, puññatthiko muñcatu bandhanasmā’’ti.",
  "atk-s0513a45:1019_0": "Tattha soḷasitthisahassānīti mā tvaṁ esa yo vā so vā daliddanāgoti maññittha.",
  "atk-s0513a45:1019_1": "Etassa hi ettakā sabbālaṅkārapaṭimaṇḍitā itthiyova, sesā sampatti aparimāṇāti dasseti.",
  "atk-s0513a45:1019_2": "Vārigehasayāti udakacchadanaṁ udakagabbhaṁ katvā tattha sayanasīlā.",
  "atk-s0513a45:1019_3": "Ossaṭṭhakāyoti nissaṭṭhakāyo hutvā.",
  "atk-s0513a45:1019_4": "Carātūti caratu.",
  "atk-s0513a45:1020_0": "Atha naṁ rājā tisso gāthā abhāsi –",
  "atk-s0513a45:1021_0": "249.",
  "atk-s0513a45:1022_0": " ‘‘Dhammena mocemi asāhasena, gāmena nikkhena gavaṁ satena;",
  "atk-s0513a45:1023_0": "Ossaṭṭhakāyo urago carātu, puññatthiko muñcatu bandhanasmā.",
  "atk-s0513a45:1024_0": "250.",
  "atk-s0513a45:1025_0": " ‘‘Dammi nikkhasataṁ ludda, thūlañca maṇikuṇḍalaṁ;",
  "atk-s0513a45:1026_0": "Catussadañca pallaṅkaṁ, umāpupphasarinnibhaṁ.",
  "atk-s0513a45:1027_0": "251.",
  "atk-s0513a45:1028_0": " ‘‘Dve ca sādisiyo bhariyā, usabhañca gavaṁ sataṁ;",
  "atk-s0513a45:1029_0": "Ossaṭṭhakāyo urago carātu, puññatthiko muñcatu bandhanasmā’’ti.",
  "atk-s0513a45:1030_0": "Tattha luddāti rājā uragaṁ mocetuṁ ahituṇḍikaṁ āmantetvā tassa dātabbaṁ deyyadhammaṁ dassento evamāha.",
  "atk-s0513a45:1030_1": "Gāthā pana heṭṭhā vuttatthāyeva.",
  "atk-s0513a45:1031_0": "Atha naṁ luddo āha –",
  "atk-s0513a45:1032_0": "252.",
  "atk-s0513a45:1033_0": " ‘‘Vināpi dānā tava vacanaṁ janinda, muñcemu naṁ uragaṁ bandhanasmā;",
  "atk-s0513a45:1034_0": "Ossaṭṭhakāyo urago carātu, puññatthiko muñcatu bandhanasmā’’ti.",
  "atk-s0513a45:1035_0": "Tattha tava vacananti mahārāja, vināpi dānena tava vacanameva amhākaṁ garu.",
  "atk-s0513a45:1035_1": "Muñcemu nanti muñcissāmi etanti vadati.",
  "atk-s0513a45:1036_0": "Evañca pana vatvā mahāsattaṁ peḷato nīhari.",
  "atk-s0513a45:1036_1": "Nāgarājā nikkhamitvā pupphantaraṁ pavisitvā taṁ attabhāvaṁ vijahitvā māṇavakavaṇṇena alaṅkatasarīro hutvā pathaviṁ bhindanto viya nikkhanto aṭṭhāsi.",
  "atk-s0513a45:1036_2": "Sumanā ākāsato otaritvā tassa santike ṭhitā.",
  "atk-s0513a45:1036_3": "Nāgarājā añjaliṁ paggayha rājānaṁ namassamāno aṭṭhāsi.",
  "atk-s0513a45:1036_4": "Tamatthaṁ pakāsento satthā dve gāthā abhāsi –",
  "atk-s0513a45:1037_0": "253.",
  "atk-s0513a45:1038_0": " ‘‘Mutto campeyyako nāgo, rājānaṁ etadabravi;",
  "atk-s0513a45:1039_0": "Namo te kāsirājatthu, namo te kāsivaḍḍhana;",
  "atk-s0513a45:1040_0": "Añjaliṁ te paggaṇhāmi, passeyyaṁ me nivesanaṁ.",
  "atk-s0513a45:1041_0": "254.",
  "atk-s0513a45:1042_0": " ‘‘Addhā hi dubbissasametamāhu, yaṁ mānuso vissase amānusamhi;",
  "atk-s0513a45:1043_0": "Sace ca maṁ yācasi etamatthaṁ, dakkhemu te nāga nivesanānī’’ti.",
  "atk-s0513a45:1044_0": "Tattha passeyyaṁ me nivesananti mama nivesanaṁ campeyyanāgabhavanaṁ ramaṇīyaṁ passitabbayuttakaṁ.",
  "atk-s0513a45:1044_1": "Taṁ te ahaṁ dassetukāmo, taṁ sabalavāhano tvaṁ āgantvā passa, narindāti vadati.",
  "atk-s0513a45:1044_2": "Dubbissasanti duvissāsanīyaṁ.",
  "atk-s0513a45:1044_3": "Sace cāti sace maṁ yācasi, passeyyāma te nivesanāni, api ca kho pana taṁ na saddahāmīti vadati.",
  "atk-s0513a45:1045_0": "Atha naṁ saddahāpetuṁ sapathaṁ karonto mahāsatto dve gāthā abhāsi –",
  "atk-s0513a45:1046_0": "255.",
  "atk-s0513a45:1047_0": " ‘‘Sacepi vāto girimāvaheyya, cando ca suriyo ca chamā pateyyuṁ;",
  "atk-s0513a45:1048_0": "Sabbā ca najjo paṭisotaṁ vajeyyuṁ, na tvevahaṁ rāja musā bhaṇeyyaṁ.",
  "atk-s0513a45:1049_0": "256.",
  "atk-s0513a45:1050_0": " ‘‘Nabhaṁ phaleyya udadhīpi susse, saṁvaṭṭaye bhūtadharā vasundharā;",
  "atk-s0513a45:1051_0": "Siluccayo meru samūlamuppate, na tvevahaṁ rāja musā bhaṇeyya’’nti.",
  "atk-s0513a45:1052_0": "Tattha saṁvaṭṭaye bhūtadharā vasundharāti ayaṁ bhūtadharāti ca vasundharāti ca saṅkhaṁ gatā mahāpathavī kilañjaṁ viya saṁvaṭṭeyya.",
  "atk-s0513a45:1052_1": "Samūlamuppateti evaṁ mahāsinerupabbato samūlo uṭṭhāya purāṇapaṇṇaṁ viya ākāse pakkhandeyya.",
  "atk-s0513a45:1053_0": "So mahāsattena evaṁ vuttepi asaddahanto –",
  "atk-s0513a45:1054_0": "257.",
  "atk-s0513a45:1055_0": " ‘‘Addhā hi dubbissasametamāhu, yaṁ mānuso vissase amānusamhi;",
  "atk-s0513a45:1056_0": "Sace ca maṁ yācasi etamatthaṁ, dakkhemu te nāga nivesanānī’’ti. –",
  "atk-s0513a45:1057_0": "Punapi tameva gāthaṁ vatvā ‘‘tvaṁ mayā kataguṇaṁ jānituṁ arahasi, saddahituṁ pana yuttabhāvaṁ vā ayuttabhāvaṁ vā ahaṁ jānissāmī’’ti pakāsento itaraṁ gāthamāha –",
  "atk-s0513a45:1058_0": "258.",
  "atk-s0513a45:1059_0": " ‘‘Tumhe khottha ghoravisā uḷārā, mahātejā khippakopī ca hotha;",
  "atk-s0513a45:1060_0": "Maṁkāraṇā bandhanasmā pamutto, arahasi no jānituye katānī’’ti.",
  "atk-s0513a45:1061_0": "Tattha uḷārāti uḷāravisā. Jānituyeti jānituṁ.",
  "atk-s0513a45:1062_0": "Atha naṁ saddahāpetuṁ puna sapathaṁ karonto mahāsatto gāthamāha –",
  "atk-s0513a45:1063_0": "259.",
  "atk-s0513a45:1064_0": " ‘‘So paccataṁ niraye ghorarūpe, mā kāyikaṁ sātamalattha kiñci;",
  "atk-s0513a45:1065_0": "Peḷāya baddho maraṇaṁ upetu, yo tādisaṁ kammakataṁ na jāne’’ti.",
  "atk-s0513a45:1066_0": "Tattha paccatanti paccatu.",
  "atk-s0513a45:1066_1": "Kammakatanti katakammaṁ evaṁ guṇakārakaṁ tumhādisaṁ yo na jānāti, so evarūpo hotūti vadati.",
  "atk-s0513a45:1067_0": "Athassa rājā saddahitvā thutiṁ karonto gāthamāha –",
  "atk-s0513a45:1068_0": "260.",
  "atk-s0513a45:1069_0": " ‘‘Saccappaṭiññā tava mesa hotu, akkodhano hohi anupanāhī;",
  "atk-s0513a45:1070_0": "Sabbañca te nāgakulaṁ supaṇṇā, aggiṁva gimhesu vivajjayantū’’ti.",
  "atk-s0513a45:1071_0": "Tattha tava mesa hotūti tava esā paṭiññā saccā hotu.",
  "atk-s0513a45:1071_1": "Aggiṁva gimhesu vivajjayantūti yathā manussā gimhakāle santāpaṁ anicchantā jalamānaṁ aggiṁ vivajjenti, evaṁ vivajjentu dūratova pariharantu.",
  "atk-s0513a45:1072_0": "Mahāsattopi rañño thutiṁ karonto itaraṁ gāthamāha –",
  "atk-s0513a45:1073_0": "261.",
  "atk-s0513a45:1074_0": " ‘‘Anukampasī nāgakulaṁ janinda, mātā yathā suppiyaṁ ekaputtaṁ;",
  "atk-s0513a45:1075_0": "Ahañca te nāgakulena saddhiṁ, kāhāmi veyyāvaṭikaṁ uḷāra’’nti.",
  "atk-s0513a45:1076_0": "Taṁ sutvā rājā nāgabhavanaṁ gantukāmo senaṁ gamanasajjaṁ kātuṁ āṇāpento gāthamāha –",
  "atk-s0513a45:1077_0": "262.",
  "atk-s0513a45:1078_0": " ‘‘Yojentu ve rājarathe sucitte, kambojake assatare sudante;",
  "atk-s0513a45:1079_0": "Nāge ca yojentu suvaṇṇakappane, dakkhemu nāgassa nivesanānī’’ti.",
  "atk-s0513a45:1080_0": "Tattha kambojake assatare sudanteti susikkhite kambojaraṭṭhasambhave assatare yojentu.",
  "atk-s0513a45:1081_0": "Itarā abhisambuddhagāthā –",
  "atk-s0513a45:1082_0": "263.",
  "atk-s0513a45:1083_0": " ‘‘Bherī mudiṅgā paṇavā ca saṅkhā, avajjayiṁsu uggasenassa rañño;",
  "atk-s0513a45:1084_0": "Pāyāsi rājā bahu sobhamāno, purakkhato nārigaṇassa majjhe’’ti.",
  "atk-s0513a45:1085_0": "Tattha bahu sobhamānoti bhikkhave, bārāṇasirājā soḷasahi nārīsahassehi purakkhato parivārito tassa nārīgaṇassa majjhe bārāṇasito nāgabhavanaṁ gacchanto ativiya sobhamāno pāyāsi.",
  "atk-s0513a45:1086_0": "Tassa nagarā nikkhantakāleyeva mahāsatto attano ānubhāvena nāgabhavanaṁ sabbaratanamayaṁ pākārañca dvāraṭṭālake ca dissamānarūpe katvā nāgabhavanagāmiṁ maggaṁ alaṅkatapaṭiyattaṁ māpesi .",
  "atk-s0513a45:1086_1": "Rājā sapariso tena maggena nāgabhavanaṁ pavisitvā ramaṇīyaṁ bhūmibhāgañca pāsāde ca addasa.",
  "atk-s0513a45:1086_2": "Tamatthaṁ pakāsento satthā āha –",
  "atk-s0513a45:1087_0": "264.",
  "atk-s0513a45:1088_0": " ‘‘Suvaṇṇacitakaṁ bhūmiṁ, addakkhi kāsivaḍḍhano;",
  "atk-s0513a45:1089_0": "Sovaṇṇamayapāsāde, veḷuriyaphalakatthate.",
  "atk-s0513a45:1090_0": "265.",
  "atk-s0513a45:1091_0": " ‘‘Sa rājā pāvisi byamhaṁ, campeyyassa nivesanaṁ;",
  "atk-s0513a45:1092_0": "Ādiccavaṇṇasannibhaṁ, kaṁsavijjupabhassaraṁ.",
  "atk-s0513a45:1093_0": "266.",
  "atk-s0513a45:1094_0": " ‘‘Nānārukkhehi sañchannaṁ, nānāgandhasamīritaṁ;",
  "atk-s0513a45:1095_0": "So pāvekkhi kāsirājā, campeyyassa nivesanaṁ.",
  "atk-s0513a45:1096_0": "267.",
  "atk-s0513a45:1097_0": " ‘‘Paviṭṭhasmiṁ kāsiraññe, campeyyassa nivesanaṁ;",
  "atk-s0513a45:1098_0": "Dibbā tūriyā pavajjiṁsu, nāgakaññā ca naccisuṁ.",
  "atk-s0513a45:1099_0": "268.",
  "atk-s0513a45:1100_0": " ‘‘Taṁ nāgakaññā caritaṁ gaṇena, anvāruhī kāsirājā pasanno;",
  "atk-s0513a45:1101_0": "Nisīdi sovaṇṇamayamhi pīṭhe, sāpassaye candanasāralitte’’ti.",
  "atk-s0513a45:1102_0": "Tattha suvaṇṇacitakanti suvaṇṇavālukāya santhataṁ.",
  "atk-s0513a45:1102_1": "Byamhanti alaṅkatanāgabhavanaṁ.",
  "atk-s0513a45:1102_2": "Campeyyassāti nāgabhavanaṁ pavisitvā campeyyanāgarājassa nivesanaṁ pāvisi.",
  "atk-s0513a45:1102_3": "Kaṁsavijjupabhassaranti meghamukhe sañcaraṇasuvaṇṇavijju viya obhāsamānaṁ.",
  "atk-s0513a45:1102_4": "Nānāgandhasamīritanti nānāvidhehi dibbagandhehi anusañcaritaṁ.",
  "atk-s0513a45:1102_5": "Caritaṁ gaṇenāti taṁ nivesanaṁ nāgakaññāgaṇena caritaṁ anusañcaritaṁ.",
  "atk-s0513a45:1102_6": "Candanasāralitteti dibbasāracandanena anulitte.",
  "atk-s0513a45:1103_0": "Tattha nisinnamattassevassa nānaggarasaṁ dibbabhojanaṁ upanāmesuṁ, tathā soḷasannaṁ itthisahassānaṁ sesarājaparisāya ca.",
  "atk-s0513a45:1103_1": "So sattāhamattaṁ sapariso dibbannapānādīni paribhuñjitvā dibbehi kāmaguṇehi abhiramitvā sukhasayane nisinno mahāsattassa yasaṁ vaṇṇetvā ‘‘nāgarāja, tvaṁ evarūpaṁ sampattiṁ pahāya manussaloke vammikamatthake nipajjitvā kasmā uposathavāsaṁ vasī’’ti pucchi.",
  "atk-s0513a45:1103_2": "Sopissa kathesi.",
  "atk-s0513a45:1103_3": "Tamatthaṁ pakāsento satthā āha –",
  "atk-s0513a45:1104_0": "269.",
  "atk-s0513a45:1105_0": " ‘‘So tattha bhutvā ca atho ramitvā, campeyyakaṁ kāsirājā avoca;",
  "atk-s0513a45:1106_0": "Vimānaseṭṭhāni imāni tuyhaṁ, ādiccavaṇṇāni pabhassarāni;",
  "atk-s0513a45:1107_0": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1108_0": "270.",
  "atk-s0513a45:1109_0": " ‘‘Tā kambukāyūradharā suvatthā, vaṭṭaṅgulī tambatalūpapannā;",
  "atk-s0513a45:1110_0": "Paggayha pāyenti anomavaṇṇā, netādisaṁ atthi manussaloke;",
  "atk-s0513a45:1111_0": "Kiṁ patthayaṁ nāga tapo karosi.",
  "atk-s0513a45:1112_0": "271.",
  "atk-s0513a45:1113_0": " ‘‘Najjo ca temā puthulomamacchā, āṭāsakuntābhirudā sutitthā;",
  "atk-s0513a45:1114_0": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1115_0": "272.",
  "atk-s0513a45:1116_0": " ‘‘Koñcā mayūrā diviyā ca haṁsā, vaggussarā kokilā sampatanti;",
  "atk-s0513a45:1117_0": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1118_0": "273.",
  "atk-s0513a45:1119_0": " ‘‘Ambā ca sālā tilakā ca jambuyo, uddālakā pāṭaliyo ca phullā;",
  "atk-s0513a45:1120_0": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1121_0": "274.",
  "atk-s0513a45:1122_0": " ‘‘Imā ca te pokkharañño samantato, dibbā ca gandhā satataṁ pavāyanti;",
  "atk-s0513a45:1123_0": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1124_0": "275.",
  "atk-s0513a45:1125_0": " ‘‘Na puttahetu na dhanassa hetu, na āyuno cāpi janinda hetu;",
  "atk-s0513a45:1126_0": "Manussayoniṁ abhipatthayāno, tasmā parakkamma tapo karomī’’ti.",
  "atk-s0513a45:1127_0": "Tattha tāti soḷasasahassanāgakaññāyo sandhāyāha.",
  "atk-s0513a45:1127_1": "Kambukāyūradharāti suvaṇṇābharaṇadharā.",
  "atk-s0513a45:1127_2": "Vaṭṭaṅgulīti pavāḷaṅkurasadisavaṭṭaṅgulī.",
  "atk-s0513a45:1127_3": "Tambatalūpapannāti abhirattehi hatthapādatalehi samannāgatā.",
  "atk-s0513a45:1127_4": "Pāyentīti dibbapānaṁ ukkhipitvā taṁ pāyenti.",
  "atk-s0513a45:1127_5": "Puthulomamacchāti puthulapattehi nānāmacchehi samannāgatā.",
  "atk-s0513a45:1127_6": "Āṭāsakuntābhirudāti āṭāsaṅkhātehi sakuṇehi abhirudā.",
  "atk-s0513a45:1127_7": "Sutitthāti sundaratitthā.",
  "atk-s0513a45:1127_8": "Diviyā ca haṁsāti dibbahaṁsā ca.",
  "atk-s0513a45:1127_9": "Sampatantīti manuññaravaṁ ravantā rukkhato rukkhaṁ sampatanti.",
  "atk-s0513a45:1127_10": "Dibbā ca gandhāti tāsu pokkharaṇīsu satataṁ dibbagandhā vāyanti.",
  "atk-s0513a45:1127_11": "Abhipatthayānoti patthayanto vicarāmi.",
  "atk-s0513a45:1127_12": "Tasmāti tena kāraṇena parakkamma vīriyaṁ paggahetvā tapo karomi, uposathaṁ upavasāmīti.",
  "atk-s0513a45:1128_0": "Evaṁ vutte rājā āha –",
  "atk-s0513a45:1129_0": "276.",
  "atk-s0513a45:1130_0": " ‘‘Tvaṁ lohitakkho vihatantaraṁso, alaṅkato kappitakesamassu;",
  "atk-s0513a45:1131_0": "Surosito lohitacandanena, gandhabbarājāva disā pabhāsasi.",
  "atk-s0513a45:1132_0": "277.",
  "atk-s0513a45:1133_0": " ‘‘Deviddhipattosi mahānubhāvo, sabbehi kāmehi samaṅgibhūto;",
  "atk-s0513a45:1134_0": "Pucchāmi taṁ nāgarājetamatthaṁ, seyyo ito kena manussaloko’’ti.",
  "atk-s0513a45:1135_0": "Tattha surositoti suvilitto.",
  "atk-s0513a45:1136_0": "Athassa ācikkhanto nāgarājā āha –",
  "atk-s0513a45:1137_0": "278.",
  "atk-s0513a45:1138_0": " ‘‘Janinda nāññatra manussalokā, suddhīva saṁvijjati saṁyamo vā;",
  "atk-s0513a45:1139_0": "Ahañca laddhāna manussayoniṁ, kāhāmi jātimaraṇassa anta’’nti.",
  "atk-s0513a45:1140_0": "Tattha suddhī vāti mahārāja, aññatra manussalokā amatamahānibbānasaṅkhātā suddhi vā sīlasaṁyamo vā natthi.",
  "atk-s0513a45:1140_1": "Antanti manussayoniṁ laddhā jātimaraṇassa antaṁ karissāmīti tapo karomīti.",
  "atk-s0513a45:1141_0": "Taṁ sutvā rājā āha –",
  "atk-s0513a45:1142_0": "279.",
  "atk-s0513a45:1143_0": " ‘‘Addhā have sevitabbā sapaññā, bahussutā ye bahuṭhānacintino;",
  "atk-s0513a45:1144_0": "Nāriyo ca disvāna tuvañca nāga, kāhāmi puññāni anappakānī’’ti.",
  "atk-s0513a45:1145_0": "Tattha nāriyo cāti imā tava nāgakaññāyo ca tuvañca disvā bahūni puññāni karissāmīti vadati.",
  "atk-s0513a45:1146_0": "Atha naṁ nāgarājā āha –",
  "atk-s0513a45:1147_0": "280.",
  "atk-s0513a45:1148_0": " ‘‘Addhā have sevitabbā sapaññā, bahussutā ye bahuṭhānacintino;",
  "atk-s0513a45:1149_0": "Nāriyo ca disvāna mamañca rāja, karohi puññāni anappakānī’’ti.",
  "atk-s0513a45:1150_0": "Tattha karohīti kareyyāsi, mahārājāti.",
  "atk-s0513a45:1151_0": "Evaṁ vutte uggaseno gantukāmo hutvā ‘‘nāgarāja, ciraṁ vasimha, gamissāmā’’ti āpucchi.",
  "atk-s0513a45:1151_1": "Atha naṁ mahāsatto ‘‘tena hi mahārāja, yāvadicchakaṁ dhanaṁ gaṇhāhī’’ti dhanaṁ dassento āha –",
  "atk-s0513a45:1152_0": "281.",
  "atk-s0513a45:1153_0": " ‘‘Idañca me jātarūpaṁ pahūtaṁ, rāsī suvaṇṇassa ca tālamattā;",
  "atk-s0513a45:1154_0": "Ito haritvāna suvaṇṇagharāni, karassu rūpiyapākāraṁ karontu.",
  "atk-s0513a45:1155_0": "282.",
  "atk-s0513a45:1156_0": " ‘‘Muttā ca vāhasahassāni pañca, veḷuriyamissāni ito haritvā;",
  "atk-s0513a45:1157_0": "Antepure bhūmiyaṁ santharantu, nikkaddamā hehiti nīrajā ca.",
  "atk-s0513a45:1158_0": "283.",
  "atk-s0513a45:1159_0": " ‘‘Etādisaṁ āvasa rājaseṭṭha, vimānaseṭṭhaṁ bahu sobhamānaṁ;",
  "atk-s0513a45:1160_0": "Bārāṇasiṁ nagaraṁ iddhaṁ phītaṁ, rajjañca kārehi anomapaññā’’ti.",
  "atk-s0513a45:1161_0": "Tattha rāsīti tesu tesu ṭhānesu tālapamāṇā rāsiyo.",
  "atk-s0513a45:1161_1": "Suvaṇṇagharānīti suvaṇṇagehāni.",
  "atk-s0513a45:1161_2": "Nikkaddamāti evaṁ te antepure bhūmi nikkaddamā ca nirajā ca bhavissati.",
  "atk-s0513a45:1161_3": "Etādisanti evarūpaṁ suvaṇṇamayaṁ rajatapākāraṁ muttāveḷuriyasanthatabhūmibhāgaṁ.",
  "atk-s0513a45:1161_4": "Phītanti phītaṁ bārāṇasinagarañca āvasa.",
  "atk-s0513a45:1161_5": "Anomapaññāti alāmakapaññā.",
  "atk-s0513a45:1162_0": "Rājā tassa kathaṁ sutvā adhivāsesi.",
  "atk-s0513a45:1162_1": "Atha mahāsatto nāgabhavane bheriṁ carāpesi ‘‘sabbā rājaparisā yāvadicchakaṁ hiraññasuvaṇṇādikaṁ dhanaṁ gaṇhantū’’ti.",
  "atk-s0513a45:1162_2": "Rañño ca anekehi sakaṭasatehi dhanaṁ pesesi.",
  "atk-s0513a45:1162_3": "Rājā mahantena yasena nāgabhavanā nikkhamitvā bārāṇasimeva gato.",
  "atk-s0513a45:1162_4": "Tato paṭṭhāya kira jambudīpatalaṁ sahiraññaṁ jātaṁ.",
  "atk-s0513a45:1163_0": "Satthā imaṁ dhammadesanaṁ āharitvā ‘‘evaṁ porāṇakapaṇḍitā nāgasampattiṁ pahāya uposathavāsaṁ vasiṁsū’’ti vatvā jātakaṁ samodhānesi –",
  "atk-s0513a45:1163_1": "‘‘tadā ahituṇḍiko devadatto ahosi, sumanā rāhulamātā, uggaseno sāriputto, campeyyanāgarājā pana ahameva ahosi’’nti.",
  "atk-s0513a45:1164_0": "Campeyyajātakavaṇṇanā dasamā.",
  "atk-s0513a45:1166_0": " [507] 11. Mahāpalobhanajātakavaṇṇanā",
  "atk-s0513a45:1167_0": "Brahmalokā cavitvānāti idaṁ satthā jetavane viharanto visuddhasaṁkilesaṁ ārabbha kathesi.",
  "atk-s0513a45:1167_1": "Vatthu heṭṭhā vitthāritameva.",
  "atk-s0513a45:1167_2": "Idha pana satthā ‘‘bhikkhu mātugāmo nāmesa visuddhasattepi saṁkiliṭṭhe karotī’’ti vatvā atītaṁ āhari.",
  "atk-s0513a45:1168_0": "Atīte bārāṇasiyanti cūḷapalobhane (jā.",
  "atk-s0513a45:1168_1": "1.3.37 ādayo) vuttanayeneva atītavatthu vitthāritabbaṁ.",
  "atk-s0513a45:1168_2": "Tadā pana mahāsatto brahmalokā cavitvā kāsirañño putto hutvā nibbatti, anitthigandhakumāro nāma ahosi.",
  "atk-s0513a45:1168_3": "Itthīnaṁ hatthe na saṇṭhāti, purisavesena naṁ thaññaṁ pāyenti, jhānāgāre vasati, itthiyo na passati.",
  "atk-s0513a45:1168_4": "Tamatthaṁ pakāsento satthā catasso gāthā abhāsi –",
  "atk-s0513a45:1169_0": "284.",
  "atk-s0513a45:1170_0": " ‘‘Brahmalokā cavitvāna, devaputto mahiddhiko;",
  "atk-s0513a45:1171_0": "Rañño putto udapādi, sabbakāmasamiddhisu.",
  "atk-s0513a45:1172_0": "285.",
  "atk-s0513a45:1173_0": " ‘‘Kāmā vā kāmasaññā vā, brahmaloke na vijjati;",
  "atk-s0513a45:1174_0": "Svāssu tāyeva saññāya, kāmehi vijigucchatha.",
  "atk-s0513a45:1175_0": "286.",
  "atk-s0513a45:1176_0": " ‘‘Tassa cantepure āsi, jhānāgāraṁ sumāpitaṁ;",
  "atk-s0513a45:1177_0": "So tattha paṭisallīno, eko rahasi jhāyatha.",
  "atk-s0513a45:1178_0": "287.",
  "atk-s0513a45:1179_0": " ‘‘Sa rājā paridevesi, puttasokena aṭṭito;",
  "atk-s0513a45:1180_0": "Ekaputto cayaṁ mayhaṁ, na ca kāmāni bhuñjatī’’ti.",
  "atk-s0513a45:1181_0": "Tattha sabbakāmasamiddhisūti sabbakāmānaṁ samiddhīsu sampattīsu ṭhitassa rañño putto hutvā eko devaputto nibbatti.",
  "atk-s0513a45:1181_1": "Svāssūti so kumāro.",
  "atk-s0513a45:1181_2": "Tāyevāti tāya brahmaloke nibbattitāya jhānasaññāya eva.",
  "atk-s0513a45:1181_3": "Sumāpitanti pitarā suṭṭhu manāpaṁ katvā māpitaṁ.",
  "atk-s0513a45:1181_4": "Rahasi jhāyathāti mātugāmaṁ apassanto vasi.",
  "atk-s0513a45:1181_5": "Paridevesīti vilapi.",
  "atk-s0513a45:1182_0": "Pañcamā rañño paridevanagāthā –",
  "atk-s0513a45:1183_0": "288.",
  "atk-s0513a45:1184_0": " ‘‘Ko nu khvettha upāyo so, ko vā jānāti kiñcanaṁ;",
  "atk-s0513a45:1185_0": "Yo me puttaṁ palobheyya, yathā kāmāni patthaye’’ti.",
  "atk-s0513a45:1186_0": "Tattha ko nu khvettha upāyoti ko nu kho ettha etassa kāmānaṁ bhuñjanaupāyo.",
  "atk-s0513a45:1186_1": "‘‘Ko nu kho idhupāyo so’’tipi pāṭho, aṭṭhakathāyaṁ pana ‘‘ko nu kho etaṁ upavasitvā upalāpanakāraṇaṁ jānātī’’ti vuttaṁ.",
  "atk-s0513a45:1186_2": "Ko vā jānāti kiñcananti ko vā etassa palibodhakāraṇaṁ jānātīti attho.",
  "atk-s0513a45:1187_0": "Tato paraṁ diyaḍḍhagāthā abhisambuddhagāthā –",
  "atk-s0513a45:1188_0": "289.",
  "atk-s0513a45:1189_0": " ‘‘Ahu kumārī tattheva, vaṇṇarūpasamāhitā;",
  "atk-s0513a45:1190_0": "Kusalā naccagītassa, vādite ca padakkhiṇā.",
  "atk-s0513a45:1191_0": "290.",
  "atk-s0513a45:1192_0": " ‘‘Sā tattha upasaṅkamma, rājānaṁ etadabravī’’ti;",
  "atk-s0513a45:1193_0": "Tattha ahūti bhikkhave, tattheva antepure cūḷanāṭakānaṁ antare ekā taruṇakumārikā ahosi.",
  "atk-s0513a45:1193_1": "Padakkhiṇāti susikkhitā.",
  "atk-s0513a45:1194_0": "‘‘Ahaṁ kho naṁ palobheyyaṁ, sace bhattā bhavissatī’’ti. –",
  "atk-s0513a45:1195_0": "Upaḍḍhagāthā kumārikāya vuttā.",
  "atk-s0513a45:1196_0": "Tattha sace bhattāti sace esa mayhaṁ pati bhavissatīti.",
  "atk-s0513a45:1197_0": "291.",
  "atk-s0513a45:1198_0": " ‘‘Taṁ tathāvādiniṁ rājā, kumāriṁ etadabravi;",
  "atk-s0513a45:1199_0": "Tvaññeva naṁ palobhehi, tava bhattā bhavissatīti.",
  "atk-s0513a45:1200_0": "Tattha tava bhattāti tavesa pati bhavissati, tvaññeva tassa aggamahesī bhavissasi, gaccha naṁ palobhehi, kāmarasaṁ jānāpehīti.",
  "atk-s0513a45:1201_0": "Evaṁ vatvā rājā ‘‘imissā kira okāsaṁ karontū’’ti kumārassa upaṭṭhākānaṁ pesesi.",
  "atk-s0513a45:1201_1": "Sā paccūsakāle vīṇaṁ ādāya gantvā kumārassa sayanagabbhassa bahi avidūre ṭhatvā agganakhehi vīṇaṁ vādentī madhurasarena gāyitvā taṁ palobhesi.",
  "atk-s0513a45:1201_2": "Tamatthaṁ pakāsento satthā āha –",
  "atk-s0513a45:1202_0": "292.",
  "atk-s0513a45:1203_0": " ‘‘Sā ca antepuraṁ gantvā, bahuṁ kāmupasaṁhitaṁ;",
  "atk-s0513a45:1204_0": "Hadayaṅgamā pemanīyā, citrā gāthā abhāsatha.",
  "atk-s0513a45:1205_0": "293.",
  "atk-s0513a45:1206_0": " ‘‘Tassā ca gāyamānāya, saddaṁ sutvāna nāriyā;",
  "atk-s0513a45:1207_0": "Kāmacchandassa uppajji, janaṁ so paripucchatha.",
  "atk-s0513a45:1208_0": "294.",
  "atk-s0513a45:1209_0": " ‘‘Kasseso saddo ko vā so, bhaṇati uccāvacaṁ bahuṁ;",
  "atk-s0513a45:1210_0": "Hadayaṅgamaṁ pemanīyaṁ, aho kaṇṇasukhaṁ mama.",
  "atk-s0513a45:1211_0": "295.",
  "atk-s0513a45:1212_0": " ‘‘Esā kho pamadā deva, khiḍḍā esā anappikā;",
  "atk-s0513a45:1213_0": "Sace tvaṁ kāme bhuñjeyya, bhiyyo bhiyyo chādeyyu taṁ.",
  "atk-s0513a45:1214_0": "296.",
  "atk-s0513a45:1215_0": " ‘‘Iṅgha āgacchatorena, avidūramhi gāyatu;",
  "atk-s0513a45:1216_0": "Assamassa samīpamhi, santike mayha gāyatu.",
  "atk-s0513a45:1217_0": "297.",
  "atk-s0513a45:1218_0": " ‘‘Tirokuṭṭamhi gāyitvā, jhānāgāramhi pāvisi;",
  "atk-s0513a45:1219_0": "Bandhi naṁ anupubbena, āraññamiva kuñjaraṁ.",
  "atk-s0513a45:1220_0": "298.",
  "atk-s0513a45:1221_0": " ‘‘Tassa kāmarasaṁ ñatvā, issādhammo ajāyatha;",
  "atk-s0513a45:1222_0": "‘Ahameva kāme bhuñjeyyaṁ, mā añño puriso ahu’.",
  "atk-s0513a45:1223_0": "299.",
  "atk-s0513a45:1224_0": " ‘‘Tato asiṁ gahetvāna, purise hantuṁ upakkami;",
  "atk-s0513a45:1225_0": "Ahameveko bhuñjissaṁ, mā añño puriso siyā.",
  "atk-s0513a45:1226_0": "300.",
  "atk-s0513a45:1227_0": " ‘‘Tato jānapadā sabbe, vikkandiṁsu samāgatā;",
  "atk-s0513a45:1228_0": "Putto tyāyaṁ mahārāja, janaṁ heṭhetyadūsakaṁ.",
  "atk-s0513a45:1229_0": "301.",
  "atk-s0513a45:1230_0": " ‘‘Tañca rājā vivāhesi, samhā raṭṭhā ca khattiyo;",
  "atk-s0513a45:1231_0": "Yāvatā vijitaṁ mayhaṁ, na te vatthabba tāvade.",
  "atk-s0513a45:1232_0": "302.",
  "atk-s0513a45:1233_0": " ‘‘Tato so bhariyamādāya, samuddaṁ upasaṅkami;",
  "atk-s0513a45:1234_0": "Paṇṇasālaṁ karitvāna, vanamuñchāya pāvisi.",
  "atk-s0513a45:1235_0": "303.",
  "atk-s0513a45:1236_0": " ‘‘Athettha isi māgacchi, samuddaṁ uparūpari;",
  "atk-s0513a45:1237_0": "So tassa gehaṁ pāvekkhi, bhattakāle upaṭṭhite.",
  "atk-s0513a45:1238_0": "304.",
  "atk-s0513a45:1239_0": " ‘‘Tañca bhariyā palobhesi, passa yāva sudāruṇaṁ;",
  "atk-s0513a45:1240_0": "Cuto so brahmacariyamhā, iddhiyā parihāyatha.",
  "atk-s0513a45:1241_0": "305.",
  "atk-s0513a45:1242_0": " ‘‘Rājaputto ca uñchāto, vanamūlaphalaṁ bahuṁ;",
  "atk-s0513a45:1243_0": "Sāyaṁ kājena ādāya, assamaṁ upasaṅkami.",
  "atk-s0513a45:1244_0": "306.",
  "atk-s0513a45:1245_0": " ‘‘Isī ca khattiyaṁ disvā, samuddaṁ upasaṅkami;",
  "atk-s0513a45:1246_0": "‘Vehāyasaṁ gamissa’nti, sīdate so mahaṇṇave.",
  "atk-s0513a45:1247_0": "307.",
  "atk-s0513a45:1248_0": " ‘‘Khattiyo ca isiṁ disvā, sīdamānaṁ mahaṇṇave;",
  "atk-s0513a45:1249_0": "Tasseva anukampāya, imā gāthā abhāsatha.",
  "atk-s0513a45:1250_0": "308.",
  "atk-s0513a45:1251_0": " ‘‘Abhijjamāne vārismiṁ, sayaṁ āgamma iddhiyā;",
  "atk-s0513a45:1252_0": "Missībhāvitthiyā gantvā, saṁsīdasi mahaṇṇave.",
  "atk-s0513a45:1253_0": "309.",
  "atk-s0513a45:1254_0": " ‘‘Āvaṭṭanī mahāmāyā, brahmacariyavikopanā;",
  "atk-s0513a45:1255_0": "Sīdanti naṁ viditvāna, ārakā parivajjaye.",
  "atk-s0513a45:1256_0": "310.",
  "atk-s0513a45:1257_0": " ‘‘Analā mudusambhāsā, duppūrā tā nadīsamā;",
  "atk-s0513a45:1258_0": "Sīdanti naṁ viditvāna, ārakā parivajjaye.",
  "atk-s0513a45:1259_0": "311.",
  "atk-s0513a45:1260_0": " ‘‘Yaṁ etā upasevanti, chandasā vā dhanena vā;",
  "atk-s0513a45:1261_0": "Jātavedova saṁ ṭhānaṁ, khippaṁ anudahanti taṁ.",
  "atk-s0513a45:1262_0": "312.",
  "atk-s0513a45:1263_0": " ‘‘Khattiyassa vaco sutvā, isissa nibbidā ahu;",
  "atk-s0513a45:1264_0": "Laddhā porāṇakaṁ maggaṁ, gacchate so vihāyasaṁ.",
  "atk-s0513a45:1265_0": "313.",
  "atk-s0513a45:1266_0": " ‘‘Khattiyo ca isiṁ disvā, gacchamānaṁ vihāyasaṁ;",
  "atk-s0513a45:1267_0": "Saṁvegaṁ alabhī dhīro, pabbajjaṁ samarocayi.",
  "atk-s0513a45:1268_0": "314.",
  "atk-s0513a45:1269_0": " ‘‘Tato so pabbajitvāna, kāmarāgaṁ virājayi;",
  "atk-s0513a45:1270_0": "Kāmarāgaṁ virājetvā, brāhmalokūpago ahū’’ti.",
  "atk-s0513a45:1271_0": "Tattha antepuranti kumārassa vasanaṭṭhānaṁ.",
  "atk-s0513a45:1271_1": "Bahunti bahuṁ nānappakāraṁ.",
  "atk-s0513a45:1271_2": "Kāmupasaṁhitanti kāmanissitaṁ gītaṁ pavattayamānā.",
  "atk-s0513a45:1271_3": "Kāmacchandassāti assa anitthigandhakumārassa kāmacchando uppajji.",
  "atk-s0513a45:1271_4": "Jananti attano santikāvacaraṁ paricārikajanaṁ.",
  "atk-s0513a45:1271_5": "Uccāvacanti uggatañca anuggatañca.",
  "atk-s0513a45:1271_6": "Bhuñjeyyāti sace bhuñjeyyāsi.",
  "atk-s0513a45:1271_7": "Chādeyyu tanti ete kāmā nāma tava rucceyyuṁ.",
  "atk-s0513a45:1271_8": "So ‘‘pamadā’’ti vacanaṁ sutvā tuṇhī ahosi.",
  "atk-s0513a45:1271_9": "Itarā punadivasepi gāyi.",
  "atk-s0513a45:1271_10": "Evaṁ kumāro paṭibaddhacitto hutvā tassā āgamanaṁ rocento paricārike āmantetvā ‘‘iṅghā’’ti gāthamāha.",
  "atk-s0513a45:1272_0": "Tirokuṭṭamhīti sayanagabbhakuṭṭassa bahi.",
  "atk-s0513a45:1272_1": "Mā aññoti añño kāme paribhuñjanto puriso nāma mā siyā.",
  "atk-s0513a45:1272_2": "Hantuṁ upakkamīti antaravīthiṁ otaritvā māretuṁ ārabhi.",
  "atk-s0513a45:1272_3": "Vikandiṁsūti kumārena katipayesu purisesu pahatesu purisā palāyitvā gehāni pavisiṁsu.",
  "atk-s0513a45:1272_4": "So purise alabhanto thokaṁ vissami.",
  "atk-s0513a45:1272_5": "Tasmiṁ khaṇe rājaṅgaṇe sannipatitvā upakkosiṁsu.",
  "atk-s0513a45:1272_6": "Janaṁ heṭhetyadūsakanti niraparādhaṁ janaṁ heṭheti, taṁ gaṇhāpethāti vadiṁsu.",
  "atk-s0513a45:1272_7": "Rājā upāyena kumāraṁ gaṇhāpetvā ‘‘imassa kiṁ kattabba’’nti pucchi.",
  "atk-s0513a45:1272_8": "‘‘Deva, aññaṁ natthi, imaṁ pana kumāraṁ tāya kumārikāya saddhiṁ raṭṭhā pabbājetuṁ vaṭṭatī’’ti vutte tathā akāsi.",
  "atk-s0513a45:1272_9": "Tamatthaṁ pakāsento satthā ‘‘tañcā’’tiādimāha.",
  "atk-s0513a45:1272_10": "Tattha vivāhesīti pabbājesi.",
  "atk-s0513a45:1272_11": "Na te vatthabba tāvadeti yattakaṁ mayhaṁ vijitaṁ, tattake tayā na vatthabbaṁ.",
  "atk-s0513a45:1272_12": "Uñchāyāti phalāphalatthāya.",
  "atk-s0513a45:1273_0": "Tasmiṁ pana vanaṁ paviṭṭhe itarā yaṁ tattha pacitabbayuttakaṁ atthi, taṁ pacitvā tassāgamanaṁ olokentī paṇṇasāladvāre nisīdati.",
  "atk-s0513a45:1273_1": "Evaṁ kāle gacchante ekadivasaṁ antaradīpakavāsī eko iddhimantatāpaso assamapadato nikkhamitvā maṇiphalakaṁ viya udakaṁ maddamānova ākāse uppatitvā bhikkhācāraṁ gacchanto paṇṇasālāya uparibhāgaṁ patvā dhūmaṁ disvā ‘‘imasmiṁ ṭhāne manussā vasanti maññe’’ti paṇṇasāladvāre otari.",
  "atk-s0513a45:1273_2": "Sā taṁ disvā nisīdāpetvā paṭibaddhacittā hutvā itthikuttaṁ dassetvā tena saddhiṁ anācāraṁ acari.",
  "atk-s0513a45:1273_3": "Tamatthaṁ pakāsento satthā ‘‘athetthā’’tiādimāha.",
  "atk-s0513a45:1273_4": "Tattha isi māgacchīti isi āgacchi.",
  "atk-s0513a45:1273_5": "Samuddaṁ uparūparīti samuddassa matthakamatthakena.",
  "atk-s0513a45:1273_6": "Passa yāva sudāruṇanti passatha, bhikkhave, tāya kumārikāya yāva sudāruṇaṁ kammaṁ katanti attho.",
  "atk-s0513a45:1274_0": "Sāyanti sāyanhasamaye.",
  "atk-s0513a45:1274_1": "Disvāti taṁ vijahituṁ asakkonto sakaladivasaṁ tattheva hutvā sāyanhasamaye rājaputtaṁ āgataṁ disvā palāyituṁ ‘‘vehāyasaṁ gamissa’’nti uppatanākāraṁ karonto patitvā mahaṇṇave sīdati.",
  "atk-s0513a45:1274_2": "Isiṁ disvāti anubandhamāno gantvā passitvā.",
  "atk-s0513a45:1274_3": "Anukampāyāti sacāyaṁ bhūmiyā āgato abhavissa, palāyitvā araññaṁ paviseyya, ākāsena āgato bhavissati, tasmā samudde patitopi uppatanākārameva karotīti anukampaṁ uppādetvā tasseva anukampāya abhāsatha.",
  "atk-s0513a45:1274_4": "Tāsaṁ pana gāthānaṁ attho tikanipāte vuttoyeva.",
  "atk-s0513a45:1274_5": "Nibbidā ahūti kāmesu nibbedo jāto.",
  "atk-s0513a45:1274_6": "Porāṇakaṁ magganti pubbe adhigataṁ jhānavisesaṁ.",
  "atk-s0513a45:1274_7": "Pabbajitvānāti taṁ itthiṁ manussāvāsaṁ netvā nivattitvā araññe isipabbajjaṁ pabbajitvā kāmarāgaṁ virājayi, virājetvā brahmalokūpago ahosīti.",
  "atk-s0513a45:1275_0": "Satthā imaṁ dhammadesanaṁ āharitvā ‘‘evaṁ, bhikkhave, mātugāmaṁ paṭicca visuddhasattāpi saṁkilissantī’’ti vatvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu arahattaṁ patto.",
  "atk-s0513a45:1275_1": "Tadā anitthigandhakumāro ahameva ahosinti.",
  "atk-s0513a45:1276_0": "Mahāpalobhanajātakavaṇṇanā ekādasamā.",
  "atk-s0513a45:1278_0": " [508] 12. Pañcapaṇḍitajātakavaṇṇanā",
  "atk-s0513a45:1279_0": "315-336. Pañcapaṇḍitajātakaṁ mahāumaṅge āvi bhavissati.",
  "atk-s0513a45:1280_0": "Pañcapaṇḍitajātakavaṇṇanā dvādasamā.",
  "atk-s0513a45:1282_0": " [509] 13. Hatthipālajātakavaṇṇanā",
  "atk-s0513a45:1283_0": "Cirassaṁ vata passāmāti idaṁ satthā jetavane viharanto mahābhinikkhamanaṁ ārabbha kathesi.",
  "atk-s0513a45:1283_1": "Tadā hi satthā ‘‘na, bhikkhave, idāneva, pubbepi tathāgato mahābhinikkhamanaṁ nikkhantoyevā’’ti vatvā atītaṁ āhari.",
  "atk-s0513a45:1284_0": "Atīte bārāṇasiyaṁ esukārī nāma rājā ahosi.",
  "atk-s0513a45:1284_1": "Tassa purohito daharakālato paṭṭhāya piyasahāyo.",
  "atk-s0513a45:1284_2": "Te ubhopi aputtakā ahesuṁ.",
  "atk-s0513a45:1284_3": "Te ekadivasaṁ sukhasayane nisinnā mantayiṁsu ‘‘amhākaṁ issariyaṁ mahantaṁ, putto vā dhītā vā natthi, kiṁ nu kho kattabba’’nti.",
  "atk-s0513a45:1284_4": "Tato rājā purohitaṁ āha –",
  "atk-s0513a45:1284_5": "‘‘samma, sace tava gehe putto jāyissati, mama rajjassa sāmiko bhavissati, sace mama putto jāyissati, tava gehe bhogānaṁ sāmiko bhavissatī’’ti.",
  "atk-s0513a45:1284_6": "Evaṁ ubhopi aññamaññaṁ saṅkariṁsu.",
  "atk-s0513a45:1285_0": "Athekadivasaṁ purohito bhogagāmaṁ gantvā āgamanakāle dakkhiṇadvārena nagaraṁ pavisanto bahinagare ekaṁ bahuputtikaṁ nāma duggatitthiṁ passi.",
  "atk-s0513a45:1285_1": "Tassā satta puttā sabbeva arogā, eko pacanabhājanakapallaṁ gaṇhi, eko sayanakaṭasārakaṁ, eko purato gacchati, eko pacchato, eko aṅguliṁ gaṇhi, eko aṅke nisinno, eko khandhe.",
  "atk-s0513a45:1285_2": "Atha naṁ purohito pucchi ‘‘bhadde, imesaṁ dārakānaṁ pitā kuhi’’nti?",
  "atk-s0513a45:1285_3": "‘‘Sāmi, imesaṁ pitā nāma nibaddho natthī’’ti.",
  "atk-s0513a45:1285_4": "‘‘Evarūpe satta putte kinti katvā alatthā’’ti?",
  "atk-s0513a45:1285_5": "Sā aññaṁ gahaṇaṁ apassantī nagaradvāre ṭhitaṁ nigrodharukkhaṁ dassetvā ‘‘sāmi etasmiṁ nigrodhe adhivatthāya devatāya santike patthetvā labhiṁ, etāya me puttā dinnā’’ti āha.",
  "atk-s0513a45:1285_6": "Purohito ‘‘tena hi gaccha tva’’nti rathā oruyha nigrodhamūlaṁ gantvā sākhāya gahetvā cāletvā ‘‘ambho devate, tvaṁ rañño santikā kiṁ nāma na labhasi, rājā te anusaṁvaccharaṁ sahassaṁ vissajjetvā balikammaṁ karoti, tassa puttaṁ na desi, etāya duggatitthiyā tava ko upakāro kato, yenassā satta putte adāsi.",
  "atk-s0513a45:1285_7": "Sace amhākaṁ rañño puttaṁ na desi, ito taṁ sattame divase samūlaṁ chindāpetvā khaṇḍākhaṇḍikaṁ kāressāmī’’ti rukkhadevataṁ tajjetvā pakkāmi.",
  "atk-s0513a45:1285_8": "So etena niyāmeneva punadivasepīti paṭipāṭiyā cha divase kathesi.",
  "atk-s0513a45:1285_9": "Chaṭṭhe pana divase sākhāya gahetvā ‘‘rukkhadevate ajjekarattimattakameva sesaṁ, sace me rañño puttaṁ na desi, sve taṁ niṭṭhāpessāmī’’ti āha.",
  "atk-s0513a45:1286_0": "Rukkhadevatā āvajjetvā taṁ kāraṇaṁ tathato ñatvā ‘‘ayaṁ brāhmaṇo puttaṁ alabhanto mama vimānaṁ nāsessati, kena nu kho upāyena tassa puttaṁ dātuṁ vaṭṭatī’’ti catunnaṁ mahārājānaṁ santikaṁ gantvā tamatthaṁ ārocesi.",
  "atk-s0513a45:1286_1": "Te ‘‘mayaṁ tassa puttaṁ dātuṁ na sakkhissāmā’’ti vadiṁsu.",
  "atk-s0513a45:1286_2": "Aṭṭhavīsatiyakkhasenāpatīnaṁ santikaṁ agamāsi, tepi tathevāhaṁsu.",
  "atk-s0513a45:1286_3": "Sakkassa devarañño santikaṁ gantvā kathesi.",
  "atk-s0513a45:1286_4": "Sopi ‘‘labhissati nu kho rājā anucchavike putte, udāhu no’’ti upadhārento puññavante cattāro devaputte passi.",
  "atk-s0513a45:1286_5": "Te kira purimabhave bārāṇasiyaṁ pesakārā hutvā tena kammena laddhakaṁ pañcakoṭṭhāsaṁ katvā cattāro koṭṭhāse paribhuñjiṁsu.",
  "atk-s0513a45:1286_6": "pañcamaṁ gahetvā ekatova dānaṁ adaṁsu.",
  "atk-s0513a45:1286_7": "Te tato cutā tāvatiṁsabhavane nibbattiṁsu, tato yāmabhavaneti evaṁ anulomapaṭilomaṁ chasu devalokesu sampattiṁ anubhavantā vicaranti.",
  "atk-s0513a45:1286_8": "Tadā pana nesaṁ tāvatiṁsabhavanato cavitvā yāmabhavanaṁ gamanavāro hoti.",
  "atk-s0513a45:1286_9": "Sakko tesaṁ santikaṁ gantvā pakkositvā ‘‘mārisā, tumhehi manussalokaṁ gantuṁ vaṭṭati, esukārīrañño aggamahesiyā kucchimhi nibbattathā’’ti āha.",
  "atk-s0513a45:1286_10": "Te tassa vacanaṁ sutvā ‘‘sādhu deva, gamissāma, na panamhākaṁ rājakulenattho, purohitassa gehe nibbattitvā daharakāleyeva kāme pahāya pabbajissāmā’’ti vadiṁsu.",
  "atk-s0513a45:1286_11": "Sakko ‘‘sādhū’’ti tesaṁ paṭiññaṁ gahetvā āgantvā rukkhadevatāya tamatthaṁ ārocesi.",
  "atk-s0513a45:1286_12": "Sā tuṭṭhamānasā sakkaṁ vanditvā attano vimānameva gatā.",
  "atk-s0513a45:1287_0": "Purohitopi punadivase balavapurise sannipātāpetvā vāsipharasuādīni gāhāpetvā rukkhamūlaṁ gantvā rukkhasākhāya gahetvā ‘‘ambho devate, ajja mayhaṁ taṁ yācantassa sattamo divaso, idāni te niṭṭhānakālo’’ti āha.",
  "atk-s0513a45:1287_1": "Tato rukkhadevatā mahantenānubhāvena khandhavivarato nikkhamitvā madhurasarena taṁ āmantetvā ‘brāhmaṇa, tiṭṭhatu eko putto, cattāro te putte dassāmī’’ti āha.",
  "atk-s0513a45:1287_2": "‘‘Mama puttenattho natthi, amhākaṁ rañño puttaṁ dehī’’ti.",
  "atk-s0513a45:1287_3": "‘‘Tuyhaṁyeva demī’’ti.",
  "atk-s0513a45:1287_4": "‘‘Tena hi mama dve, rañño dve dehī’’ti.",
  "atk-s0513a45:1287_5": "‘‘Rañño na demi, cattāropi tuyhameva dammi, tayā ca laddhamattāva bhavissanti, agāre pana aṭṭhatvā daharakāleyeva pabbajissantī’’ti.",
  "atk-s0513a45:1287_6": "‘‘Tvaṁ me kevalaṁ putte dehi, apabbajanakāraṇaṁ pana amhākaṁ bhāro’’ti.",
  "atk-s0513a45:1287_7": "Sā tassa puttavaraṁ datvā attano bhavanaṁ pāvisi.",
  "atk-s0513a45:1287_8": "Tato paṭṭhāya devatāya sakkāro mahā ahosi.",
  "atk-s0513a45:1288_0": "Jeṭṭhakadevaputto cavitvā purohitassa brāhmaṇiyā kucchimhi nibbatti.",
  "atk-s0513a45:1288_1": "Tassa nāmaggahaṇadivase ‘‘hatthipālo’’ti nāmaṁ katvā apabbajanatthāya hatthigopake paṭicchāpesuṁ.",
  "atk-s0513a45:1288_2": "So tesaṁ santike vaḍḍhati.",
  "atk-s0513a45:1288_3": "Tassa padasā gamanakāle dutiyo cavitvā assā kucchimhi nibbatti, tassapi jātakāle ‘‘assapālo’’ti nāmaṁ kariṁsu.",
  "atk-s0513a45:1288_4": "So assagopakānaṁ santike vaḍḍhati.",
  "atk-s0513a45:1288_5": "Tatiyassa jātakāle ‘‘gopālo’’ti nāmaṁ kariṁsu.",
  "atk-s0513a45:1288_6": "So gopālehi saddhiṁ vaḍḍhati.",
  "atk-s0513a45:1288_7": "Catutthassa jātakāle ‘‘ajapālo’’ti nāmaṁ kariṁsu.",
  "atk-s0513a45:1288_8": "So ajapālehi saddhiṁ vaḍḍhati.",
  "atk-s0513a45:1288_9": "Te vuḍḍhimanvāya sobhaggappattā ahesuṁ.",
  "atk-s0513a45:1289_0": "Atha nesaṁ pabbajitabhayena rañño vijitā pabbajite nīhariṁsu.",
  "atk-s0513a45:1289_1": "Sakalakāsiraṭṭhe ekapabbajitopi nāhosi.",
  "atk-s0513a45:1289_2": "Te kumārā atipharusā ahesuṁ, yāya disāya gacchanti, tāya āhariyamānaṁ paṇṇākāraṁ vilumpanti.",
  "atk-s0513a45:1289_3": "Hatthipālassa soḷasavassakāle kāyasampattiṁ disvā rājā ca purohito ca ‘‘kumārā mahallakā jātā, chattussāpanasamayo, tesaṁ kiṁ nu kho kātabba’’nti mantetvā ‘‘ete abhisittakālato paṭṭhāya atissarā bhavissanti, tato tato pabbajitā āgamissanti, te disvā pabbajissanti, etesaṁ pabbajitakāle janapado ulloḷo bhavissati, vīmaṁsissāma tāva ne, pacchā abhisiñcissāmā’’ti cintetvā ubhopi isivesaṁ gahetvā bhikkhaṁ carantā hatthipālassa kumārassa nivesanadvāraṁ agamaṁsu.",
  "atk-s0513a45:1289_4": "Kumāro te disvāva tuṭṭho pasanno upasaṅkamitvā vanditvā tisso gāthā abhāsi –",
  "atk-s0513a45:1290_0": "337.",
  "atk-s0513a45:1291_0": " ‘‘Cirassaṁ vata passāma, brāhmaṇaṁ devavaṇṇinaṁ;",
  "atk-s0513a45:1292_0": "Mahājaṭaṁ khāridharaṁ, paṅkadantaṁ rajassiraṁ.",
  "atk-s0513a45:1293_0": "338.",
  "atk-s0513a45:1294_0": " ‘‘Cirassaṁ vata passāma, isiṁ dhammaguṇe rataṁ;",
  "atk-s0513a45:1295_0": "Kāsāyavatthavasanaṁ, vākacīraṁ paṭicchadaṁ.",
  "atk-s0513a45:1296_0": "339.",
  "atk-s0513a45:1297_0": " ‘‘Āsanaṁ udakaṁ pajjaṁ, paṭigaṇhātu no bhavaṁ;",
  "atk-s0513a45:1298_0": "Agghe bhavantaṁ pucchāma, agghaṁ kurutu no bhava’’nti.",
  "atk-s0513a45:1299_0": "Tattha brāhmaṇanti bāhitapāpabrāhmaṇaṁ.",
  "atk-s0513a45:1299_1": "Devavaṇṇinanti seṭṭhavaṇṇinaṁ ghoratapaṁ paramatikkhindriyaṁ pabbajitabhāvaṁ upagatanti attho.",
  "atk-s0513a45:1299_2": "Khāridharanti khāribhāradharaṁ.",
  "atk-s0513a45:1299_3": "Isinti sīlakkhandhādayo pariyesitvā ṭhitaṁ.",
  "atk-s0513a45:1299_4": "Dhammaguṇe ratanti sucaritakoṭṭhāse abhirataṁ.",
  "atk-s0513a45:1299_5": "‘‘Āsana’’nti idaṁ tesaṁ nisīdanatthāya āsanaṁ paññapetvā gandhodakañca pādabbhañjanañca upanetvā āha.",
  "atk-s0513a45:1299_6": "Aggheti ime sabbepi āsanādayo agghe bhavantaṁ pucchāma.",
  "atk-s0513a45:1299_7": "Kurutu noti ime no agghe bhavaṁ paṭiggaṇhatūti.",
  "atk-s0513a45:1300_0": "Evaṁ so tesu ekekaṁ vārenāha.",
  "atk-s0513a45:1300_1": "Atha naṁ purohito āha –",
  "atk-s0513a45:1300_2": "‘‘tāta hatthipāla tvaṁ amhe ‘ke ime’ti maññamāno evaṁ kathesī’’ti.",
  "atk-s0513a45:1300_3": "‘‘Hemavantakā isayo’’ti.",
  "atk-s0513a45:1300_4": "‘‘Na mayaṁ, tāta, isayo, esa rājā esukārī, ahaṁ te pitā parohito’’ti.",
  "atk-s0513a45:1300_5": "‘‘Atha kasmā isivesaṁ gaṇhitthā’’ti?",
  "atk-s0513a45:1300_6": "‘‘Tava vīmaṁsanatthāyā’’ti.",
  "atk-s0513a45:1300_7": "‘‘Mama kiṁ vīmaṁsathā’’ti?",
  "atk-s0513a45:1300_8": "‘‘Sace amhe disvā na pabbajissasi, atha taṁ rajje abhisiñcituṁ āgatāmhā’’ti.",
  "atk-s0513a45:1300_9": "‘‘Tāta na me rajjenattho, pabbajissāmahanti.",
  "atk-s0513a45:1300_10": "Atha naṁ pitā ‘‘tāta hatthipāla, nāyaṁ kālo pabbajjāyā’’ti vatvā yathājjhāsayaṁ anusāsanto catutthagāthamāha –",
  "atk-s0513a45:1301_0": "340.",
  "atk-s0513a45:1302_0": " ‘‘Adhicca vede pariyesa vittaṁ, putte gehe tāta patiṭṭhapetvā;",
  "atk-s0513a45:1303_0": "Gandhe rase paccanubhuyya sabbaṁ, araññaṁ sādhu muni so pasattho’’ti.",
  "atk-s0513a45:1304_0": "Tattha adhiccāti sajjhāyitvā.",
  "atk-s0513a45:1304_1": "Putteti chattaṁ ussāpetvā nāṭake vārena upaṭṭhāpetvā puttadhītāhi vaḍḍhitvā te putte gehe patiṭṭhāpetvāti attho.",
  "atk-s0513a45:1304_2": "Sabbanti ete ca gandharase sesañca sabbaṁ vatthukāmaṁ anubhavitvā.",
  "atk-s0513a45:1304_3": "Araññaṁ sādhu muni so pasatthoti pacchā mahallakakāle pabbajitassa araññaṁ sādhu laddhakaṁ hoti.",
  "atk-s0513a45:1304_4": "Yo evarūpe kāle pabbajati, so muni buddhādīhi ariyehi pasatthoti vadati.",
  "atk-s0513a45:1305_0": "Tato hatthipālo gāthamāha –",
  "atk-s0513a45:1306_0": "341.",
  "atk-s0513a45:1307_0": " ‘‘Vedā na saccā na ca vittalābho, na puttalābhena jaraṁ vihanti;",
  "atk-s0513a45:1308_0": "Gandhe rase muccanamāhu santo, sakammunā hoti phalūpapattī’’ti.",
  "atk-s0513a45:1309_0": "Tattha na saccāti yaṁ saggañca maggañca vadanti, na taṁ sādhenti, tucchā nissārā nipphalā.",
  "atk-s0513a45:1309_1": "Na ca vittalābhoti dhanalābhopi pañcasādhāraṇattā sabbo ekasabhāvo na hoti.",
  "atk-s0513a45:1309_2": "Jaranti tāta, jaraṁ vā byādhimaraṇaṁ vā na koci puttalābhena paṭibāhituṁ samattho nāma atthi.",
  "atk-s0513a45:1309_3": "Dukkhamūlā hete upadhayo.",
  "atk-s0513a45:1309_4": "Gandhe raseti gandhe ca rase ca sesesu ārammaṇesu ca muccanaṁ muttimeva buddhādayo paṇḍitā kathenti.",
  "atk-s0513a45:1309_5": "Sakammunāti attanā katakammeneva sattānaṁ phalūpapatti phalanipphatti hoti.",
  "atk-s0513a45:1309_6": "Kammassakā hi, tāta, sattāti.",
  "atk-s0513a45:1310_0": "Kumārassa vacanaṁ sutvā rājā gāthamāha –",
  "atk-s0513a45:1311_0": "342.",
  "atk-s0513a45:1312_0": " ‘‘Addhā hi saccaṁ vacanaṁ tavetaṁ, sakammunā hoti phalūpapatti;",
  "atk-s0513a45:1313_0": "Jiṇṇā ca mātāpitaro tavīme, passeyyuṁ taṁ vassasataṁ aroga’’nti.",
  "atk-s0513a45:1314_0": "Tattha vassasataṁ aroganti ete vassasataṁ arogaṁ taṁ passeyyuṁ, tvampi vassasataṁ jīvanto mātāpitaro posassūti vadati.",
  "atk-s0513a45:1315_0": "Taṁ sutvā kumāro ‘‘deva, tvaṁ kiṁ nāmetaṁ vadasī’’ti vatvā dve gāthā abhāsi –",
  "atk-s0513a45:1316_0": "343.",
  "atk-s0513a45:1317_0": " ‘‘Yassassa sakkhī maraṇena rāja, jarāya mettī naravīraseṭṭha;",
  "atk-s0513a45:1318_0": "Yo cāpi jaññā na marissaṁ kadāci, passeyyuṁ taṁ vassasataṁ arogaṁ.",
  "atk-s0513a45:1319_0": "344.",
  "atk-s0513a45:1320_0": " ‘‘Yathāpi nāvaṁ puriso dakamhi, ereti ce naṁ upaneti tīraṁ;",
  "atk-s0513a45:1321_0": "Evampi byādhī satataṁ jarā ca, upaneti maccaṁ vasamantakassā’’ti.",
  "atk-s0513a45:1322_0": "Tattha sakkhīti mittadhammo.",
  "atk-s0513a45:1322_1": "Maraṇenāti datto mato mitto matoti sammutimaraṇena.",
  "atk-s0513a45:1322_2": "Jarāyāti pākaṭajarāya vā saddhiṁ yassa mettī bhaveyya, yassetaṁ maraṇañca jarā ca mittabhāvena nāgaccheyyāti attho.",
  "atk-s0513a45:1322_3": "Ereti ce nanti mahārāja, yathā nāma puriso nadītitthe udakamhi nāvaṁ ṭhapetvā paratīragāmiṁ janaṁ āropetvā sace arittena uppīḷento phiyena kaḍḍhanto cāleti ghaṭṭeti, atha naṁ paratīraṁ neti.",
  "atk-s0513a45:1322_4": "Evaṁ byādhi jarā ca niccaṁ antakassa maccuno vasaṁ upanetiyevāti.",
  "atk-s0513a45:1323_0": "Evaṁ imesaṁ sattānaṁ jīvitasaṅkhārassa parittabhāvaṁ dassetvā ‘‘mahārāja, tumhe tiṭṭhatha, tumhehi saddhiṁ kathayantameva maṁ byādhijarāmaraṇāni upagacchanti, appamattā hothā’’ti ovādaṁ datvā rājānañca pitarañca vanditvā attano paricārake gahetvā bārāṇasiyaṁ rajjaṁ pahāya ‘‘pabbajissāmī’’ti nagarato nikkhami.",
  "atk-s0513a45:1323_1": "‘‘Pabbajjā nāmesā sobhanā bhavissatī’’ti hatthipālakumārena saddhiṁ mahājano nikkhami.",
  "atk-s0513a45:1323_2": "Yojanikā parisā ahosi.",
  "atk-s0513a45:1323_3": "So tāya parisāya saddhiṁ gaṅgāya tīraṁ patvā gaṅgāya udakaṁ oloketvā kasiṇaparikammaṁ katvā jhānāni nibbattetvā cintesi ‘‘ayaṁ samāgamo mahā bhavissati, mama tayo kaniṭṭhabhātaro mātāpitaro rājā devīti sabbe saparisā pabbajissanti, bārāṇasī suññā bhavissati, yāva etesaṁ āgamanā idheva bhavissāmī’’ti.",
  "atk-s0513a45:1323_4": "So tattheva mahājanassa ovādaṁ dento nisīdi.",
  "atk-s0513a45:1324_0": "Punadivase rājā ca purohito ca cintayiṁsu ‘‘hatthipālakumāro tāva ‘rajjaṁ pahāya mahājanaṁ ādāya pabbajissāmī’ti gantvā gaṅgātīre nisinno, assapālaṁ vīmaṁsitvā abhisiñcissāmā’’ti.",
  "atk-s0513a45:1324_1": "Te isiveseneva tassapi gehadvāraṁ agamaṁsu.",
  "atk-s0513a45:1324_2": "Sopi te disvā pasannamānaso upasaṅkamitvā ‘‘cirassaṁ vata passāmā’’tiādīni vadanto tatheva paṭipajji.",
  "atk-s0513a45:1324_3": "Tepi taṁ tatheva vatvā attano āgatakāraṇaṁ kathayiṁsu.",
  "atk-s0513a45:1324_4": "So ‘‘mama bhātike hatthipālakumāre sante kathaṁ paṭhamataraṁ mayhameva setacchattaṁ pāpuṇātī’’ti pucchitvā ‘‘tāta, bhātā, te ‘na mayhaṁ rajjenattho, pabbajissāmī’ti vatvā nikkhanto’’ti vutte ‘‘kahaṁ paneso idānī’’ti vatvā ‘‘gaṅgātīre nisinno’’ti vutte ‘‘tāta, mama bhātarā chaḍḍitakheḷena kammaṁ natthi, bālā hi parittakapaññā sattā etaṁ kilesaṁ jahituṁ na sakkonti, ahaṁ pana jahissāmī’’ti rañño ca pitu ca dhammaṁ desento dve gāthā abhāsi –",
  "atk-s0513a45:1325_0": "345.",
  "atk-s0513a45:1326_0": " ‘‘Paṅko ca kāmā palipo ca kāmā, manoharā duttarā maccudheyyā;",
  "atk-s0513a45:1327_0": "Etasmiṁ paṅke palipe byasannā, hīnattarūpā na taranti pāraṁ.",
  "atk-s0513a45:1328_0": "346.",
  "atk-s0513a45:1329_0": " ‘‘Ayaṁ pure luddamakāsi kammaṁ, svāyaṁ gahīto na hi mokkhito me;",
  "atk-s0513a45:1330_0": "Orundhiyā naṁ parirakkhissāmi, māyaṁ puna luddamakāsi kamma’’nti.",
  "atk-s0513a45:1331_0": "Tattha paṅkoti yo koci kaddamo.",
  "atk-s0513a45:1331_1": "Palipoti sukhumavālukamisso saṇhakaddamo.",
  "atk-s0513a45:1331_2": "Tattha kāmā laggāpanavasena paṅko nāma, osīdāpanavasena palipo nāmāti vuttā.",
  "atk-s0513a45:1331_3": "Duttarāti duratikkamā.",
  "atk-s0513a45:1331_4": "Maccudheyyāti maccuno adhiṭṭhānā.",
  "atk-s0513a45:1331_5": "Etesu hi laggā ceva anupaviṭṭhā ca sattā uttarituṁ asakkontā dukkhakkhandhapariyāye vuttappakāraṁ dukkhañceva maraṇañca pāpuṇanti. Tenāha –",
  "atk-s0513a45:1331_6": "‘‘etasmiṁ paṅke palipe byasannā hīnattarūpā na taranti pāra’’nti.",
  "atk-s0513a45:1331_7": "Tattha byasannāti sannā.",
  "atk-s0513a45:1331_8": "‘‘Visannā’’tipi pāṭho, ayamevattho.",
  "atk-s0513a45:1331_9": "Hīnattarūpāti hīnacittasabhāvā.",
  "atk-s0513a45:1331_10": "Na taranti pāranti nibbānapāraṁ gantuṁ na sakkonti.",
  "atk-s0513a45:1332_0": "Ayanti mahārāja, ayaṁ mamattabhāvo pubbe assagopakehi saddhiṁ vaḍḍhanto mahājanassa vilumpanaviheṭhanādivasena bahuṁ luddaṁ sāhasikakammaṁ akāsi.",
  "atk-s0513a45:1332_1": "Svāyaṁ gahītoti so ayaṁ tassa kammassa vipāko mayā gahito.",
  "atk-s0513a45:1332_2": "Na hi mokkhito meti saṁsāravaṭṭe sati na hi mokkho ito akusalaphalato mama atthi.",
  "atk-s0513a45:1332_3": "Orundhiyā naṁ parirakkhissāmīti idāni naṁ kāyavacīmanodvārāni pidahanto orundhitvā parirakkhissāmi.",
  "atk-s0513a45:1332_4": "Kiṁkāraṇā?",
  "atk-s0513a45:1332_5": "Māyaṁ puna luddamakāsi kammaṁ.",
  "atk-s0513a45:1332_6": "Ahañhi ito paṭṭhāya pāpaṁ akatvā kalyāṇameva karissāmi.",
  "atk-s0513a45:1333_0": "Evaṁ assapālakumāro dvīhi gāthāhi dhammaṁ desetvā ‘‘tiṭṭhatha tumhe, tumhehi saddhiṁ kathentameva maṁ byādhijarāmaraṇāni upagacchantī’’ti ovādaṁ datvā yojanikaṁ parisaṁ gahetvā nikkhamitvā hatthipālakumārasseva santikaṁ gato.",
  "atk-s0513a45:1333_1": "So tassa ākāse nisīditvā dhammaṁ desetvā ‘‘bhātika, ayaṁ samāgamo mahā bhavissati, idheva tāva homā’’ti āha.",
  "atk-s0513a45:1333_2": "Itaropi ‘‘sādhū’’ti sampaṭicchi.",
  "atk-s0513a45:1333_3": "Punadivase rājā ca purohito ca tenevupāyena gopālakumārassa nivesanaṁ gantvā tenapi tatheva paṭinanditvā attano āgamanakāraṇaṁ ācikkhiṁsu.",
  "atk-s0513a45:1333_4": "Sopi assapālakumāro viya paṭikkhipitvā ‘‘ahaṁ cirato paṭṭhāya pabbajitukāmo vane naṭṭhagoṇaṁ viya pabbajjaṁ upadhārento vicarāmi, tena me naṭṭhagoṇassa padaṁ viya bhātikānaṁ gatamaggo diṭṭho, svāhaṁ teneva maggena gamissāmī’’ti vatvā gāthamāha –",
  "atk-s0513a45:1334_0": "347.",
  "atk-s0513a45:1335_0": " ‘‘Gavaṁva naṭṭhaṁ puriso yathā vane, anvesatī rāja apassamāno;",
  "atk-s0513a45:1336_0": "Evaṁ naṭṭho esukārī mamattho, sohaṁ kathaṁ na gaveseyyaṁ rājā’’ti.",
  "atk-s0513a45:1337_0": "Tattha esukārīti rājānaṁ ālapati.",
  "atk-s0513a45:1337_1": "Mamatthoti vane goṇo viya mama pabbajjāsaṅkhāto attho naṭṭho.",
  "atk-s0513a45:1337_2": "Sohanti so ahaṁ ajja pabbajitānaṁ maggaṁ disvā kathaṁ pabbajjaṁ na gaveseyyaṁ, mama bhātikānaṁ gatamaggameva gamissāmi narindāti.",
  "atk-s0513a45:1338_0": "Atha naṁ ‘‘tāta gopāla, ekāhaṁ dvīhaṁ āgamehi, amhe samassāsetvā pacchā pabbajissasī’’ti vadiṁsu.",
  "atk-s0513a45:1338_1": "So ‘‘mahārāja, ajja kattabbakammaṁ ‘sve karissāmī’ti na vattabbaṁ, kalyāṇakammaṁ nāma ajjeva kattabba’’nti vatvā itaraṁ gāthamāha –",
  "atk-s0513a45:1339_0": "348.",
  "atk-s0513a45:1340_0": " ‘‘Hiyyoti hiyyati poso, pareti parihāyati;",
  "atk-s0513a45:1341_0": "Anāgataṁ netamatthīti ñatvā, uppannachandaṁ ko panudeyya dhīro’’ti.",
  "atk-s0513a45:1342_0": "Tattha hiyyoti sveti attho.",
  "atk-s0513a45:1342_1": "Pareti punadivase.",
  "atk-s0513a45:1342_2": "Idaṁ vuttaṁ hoti –",
  "atk-s0513a45:1342_3": "‘‘yo mahārāja, ajja kattabbaṁ kammaṁ ‘sve’ti, sve kattabbaṁ kammaṁ ‘pare’ti vatvā na karoti, so tato parihāyati, na taṁ kammaṁ kātuṁ sakkotī’’ti.",
  "atk-s0513a45:1342_4": "Evaṁ gopālo bhaddekarattasuttaṁ (ma. ni.",
  "atk-s0513a45:1342_5": "3.272 ādayo) nāma kathesi.",
  "atk-s0513a45:1342_6": "Svāyamattho bhaddekarattasuttena kathetabbo.",
  "atk-s0513a45:1342_7": "Anāgataṁ netamatthīti yaṁ anāgataṁ, taṁ ‘‘netaṁ atthī’’ti ñatvā uppannaṁ kusalacchandaṁ ko paṇḍito panudeyya hareyya.",
  "atk-s0513a45:1343_0": "Evaṁ gopālakumāro dvīhi gāthāhi dhammaṁ desetvā ‘‘tiṭṭhatha tumhe, tumhehi saddhiṁ kathentameva maṁ byādhijarāmaraṇāni upagacchantī’’ti yojanikaṁ parisaṁ gahetvā nikkhamitvā dvinnaṁ bhātikānaṁ santikaṁ gato.",
  "atk-s0513a45:1343_1": "Hatthipālo tassapi dhammaṁ desesi.",
  "atk-s0513a45:1343_2": "Punadivase rājā ca purohito ca tenevupāyena ajapālakumārassa nivesanaṁ gantvā tenapi tatheva paṭinanditvā attano āgamanakāraṇaṁ ācikkhitvā ‘‘chattaṁ te ussāpessāmā’’ti vadiṁsu.",
  "atk-s0513a45:1343_3": "Kumāro āha –",
  "atk-s0513a45:1343_4": "‘‘mayhaṁ bhātikā kuhi’’nti?",
  "atk-s0513a45:1343_5": "Te ‘‘amhākaṁ rajjenattho natthī’’ti setacchattaṁ pahāya tiyojanikaṁ parisaṁ gahetvā nikkhamitvā gaṅgātīre nisinnāti.",
  "atk-s0513a45:1343_6": "Nāhaṁ mama bhātikehi chaḍḍitakheḷaṁ sīsenādāya vicarissāmi, ahampi pabbajissāmīti.",
  "atk-s0513a45:1343_7": "Tāta, tvaṁ tāva daharo , amhākaṁ hatthabhāro, vayappattakāle pabbajissasīti.",
  "atk-s0513a45:1343_8": "Atha ne kumāro ‘‘kiṁ tumhe kathetha, nanu ime sattā daharakālepi mahallakakālepi marantiyeva, ‘ayaṁ daharakāle marissati, ayaṁ mahallakakāle’ti kassaci hatthe vā pāde vā nimittaṁ natthi, ahaṁ mama maraṇakālaṁ na jānāmi, tasmā idāneva pabbajissāmī’’ti vatvā dve gāthā abhāsi –",
  "atk-s0513a45:1344_0": "349.",
  "atk-s0513a45:1345_0": " ‘‘Passāmi vohaṁ daharaṁ kumāriṁ, mattūpamaṁ ketakapupphanettaṁ;",
  "atk-s0513a45:1346_0": "Abhuttabhoge paṭhame vayasmiṁ, ādāya maccu vajate kumāriṁ.",
  "atk-s0513a45:1347_0": "350.",
  "atk-s0513a45:1348_0": " ‘‘Yuvā sujāto sumukho sudassano, sāmo kusumbhaparikiṇṇamassu;",
  "atk-s0513a45:1349_0": "Hitvāna kāme paṭikacca gehaṁ, anujāna maṁ pabbajissāmi devā’’ti.",
  "atk-s0513a45:1350_0": "Tattha voti nipātamattaṁ, passāmiccevāti attho.",
  "atk-s0513a45:1350_1": "Mattūpamanti hāsabhāsavilāsehi mattaṁ viya carantiṁ.",
  "atk-s0513a45:1350_2": "Ketakapupphanettanti ketakapupphapattaṁ viya puthulāyatanettaṁ.",
  "atk-s0513a45:1350_3": "Abhuttabhogeti evaṁ uttamarūpadharaṁ kumāriṁ paṭhamavaye vattamānaṁ abhuttabhogameva mātāpitūnaṁ upari mahantaṁ sokaṁ pātetvā maccu gahetvāva gacchati.",
  "atk-s0513a45:1350_4": "Sujātoti susaṇṭhito.",
  "atk-s0513a45:1350_5": "Sumukhoti kañcanādāsapuṇṇacandasadisamukho.",
  "atk-s0513a45:1350_6": "Sudassanoti uttamarūpadhāritāya sampannadassano.",
  "atk-s0513a45:1350_7": "Sāmoti suvaṇṇasāmo.",
  "atk-s0513a45:1350_8": "Kusumbhaparikiṇṇamassūti sannisinnaṭṭhena sukhumaṭṭhena ca taruṇakusumbhakesarasadisaparikiṇṇamassu.",
  "atk-s0513a45:1350_9": "Iminā evarūpopi kumāro maccuvasaṁ gacchati.",
  "atk-s0513a45:1350_10": "Tathāvidhampi hi sineruṁ uppātento viya nikkaruṇo maccu ādāya gacchatīti dasseti.",
  "atk-s0513a45:1350_11": "Hitvāna kāme paṭikacca gehaṁ, anujāna maṁ pabbajissāmi devāti deva, puttadārabandhanasmiñhi uppanne taṁ bandhanaṁ ducchedanīyaṁ hoti, tenāhaṁ puretaraññeva kāme ca gehañca hitvā idāneva pabbajissāmi, anujāna, manti.",
  "atk-s0513a45:1351_0": "Evañca pana vatvā ‘‘tiṭṭhatha tumhe, tumhehi saddhiṁ kathentameva maṁ byādhijarāmaraṇāni upagacchantī’’ti te ubhopi vanditvā yojanikaṁ parisaṁ gahetvā nikkhamitvā gaṅgātīrameva agamāsi.",
  "atk-s0513a45:1351_1": "Hatthipālo tassapi ākāse nisīditvā dhammaṁ desetvā ‘‘samāgamo mahā bhavissatī’’ti tattheva nisīdi.",
  "atk-s0513a45:1351_2": "Punadivase purohito pallaṅkavaramajjhagato nisīditvā cintesi ‘‘mama puttā pabbajitā, idānāhaṁ ekakova manussakhāṇuko jātomhi, ahampi pabbajissāmī’’ti.",
  "atk-s0513a45:1351_3": "So brāhmaṇiyā saddhiṁ mantento gāthamāha –",
  "atk-s0513a45:1352_0": "351.",
  "atk-s0513a45:1353_0": " ‘‘Sākhāhi rukkho labhate samaññaṁ, pahīnasākhaṁ pana khāṇumāhu;",
  "atk-s0513a45:1354_0": "Pahīnaputtassa mamajja bhoti, vāseṭṭhi bhikkhācariyāya kālo’’ti.",
  "atk-s0513a45:1355_0": "Tattha labhate samaññanti rukkhoti vohāraṁ labhati.",
  "atk-s0513a45:1355_1": "Vāseṭṭhīti brāhmaṇiṁ ālapati.",
  "atk-s0513a45:1355_2": "Bhikkhācariyāyāti mayhampi pabbajjāya kālo, puttānaṁ santikameva gamissāmīti.",
  "atk-s0513a45:1356_0": "So evaṁ vatvā brāhmaṇe pakkosāpesi, saṭṭhi brāhmaṇasahassāni sannipatiṁsu.",
  "atk-s0513a45:1356_1": "Atha ne āha –",
  "atk-s0513a45:1356_2": "‘‘tumhe kiṁ karissathā’’ti tumhe pana ācariyāti.",
  "atk-s0513a45:1356_3": "‘‘Ahaṁ mama puttassa santike pabbajissāmī’’ti.",
  "atk-s0513a45:1356_4": "‘‘Na tumhākameva nirayo uṇho, mayampi pabbajissāmā’’ti.",
  "atk-s0513a45:1356_5": "So asītikoṭidhanaṁ brāhmaṇiyā niyyādetvā yojanikaṁ brāhmaṇaparisaṁ ādāya nikkhamitvā puttānaṁ santikaññeva gato.",
  "atk-s0513a45:1356_6": "Hatthipālo tāyapi parisāya ākāse ṭhatvā dhammaṁ desesi.",
  "atk-s0513a45:1356_7": "Punadivase brāhmaṇī cintesi ‘‘mama cattāro puttā setacchattaṁ pahāya ‘pabbajissāmā’ti gatā, brāhmaṇopi purohitaṭṭhānena saddhiṁ asītikoṭidhanaṁ chaḍḍetvā puttānaññeva santikaṁ gato, ahameva ekā kiṁ karissāmi, puttānaṁ gatamaggeneva gamissāmī’’ti.",
  "atk-s0513a45:1356_8": "Sā atītaṁ udāharaṇaṁ āharantī udānagāthamāha –",
  "atk-s0513a45:1357_0": "352.",
  "atk-s0513a45:1358_0": " ‘‘Aghasmi koñcāva yathā himaccaye, katāni jālāni padāliya haṁsā;",
  "atk-s0513a45:1359_0": "Gacchanti puttā ca patī ca mayhaṁ, sāhaṁ kathaṁ nānuvaje pajāna’’nti.",
  "atk-s0513a45:1360_0": "Tattha aghasmi koñcāva yathāti yatheva ākāse koñcasakuṇā asajjamānā gacchanti.",
  "atk-s0513a45:1360_1": "Himaccayeti vassānaccaye.",
  "atk-s0513a45:1360_2": "Katāni jālāni padāliya haṁsāti atīte kira channavutisahassā suvaṇṇahaṁsāvassārattapahonakaṁ sāliṁ kañcanaguhāyaṁ nikkhipitvā vassabhayena bahi anikkhamitvā catumāsaṁ tattha vasanti.",
  "atk-s0513a45:1360_3": "Atha nesaṁ uṇṇanābhi nāma makkaṭako guhādvāre jālaṁ bandhati.",
  "atk-s0513a45:1360_4": "Haṁsā dvinnaṁ taruṇahaṁsānaṁ dviguṇaṁ vaṭṭaṁ denti.",
  "atk-s0513a45:1360_5": "Te thāmasampannatāya taṁ jālaṁ chinditvā purato gacchanti, sesā tesaṁ gatamaggena gacchanti.",
  "atk-s0513a45:1360_6": "Sā tamatthaṁ pakāsentī evamāha.",
  "atk-s0513a45:1360_7": "Idaṁ vuttaṁ hoti –",
  "atk-s0513a45:1360_8": "yatheva ākāse koñcasakuṇā asajjamānā gacchanti, tathā himaccaye vassānātikkame dve taruṇahaṁsā katāni jālāni padāletvā gacchanti, atha nesaṁ gatamaggena itare haṁsā.",
  "atk-s0513a45:1360_9": "Idāni pana mama puttā taruṇahaṁsā jālaṁ viya kāmajālaṁ chinditvā gatā, mayāpi tesaṁ gatamaggena gantabbanti iminādhippāyena ‘‘gacchanti puttā ca patī ca mayhaṁ, sāhaṁ kathaṁ nānuvaje pajāna’’nti āha.",
  "atk-s0513a45:1361_0": "Iti sā ‘‘kathaṁ ahaṁ evaṁ pajānantī na pabbajissāmi, pabbajissāmi yevā’’ti sanniṭṭhānaṁ katvā brāhmaṇiyo pakkosāpetvā evamāha ‘‘tumhe kiṁ karissathā’’ti?",
  "atk-s0513a45:1361_1": "‘‘Tumhe pana ayye’’ti.",
  "atk-s0513a45:1361_2": "‘‘Ahaṁ pabbajissāmī’’ti.",
  "atk-s0513a45:1361_3": "‘‘Mayampi pabbajissāmā’’ti.",
  "atk-s0513a45:1361_4": "Sā taṁ vibhavaṁ chaḍḍetvā yojanikaṁ parisaṁ gahetvā puttānaṁ santikameva gatā.",
  "atk-s0513a45:1361_5": "Hatthipālo tāyapi parisāya ākāse nisīditvā dhammaṁ desesi.",
  "atk-s0513a45:1361_6": "Punadivase rājā ‘‘kuhiṁ purohito’’ti pucchi.",
  "atk-s0513a45:1361_7": "‘‘Deva, purohito ca brāhmaṇī ca sabbaṁ dhanaṁ chaḍḍetvā dviyojanikaṁ parisaṁ gahetvā puttānaṁ santikaṁ gatā’’ti.",
  "atk-s0513a45:1361_8": "Rājā ‘‘asāmikaṁ dhanaṁ amhākaṁ pāpuṇātī’’ti tassa gehato dhanaṁ āharāpesi.",
  "atk-s0513a45:1361_9": "Athassa aggamahesī ‘‘rājā kiṁ karotī’’ti pucchitvā ‘‘purohitassa gehato dhanaṁ āharāpetī’’ti vutte ‘‘purohito kuhi’’nti vatvā ‘‘sapajāpatiko pabbajjatthāya nikkhanto’’ti sutvā ‘‘ayaṁ rājā brāhmaṇena ca brāhmaṇiyā ca catūhi puttehi ca jahitaṁ ukkāraṁ mohena mūḷho attano gharaṁ āharāpeti, upamāya naṁ bodhessāmī’’ti sūnato maṁsaṁ āharāpetvā rājaṅgaṇe rāsiṁ kāretvā ujumaggaṁ vissajjetvā jālaṁ parikkhipāpesi.",
  "atk-s0513a45:1361_10": "Gijjhā dūratova disvā tassatthāya otariṁsu.",
  "atk-s0513a45:1361_11": "Tattha sappaññā jālaṁ pasāritaṁ ñatvā atibhārikā hutvā ‘‘ujukaṁ uppatituṁ na sakkhissāmā’’ti attanā khāditamaṁsaṁ chaḍḍetvā vamitvā jālaṁ anallīyitvā ujukameva uppatitvā gamiṁsu.",
  "atk-s0513a45:1361_12": "Andhabālā pana tehi chaḍḍitaṁ vamitaṁ khāditvā bhāriyā hutvā ujukaṁ uppatituṁ asakkontā āgantvā jāle bajjhiṁsu.",
  "atk-s0513a45:1361_13": "Athekaṁ gijjhaṁ ānetvā deviyā dassayiṁsu.",
  "atk-s0513a45:1361_14": "Sā taṁ ādāya rañño santikaṁ gantvā ‘‘etha tāva, mahārāja, rājaṅgaṇe ekaṁ kiriyaṁ passissāmā’’ti sīhapañjaraṁ vivaritvā ‘‘ime gijjhe olokehi mahārājā’’ti vatvā dve gāthā abhāsi –",
  "atk-s0513a45:1362_0": "353.",
  "atk-s0513a45:1363_0": " ‘‘Ete bhutvā vamitvā ca, pakkamanti vihaṅgamā;",
  "atk-s0513a45:1364_0": "Ye ca bhutvā na vamiṁsu, te me hatthattamāgatā.",
  "atk-s0513a45:1365_0": "354.",
  "atk-s0513a45:1366_0": " ‘‘Avamī brāhmaṇo kāme, so tvaṁ paccāvamissasi;",
  "atk-s0513a45:1367_0": "Vantādo puriso rāja, na so hoti pasaṁsiyo’’ti.",
  "atk-s0513a45:1368_0": "Tattha bhutvā vamitvā cāti maṁsaṁ khāditvā vamitvā ca.",
  "atk-s0513a45:1368_1": "Paccāvamissasīti paṭibhuñjissasi.",
  "atk-s0513a45:1368_2": "Vantādoti parassa vamitakhādako.",
  "atk-s0513a45:1368_3": "Na pasaṁsiyoti so taṇhāvasiko bālo buddhādīhi paṇḍitehi pasaṁsitabbo na hoti.",
  "atk-s0513a45:1369_0": "Taṁ sutvā rājā vippaṭisārī ahosi, tayo bhavā ādittā viya upaṭṭhahiṁsu.",
  "atk-s0513a45:1369_1": "So ‘‘ajjeva rajjaṁ pahāya mama pabbajituṁ vaṭṭatī’’ti uppannasaṁvego deviyā thutiṁ karonto gāthamāha –",
  "atk-s0513a45:1370_0": "355.",
  "atk-s0513a45:1371_0": " ‘‘Paṅke ca posaṁ palipe byasannaṁ, balī yathā dubbalamuddhareyya;",
  "atk-s0513a45:1372_0": "Evampi maṁ tvaṁ udatāri bhoti, pañcāli gāthāhi subhāsitāhī’’ti.",
  "atk-s0513a45:1373_0": "Tattha byasannanti nimuggaṁ, ‘‘visanna’’ntipi pāṭho.",
  "atk-s0513a45:1373_1": "Uddhareyyāti kesesu vā hatthesu vā gahetvā ukkhipitvā thale ṭhapeyya.",
  "atk-s0513a45:1373_2": "Udatārīti kāmapaṅkato uttārayi.",
  "atk-s0513a45:1373_3": "‘‘Udatāsī’’tipi pāṭho, ayamevattho.",
  "atk-s0513a45:1373_4": "‘‘Uddhaṭāsī’’tipi pāṭho, uddharīti attho.",
  "atk-s0513a45:1373_5": "Pañcālīti pañcālarājadhīte.",
  "atk-s0513a45:1374_0": "Evañca pana vatvā taṅkhaṇaññeva pabbajitukāmo hutvā amacce pakkosāpetvā āha –",
  "atk-s0513a45:1374_1": "‘‘tumhe kiṁ karissathā’’ti tumhe pana, devāti?",
  "atk-s0513a45:1374_2": "‘‘Ahaṁ hatthipālassa santike pabbajissāmī’’ti.",
  "atk-s0513a45:1374_3": "‘‘Mayampi pabbajissāma, devā’’ti.",
  "atk-s0513a45:1374_4": "Rājā dvādasayojanike bārāṇasinagare rajjaṁ chaḍḍetvā ‘‘atthikā setacchattaṁ ussāpentū’’ti amaccaparivuto tiyojanikaṁ parisaṁ gahetvā kumārasseva santikaṁ gato.",
  "atk-s0513a45:1374_5": "Hatthipālo tassāpi parisāya ākāse nisinno dhammaṁ desesi.",
  "atk-s0513a45:1374_6": "Satthā rañño pabbajitabhāvaṁ pakāsento gāthamāha –",
  "atk-s0513a45:1375_0": "356.",
  "atk-s0513a45:1376_0": " ‘‘Idaṁ vatvā mahārājā, esukārī disampati;",
  "atk-s0513a45:1377_0": "Raṭṭhaṁ hitvāna pabbaji, nāgo chetvāva bandhana’’nti.",
  "atk-s0513a45:1378_0": "Punadivase nagare ohīnajano sannipatitvā rājadvāraṁ gantvā deviyā ārocetvā nivesanaṁ pavisitvā deviṁ vanditvā ekamantaṁ ṭhito gāthamāha.",
  "atk-s0513a45:1379_0": "357.",
  "atk-s0513a45:1380_0": " ‘‘Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1381_0": "Tuvampi no hohi yatheva rājā, amhehi guttā anusāsa rajja’’nti.",
  "atk-s0513a45:1382_0": "Tattha anusāsāti amhehi guttā hutvā dhammena rajjaṁ kārehi.",
  "atk-s0513a45:1383_0": "Sā mahājanassa kathaṁ sutvā sesagāthā abhāsi –",
  "atk-s0513a45:1384_0": "358.",
  "atk-s0513a45:1385_0": " ‘‘Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1386_0": "Ahampi ekā carissāmi loke, hitvāna kāmāni manoramāni.",
  "atk-s0513a45:1387_0": "359.",
  "atk-s0513a45:1388_0": " ‘‘Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1389_0": "Ahampi ekā carissāmi loke, hitvāna kāmāni yathodhikāni.",
  "atk-s0513a45:1390_0": "360.",
  "atk-s0513a45:1391_0": " ‘‘Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1392_0": "Ahampi ekā carissāmi loke, hitvāna kāmāni manoramāni.",
  "atk-s0513a45:1393_0": "361.",
  "atk-s0513a45:1394_0": " ‘‘Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1395_0": "Ahampi ekā carissāmi loke, hitvāna kāmāni yathodhikāni.",
  "atk-s0513a45:1396_0": "362.",
  "atk-s0513a45:1397_0": " ‘‘Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1398_0": "Ahampi ekā carissāmi loke, sītibhūtā sabbamaticca saṅga’’nti.",
  "atk-s0513a45:1399_0": "Tattha ekāti puttadhītukilesasambādhehi muccitvā imasmiṁ loke ekikāva carissāmi.",
  "atk-s0513a45:1399_1": "Kāmānīti rūpādayo kāmaguṇe.",
  "atk-s0513a45:1399_2": "Yatodhikānīti yena yena odhinā ṭhitāni, tena tena ṭhitāneva jahissāmi, na kiñci āmasissāmīti attho.",
  "atk-s0513a45:1399_3": "Accenti kālāti pubbaṇhādayo kālā atikkamanti.",
  "atk-s0513a45:1399_4": "Tarayantīti atucchā hutvā āyusaṅkhāraṁ khepayamānā khādayamānā gacchanti.",
  "atk-s0513a45:1399_5": "Vayoguṇāti paṭhamavayādayo tayo, mandadasakādayo vā dasa koṭṭhāsā.",
  "atk-s0513a45:1399_6": "Anupubbaṁ jahantīti uparūparikoṭṭhāsaṁ appatvā tattha tattheva nirujjhanti.",
  "atk-s0513a45:1399_7": "Sītibhūtāti uṇhakārake uṇhasabhāve kilese pahāya sītalā hutvā.",
  "atk-s0513a45:1399_8": "Sabbamaticca saṅganti rāgasaṅgādikaṁ sabbasaṅgaṁ atikkamitvā ekā carissāmi, hatthipālakumārassa santikaṁ gantvā pabbajissāmīti.",
  "atk-s0513a45:1400_0": "Iti sā imāhi gāthāhi mahājanassa dhammaṁ desetvā amaccabhariyāyo pakkosāpetvā āha –",
  "atk-s0513a45:1400_1": "‘‘tumhe kiṁ karissathā’’ti tumhe pana ayyeti?",
  "atk-s0513a45:1400_2": "‘‘Ahaṁ pabbajissāmī’’ti.",
  "atk-s0513a45:1400_3": "‘‘Mayampi pabbajissāmā’’ti.",
  "atk-s0513a45:1400_4": "Sā ‘‘sādhū’’ti rājanivesane suvaṇṇakoṭṭhāgārādīni vivarāpetvā ‘‘asukaṭṭhāne ca asukaṭṭhāne ca mahānidhi nidahita’’nti suvaṇṇapaṭṭe likhāpetvā ‘‘dinnaññeva, atthikā harantū’’ti vatvā suvaṇṇapaṭṭaṁ mahātale thambhe bandhāpetvā nagare bheriṁ carāpetvā mahāsampattiṁ chaḍḍetvā nagarā nikkhami.",
  "atk-s0513a45:1400_5": "Tasmiṁ khaṇe sakalanagaraṁ saṅkhubhi.",
  "atk-s0513a45:1400_6": "‘‘Rājā ca kira devī ca rajjaṁ pahāya ‘pabbajissāmā’ti nikkhamanti, mayaṁ idha kiṁ karissāmā’’ti tato tato manussā yathāpūritāneva gehāni chaḍḍetvā putte hatthesu gahetvā nikkhamiṁsu.",
  "atk-s0513a45:1400_7": "Sabbāpaṇā pasāritaniyāmeneva ṭhitā, nivattitvā olokento nāma nāhosi.",
  "atk-s0513a45:1400_8": "Sakalanagaraṁ tucchaṁ ahosi, devīpi tiyojanikaṁ parisaṁ gahetvā tattheva gatā.",
  "atk-s0513a45:1400_9": "Hatthipālo tassāpi parisāya ākāse nisinno dhammaṁ desetvā dvādasayojanikaṁ parisaṁ gahetvā himavantābhimukho pāyāsi.",
  "atk-s0513a45:1400_10": "‘‘Hatthipālakumāro kira dvādasayojanikaṁ bārāṇasiṁ tucchaṁ katvā ‘pabbajissāmī’ti mahājanaṁ ādāya himavantaṁ gacchati, kimaṅgaṁ pana maya’’nti sakalakāsiraṭṭhaṁ saṅkhubhi.",
  "atk-s0513a45:1400_11": "Aparabhāge parisā tiṁsayojanikā ahesuṁ, so tāya parisāya saddhiṁ himavantaṁ pāvisi.",
  "atk-s0513a45:1401_0": "Sakko āvajjento taṁ pavattiṁ ñatvā ‘‘hatthipālakumāro mahābhinikkhamanaṁ nikkhanto, samāgamo mahā bhavissati, vasanaṭṭhānaṁ laddhuṁ vaṭṭatī’’ti vissakammaṁ āṇāpesi ‘‘gaccha, āyāmato chattiṁsayojanaṁ, vitthārato pannarasayojanaṁ assamaṁ māpetvā pabbajitaparikkhāre sampādehī’’ti.",
  "atk-s0513a45:1401_1": "So ‘‘sādhū’’ti paṭissuṇitvā gaṅgātīre ramaṇīye bhūmibhāge vuttappamāṇaṁ assamapadaṁ māpetvā paṇṇasālāsu kaṭṭhattharaṇapaṇṇattharaṇaāsanādīni paññapetvā sabbe pabbajitaparikkhāre māpesi.",
  "atk-s0513a45:1401_2": "Ekekissā paṇṇasālāya dvāre ekeko caṅkamo rattiṭṭhānadivāṭṭhānaparicchinno katasudhāparikammo ālambanaphalako, tesu tesu ṭhānesu nānāvaṇṇasurabhikusumasañchannā pupphagacchā, ekekassa caṅkamassa koṭiyaṁ ekeko udakabharito kūpo, tassa santike ekeko phalarukkho, so ekova sabbaphalāni phalati.",
  "atk-s0513a45:1401_3": "Idaṁ sabbaṁ devatānubhāvena ahosi.",
  "atk-s0513a45:1401_4": "Vissakammo assamapadaṁ māpetvā paṇṇasālāsu pabbajitaparikkhāre ṭhapetvā ‘‘ye keci pabbajitukāmā ime parikkhāre gaṇhantū’’ti jātihiṅgulakena bhittiyā akkharāni likhitvā attano ānubhāvena bheravasadde migapakkhī duddasike amanusse ca paṭikkamāpetvā sakaṭṭhānameva gato.",
  "atk-s0513a45:1402_0": "Hatthipālakumāro ekapadikamaggena sakkadattiyaṁ assamaṁ pavisitvā akkharāni disvā ‘‘sakkena mama mahābhinikkhamanaṁ nikkhantabhāvo ñāto bhavissatī’’ti dvāraṁ vivaritvā paṇṇasālaṁ pavisitvā isipabbajjaliṅgaṁ gahetvā nikkhamitvā caṅkamaṁ otaritvā katipaye vāre aparāparaṁ caṅkamitvā sesajanakāyaṁ pabbājetvā assamapadaṁ vicārento taruṇaputtānaṁ itthīnaṁ majjhaṭṭhāne paṇṇasālaṁ adāsi.",
  "atk-s0513a45:1402_1": "Tato anantaraṁ mahallakitthīnaṁ, tato anantaraṁ majjhimitthīnaṁ, samantā parikkhipitvā pana purisānaṁ adāsi .",
  "atk-s0513a45:1402_2": "Atheko rājā ‘‘bārāṇasiyaṁ kira rājā natthī’’ti āgantvā alaṅkatapaṭiyattaṁ nagaraṁ oloketvā rājanivesanaṁ āruyha tattha tattha ratanarāsiṁ disvā ‘‘evarūpaṁ nagaraṁ pahāya pabbajitakālato paṭṭhāya pabbajjā nāmesā uḷārā bhavissatī’’ti surāsoṇḍe maggaṁ pucchitvā hatthipālassa santikaṁ pāyāsi.",
  "atk-s0513a45:1402_3": "Hatthipālo tassa vanantaraṁ āgatabhāvaṁ ñatvā paṭimaggaṁ gantvā ākāse nisinno parisāya dhammaṁ desetvā assamapadaṁ netvā sabbaparisaṁ pabbājesi.",
  "atk-s0513a45:1402_4": "Etenupāyena aññepi cha rājāno pabbajiṁsu.",
  "atk-s0513a45:1402_5": "Satta rājāno bhoge chaḍḍayiṁsu, chattiṁsayojaniko assamo nirantaro paripūri.",
  "atk-s0513a45:1402_6": "Yo kāmavitakkādīsu aññataraṁ vitakketi, mahāpuriso tassa dhammaṁ desetvā brahmavihārabhāvanañceva kasiṇabhāvanañca ācikkhati.",
  "atk-s0513a45:1402_7": "Te yebhuyyena jhānābhiññā nibbattetvā tīsu koṭṭhāsesu dve koṭṭhāsā brahmaloke nibbattiṁsu.",
  "atk-s0513a45:1402_8": "Tatiyakoṭṭhāsaṁ tidhā katvā eko koṭṭhāso brahmaloke nibbatti, eko chasu kāmasaggesu, eko isīnaṁ pāricariyaṁ katvā manussaloke tīsu kulasampattīsu nibbatti.",
  "atk-s0513a45:1402_9": "Evaṁ hatthipālassa sāsanaṁ apagatanirayatiracchānayonipettivisayāsurakāyaṁ ahosi.",
  "atk-s0513a45:1403_0": "Imasmiṁ tambapaṇṇidīpe pathavicālakadhammaguttatthero, kaṭakandhakāravāsī phussadevatthero, uparimaṇḍalavāsī mahāsaṅgharakkhitatthero, malayamahādevatthero, abhayagirivāsī mahādevatthero, gāmantapabbhāravāsī mahāsivatthero, kāḷavallimaṇḍapavāsī mahānāgatthero kuddālasamāgame mūgapakkhasamāgame cūḷasutasomasamāgame ayogharapaṇḍitasamāgame hatthipālasamāgame ca sabbapacchā nikkhantapurisā ahesuṁ.",
  "atk-s0513a45:1403_1": "Tenevāha bhagavā –",
  "atk-s0513a45:1404_0": "‘‘Abhittharetha kalyāṇe, pāpā cittaṁ nivāraye;",
  "atk-s0513a45:1405_0": "Dandhañhi karoto puññaṁ, pāpasmiṁ ramate mano’’ti. (dha. pa. 116);",
  "atk-s0513a45:1406_0": "Tasmā kalyāṇaṁ turitaturiteneva kātabbanti.",
  "atk-s0513a45:1407_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi tathāgato mahābhinikkhamanaṁ nikkhantoyevā’’ti vatvā jātakaṁ samodhānesi –",
  "atk-s0513a45:1407_1": "‘‘tadā esukārī rājā suddhodanamahārājā ahosi, devī mahāmāyā, purohito kassapo, brāhmaṇī bhaddakāpilānī, ajapālo anuruddho, gopālo moggallāno, assapālo sāriputto, sesaparisā buddhaparisā, hatthipālo pana ahameva ahosi’’nti.",
  "atk-s0513a45:1408_0": "Hatthipālajātakavaṇṇanā terasamā.",
  "atk-s0513a45:1410_0": " [510] 14. Ayogharajātakavaṇṇanā",
  "atk-s0513a45:1411_0": "Yamekarattiṁ paṭhamanti idaṁ satthā jetavane viharanto mahābhinikkhamanaññeva ārabbha kathesi.",
  "atk-s0513a45:1411_1": "Tadāpi hi so ‘‘na, bhikkhave, idāneva, pubbepi tathāgato mahābhinikkhamanaṁ nikkhantoyevā’’ti vatvā atītaṁ āhari.",
  "atk-s0513a45:1412_0": "Atīte bārāṇasiyaṁ brahmadatte rajjaṁ kārente brahmadattassa rañño aggamahesī gabbhaṁ paṭilabhitvā laddhagabbhaparihārā pariṇatagabbhā paccūsasamanantare puttaṁ vijāyi.",
  "atk-s0513a45:1412_1": "Tassā purimattabhāve ekā sapattikā ‘‘tava jātaṁ jātaṁ pajaṁ khādituṁ labhissāmī’’ti patthanaṁ paṭṭhapesi.",
  "atk-s0513a45:1412_2": "Sā kira sayaṁ vañjhā hutvā puttamātukodhena taṁ patthanaṁ katvā yakkhayoniyaṁ nibbatti.",
  "atk-s0513a45:1412_3": "Itarā rañño aggamahesī hutvā imaṁ puttaṁ vijāyi.",
  "atk-s0513a45:1412_4": "Sā yakkhinī tadā okāsaṁ labhitvā deviyā passantiyāva bībhaccharūpā hutvā āgantvā taṁ dārakaṁ gahetvā palāyi.",
  "atk-s0513a45:1412_5": "Devī ‘‘yakkhinī me puttaṁ gahetvā palāyī’’ti mahāsaddena viravi.",
  "atk-s0513a45:1412_6": "Itarāpi dārakaṁ mūlakandaṁ viya muruṁ muruṁ karontī khāditvā deviyā hatthavikārādīhi bheravaṁ pakāsetvā tajjetvā pakkāmi.",
  "atk-s0513a45:1412_7": "Rājā taṁ vacanaṁ sutvā ‘‘kiṁ sakkā yakkhiniyā kātu’’nti tuṇhī ahosi.",
  "atk-s0513a45:1412_8": "Puna deviyā vijāyanakāle daḷhaṁ ārakkhamakāsi.",
  "atk-s0513a45:1412_9": "Devī puttaṁ puna vijāyi.",
  "atk-s0513a45:1412_10": "Yakkhinī āgantvā tampi khāditvā gatā.",
  "atk-s0513a45:1412_11": "Tatiyavāre tassā kucchiyaṁ mahāsatto paṭisandhiṁ gaṇhi.",
  "atk-s0513a45:1412_12": "Rājā mahājanaṁ sannipātetvā ‘‘deviyā jātaṁ jātaṁ pajaṁ ekā yakkhinī khādati , kiṁ nu kho kātabba’’nti pucchi.",
  "atk-s0513a45:1412_13": "Atheko ‘‘yakkhā nāma tālapaṇṇassa bhāyanti, deviyā hatthapādesu tālapaṇṇaṁ bandhituṁ vaṭṭatī’’ti āha.",
  "atk-s0513a45:1412_14": "Atheko ‘‘ayogharassa bhāyanti, ayogharaṁ kātuṁ vaṭṭatī’’ti āha.",
  "atk-s0513a45:1412_15": "Rājā ‘‘sādhū’’ti attano vijite kammāre sannipātetvā ‘‘ayogharaṁ karothā’’ti āṇāpetvā āyuttake adāsi.",
  "atk-s0513a45:1412_16": "Antonagareyeva ramaṇīye bhūmibhāge gehaṁ paṭṭhapesuṁ, thambhe ādiṁ katvā sabbagehasambhārā ayomayāva ahesuṁ, navahi māsehi ayomayaṁ mahantaṁ caturassasālaṁ niṭṭhānaṁ agamāsi.",
  "atk-s0513a45:1412_17": "Taṁ niccaṁ pajjalitapadīpameva hoti.",
  "atk-s0513a45:1413_0": "Rājā deviyā gabbhaparipākaṁ ñatvā ayogharaṁ alaṅkārāpetvā taṁ ādāya ayogharaṁ pāvisi.",
  "atk-s0513a45:1413_1": "Sā tattha dhaññapuññalakkhaṇasampannaṁ puttaṁ vijāyi, ‘‘ayogharakumāro’’tvevassa nāmaṁ kariṁsu.",
  "atk-s0513a45:1413_2": "Taṁ dhātīnaṁ datvā mahantaṁ ārakkhaṁ saṁvidahitvā rājā deviṁ ādāya nagaraṁ padakkhiṇaṁ katvā alaṅkatapāsādatalameva abhiruhi.",
  "atk-s0513a45:1413_3": "Yakkhinīpi udakavāraṁ gantvā vessavaṇassa udakaṁ vahantī jīvitakkhayaṁ pattā.",
  "atk-s0513a45:1413_4": "Mahāsatto ayoghareyeva vaḍḍhitvā viññutaṁ patto tattheva sabbasippāni uggaṇhi.",
  "atk-s0513a45:1413_5": "Rājā ‘‘ko me puttassa vayappadeso’’ti amacce pucchitvā ‘‘soḷasavasso, deva, sūro thāmasampanno yakkhasahassampi paṭibāhituṁ samattho’’ti sutvā ‘‘rajjamassa dassāmi, sakalanagaraṁ alaṅkaritvā ayogharato taṁ nīharitvā ānethā’’ti āha.",
  "atk-s0513a45:1413_6": "Amaccā ‘‘sādhu, devā’’ti dvādasayojanikaṁ bārāṇasiṁ alaṅkaritvā sabbālaṅkāravibhūsitaṁ maṅgalavāraṇaṁ ādāya tattha gantvā kumāraṁ alaṅkārāpetvā hatthikkhandhe nisīdāpetvā ‘‘deva, kulasantakaṁ alaṅkatanagaraṁ padakkhiṇaṁ katvā pitaraṁ kāsirājānaṁ vandatha, ajjeva setacchattaṁ labhissathā’’ti āhaṁsu.",
  "atk-s0513a45:1414_0": "Mahāsatto nagaraṁ padakkhiṇaṁ karonto ārāmarāmaṇeyyakavanapokkharaṇibhūmirāmaṇeyyakapāsādarāmaṇeyyakādīni disvā cintesi ‘‘mama pitā maṁ ettakaṁ kālaṁ bandhanāgāre vasāpesi.",
  "atk-s0513a45:1414_1": "Evarūpaṁ alaṅkatanagaraṁ daṭṭhuṁ nādāsi, ko nu kho mayhaṁ doso’’ti amacce pucchi.",
  "atk-s0513a45:1414_2": "‘‘Deva, natthi tumhākaṁ doso, tumhākaṁ pana dvebhātike ekā yakkhinī khādi, tena vo pitā ayoghare vasāpesi, ayogharena jīvitaṁ tumhākaṁ laddha’’nti.",
  "atk-s0513a45:1414_3": "So tesaṁ vacanaṁ sutvā cintesi ‘‘ahaṁ dasa māse lohakumbhiniraye viya ca gūthaniraye viya ca mātukucchimhi vasitvā mātukucchito nikkhantakālato paṭṭhāya soḷasa vassāni etasmiṁ bandhanāgāre vasiṁ, bahi oloketumpi na labhiṁ, ussadaniraye khitto viya ahosiṁ, yakkhiniyā hatthato muttopi panāhaṁ neva ajaro, na amaro homi, kiṁ me rajjena, rajje ṭhitakālato paṭṭhāya dunnikkhamanaṁ hoti, ajjeva mama pitaraṁ pabbajjaṁ anujānāpetvā himavantaṁ pavisitvā pabbajissāmī’’ti.",
  "atk-s0513a45:1414_4": "So nagaraṁ padakkhiṇaṁ katvā rājakulaṁ pavisitvā rājānaṁ vanditvā aṭṭhāsi.",
  "atk-s0513a45:1415_0": "Rājā tassa sarīrasobhaṁ oloketvā balavasinehena amacce olokesi.",
  "atk-s0513a45:1415_1": "Te ‘‘kiṁ karoma, devā’’ti vadiṁsu.",
  "atk-s0513a45:1415_2": "Puttaṁ me ratanarāsimhi ṭhapetvā tīhi saṅkhehi abhisiñcitvā kañcanamālaṁ setacchattaṁ ussāpethāti.",
  "atk-s0513a45:1415_3": "Mahāsatto pitaraṁ vanditvā ‘‘na mayhaṁ rajjenattho, ahaṁ pabbajissāmi, pabbajjaṁ me anujānāthā’’ti āha.",
  "atk-s0513a45:1415_4": "Tāta rajjaṁ paṭikkhipitvā kiṁkāraṇā pabbajissasīti.",
  "atk-s0513a45:1415_5": "‘‘Deva ahaṁ mātukucchimhi dasa māse gūthaniraye viya vasitvā mātukucchito nikkhanto yakkhinibhayena soḷasa vassāni bandhanāgāre vasanto bahi oloketumpi na alabhiṁ, ussadaniraye khitto viya ahosiṁ, yakkhiniyā hatthato muttomhītipi ajaro amaro na homi.",
  "atk-s0513a45:1415_6": "Maccu nāmesa na sakkā kenaci jinituṁ, bhave ukkaṇṭhitomhi, yāva me byādhijarāmaraṇāni nāgacchanti, tāvadeva pabbajitvā dhammaṁ carissāmi, alaṁ me rajjena, anujānātha maṁ, devā’’ti vatvā pitu dhammaṁ desento āha –",
  "atk-s0513a45:1416_0": "363.",
  "atk-s0513a45:1417_0": " ‘‘Yamekarattiṁ paṭhamaṁ, gabbhe vasati māṇavo;",
  "atk-s0513a45:1418_0": "Abbhuṭṭhitova so yāti, sa gacchaṁ na nivattati.",
  "atk-s0513a45:1419_0": "364.",
  "atk-s0513a45:1420_0": " ‘‘Na yujjhamānā na balenavassitā, narā na jīranti na cāpi mīyare;",
  "atk-s0513a45:1421_0": "Sabbaṁ hidaṁ jātijarāyupaddutaṁ, taṁ me matī hoti carāmi dhammaṁ.",
  "atk-s0513a45:1422_0": "365.",
  "atk-s0513a45:1423_0": " ‘‘Caturaṅginiṁ senaṁ subhiṁsarūpaṁ, jayanti raṭṭhādhipatī pasayha;",
  "atk-s0513a45:1424_0": "Na maccuno jayitumussahanti, taṁ me matī hoti carāmi dhammaṁ.",
  "atk-s0513a45:1425_0": "366.",
  "atk-s0513a45:1426_0": " ‘‘Hatthīhi assehi rathehi pattibhi, parivāritā muccare ekacceyyā;",
  "atk-s0513a45:1427_0": "Na maccuno muccitumussahanti, taṁ me matī hoti carāmi dhammaṁ.",
  "atk-s0513a45:1428_0": "367.",
  "atk-s0513a45:1429_0": " ‘‘Hatthīhi assehi rathehi pattibhi, sūrā pabhañjanti padhaṁsayanti;",
  "atk-s0513a45:1430_0": "Na maccuno bhañjitumussahanti, taṁ me matī hoti carāmi dhammaṁ.",
  "atk-s0513a45:1431_0": "368.",
  "atk-s0513a45:1432_0": " ‘‘Mattā gajā bhinnagaḷā pabhinnā, nagarāni maddanti janaṁ hananti;",
  "atk-s0513a45:1433_0": "Na maccuno madditumussahanti, taṁ me matī hoti carāmi dhammaṁ.",
  "atk-s0513a45:1434_0": "369.",
  "atk-s0513a45:1435_0": " ‘‘Issāsino katahatthāpi vīrā, dūrepātī akkhaṇavedhinopi;",
  "atk-s0513a45:1436_0": "Na maccuno vijjhitumussahanti, taṁ me matī hoti carāmi dhammaṁ.",
  "atk-s0513a45:1437_0": "370.",
  "atk-s0513a45:1438_0": " ‘‘Sarāni khīyanti saselakānanā, sabbaṁ hidaṁ khīyati dīghamantaraṁ;",
  "atk-s0513a45:1439_0": "Sabbaṁ hidaṁ bhañjare kālapariyāyaṁ, taṁ me matī hoti carāmi dhammaṁ.",
  "atk-s0513a45:1440_0": "371.",
  "atk-s0513a45:1441_0": " ‘‘Sabbesamevañhi narāna nārinaṁ, calācalaṁ pāṇabhunodha jīvitaṁ;",
  "atk-s0513a45:1442_0": "Paṭova dhuttassa, dumova kūlajo, taṁ me matī hoti carāmi dhammaṁ.",
  "atk-s0513a45:1443_0": "372.",
  "atk-s0513a45:1444_0": " ‘‘Dumapphalāneva patanti māṇavā, daharā ca vuddhā ca sarīrabhedā;",
  "atk-s0513a45:1445_0": "Nāriyo narā majjhimaporisā ca, taṁ me matī hoti carāmi dhammaṁ.",
  "atk-s0513a45:1446_0": "373.",
  "atk-s0513a45:1447_0": " ‘‘Nāyaṁ vayo tārakarājasannibho, yadabbhatītaṁ gatameva dāni taṁ;",
  "atk-s0513a45:1448_0": "Jiṇṇassa hī natthi ratī kuto sukhaṁ, taṁ me matī hoti carāmi dhammaṁ.",
  "atk-s0513a45:1449_0": "374.",
  "atk-s0513a45:1450_0": " ‘‘Yakkhā pisācā athavāpi petā, kupitā te assasanti manusse;",
  "atk-s0513a45:1451_0": "Na maccuno assasitussahanti, taṁ me matī hoti carāmi dhammaṁ.",
  "atk-s0513a45:1452_0": "375.",
  "atk-s0513a45:1453_0": " ‘‘Yakkhe pisāce athavāpi pete, kupitepi te nijjhapanaṁ karonti;",
  "atk-s0513a45:1454_0": "Na maccuno nijjhapanaṁ karonti, taṁ me matī hoti carāmi dhammaṁ.",
  "atk-s0513a45:1455_0": "376.",
  "atk-s0513a45:1456_0": " ‘‘Aparādhake dūsake heṭhake ca, rājāno daṇḍenti viditvāna dosaṁ;",
  "atk-s0513a45:1457_0": "Na maccuno daṇḍayitussahanti, taṁ me matī hoti carāmi dhammaṁ.",
  "atk-s0513a45:1458_0": "377.",
  "atk-s0513a45:1459_0": " ‘‘Aparādhakā dūsakā heṭhakā ca, labhanti te rājino nijjhapetuṁ;",
  "atk-s0513a45:1460_0": "Na maccuno nijjhapanaṁ karonti, taṁ me matī hoti carāmi dhammaṁ.",
  "atk-s0513a45:1461_0": "378.",
  "atk-s0513a45:1462_0": " ‘‘Na khattiyoti na ca brāhmaṇoti, na aḍḍhakā balavā tejavāpi;",
  "atk-s0513a45:1463_0": "Na maccurājassa apekkhamatthi, taṁ me matī hoti carāmi dhammaṁ.",
  "atk-s0513a45:1464_0": "379.",
  "atk-s0513a45:1465_0": " ‘‘Sīhā ca byagghā ca athopi dīpiyo, pasayha khādanti vipphandamānaṁ;",
  "atk-s0513a45:1466_0": "Na maccuno khāditumussahanti, taṁ me matī hoti carāmi dhammaṁ.",
  "atk-s0513a45:1467_0": "380.",
  "atk-s0513a45:1468_0": " ‘‘Māyākārā raṅgamajjhe karontā, mohenti cakkhūni janassa tāvade;",
  "atk-s0513a45:1469_0": "Na maccuno mohayitussahanti, taṁ me matī hoti carāmi dhammaṁ.",
  "atk-s0513a45:1470_0": "381.",
  "atk-s0513a45:1471_0": " ‘‘Āsīvisā kupitā uggatejā, ḍaṁsanti mārentipi te manusse;",
  "atk-s0513a45:1472_0": "Na maccuno ḍaṁsitumussahanti, taṁ me matī hoti carāmi dhammaṁ.",
  "atk-s0513a45:1473_0": "382.",
  "atk-s0513a45:1474_0": " ‘‘Āsīvisā kupitā yaṁ ḍaṁsanti, tikicchakā tesa visaṁ hananti;",
  "atk-s0513a45:1475_0": "Na maccuno daṭṭhavisaṁ hananti, taṁ me matī hoti carāmi dhammaṁ.",
  "atk-s0513a45:1476_0": "383.",
  "atk-s0513a45:1477_0": " ‘‘Dhammantarī vettaraṇī ca bhojo, visāni hantvāna bhujaṅgamānaṁ;",
  "atk-s0513a45:1478_0": "Suyyanti te kālakatā tatheva, taṁ me matī hoti carāmi dhammaṁ.",
  "atk-s0513a45:1479_0": "384.",
  "atk-s0513a45:1480_0": " ‘‘Vijjādharā ghoramadhīyamānā, adassanaṁ osadhehi vajanti;",
  "atk-s0513a45:1481_0": "Na maccurājassa vajantadassanaṁ, taṁ me matī hoti carāmi dhammaṁ.",
  "atk-s0513a45:1482_0": "385.",
  "atk-s0513a45:1483_0": " ‘‘Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0513a45:1484_0": "Esānisaṁso dhamme suciṇṇe, na duggatiṁ gacchati dhammacārī.",
  "atk-s0513a45:1485_0": "386.",
  "atk-s0513a45:1486_0": " ‘‘Na hi dhammo adhammo ca, ubho samavipākino;",
  "atk-s0513a45:1487_0": "Adhammo nirayaṁ neti, dhammo pāpeti suggati’’nti.",
  "atk-s0513a45:1488_0": "Tattha yamekarattinti yebhuyyena sattā mātukucchimhi paṭisandhiṁ gaṇhantā rattiyaṁyeva gaṇhanti, tasmā evamāha.",
  "atk-s0513a45:1488_1": "Ayaṁ panettha attho –",
  "atk-s0513a45:1488_2": "yaṁ ekarattiṁ vā divā vā paṭhamameva paṭisandhiṁ gaṇhitvā mātukucchisaṅkhāte gabbhe vasati.",
  "atk-s0513a45:1488_3": "Māṇavoti satto kalalabhāvena patiṭṭhāti.",
  "atk-s0513a45:1488_4": "Abbhuṭṭhitova so yātīti so māṇavo yathā nāma valāhakasaṅkhāto abbho uṭṭhito nibbatto vāyuvegāhato paṭigacchati, tatheva –",
  "atk-s0513a45:1489_0": "‘‘Paṭhamaṁ kalalaṁ hoti, kalalā hoti abbudaṁ;",
  "atk-s0513a45:1490_0": "Abbudā jāyate pesi, pesi nibbattatī ghano;",
  "atk-s0513a45:1491_0": "Ghanā pasākhā jāyanti, kesā lomā nakhāpi ca.",
  "atk-s0513a45:1492_0": "‘‘Yañcassa bhuñjatī mātā, annaṁ pānañca bhojanaṁ;",
  "atk-s0513a45:1493_0": "Tena so tattha yāpeti, mātukucchigato naroti. (saṁ. ni. 1.235);",
  "atk-s0513a45:1494_0": "Imaṁ mātukucchiyaṁ kalalādibhāvaṁ, mātukucchito ca nikkhanto mandadasakādibhāvaṁ āpajjamāno satataṁ samitaṁ gacchati.",
  "atk-s0513a45:1494_1": "Sa gacchaṁ na nivattatīti sacāyaṁ evaṁ gacchanto puna abbudato kalalabhāvaṁ, pesiādito vā abbudādibhāvaṁ, khiḍḍādasakato mandadasakabhāvaṁ, vaṇṇadasakādito vā khiḍḍādasakādibhāvaṁ pāpuṇituṁ na nivattati.",
  "atk-s0513a45:1494_2": "Yathā pana so valāhako vātavegena saṁcuṇṇiyamāno ‘‘ahaṁ asukaṭṭhāne nāma uṭṭhito puna nivattitvā tattheva gantvā pakatibhāvena ṭhassāmī’’ti na labhati, yaṁ disaṁ gataṁ, taṁ gatameva, yaṁ antarahitaṁ, taṁ antarahitameva hoti, tathā sopi kalalādibhāvena gacchamāno gacchateva, tasmiṁ tasmiṁ koṭṭhāse saṅkhārā purimānaṁ purimānaṁ paccayā hutvā pacchato anivattitvā tattha tattheva bhijjanti, jarākāle saṅkhārā ‘‘amhehi esa pubbe yuvā thāmasampanno kato, puna naṁ nivattitvā tattheva karissāmā’’ti na labhanti, tattha tattheva antaradhāyantīti dasseti.",
  "atk-s0513a45:1495_0": "Nayujjhamānāti ubhato byūḷhe saṅgāme yujjhantā.",
  "atk-s0513a45:1495_1": "Na balenavassitāti na kāyabalena vā yodhabalena vā upagatā samannāgatā.",
  "atk-s0513a45:1495_2": "Na jīrantīti purima-na-kāraṁ āharitvā evarūpāpi narā na jīranti na cāpi na mīyareti attho veditabbo.",
  "atk-s0513a45:1495_3": "Sabbaṁ hidanti mahārāja, sabbameva idaṁ pāṇamaṇḍalaṁ mahāyantena pīḷiyamānā ucchughaṭikā viya jātiyā ca jarāya ca upaddutaṁ niccaṁ pīḷitaṁ.",
  "atk-s0513a45:1495_4": "Taṁ me matī hotīti tena kāraṇena mama ‘‘pabbajitvā dhammaṁ carāmī’’ti mati hoti cittaṁ uppajjati.",
  "atk-s0513a45:1496_0": "Caturaṅgininti hatthiādīhi caturaṅgehi samannāgataṁ.",
  "atk-s0513a45:1496_1": "Senaṁ subhiṁsarūpanti suṭṭhu bhiṁsanakajātikaṁ senaṁ.",
  "atk-s0513a45:1496_2": "Jayantīti kadāci ekacce rājāno attano senāya jayanti.",
  "atk-s0513a45:1496_3": "Na maccunoti tepi rājāno mahāsenassa maccuno senaṁ jayituṁ na ussahanti, na byādhijarāmaraṇāni maddituṁ sakkonti.",
  "atk-s0513a45:1496_4": "Muccare ekacceyyāti etehi hatthiādīhi parivāritā ekacce paccāmittānaṁ hatthato muccanti, maccuno pana santikā muccituṁ na sakkonti.",
  "atk-s0513a45:1496_5": "Pabhañjantīti etehi hatthiādīhi paccatthikarājūnaṁ nagarāni pabhañjanti.",
  "atk-s0513a45:1496_6": "Padhaṁsayantīti mahājanaṁ dhaṁsentā padhaṁsentā jīvitakkhayaṁ pāpenti.",
  "atk-s0513a45:1496_7": "Na maccunoti tepi maraṇakāle patte maccuno bhañjituṁ na sakkonti.",
  "atk-s0513a45:1497_0": "Bhinnagaḷā pabhinnāti tīsu ṭhānesu pabhinnā hutvā madaṁ gaḷantā, paggharitamadāti attho.",
  "atk-s0513a45:1497_1": "Na maccunoti tepi mahāmaccuṁ maddituṁ na sakkonti.",
  "atk-s0513a45:1497_2": "Issāsinoti issāsā dhanuggahā.",
  "atk-s0513a45:1497_3": "Katahatthāti susikkhitā.",
  "atk-s0513a45:1497_4": "Dūrepātīti saraṁ dūre pātetuṁ samatthā.",
  "atk-s0513a45:1497_5": "Akkhaṇavedhinoti aviraddhavedhino, vijjuālokena vijjhanasamatthā vā.",
  "atk-s0513a45:1497_6": "Sarānīti anotattādīni mahāsarāni khīyantiyeva.",
  "atk-s0513a45:1497_7": "Saselakānanāti sapabbatavanasaṇḍā mahāpathavīpi khīyati.",
  "atk-s0513a45:1497_8": "Sabbaṁ hidanti sabbamidaṁ saṅkhāragataṁ dīghamantaraṁ ṭhatvā khīyateva.",
  "atk-s0513a45:1497_9": "Kappuṭṭhānaggiṁ patvā mahāsinerupi aggimukhe madhusitthakaṁ viya vilīyateva, aṇumattopi saṅkhāro ṭhātuṁ na sakkoti.",
  "atk-s0513a45:1497_10": "Kālapariyāyanti kālapariyāyaṁ nassanakālavāraṁ patvā sabbaṁ bhañjare, sabbaṁ saṅkhāragataṁ bhijjateva.",
  "atk-s0513a45:1497_11": "Tassa pakāsanatthaṁ sattasūriyasuttaṁ (a. ni.",
  "atk-s0513a45:1497_12": "7.66) āharitabbaṁ.",
  "atk-s0513a45:1498_0": "Calācalanti cañcalaṁ sakabhāvena ṭhātuṁ asamatthaṁ nānābhāvavinābhāvasabhāvameva.",
  "atk-s0513a45:1498_1": "Pāṇabhunodhajīvitanti idha loke imesaṁ pāṇabhūtānaṁ jīvitaṁ .",
  "atk-s0513a45:1498_2": "Paṭova dhuttassa, dumova kūlajoti suradhutto hi suraṁ disvāva udare baddhaṁ sāṭakaṁ datvā pivateva, nadīkūle jātadumova kūle lujjamāne lujjati, yathā esa paṭo ca dumo ca cañcalo, evaṁ sattānaṁ jīvitaṁ, devāti.",
  "atk-s0513a45:1498_3": "Dumapphalānevāti yathā pakkāni phalāni vātāhatāni dumaggato bhūmiyaṁ patanti, tathevime māṇavā jarāvātāhatā jīvitā gaḷitvā maraṇapathaviyaṁ patanti.",
  "atk-s0513a45:1498_4": "Daharāti antamaso kalalabhāve ṭhitāpi.",
  "atk-s0513a45:1498_5": "Majjhimaporisāti nārīnarānaṁ majjhe ṭhitā ubhatobyañjanakanapuṁsakā.",
  "atk-s0513a45:1499_0": "Tārakarājasannibhoti yathā tārakarājā kāḷapakkhe khīṇo, puna juṇhapakkhe pūrati, na evaṁ sattānaṁ vayo.",
  "atk-s0513a45:1499_1": "Sattānañhi yaṁ abbhatītaṁ, gatameva dāni taṁ, na tassa punāgamanaṁ atthi.",
  "atk-s0513a45:1499_2": "Kuto sukhanti jarājiṇṇassa kāmaguṇesu ratipi natthi, te paṭicca uppajjanakasukhaṁ kutoyeva.",
  "atk-s0513a45:1499_3": "Yakkhāti mahiddhikā yakkhā.",
  "atk-s0513a45:1499_4": "Pisācāti paṁsupisācakā.",
  "atk-s0513a45:1499_5": "Petāti pettivisayikā.",
  "atk-s0513a45:1499_6": "Assasantīti assāsavātena upahananti, āvisantīti vā attho.",
  "atk-s0513a45:1499_7": "Na maccunoti maccuṁ pana tepi assāsena upahanituṁ vā āvisituṁ vā na sakkonti.",
  "atk-s0513a45:1499_8": "Nijjhapanaṁ karontīti balikammavasena khamāpenti pasādenti.",
  "atk-s0513a45:1499_9": "Aparādhaketi rājāparādhakārake.",
  "atk-s0513a45:1499_10": "Dūsaketi rajjadūsake.",
  "atk-s0513a45:1499_11": "Heṭhaketi sandhicchedādīhi lokaviheṭhake.",
  "atk-s0513a45:1499_12": "Rājānoti rājāno.",
  "atk-s0513a45:1499_13": "Viditvāna dosanti dosaṁ jānitvā yathānurūpena daṇḍena daṇḍentīti attho.",
  "atk-s0513a45:1499_14": "Na maccunoti tepi maccuṁ daṇḍayituṁ na sakkonti.",
  "atk-s0513a45:1500_0": "Nijjhapetunti sakkhīhi attano niraparādhabhāvaṁ pakāsetvā pasādetuṁ.",
  "atk-s0513a45:1500_1": "Na aḍḍhakā balavā tejavāpīti ‘‘ime aḍḍhā, ayaṁ kāyabalañāṇabalādīhi balavā, ayaṁ tejavā’’ti evampi na paccurājassa apekkhaṁ atthi, ekasmimpi satte apekkhaṁ pemaṁ sineho natthi, sabbameva abhimaddatīti dasseti.",
  "atk-s0513a45:1500_2": "Pasayhāti balakkārena abhibhavitvā.",
  "atk-s0513a45:1500_3": "Na maccunoti tepi maccuṁ khādituṁ na sakkonti.",
  "atk-s0513a45:1500_4": "Karontāti māyaṁ karontā.",
  "atk-s0513a45:1500_5": "Mohentīti abhūtaṁ bhūtaṁ katvā dassentā mohenti.",
  "atk-s0513a45:1500_6": "Uggatejāti uggatena visatejena samannāgatā.",
  "atk-s0513a45:1500_7": "Tikicchakāti visavejjā.",
  "atk-s0513a45:1500_8": "Dhammantarī vettaraṇī ca bhojoti ete evaṁnāmakā vejjā.",
  "atk-s0513a45:1500_9": "Ghoramadhīyamānāti ghoraṁ nāma vijjaṁ adhīyantā.",
  "atk-s0513a45:1500_10": "Osadhehīti ghoraṁ vā gandhāriṁ vā vijjaṁ sāvetvā osadhaṁ ādāya tehi osadhehi paccatthikānaṁ adassanaṁ vajanti.",
  "atk-s0513a45:1501_0": "Dhammoti sucaritadhammo.",
  "atk-s0513a45:1501_1": "Rakkhatīti yena rakkhito, taṁ paṭirakkhati.",
  "atk-s0513a45:1501_2": "Sukhanti chasu kāmasaggesu sukhaṁ āvahati.",
  "atk-s0513a45:1501_3": "Pāpetīti paṭisandhivasena upaneti.",
  "atk-s0513a45:1502_0": "Evaṁ mahāsatto catuvīsatiyā gāthāhi pitu dhammaṁ desetvā ‘‘mahārāja, tumhākaṁ rajjaṁ tumhākameva hotu, na mayhaṁ iminā attho, tumhehi pana saddhiṁ kathentameva maṁ byādhijarāmaraṇāni upagacchanti, tiṭṭhatha, tumhe’’ti vatvā ayadāmaṁ chinditvā mattahatthī viya kañcanapañjaraṁ chinditvā sīhapotako viya kāme pahāya mātāpitaro vanditvā nikkhami.",
  "atk-s0513a45:1502_1": "Athassa pitā ‘‘mamapi rajjenattho natthī’’ti rajjaṁ pahāya tena saddhiññeva nikkhami, tasmiṁ nikkhante devīpi amaccāpi brāhmaṇagahapatikādayopīti sakalanagaravāsino gehāni chaḍḍetvā nikkhamiṁsu.",
  "atk-s0513a45:1502_2": "Samāgamo mahā ahosi, parisā dvādasayojanikā jātā.",
  "atk-s0513a45:1502_3": "Taṁ ādāya mahāsatto himavantaṁ pāvisi.",
  "atk-s0513a45:1502_4": "Sakko tassa nikkhantabhāvaṁ ñatvā vissakammaṁ pesetvā dvādasayojanāyāmaṁ sattayojanavitthāraṁ assamapadaṁ kāresi.",
  "atk-s0513a45:1502_5": "Sabbe pabbajitaparikkhāre paṭiyādāpesi.",
  "atk-s0513a45:1502_6": "Ito paraṁ mahāsattassa pabbajjā ca ovādadānañca brahmalokaparāyaṇatā ca parisāya anapāyagamanīyatā ca sabbā heṭṭhā vuttanayeneva veditabbā.",
  "atk-s0513a45:1503_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi tathāgato mahābhinikkhamanaṁ nikkhantoyevā’’ti vatvā jātakaṁ samodhānesi –",
  "atk-s0513a45:1503_1": "‘‘tadā mātāpitaro mahārājakulāni ahesuṁ, sesaparisā buddhaparisā, ayogharapaṇḍito pana ahameva ahosi’’nti.",
  "atk-s0513a45:1504_0": "Ayogharajātakavaṇṇanā cuddasamā.",
  "atk-s0513a45:1505_0": "Jātakuddānaṁ –",
  "atk-s0513a45:1506_0": "Mātaṅgo cittasambhūto, sivi sirī ca rohaṇaṁ;",
  "atk-s0513a45:1507_0": "Haṁso sattigumbo bhallā, somanassaṁ campeyyakaṁ.",
  "atk-s0513a45:1508_0": "Palobhaṁ pañcapaṇḍitaṁ, hatthipālaṁ ayogharaṁ;",
  "atk-s0513a45:1509_0": "Vīsatiyamhi jātakā, catuddaseva saṅgitā.",
  "atk-s0513a45:1510_0": "Vīsatinipātavaṇṇanā niṭṭhitā.",
  "atk-s0513a45:1511_0": "(Catuttho bhāgo niṭṭhito)",
  "atk-s0513a45:1512_0": " Namo tassa bhagavato arahato sammāsambuddhassa",
  "atk-s0513a45:1513_0": "Khuddakanikāye",
  "atk-s0513a45:1514_0": "Jātaka-aṭṭhakathā",
  "atk-s0513a45:1515_0": "(Pañcamo bhāgo)"
}