{
  "anya-e0701n0:0_0": " Namo tassa bhagavato arahato sammāsambuddhassa",
  "anya-e0701n0:1_0": "Cūḷaganthavaṁsapāḷi",
  "anya-e0701n0:2_0": "1. Piṭakattayaparicchedo",
  "anya-e0701n0:3_0": "Namassetvāna sambuddhaṁ, aggavaṁsavaraṁvaraṁ;",
  "anya-e0701n0:4_0": "Natvāna dhammaṁ buddhajaṁ, saṅghañcāpiniraṅgaṇaṁ.",
  "anya-e0701n0:5_0": "Ganthavaṁsampi nissāya, ganthavaṁsaṁ pakathissaṁ;",
  "anya-e0701n0:6_0": "Tipeṭakasamāhāraṁ, sādhunaṁ jaṅghadāsakaṁ.",
  "anya-e0701n0:7_0": "Vimatinodanamārambhaṁ, taṁ me suṇātha sādhavo;",
  "anya-e0701n0:8_0": "Sabbampi buddhavacanaṁ, vimutti ca sahetukaṁ.",
  "anya-e0701n0:9_0": "Hoti ekavidhaṁyeva, tividhaṁ piṭakena ca;",
  "anya-e0701n0:10_0": "Tañca sabbampi kevalaṁ, pañcavidhaṁ nikāyato.",
  "anya-e0701n0:11_0": "Aṅgato ca navavidhaṁ, dhammakkhandhagaṇanato;",
  "anya-e0701n0:12_0": "Caturāsīti sahassa, dhammakkhandhapabhedananti.",
  "anya-e0701n0:13_0": "Kathaṁ piṭakato piṭakañhi tividhaṁ hoti?",
  "anya-e0701n0:14_0": "Vinayapiṭakaṁ, abhidhammapiṭakaṁ suttantapiṭakanti.",
  "anya-e0701n0:14_1": "Tattha katamaṁ vinaya piṭakaṁ?",
  "anya-e0701n0:14_2": "Pārājikakaṇḍaṁ, pācittiyakaṇḍaṁ, mahāvaggakaṇḍaṁ, cullavaggakaṇḍaṁ, parivārakaṇḍanti.",
  "anya-e0701n0:14_3": "Imāni kaṇḍāni vinayapiṭakaṁ nāma.",
  "anya-e0701n0:15_0": "Katamaṁ abhidhammapiṭakaṁ?",
  "anya-e0701n0:15_1": "Dhammasaṅgaṇī-pakaraṇaṁ, vibhaṅga-pakaraṇaṁ, dhātukathā-pakaraṇaṁ, puggalapaññatti-pakaraṇaṁ, kathāvatthu-pakaraṇaṁ, yamaka-pakaraṇaṁ, paṭṭhāna-pakaraṇanti.",
  "anya-e0701n0:15_2": "Imāni satta pakaraṇāni abhidhammapiṭakaṁ nāma. Katamaṁ suttantapiṭakaṁ?",
  "anya-e0701n0:15_3": "Sīlakkhandhavaggādikaṁ, avasesaṁ buddhavacanaṁ suttantapiṭakaṁ nāma.",
  "anya-e0701n0:16_0": "Kathaṁ nikāyato? Nikāyā pañca vidhā honti.",
  "anya-e0701n0:16_1": "Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti.",
  "anya-e0701n0:17_0": "Tattha katamo dīgha-nikāyo?",
  "anya-e0701n0:17_1": "Sīlakkhandhavaggo, mahāvaggo, pāthikavaggoti, ime tayo vaggā dīghanikāyo nāma.",
  "anya-e0701n0:17_2": "Imesu tīsu vaggesu, catutiṁsa vaggāni ca honti.",
  "anya-e0701n0:17_3": "[Catutiṁseva suttantā, sīlakkhandhavaggādikā, yassa bhavanti so yeva dīghanikāya nāma hoti.]",
  "anya-e0701n0:18_0": "Katamo majjhimanikāyo?",
  "anya-e0701n0:18_1": "Mūlapaṇṇāso, majjhimapaṇṇāso, uparipaṇṇāsoti, ime tayo paṇṇāsā majjhimanikāyo nāma.",
  "anya-e0701n0:18_2": "Imesu tīsu paṇṇāsesu dvepaññāsādhika-sutta-satāni honti [diyaḍḍhasatasuttantā, dvi suttaṁ yassa santiso, majjhimanikāyo nāmo mūlapaṇṇāsamādi hoti.]",
  "anya-e0701n0:19_0": "Katamo saṁyuttanikāyo?",
  "anya-e0701n0:19_1": "Sagāthāvaggo, nidānavaggo, khandhakavaggo, saḷāyatanavaggo, mahāvaggoti, ime pañca vaggā saṁyuttanikāyo nāma.",
  "anya-e0701n0:19_2": "Imesu pañcasu vaggesu dvāsaṭṭhisuttasattasatādhikasatta-suttasahassāni honti.",
  "anya-e0701n0:19_3": "[Dvāsaṭṭhi-satta-satāni, sattasahassakāni ca.] Suttāni yassa honti so, sagāthādikavaggako, saṁyuttanikāyo nāmo veditabbo ca viññūnāti.",
  "anya-e0701n0:20_0": "Katamo aṅguttaranikāyo?",
  "anya-e0701n0:20_1": "Ekkanipāto, dukkanipāto, tikkanipāto, catukkanipāto, pañcakanipāto, chakkanipāto, sattakanipāto, aṭṭhakanipāto, navakanipāto, dasakanipāto, ekādasanipātoti, ime ekādasa nipātā aṅguttaranikāyo nāma.",
  "anya-e0701n0:20_2": "Imesu ekādasa nipātesu satta-paññāsa-pañca-satādhikanava-sutta-sahassāni honti.",
  "anya-e0701n0:20_3": "[Navasuttasahassāni, pañcasatamattāni ca, sattapaññāsādhikāni, suttāni yassa honti so, aṅguttaranikāyoti, ekkanipātakādikoti.]",
  "anya-e0701n0:21_0": "Katamo khuddakanikāyo?",
  "anya-e0701n0:21_1": "Khuddakapāṭho, dhammapadaṁ, udānaṁ, itivuttakaṁ, suttanipāto, vimānavatthu, petavatthu, therakathā, therīkathā, jātakaṁ, mahāniddeso, paṭisambhidāmaggo, apadānaṁ, buddhavaṁso, cariyāpiṭakaṁ, vinayapiṭakaṁ, abhidhammapiṭakanti.",
  "anya-e0701n0:21_2": "Imesu sattarasasu ganthesu anekāni sutta-sahassāni honti.",
  "anya-e0701n0:21_3": "[Anekāni sutta-sahassāni, niddiṭṭhāni mahesinā, nikāye pañcame ime, khuddake iti visuteti.]",
  "anya-e0701n0:22_0": "Kathaṁ aṅgato aṅgahi nava vidhaṁ hoti?",
  "anya-e0701n0:22_1": "Suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallanti, navappabhedaṁ hoti.",
  "anya-e0701n0:22_2": "Tattha ubhato vibhaṅganiddesakhandhakaparivārā, suttanipāte, maṅgalasutta, ratanasutta, tuvaṭṭakasuttāni.",
  "anya-e0701n0:22_3": "Aññampi suttanāmakaṁ tathāgatavacanaṁ, suttanti veditabbaṁ.",
  "anya-e0701n0:22_4": "Sabbaṁ sagāthakaṁ geyyanti veditabbaṁ.",
  "anya-e0701n0:22_5": "Visesanasaṁyuttake sakalopi sagāthakavaggo, sakalaṁ abhidhammapiṭakaṁ nigāthakañca suttayañca aññampi aṭṭhahi aṅgehi asaṅgahitaṁ buddhavacanaṁ taṁ veyyākaraṇanti veditabbaṁ.",
  "anya-e0701n0:22_6": "Dhammapadaṁ, therakathā, therīkathā, suttanipāte, no suttanāmikā suddhikagāthā, gāthāti veditabbā.",
  "anya-e0701n0:22_7": "Somanassa ñāṇamayikagāthā paṭika-saṁyuttā dve asītisuttantā udānanti veditabbā.",
  "anya-e0701n0:22_8": "Vuttañhetaṁ bhagavatātiādinayappavattā dasuttarasatasuttantā, itivuttakanti veditabbā.",
  "anya-e0701n0:22_9": "Apaṇṇakajātakādīni paññāsādikāni.",
  "anya-e0701n0:22_10": "Pañcajātakasatāni, jātakanti veditabbaṁ.",
  "anya-e0701n0:22_11": "Cattāro me bhikkhave acchariyā abhūtadhammā, ānandetiādinayappavattā sabbepi acchariya abhūtadhammapaṭisaṁyuttā suttantā abhūtadhammanti veditabbā.",
  "anya-e0701n0:22_12": "Cullavedalla, mahāvedalla, sammādiṭṭhi, sakkapañha, saṅkhārabhājaniya, mahāpuṇṇamasuttantādayo sabbepi vedañca tuṭṭhiñca laddhā [puccha] laddhā pucchitasuttantā, vedallanti veditabbā.",
  "anya-e0701n0:22_13": "Katamāni caturāsīti dhammakkhandhasahassāni dujānāni, caturāsīti dhammakkhandhasahassāni sace vitthārena kathissaṁ atipapañco bhavissati. Tasmā naya vasena kathissāmi.",
  "anya-e0701n0:22_14": "Ekaṁ vatthu, eko dhammakkhandho, ekaṁ nidānaṁ eko dhammakkhandho, ekaṁ pañhā pucchantaṁ eko dhammakkhandho, ekaṁ pañhā visajjanaṁ eko dhammakkhandho, caturāsīti dhammakkhandhasahassāni kena bhāsitāni, kattha bhāsitāni, kadā bhāsitāni, kamārabbha bhāsitāni, kimatthaṁ bhāsitāni, kena dhāritāni, kenābhatāni, kimatthaṁ pariyāpuṇitabbāni.",
  "anya-e0701n0:22_15": "Tatrāyaṁ visajjanā, kena bhāsitānīti? Buddhānu buddhehi bhāsitāni. Kattha bhāsitānīti?",
  "anya-e0701n0:22_16": "Devesu ca mānussesu ca, bhāsitāni. Kadā bhāsitānīti?",
  "anya-e0701n0:22_17": "Bhagavato dharamānakāle ceva pacchimakāle ca bhāsitāni. Katamārabbha bhāsitānīti?",
  "anya-e0701n0:22_18": "Pañcavaggiyādike veneyya bandhave ārabbha bhāsitānīti. Kimatthaṁ bhāsitānīti?",
  "anya-e0701n0:22_19": "Tivajjañca avajjañca ñatvā vajjaṁ pahāya avajje paṭipattitvā nibbānapariyante.",
  "anya-e0701n0:22_20": "Diṭṭha-dhammikasamparāyikatthe sampāpuṇituṁ.",
  "anya-e0701n0:23_0": "Kena dhāritānīti?",
  "anya-e0701n0:23_1": "Anubuddhehi ceva sissānusissehi ca dhāritāni. Kenā bhatānīti? Ācariya paraṁparehi ābhatāni.",
  "anya-e0701n0:23_2": "Kimatthaṁ pariyāpuṇitabbānīti?",
  "anya-e0701n0:23_3": "Vajjañca avajjañca ñatvā vajjaṁ pahāya avajje paṭipattitvā nibbānapariyante diṭṭhadhammikasamparāyikatthe, saṁpāpuṇituṁ, yadevaṁ tāya nibbānapariyante diṭṭhadhammikasamparāyikatthe sādhikāni honti.",
  "anya-e0701n0:23_4": "Teva tattha kehi appamattena pariyāpuṇitabbāni dhāretabbāni dhāretabbāni vācetabbāni sajjhāyaṁ kātabbānīti [iti cullaganthavaṁse piṭakattaya dīpako nāma paṭhamo paricchedo.]"
}