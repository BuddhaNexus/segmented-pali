{
  "tika-vin02t47:0_0": "Pañcavaggo",
  "tika-vin02t47:1_0": "Kammavaggavaṇṇanā",
  "tika-vin02t47:2_0": "483.",
  "tika-vin02t47:2_1": "Kammavagge ummattakassa bhikkhuno ummattakasammuti ummattake yācitvā gate asammukhāpi dātuṁ vaṭṭati, tattha nisinnepi na kuppati niyamābhāvato.",
  "tika-vin02t47:2_2": "Asammukhā kate pana dosābhāvaṁ dassetuṁ ‘‘asammukhākataṁ sukataṁ hotī’’ti vuttaṁ.",
  "tika-vin02t47:2_3": "Dūtena upasampadā pana sammukhā kātuṁ na sakkā kammavācānānattasambhavato.",
  "tika-vin02t47:2_4": "Pattanikkujjanādayo hatthapāsato apanītamattepi kātuṁ vaṭṭanti.",
  "tika-vin02t47:2_5": "Saṅghasammukhatātiādīsu yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti, ayaṁ saṅghasammukhatā.",
  "tika-vin02t47:2_6": "Yena dhammena yena vinayena yena satthusāsanena saṅgho kammaṁ karoti, ayaṁ dhammasammukhatā.",
  "tika-vin02t47:2_7": "Tattha dhammoti bhūtaṁ vatthu.",
  "tika-vin02t47:2_8": "Vinayoti codanā ceva sāraṇā ca.",
  "tika-vin02t47:2_9": "Satthusāsanaṁ nāma ñattisampadā ceva anussāvanasampadā ca.",
  "tika-vin02t47:2_10": "Yassa saṅgho kammaṁ karoti, tassa sammukhabhāvo puggalasammukhatā.",
  "tika-vin02t47:2_11": "Kattikamāsassa pavāraṇamāsattā ‘‘ṭhapetvā kattikamāsa’’nti vuttaṁ.",
  "tika-vin02t47:2_12": "Paccukkaḍḍhitvā ṭhapitadivaso cāti kāḷapakkhe cātuddasiṁ vā pannarasiṁ vā sandhāya vuttaṁ.",
  "tika-vin02t47:2_13": "Dve ca puṇṇamāsiyoti paṭhamapacchimavassūpagatānaṁ vasena vuttaṁ.",
  "tika-vin02t47:3_0": "485.",
  "tika-vin02t47:3_1": "Ṭhānakaraṇāni sithilāni katvā uccāretabbaṁ akkharaṁ sithilaṁ, tāniyeva dhanitāni asithilāni katvā uccāretabbaṁ akkharaṁ dhanitaṁ.",
  "tika-vin02t47:3_2": "Dvimattakālaṁ dīghaṁ, ekamattakālaṁ rassaṁ.",
  "tika-vin02t47:3_3": "Dasadhā byañjanabuddhiyā pabhedoti evaṁ sithilādivasena byañjanabuddhiyā akkharuppādakacittassa dasappakārena pabhedo.",
  "tika-vin02t47:3_4": "Sabbāni hi akkharāni cittasamuṭṭhānāni yathādhippetatthabyañjanato byañjanāni ca.",
  "tika-vin02t47:3_5": "Saṁyogo paro etasmāti saṁyogaparo, na saṁyogaparo asaṁyogaparo.",
  "tika-vin02t47:3_6": "Āyasmato buddharakkhitatherassa yassa na khamatīti ettha ta-kāra na-kārasahitākāro asaṁyogaparo. Karaṇānīti kaṇṭhādīni.",
  "tika-vin02t47:4_0": "488.",
  "tika-vin02t47:4_1": "Anukkhittā pārājikaṁ anāpannā ca pakatattāti āha ‘‘pakatattā anukkhittā’’tiādi.",
  "tika-vin02t47:4_2": "Tattha anissāritāti purimapadasseva vevacanaṁ.",
  "tika-vin02t47:4_3": "Parisuddhasīlāti pārājikaṁ anāpannā.",
  "tika-vin02t47:4_4": "Na tesaṁ chando vā pārisuddhi vā etīti tīsu dvīsu vā nisinnesu ekassa vā dvinnaṁ vā chandapārisuddhi āhaṭāpi anāhaṭāva hotīti adhippāyo.",
  "tika-vin02t47:5_0": "Apalokanakammakathāvaṇṇanā",
  "tika-vin02t47:6_0": "495-496.Kāyasambhogasāmaggīti sahaseyyapaṭiggahaṇādi. So ratoti subhe rato. Suṭṭhu oratoti vā sorato. Nivātavuttīti nīcavutti.",
  "tika-vin02t47:6_1": "Paṭisaṅkhāti paṭisaṅkhāya ñāṇena upaparikkhitvā.",
  "tika-vin02t47:6_2": "Yaṁ taṁ avandiyakammaṁ anuññātanti sambandho.",
  "tika-vin02t47:6_3": "Imassa apalokanakammassa ṭhānaṁ hotīti evampi apalokanakammaṁ pavattatīti attho.",
  "tika-vin02t47:6_4": "Kammameva lakkhaṇanti kammalakkhaṇaṁ.",
  "tika-vin02t47:6_5": "Osāraṇanissāraṇabhaṇḍukammādayo viya kammañca hutvā aññañca nāmaṁ na labhati, kammameva hutvā upalakkhīyatīti ‘‘kammalakkhaṇa’’nti vuccati.",
  "tika-vin02t47:6_6": "Etampi kammalakkhaṇamevāti vuttakammalakkhaṇaṁ dassetuṁ ‘‘acchinnacīvarajiṇṇacīvaranaṭṭhacīvarāna’’ntiādi vuttaṁ.",
  "tika-vin02t47:6_7": "Iṇapalibodhampīti iṇameva palibodho iṇapalibodho, tampi dātuṁ vaṭṭati.",
  "tika-vin02t47:6_8": "Sace tādisaṁ bhikkhuṁ iṇāyikā palibundhanti, tatruppādatopi tassa iṇaṁ sodhetuṁ vaṭṭatīti adhippāyo.",
  "tika-vin02t47:7_0": "Chattaṁ vā vedikaṁ vāti ettha vedikāti cetiyassa upari caturassacayo vuccati.",
  "tika-vin02t47:7_1": "Chattanti tato uddhaṁ valayāni dassetvā kato aggacayo vuccati.",
  "tika-vin02t47:7_2": "Cetiyassa upanikkhepatoti cetiye navakammattāya upanikkhittato, cetiyasantakatoti vuttaṁ hoti.",
  "tika-vin02t47:7_3": "Aññā katikā kātabbāti purimakatikāya asaṅgahitattā vuttaṁ.",
  "tika-vin02t47:7_4": "Tehīti yesaṁ puggalikaṭṭhāne tiṭṭhanti, tehi. Dasabhāganti dasamabhāgaṁ. Tatthāti tasmiṁ vihāre. Mūleti pubbe.",
  "tika-vin02t47:7_5": "‘‘Ito paṭṭhāya bhājetvā khādantū’’ti vacaneneva yathāsukhaṁ paribhogo paṭikkhitto hotīti āha ‘‘purimakatikā paṭippassambhatī’’ti.",
  "tika-vin02t47:8_0": "Anuvicaritvāti pacchato pacchato gantvā.",
  "tika-vin02t47:8_1": "Apaccāsīsantenāti tesaṁ santikā",
  "tika-vin02t47:9_0": "Paccayaṁ apaccāsīsantena.",
  "tika-vin02t47:9_1": "Mūlabhāganti vuttamevatthaṁ vibhāveti ‘‘dasabhāgamatta’’nti.",
  "tika-vin02t47:9_2": "Akatāvāsaṁ vā katvāti tato uppannaāyena katvā.",
  "tika-vin02t47:9_3": "Jaggitakāle ca na vāretabbāti jaggitānaṁ pupphaphalabharitakāle na vāretabbā.",
  "tika-vin02t47:9_4": "Jagganakāleti jaggituṁ āraddhakāle.",
  "tika-vin02t47:9_5": "Ñattikammaṭṭhānabhedeti ñattikammassa ṭhānabhede.",
  "tika-vin02t47:10_0": "Kammavaggavaṇṇanā niṭṭhitā.",
  "tika-vin02t47:11_0": "Apaññatte paññattavaggavaṇṇanā",
  "tika-vin02t47:12_0": "500.",
  "tika-vin02t47:12_1": "Satta āpattikkhandhā paññattaṁ nāmāti sambandho.",
  "tika-vin02t47:12_2": "Kakusandhakoṇāgamanakassapā eva satta āpattikkhandhe paññapesuṁ, vipassīādayo pana ovādapātimokkhaṁ uddisiṁsu, na sikkhāpadaṁ paññapesunti āha ‘‘kakusandhañca…pe… antarā kenaci apaññatte sikkhāpade’’ti. Sesamettha suviññeyyameva.",
  "tika-vin02t47:13_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t47:14_0": "Parivāraṭṭhakathāvaṇṇanā samattā.",
  "tika-vin02t47:15_0": "Nigamanakathāvaṇṇanā",
  "tika-vin02t47:16_0": "Avasānagāthāsu pana ayamattho.",
  "tika-vin02t47:16_1": "Vibhattadesananti ubhatovibhaṅgakhandhakaparivārehi vibhattadesanaṁ vinayapiṭakanti yojetabbaṁ. Tassāti tassa vinayassa.",
  "tika-vin02t47:17_0": "Tatridantiādi paṭhamapārājikavaṇṇanāyaṁ vuttanayameva.",
  "tika-vin02t47:18_0": "Satthumahābodhivibhūsitoti satthunā paribhuttamahābodhivibhūsito maṇḍito, tassa mahāvihārassa dakkhiṇabhāge uttamaṁ yaṁ padhānagharanti sambandho.",
  "tika-vin02t47:18_1": "Tattha padhānagharanti taṁnāmakaṁ pariveṇaṁ.",
  "tika-vin02t47:18_2": "Sucicārittasīlena, bhikkhusaṅghena sevitanti idampi padhānagharavisesanaṁ.",
  "tika-vin02t47:19_0": "Tatthāti tasmiṁ padhānaghare.",
  "tika-vin02t47:19_1": "Cārupākārasañcitanti manāpena pākārena parikkhittaṁ.",
  "tika-vin02t47:19_2": "Sītacchāyatarūpetanti ghananicitapattasañchannasākhāpasākhatāya sītacchāyehi rukkhehi upetaṁ.",
  "tika-vin02t47:19_3": "Vikasitakamalakuvalayapuṇḍarīkasogandhikādipupphasañchannamadhurasītaludakapuṇṇatāya sampannā salilāsayā assāti sampannasalilāsayo.",
  "tika-vin02t47:19_4": "Uddisitvāti buddhasiriṁ nāma theraṁ nissāya, tassa ajjhesanaṁ nissāyāti vuttaṁ hoti.",
  "tika-vin02t47:19_5": "Iddhāti atthavinicchayādīhi iddhā phītā paripuṇṇā.",
  "tika-vin02t47:20_0": "Sirinivāsassāti siriyā nivāsaṭṭhānabhūtassa.",
  "tika-vin02t47:20_1": "Jayasaṁvacchareti jayappattasaṁvacchare.",
  "tika-vin02t47:20_2": "Ayanti theraṁ buddhasiriṁ uddissa yā vinayavaṇṇanā āraddhā, ayaṁ.",
  "tika-vin02t47:20_3": "Dhammūpasaṁhitāti kusalasannissitā.",
  "tika-vin02t47:20_4": "Idāni sadevakassa lokassa accantasukhādhigamāya attano puññaṁ pariṇāmento ‘‘ciraṭṭhitattha dhammassā’’tiādimāha . Tattha samācitanti upacitaṁ.",
  "tika-vin02t47:20_5": "Sabbassa ānubhāvenāti sabbassa tassa puññassa tejena.",
  "tika-vin02t47:20_6": "Sabbepi pāṇinoti kāmāvacarādibhedā sabbe sattā.",
  "tika-vin02t47:20_7": "Saddhammarasasevinoti yathārahaṁ bodhittayādhigamavasena saddhammarasasevino bhavantu. Sesamettha suviññeyyameva.",
  "tika-vin02t47:21_0": "Nigamanakathāvaṇṇanā niṭṭhitā.",
  "tika-vin02t47:22_0": "Nigamanakathā",
  "tika-vin02t47:23_0": "Ettāvatā ca –",
  "tika-vin02t47:24_0": "Vinaye pāṭavatthāya, sāsanassa ca vuḍḍhiyā;",
  "tika-vin02t47:25_0": "Vaṇṇanā yā samāraddhā, vinayaṭṭhakathāya sā.",
  "tika-vin02t47:26_0": "Sāratthadīpanī nāma, sabbaso pariniṭṭhitā;",
  "tika-vin02t47:27_0": "Tiṁsasahassamattehi, ganthehi parimāṇato.",
  "tika-vin02t47:28_0": "Ajjhesito narindena, sohaṁ parakkamabāhunā;",
  "tika-vin02t47:29_0": "Saddhammaṭṭhitikāmena, sāsanujjotakārinā.",
  "tika-vin02t47:30_0": "Teneva kārite ramme, pāsādasatamaṇḍite;",
  "tika-vin02t47:31_0": "Nānādumagaṇākiṇṇe, bhāvanābhiratālaye.",
  "tika-vin02t47:32_0": "Sītalūdakasampanne, vasaṁ jetavane imaṁ;",
  "tika-vin02t47:33_0": "Atthabyañjanasampannaṁ, akāsiṁ suvinicchayaṁ.",
  "tika-vin02t47:34_0": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-vin02t47:35_0": "Etena puññakammena, dutiye attasambhave.",
  "tika-vin02t47:36_0": "Tāvatiṁse pamodento, sīlācāraguṇe rato;",
  "tika-vin02t47:37_0": "Alaggo pañcakāmesu, patvāna paṭhamaṁ phalaṁ.",
  "tika-vin02t47:38_0": "Antime attabhāvamhi, metteyyaṁ munipuṅgavaṁ;",
  "tika-vin02t47:39_0": "Lokaggapuggalaṁ nāthaṁ, sabbasattahite rataṁ.",
  "tika-vin02t47:40_0": "Disvāna tassa dhīrassa, sutvā saddhammadesanaṁ;",
  "tika-vin02t47:41_0": "Adhigantvā phalaṁ aggaṁ, sobheyyaṁ jinasāsanaṁ.",
  "tika-vin02t47:42_0": "Sadā rakkhantu rājāno, dhammeneva imaṁ pajaṁ;",
  "tika-vin02t47:43_0": "Niratā puññakammesu, jotentu jinasāsanaṁ.",
  "tika-vin02t47:44_0": "Ime ca pāṇino sabbe, sabbadā nirupaddavā;",
  "tika-vin02t47:45_0": "Niccaṁ kalyāṇasaṅkappā, pappontu amataṁ padanti.",
  "tika-vin02t47:46_0": "Sāratthadīpanī nāma vinayaṭīkā niṭṭhitā."
}