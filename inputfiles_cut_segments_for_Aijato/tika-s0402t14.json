{
  "tika-s0402t14:0_0": "(15) 5. Samāpattivaggavaṇṇanā",
  "tika-s0402t14:1_0": "164.",
  "tika-s0402t14:1_1": "Pañcamassa paṭhame ‘‘ito pubbe parikammaṁ pavattaṁ, ito paraṁ bhavaṅgaṁ majjhe samāpattī’’ti evaṁ saha parikammena appanāparicchedappajānanā paññā samāpattikusalatā.",
  "tika-s0402t14:1_2": "Vuṭṭhāne kusalabhāvo vuṭṭhānakusalatā.",
  "tika-s0402t14:1_3": "Pageva vuṭṭhānaparicchedakañāṇanti evamettha attho daṭṭhabbo.",
  "tika-s0402t14:2_0": "165.",
  "tika-s0402t14:2_1": "Dutiye ujuno bhāvo ajjavaṁ, ajimhatā akuṭilatā avaṅkatāti attho. Abhidhammepi (dha. sa.",
  "tika-s0402t14:2_2": "1346) vuttaṁ – ‘‘tattha katamo ajjavo?",
  "tika-s0402t14:2_3": "Yā ajjavatā ajimhatā akuṭilatā avaṅkatā, ayaṁ vuccati ajjavo’’ti.",
  "tika-s0402t14:2_4": "Anajjavañca ajjavappaṭikkhepena veditabbaṁ.",
  "tika-s0402t14:2_5": "Gomuttavaṅkatā, candalekhāvaṅkatā, naṅgalakoṭivaṅkatāti hi tayo anajjavā.",
  "tika-s0402t14:2_6": "Ekacco hi bhikkhu paṭhamavaye majjhima-pacchimavaye ca ekavīsatiyā anesanāsu chasu ca agocaresu carati, ayaṁ gomuttavaṅkatā nāma, ādito paṭṭhāya yāva pariyosānā paṭipattiyā vaṅkabhāvato.",
  "tika-s0402t14:2_7": "Eko paṭhamavaye pacchimavaye ca catupārisuddhisīlaṁ pūreti, lajjī kukkuccako sikkhākāmo hoti, majjhimavaye purimasadiso, ayaṁ candalekhāvaṅkatā nāma, paṭipattiyā majjhaṭṭhāne vaṅkabhāvāpattito.",
  "tika-s0402t14:2_8": "Eko paṭhamavayepi majjhimavayepi catupārisuddhisīlaṁ pūreti, lajjī kukkuccako sikkhākāmo hoti, pacchimavaye purimasadiso, ayaṁ naṅgalakoṭivaṅkatā nāma, pariyosāne vaṅkabhāvāpattito.",
  "tika-s0402t14:2_9": "Eko sabbampetaṁ vaṅkataṁ pahāya tīsu vayesu pesalo lajjī kukkuccako sikkhākāmo hoti, tassa yo so ujubhāvo, idaṁ ajjavaṁ nāma, sabbattha ujubhāvasiddhito.",
  "tika-s0402t14:3_0": "Maddavanti ettha ‘‘lajjava’’ntipi paṭhanti.",
  "tika-s0402t14:3_1": "Evaṁ panettha attho – ‘‘tattha katamo lajjavo?",
  "tika-s0402t14:3_2": "Yo hirīyati hirīyitabbena hirīyati pāpakānaṁ akusalānaṁ dhammānaṁ samāpattiyā, ayaṁ vuccati lajjavo’’ti evaṁ vutto lajjibhāvo lajjavaṁ nāma.",
  "tika-s0402t14:3_3": "Idaṁ panettha nibbacanaṁ – lajjatīti lajjo, hirimā, tassa bhāvo lajjavaṁ, hirīti attho.",
  "tika-s0402t14:3_4": "Lajjā etassa atthīti lajjī yathā ‘‘mālī māyī’’ti, tassa bhāvo lajjibhāvo, sā eva lajjā.",
  "tika-s0402t14:4_0": "166.",
  "tika-s0402t14:4_1": "Tatiye adhivāsanakhantīti ettha adhivāsanaṁ vuccati khamanaṁ.",
  "tika-s0402t14:4_2": "Tañhi paresaṁ dukkaṭaṁ duruttañca paṭivirodhākaraṇena attano upari āropetvā vāsanato ‘‘adhivāsana’’nti vuccati.",
  "tika-s0402t14:4_3": "Adhivāsanalakkhaṇā khanti adhivāsanakhanti. Sucisīlatā soraccaṁ. Sā hi sobhanakammaratatā.",
  "tika-s0402t14:4_4": "Suṭṭhu vā pāpato oratabhāvo viratatāti āha ‘‘suratabhāvo’’ti. Teneva abhidhammepi (dha. sa. 1349) –",
  "tika-s0402t14:5_0": "‘‘Tattha katamaṁ soraccaṁ?",
  "tika-s0402t14:5_1": "Yo kāyiko avītikkamo vācasiko avītikkamo kāyikavācasiko avītikkamo, idaṁ vuccati soraccaṁ, sabbopi sīlasaṁvaro soracca’’nti – āgato.",
  "tika-s0402t14:6_0": "167.",
  "tika-s0402t14:6_1": "Catutthe sakhilo vuccati saṇhavāco, tassa bhāvo sākhalyaṁ, saṇhavācatā.",
  "tika-s0402t14:6_2": "Tenāha ‘‘saṇhavācāvasena sammodamānabhāvo’’ti.",
  "tika-s0402t14:6_3": "Saṇhavācāvasena hi sammodamānassa puggalassa bhāvo nāma saṇhavācatā. Teneva abhidhamme (dha. sa. 1350) –",
  "tika-s0402t14:7_0": "‘‘Tattha katamaṁ sākhalyaṁ?",
  "tika-s0402t14:7_1": "Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṁvattanikā, tathārūpiṁ vācaṁ pahāya yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti, yā tattha saṇhavācatā sakhilavācatā apharusavācatā, idaṁ vuccati sākhalya’’nti vuttaṁ.",
  "tika-s0402t14:8_0": "Tattha aṇḍakāti sadose savaṇe rukkhe niyyāsapiṇḍo, ahicchattādīni vā uṭṭhitāni aṇḍakānīti vadanti, pheggurukkhassa pana kuthitassa aṇḍāni viya uṭṭhitā cuṇṇapiṇḍiyo vā gaṇṭhiyo vā aṇḍakā.",
  "tika-s0402t14:8_1": "Idha pana byāpajjanakakkasādisabhāvato kaṇṭakappaṭibhāgena vācā aṇḍakāti vuttā.",
  "tika-s0402t14:8_2": "Padumanāḷaṁ viya sotaṁ ghaṁsayamānā pavisantī kakkasā daṭṭhabbā.",
  "tika-s0402t14:8_3": "Kodhena nibbattā tassa parivārabhūtā kodhasāmantā. Pure saṁvaddhanārī porī.",
  "tika-s0402t14:8_4": "Sā viya sukumārā mudukā vācā porī viyāti porī.",
  "tika-s0402t14:8_5": "Saṇhavācatātiādinā taṁ vācaṁ pavattamānaṁ dasseti.",
  "tika-s0402t14:9_0": "168.",
  "tika-s0402t14:9_1": "Pañcame ‘‘avihiṁsāti karuṇāpubbabhāgo’’ti ettakameva idha vuttaṁ, dīghanikāyaṭṭhakathāya saṅgītisuttavaṇṇanāyaṁ (dī. ni. aṭṭha.",
  "tika-s0402t14:9_2": "3.304) pana ‘‘avihiṁsāti karuṇāpi karuṇāpubbabhāgopī’’ti vuttaṁ. Abhidhammepi (vibha.",
  "tika-s0402t14:9_3": "182) ‘‘tattha katamā avihiṁsā?",
  "tika-s0402t14:9_4": "Yā sattesu karuṇā karuṇāyanā karuṇāyitattaṁ karuṇācetovimutti, ayaṁ vuccati avihiṁsā’’ti āgataṁ.",
  "tika-s0402t14:9_5": "Etthāpi hi yā kāci karuṇā ‘‘karuṇā’’ti vuttā, karuṇācetovimutti pana appanāppattāva.",
  "tika-s0402t14:10_0": "Sucisaddato bhāve yakāraṁ ikārassa ca ukārādesaṁ katvā ayaṁ niddesoti āha ‘‘socabyaṁ sucibhāvo’’ti.",
  "tika-s0402t14:10_1": "Ettha ca socabyanti sīlavasena sucibhāvoti vuttaṁ.",
  "tika-s0402t14:10_2": "Dīghanikāyaṭṭhakathāya saṅgītisuttavaṇṇanāyaṁ (dī. ni. aṭṭha.",
  "tika-s0402t14:10_3": "3.304) pana ‘‘soceyyanti mettāya ca mettāpubbabhāgassa ca vasena sucibhāvo’’ti vuttaṁ.",
  "tika-s0402t14:10_4": "Teneva abhidhammepi ‘‘tattha katamaṁ socabyaṁ?",
  "tika-s0402t14:10_5": "Yā sattesu metti mettāyanā mettāyitattaṁ mettācetovimutti, idaṁ vuccati socabya’’nti niddeso kato.",
  "tika-s0402t14:10_6": "Etthāpi hi ‘‘mettī’’tiādinā yā kāci mettā vuttā, mettācetovimutti pana appanāppattāva.",
  "tika-s0402t14:11_0": "169-171.",
  "tika-s0402t14:11_1": "Chaṭṭhasattamaaṭṭhamāni heṭṭhā vuttanayāneva.",
  "tika-s0402t14:12_0": "172.",
  "tika-s0402t14:12_1": "Navame kāmaṁ sampayuttadhammesu thirabhāvopi balaṭṭho eva, paṭipakkhehi pana akampanīyataṁ sātisayaṁ balaṭṭhoti vuttaṁ ‘‘muṭṭhassacce akampanenā’’tiādi.",
  "tika-s0402t14:13_0": "173.",
  "tika-s0402t14:13_1": "Dasame paccanīkadhammasamanato samatho, samādhīti āha ‘‘samathoti cittekaggatā’’ti.",
  "tika-s0402t14:13_2": "Aniccādinā vividhenākārena dassanato passanato vipassanā, paññāti āha ‘‘saṅkhārapariggāhakañāṇa’’nti.",
  "tika-s0402t14:14_0": "174.",
  "tika-s0402t14:14_1": "Ekādasame dussīlyanti samādinnassa sīlassa bhedakaro vītikkamo.",
  "tika-s0402t14:14_2": "Diṭṭhivipattīti ‘‘atthi dinna’’ntiādinayappavattāya sammādiṭṭhiyā dūsikā micchādiṭṭhīti āha ‘‘diṭṭhivipattīti micchādiṭṭhī’’ti.",
  "tika-s0402t14:15_0": "175.",
  "tika-s0402t14:15_1": "Dvādasame sīlasampadāti sabbabhāgato tassa anūnatāpatti paripuṇṇabhāvo sīlasampadā.",
  "tika-s0402t14:15_2": "Paripūraṇattho hettha sampadāsaddo.",
  "tika-s0402t14:15_3": "Tenevāha ‘‘paripuṇṇasīlatā’’ti.",
  "tika-s0402t14:15_4": "Diṭṭhisampadāti atthikadiṭṭhiādisammādiṭṭhipāripūribhāvena pavattaṁ ñāṇaṁ.",
  "tika-s0402t14:15_5": "Tañca kammassakatāsammādiṭṭhiādivasena pañcavidhaṁ hotīti āha ‘‘tena kammassakatā’’ti.",
  "tika-s0402t14:16_0": "176.",
  "tika-s0402t14:16_1": "Terasame sīlavisuddhīti visuddhiṁ pāpetuṁ samatthaṁ sīlaṁ, cittavisuddhiādiuparivisuddhiyā paccayo bhavituṁ samatthaṁ visuddhasīlanti vuttaṁ hoti.",
  "tika-s0402t14:16_2": "Suvisuddhameva hi sīlaṁ tassā padaṭṭhānaṁ hoti.",
  "tika-s0402t14:16_3": "Tenāha ‘‘sīlavisuddhīhi visuddhisampāpakaṁ sīla’’nti.",
  "tika-s0402t14:16_4": "Etthāpi visuddhisampāpakanti cittavisuddhiādiuparivisuddhiyā sampāpakanti attho daṭṭhabbo. Abhidhamme (dha. sa.",
  "tika-s0402t14:16_5": "1372) panāyaṁ ‘‘tattha katamā sīlavisuddhi?",
  "tika-s0402t14:16_6": "Kāyiko avītikkamo vācasiko avītikkamo kāyikavācasiko avītikkamo, ayaṁ vuccati sīlavisuddhī’’ti evaṁ vibhattā.",
  "tika-s0402t14:17_0": "Diṭṭhivisuddhīti visuddhiṁ pāpetuṁ samatthaṁ dassanañāṇaṁ dassanavisuddhi, paramatthavisuddhiṁ nibbānañca pāpetuṁ upanetuṁ samatthaṁ kammassakatañāṇādi sammādassananti attho.",
  "tika-s0402t14:17_1": "Tenāha ‘‘visuddhisampāpikā…pe… pañcavidhāpi vā sammādiṭṭhī’’ti.",
  "tika-s0402t14:17_2": "Etthāpi visuddhisampāpikāti ñāṇadassanavisuddhiyā dassananibbānasaṅkhātāya paramatthavisuddhiyā ca sampāpikāti evamattho daṭṭhabbo. Abhidhamme (dha. sa.",
  "tika-s0402t14:17_3": "1373) panāyaṁ ‘‘tattha katamā diṭṭhivisuddhi?",
  "tika-s0402t14:17_4": "Kammassakatañāṇaṁ, saccānulomikaṁ ñāṇaṁ, maggassa maggasamaṅgissa ñāṇaṁ, phalasamaṅgissa ñāṇa’’nti evaṁ vuttaṁ.",
  "tika-s0402t14:18_0": "Ettha ca idaṁ akusalakammaṁ no sakaṁ, idaṁ pana kammaṁ sakanti evaṁ byatirekato anvayato ca kammassakatajānanañāṇaṁ kammassakatañāṇaṁ.",
  "tika-s0402t14:18_1": "Tividhaduccaritañhi attanā katampi parena katampi no sakakammaṁ nāma hoti atthabhañjanato, sucaritaṁ sakakammaṁ nāma atthajananato.",
  "tika-s0402t14:18_2": "Vipassanāñāṇaṁ pana vacīsaccañca anulometi, paramatthasaccañca na vilometīti saccānulomikañāṇanti vuttaṁ.",
  "tika-s0402t14:18_3": "Vipassanāñāṇañhi lakkhaṇāni paṭivijjhanatthaṁ ārambhakāle ‘‘aniccaṁ dukkhaṁ anattā’’ti pavattaṁ vacīsaccañca anulometi, tatheva paṭivijjhanato paramatthasaccaṁ nibbānañca na vilometi na virādheti ekanteneva sampāpanato.",
  "tika-s0402t14:19_0": "177.",
  "tika-s0402t14:19_1": "Cuddasame diṭṭhivisuddhīti paṭhamamaggasammādiṭṭhi vuttā.",
  "tika-s0402t14:19_2": "Yathādiṭṭhissa ca padhānanti taṁsampayuttameva vīriyaṁ.",
  "tika-s0402t14:19_3": "Teneva dīghanikāyaṭṭhakathāyaṁ (dī. ni. aṭṭha.",
  "tika-s0402t14:19_4": "3.304) ‘‘diṭṭhivisuddhīti ñāṇadassanaṁ kathitaṁ.",
  "tika-s0402t14:19_5": "Yathādiṭṭhissa ca padhānanti taṁsampayuttameva vīriya’’nti vuttaṁ.",
  "tika-s0402t14:19_6": "Ettha hi ñāṇadassananti ñāṇabhūtaṁ dassanaṁ. Tena dassanamaggaṁ vadati.",
  "tika-s0402t14:19_7": "Taṁsampayuttameva vīriyanti paṭhamamaggasampayuttavīriyamāha.",
  "tika-s0402t14:19_8": "Apica diṭṭhivisuddhīti sabbāpi maggasammādiṭṭhi.",
  "tika-s0402t14:19_9": "Yathādiṭṭhissa ca padhānanti taṁsampayuttameva vīriyaṁ.",
  "tika-s0402t14:19_10": "Teneva dīghanikāyaṭṭhakathāyaṁ ‘‘apica purimapadena catumaggañāṇaṁ, pacchimapadena taṁsampayuttaṁ vīriya’’nti vuttaṁ.",
  "tika-s0402t14:20_0": "Atha vā diṭṭhīvisuddhīti kammassakatañāṇādisaṅkhātā sabbāpi sammādiṭṭhi vuttā.",
  "tika-s0402t14:20_1": "Yathādiṭṭhissa ca padhānanti yo cetasiko vīriyārambho…pe… sammāvāyāmoti. Ayameva pāḷiyā sameti.",
  "tika-s0402t14:20_2": "Abhidhamme hi ‘‘diṭṭhivisuddhi kho panāti yā paññā pajānanā…pe… amoho dhammavicayo sammādiṭṭhi.",
  "tika-s0402t14:20_3": "Yathādiṭṭhissa ca padhānanti yo cetasiko vīriyārambho…pe… sammāvāyāmo’’ti evamayaṁ duko vibhatto.",
  "tika-s0402t14:20_4": "Teneva abhidhammaṭṭhakathāyaṁ (dha. sa. aṭṭha.",
  "tika-s0402t14:20_5": "1374) ‘‘yā paññā pajānanātiādīhi heṭṭhā vuttāni kammassakatañāṇādīneva cattāri ñāṇāni vibhattāni.",
  "tika-s0402t14:20_6": "‘Yo cetasiko vīriyārambho’tiādīhi padehi niddiṭṭhaṁ vīriyaṁ gahitaṁ paññāya lokiyaṭṭhāne lokiyaṁ, lokuttaraṭṭhāne lokuttara’’nti vuttaṁ.",
  "tika-s0402t14:21_0": "Idhāpi visuddhisampāpikā catumaggasammādiṭṭhi, pañcavidhāpi vā sammādiṭṭhi diṭṭhivisuddhīti adhippāyena ‘‘diṭṭhivisuddhīti visuddhisampāpikā sammādiṭṭhiyevā’’ti vuttaṁ.",
  "tika-s0402t14:21_1": "Heṭṭhimamaggasampayuttaṁ vīriyanti idaṁ pana ‘‘yathādiṭṭhissa ca padhānanti paṭhamamaggasampayuttaṁ vīriyanti vutta’’nti adhippāyena vadati.",
  "tika-s0402t14:21_2": "Ettha ca taṁtaṁbhāṇakānaṁ matabhedenāyaṁ vaṇṇanābhedoti na aṭṭhakathāvacanānaṁ aññamaññavirodho saṅkitabbo.",
  "tika-s0402t14:21_3": "Atha yathādiṭṭhissa ca padhānanti heṭṭhimamaggasampayuttameva vīriyaṁ kasmā vuttanti āha ‘‘tañhi tassā diṭṭhiyā anurūpattā’’tiādi.",
  "tika-s0402t14:21_4": "Tattha tassā diṭṭhiyāti heṭṭhimamaggasampayuttāya diṭṭhiyā.",
  "tika-s0402t14:21_5": "Yathādiṭṭhissāti anurūpadiṭṭhissa kalyāṇadiṭṭhissa nibbattitappakāradiṭṭhissa vā nibbattetabbapadhānānurūpadiṭṭhissa yathādiṭṭhippavattakiriyassa vāti evampettha atthaṁ saṁvaṇṇayanti.",
  "tika-s0402t14:22_0": "178.",
  "tika-s0402t14:22_1": "Pannarasame samattaṁ tussanaṁ titti santuṭṭhi, natthi etassa santuṭṭhīti asantuṭṭhi, asantuṭṭhissa bhāvo asantuṭṭhitā.",
  "tika-s0402t14:22_2": "Yā kusalānaṁ dhammānaṁ bhāvanāya asantuṭṭhassa bhiyyokamyatā, tassā etaṁ adhivacanaṁ.",
  "tika-s0402t14:22_3": "Tāya hi samaṅgibhūto puggalo sīlaṁ pūretvā jhānaṁ uppādeti, jhānaṁ labhitvā vipassanaṁ ārabhati, āraddhavipassako arahattaṁ aggahetvā antarā vosānaṁ nāpajjati, ‘‘alamettāvatā katamettāvatā’’ti saṅkocaṁ na pāpuṇāti.",
  "tika-s0402t14:22_4": "Tenāha ‘‘aññatra arahattamaggā kusalesu dhammesu asantuṭṭhibhāvo’’ti.",
  "tika-s0402t14:22_5": "Tatra aññatra arahattamaggāti arahattamaggasampattaṁ vināti attho.",
  "tika-s0402t14:22_6": "‘‘Appaṭivānitā ca padhānasmi’’nti idaṁ heṭṭhā vuttanayattā uttānatthamevāti na vibhattaṁ.",
  "tika-s0402t14:23_0": "179.",
  "tika-s0402t14:23_1": "Soḷasame muṭṭhā naṭṭhā sati etassāti muṭṭhassati, tassa bhāvo muṭṭhassaccanti āha ‘‘muṭṭhassaccanti muṭṭhassatibhāvo’’ti.",
  "tika-s0402t14:23_2": "Muṭṭhassatibhāvoti ca satippaṭipakkho dhammo, na satiyā abhāvamattaṁ.",
  "tika-s0402t14:23_3": "Asampajaññanti ‘‘tattha katamaṁ asampajaññaṁ?",
  "tika-s0402t14:23_4": "Yaṁ aññāṇaṁ adassanaṁ…pe… avijjālaṅghī moho akusalamūla’’nti (dha. sa. 1357) evaṁ vuttā avijjāyeva.",
  "tika-s0402t14:23_5": "Tathā hi vijjāpaṭipakkho avijjā vijjāya pahātabbato, evaṁ sampajaññappaṭipakkho asampajaññaṁ .",
  "tika-s0402t14:23_6": "Yasmā pana sampajaññappaṭipakkhe sati tassa vasena ñāṇassa abhāvo hoti, tasmā vuttaṁ ‘‘aññāṇabhāvo’’ti.",
  "tika-s0402t14:24_0": "180.",
  "tika-s0402t14:24_1": "Sattarasame apilāpanalakkhaṇā satīti udake lābu viya yena cittaṁ ārammaṇe pilavitvā viya tiṭṭhati, na ogāhati, taṁ pilāpanaṁ.",
  "tika-s0402t14:24_2": "Na pilāpanaṁ apilāpanaṁ, taṁ lakkhaṇaṁ sabhāvo etissāti apilāpanalakkhaṇā.",
  "tika-s0402t14:25_0": "Samāpattivaggavaṇṇanā niṭṭhitā.",
  "tika-s0402t14:26_0": "Tatiyapaṇṇāsakaṁ niṭṭhitaṁ."
}