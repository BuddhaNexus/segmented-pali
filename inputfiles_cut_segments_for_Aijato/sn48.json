{
  "sn48:1.0.1_0": "Saṁyutta Nikāya 48 ",
  "sn48:1.0.2_0": "1. Suddhikavagga ",
  "sn48:1.0.3_0": "1. Suddhikasutta ",
  "sn48:1.1.1_0": "Sāvatthinidānaṁ. ",
  "sn48:1.1.2_0": "Tatra kho bhagavā etadavoca. ",
  "sn48:1.1.3_0": "“Pañcimāni, bhikkhave, indriyāni. ",
  "sn48:1.1.4_0": "Katamāni pañca? ",
  "sn48:1.1.5_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ—",
  "sn48:1.1.6_0": "imāni kho, bhikkhave, pañcindriyānī”ti. ",
  "sn48:1.1.7_0": "Paṭhamaṁ. ",
  "sn48:2.0.1_0": "Saṁyutta Nikāya 48 ",
  "sn48:2.0.2_0": "1. Suddhikavagga ",
  "sn48:2.0.3_0": "2. Paṭhamasotāpannasutta ",
  "sn48:2.1.1_0": "“Pañcimāni, bhikkhave, indriyāni. ",
  "sn48:2.1.2_0": "Katamāni pañca? ",
  "sn48:2.1.3_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:2.1.4_0": "Yato kho, bhikkhave, ariyasāvako imesaṁ pañcannaṁ indriyānaṁ assādañca ādīnavañca nissaraṇañca yathābhūtaṁ pajānāti—",
  "sn48:2.1.5_0": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyaṇo”ti. ",
  "sn48:2.1.6_0": "Dutiyaṁ. ",
  "sn48:3.0.1_0": "Saṁyutta Nikāya 48 ",
  "sn48:3.0.2_0": "1. Suddhikavagga ",
  "sn48:3.0.3_0": "3. Dutiyasotāpannasutta ",
  "sn48:3.1.1_0": "“Pañcimāni, bhikkhave, indriyāni. ",
  "sn48:3.1.2_0": "Katamāni pañca? ",
  "sn48:3.1.3_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:3.1.4_0": "Yato kho, bhikkhave, ariyasāvako imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti—",
  "sn48:3.1.5_0": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyaṇo”ti. ",
  "sn48:3.1.6_0": "Tatiyaṁ. ",
  "sn48:4.0.1_0": "Saṁyutta Nikāya 48 ",
  "sn48:4.0.2_0": "1. Suddhikavagga ",
  "sn48:4.0.3_0": "4. Paṭhamaarahantasutta ",
  "sn48:4.1.1_0": "“Pañcimāni, bhikkhave, indriyāni. ",
  "sn48:4.1.2_0": "Katamāni pañca? ",
  "sn48:4.1.3_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:4.1.4_0": "Yato kho, bhikkhave, ariyasāvako imesaṁ pañcannaṁ indriyānaṁ assādañca ādīnavañca nissaraṇañca yathābhūtaṁ viditvā anupādāvimutto hoti—",
  "sn48:4.1.5_0": "ayaṁ vuccati, bhikkhave, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto”ti. ",
  "sn48:4.1.6_0": "Catutthaṁ. ",
  "sn48:5.0.1_0": "Saṁyutta Nikāya 48 ",
  "sn48:5.0.2_0": "1. Suddhikavagga ",
  "sn48:5.0.3_0": "5. Dutiyaarahantasutta ",
  "sn48:5.1.1_0": "“Pañcimāni, bhikkhave, indriyāni. ",
  "sn48:5.1.2_0": "Katamāni pañca? ",
  "sn48:5.1.3_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:5.1.4_0": "Yato kho, bhikkhave, bhikkhu imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti—",
  "sn48:5.1.5_0": "ayaṁ vuccati, bhikkhave, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto”ti. ",
  "sn48:5.1.6_0": "Pañcamaṁ. ",
  "sn48:6.0.1_0": "Saṁyutta Nikāya 48 ",
  "sn48:6.0.2_0": "1. Suddhikavagga ",
  "sn48:6.0.3_0": "6. Paṭhamasamaṇabrāhmaṇasutta ",
  "sn48:6.1.1_0": "“Pañcimāni, bhikkhave, indriyāni. ",
  "sn48:6.1.2_0": "Katamāni pañca? ",
  "sn48:6.1.3_0": "Saddhindriyaṁ …pe… paññindriyaṁ. ",
  "sn48:6.1.4_0": "Ye hi keci, bhikkhave, samaṇā vā brāhmaṇā vā imesaṁ pañcannaṁ indriyānaṁ assādañca ādīnavañca nissaraṇañca yathābhūtaṁ nappajānanti, ",
  "sn48:6.1.5_0": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn48:6.2.1_0": "Ye ca kho keci, bhikkhave, samaṇā vā brāhmaṇā vā imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānanti, ",
  "sn48:6.2.2_0": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā;",
  "sn48:6.2.2_1": "te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti.",
  "sn48:6.2.3_0": "Chaṭṭhaṁ. ",
  "sn48:7.0.1_0": "Saṁyutta Nikāya 48 ",
  "sn48:7.0.2_0": "1. Suddhikavagga ",
  "sn48:7.0.3_0": "7. Dutiyasamaṇabrāhmaṇasutta ",
  "sn48:7.1.1_0": "“Ye hi keci, bhikkhave, samaṇā vā brāhmaṇā vā saddhindriyaṁ nappajānanti, saddhindriyasamudayaṁ nappajānanti, saddhindriyanirodhaṁ nappajānanti, saddhindriyanirodhagāminiṁ paṭipadaṁ nappajānanti; ",
  "sn48:7.1.2_0": "vīriyindriyaṁ nappajānanti …pe… ",
  "sn48:7.1.3_0": "satindriyaṁ nappajānanti …pe… ",
  "sn48:7.1.4_0": "samādhindriyaṁ nappajānanti …pe… ",
  "sn48:7.1.5_0": "paññindriyaṁ nappajānanti, paññindriyasamudayaṁ nappajānanti, paññindriyanirodhaṁ nappajānanti, paññindriyanirodhagāminiṁ paṭipadaṁ nappajānanti, ",
  "sn48:7.1.6_0": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn48:7.2.1_0": "Ye ca kho keci, bhikkhave, samaṇā vā brāhmaṇā vā saddhindriyaṁ pajānanti, saddhindriyasamudayaṁ pajānanti, saddhindriyanirodhaṁ pajānanti, saddhindriyanirodhagāminiṁ paṭipadaṁ pajānanti; ",
  "sn48:7.2.2_0": "vīriyindriyaṁ pajānanti, vīriyindriyasamudayaṁ pajānanti, vīriyindriyanirodhaṁ pajānanti, vīriyindriyanirodhagāminiṁ paṭipadaṁ pajānanti; ",
  "sn48:7.2.3_0": "satindriyaṁ pajānanti …pe… ",
  "sn48:7.2.4_0": "samādhindriyaṁ pajānanti …pe… ",
  "sn48:7.2.5_0": "paññindriyaṁ pajānanti, paññindriyasamudayaṁ pajānanti, paññindriyanirodhaṁ pajānanti, paññindriyanirodhagāminiṁ paṭipadaṁ pajānanti, ",
  "sn48:7.2.6_0": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn48:7.2.7_0": "Sattamaṁ. ",
  "sn48:8.0.1_0": "Saṁyutta Nikāya 48 ",
  "sn48:8.0.2_0": "1. Suddhikavagga ",
  "sn48:8.0.3_0": "8. Daṭṭhabbasutta ",
  "sn48:8.1.1_0": "“Pañcimāni, bhikkhave, indriyāni. ",
  "sn48:8.1.2_0": "Katamāni pañca? ",
  "sn48:8.1.3_0": "Saddhindriyaṁ …pe… paññindriyaṁ. ",
  "sn48:8.1.4_0": "Kattha ca, bhikkhave, saddhindriyaṁ daṭṭhabbaṁ? ",
  "sn48:8.1.5_0": "Catūsu sotāpattiyaṅgesu—",
  "sn48:8.1.6_0": "ettha saddhindriyaṁ daṭṭhabbaṁ. ",
  "sn48:8.1.7_0": "Kattha ca, bhikkhave, vīriyindriyaṁ daṭṭhabbaṁ? ",
  "sn48:8.1.8_0": "Catūsu sammappadhānesu—",
  "sn48:8.1.9_0": "ettha vīriyindriyaṁ daṭṭhabbaṁ. ",
  "sn48:8.1.10_0": "Kattha ca, bhikkhave, satindriyaṁ daṭṭhabbaṁ? ",
  "sn48:8.1.11_0": "Catūsu satipaṭṭhānesu—",
  "sn48:8.1.12_0": "ettha satindriyaṁ daṭṭhabbaṁ. ",
  "sn48:8.1.13_0": "Kattha ca, bhikkhave, samādhindriyaṁ daṭṭhabbaṁ? ",
  "sn48:8.1.14_0": "Catūsu jhānesu—",
  "sn48:8.1.15_0": "ettha samādhindriyaṁ daṭṭhabbaṁ. ",
  "sn48:8.1.16_0": "Kattha ca, bhikkhave, paññindriyaṁ daṭṭhabbaṁ? ",
  "sn48:8.1.17_0": "Catūsu ariyasaccesu—",
  "sn48:8.1.18_0": "ettha paññindriyaṁ daṭṭhabbaṁ. ",
  "sn48:8.1.19_0": "Imāni kho, bhikkhave, pañcindriyānī”ti. ",
  "sn48:8.1.20_0": "Aṭṭhamaṁ. ",
  "sn48:9.0.1_0": "Saṁyutta Nikāya 48 ",
  "sn48:9.0.2_0": "1. Suddhikavagga ",
  "sn48:9.0.3_0": "9. Paṭhamavibhaṅgasutta ",
  "sn48:9.1.1_0": "“Pañcimāni, bhikkhave, indriyāni. ",
  "sn48:9.1.2_0": "Katamāni pañca? ",
  "sn48:9.1.3_0": "Saddhindriyaṁ …pe… paññindriyaṁ. ",
  "sn48:9.1.4_0": "Katamañca, bhikkhave, saddhindriyaṁ? ",
  "sn48:9.1.5_0": "Idha, bhikkhave, ariyasāvako saddho hoti, saddahati tathāgatassa bodhiṁ: ",
  "sn48:9.1.6_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti—",
  "sn48:9.1.7_0": "idaṁ vuccati, bhikkhave, saddhindriyaṁ. ",
  "sn48:9.2.1_0": "Katamañca, bhikkhave, vīriyindriyaṁ? ",
  "sn48:9.2.2_0": "Idha, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu—",
  "sn48:9.2.3_0": "idaṁ vuccati, bhikkhave, vīriyindriyaṁ. ",
  "sn48:9.3.1_0": "Katamañca, bhikkhave, satindriyaṁ? ",
  "sn48:9.3.2_0": "Idha, bhikkhave, ariyasāvako satimā hoti paramena satinepakkena samannāgato cirakatampi cirabhāsitampi saritā anussaritā—",
  "sn48:9.3.3_0": "idaṁ vuccati, bhikkhave, satindriyaṁ. ",
  "sn48:9.4.1_0": "Katamañca, bhikkhave, samādhindriyaṁ? ",
  "sn48:9.4.2_0": "Idha, bhikkhave, ariyasāvako vossaggārammaṇaṁ karitvā labhati samādhiṁ, labhati cittassa ekaggataṁ—",
  "sn48:9.4.3_0": "idaṁ vuccati, bhikkhave, samādhindriyaṁ. ",
  "sn48:9.5.1_0": "Katamañca, bhikkhave, paññindriyaṁ? ",
  "sn48:9.5.2_0": "Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya, sammā dukkhakkhayagāminiyā—",
  "sn48:9.5.3_0": "idaṁ vuccati, bhikkhave, paññindriyaṁ. ",
  "sn48:9.5.4_0": "Imāni kho, bhikkhave, pañcindriyānī”ti. ",
  "sn48:9.5.5_0": "Navamaṁ. ",
  "sn48:10.0.1_0": "Saṁyutta Nikāya 48 ",
  "sn48:10.0.2_0": "1. Suddhikavagga ",
  "sn48:10.0.3_0": "10. Dutiyavibhaṅgasutta ",
  "sn48:10.1.1_0": "“Pañcimāni, bhikkhave, indriyāni. ",
  "sn48:10.1.2_0": "Katamāni pañca? ",
  "sn48:10.1.3_0": "Saddhindriyaṁ …pe… paññindriyaṁ. ",
  "sn48:10.1.4_0": "Katamañca, bhikkhave, saddhindriyaṁ? ",
  "sn48:10.1.5_0": "Idha, bhikkhave, ariyasāvako saddho hoti, saddahati tathāgatassa bodhiṁ: ",
  "sn48:10.1.6_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti—",
  "sn48:10.1.7_0": "idaṁ vuccati, bhikkhave, saddhindriyaṁ. ",
  "sn48:10.2.1_0": "Katamañca, bhikkhave, vīriyindriyaṁ? ",
  "sn48:10.2.2_0": "Idha, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48:10.2.3_0": "So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48:10.2.4_0": "uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48:10.2.5_0": "anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48:10.2.6_0": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—",
  "sn48:10.2.7_0": "idaṁ vuccati, bhikkhave, vīriyindriyaṁ. ",
  "sn48:10.3.1_0": "Katamañca, bhikkhave, satindriyaṁ? ",
  "sn48:10.3.2_0": "Idha, bhikkhave, ariyasāvako satimā hoti paramena satinepakkena samannāgato, cirakatampi cirabhāsitampi saritā anussaritā. ",
  "sn48:10.3.3_0": "So kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn48:10.3.4_0": "vedanāsu …pe… ",
  "sn48:10.3.5_0": "citte …pe… ",
  "sn48:10.3.6_0": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn48:10.3.7_0": "idaṁ vuccati, bhikkhave, satindriyaṁ. ",
  "sn48:10.4.1_0": "Katamañca, bhikkhave, samādhindriyaṁ? ",
  "sn48:10.4.2_0": "Idha, bhikkhave, ariyasāvako vossaggārammaṇaṁ karitvā labhati samādhiṁ, labhati cittassa ekaggataṁ. ",
  "sn48:10.4.3_0": "So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn48:10.4.4_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn48:10.4.5_0": "Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati. ",
  "sn48:10.4.6_0": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—",
  "sn48:10.4.7_0": "idaṁ vuccati, bhikkhave, samādhindriyaṁ. ",
  "sn48:10.5.1_0": "Katamañca, bhikkhave, paññindriyaṁ? ",
  "sn48:10.5.2_0": "Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya, sammā dukkhakkhayagāminiyā. ",
  "sn48:10.5.3_0": "So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti—",
  "sn48:10.5.4_0": "idaṁ vuccati, bhikkhave, paññindriyaṁ. ",
  "sn48:10.5.5_0": "Imāni kho, bhikkhave, pañcindriyānī”ti. ",
  "sn48:10.5.6_0": "Dasamaṁ. ",
  "sn48:10.5.7_0": "Suddhikavaggo paṭhamo. ",
  "sn48:10.6.0_0": "Tassuddānaṁ",
  "sn48:10.6.1_0": "Suddhikañceva dve sotā, ",
  "sn48:10.6.2_0": "arahantā apare duve; ",
  "sn48:10.6.3_0": "Samaṇabrāhmaṇā daṭṭhabbaṁ, ",
  "sn48:10.6.4_0": "vibhaṅgā apare duveti. ",
  "sn48:11.0.1_0": "Saṁyutta Nikāya 48 ",
  "sn48:11.0.2_0": "2. Mudutaravagga ",
  "sn48:11.0.3_0": "11. Paṭilābhasutta ",
  "sn48:11.1.1_0": "“Pañcimāni, bhikkhave, indriyāni. ",
  "sn48:11.1.2_0": "Katamāni pañca? ",
  "sn48:11.1.3_0": "Saddhindriyaṁ …pe… paññindriyaṁ …pe…. ",
  "sn48:11.1.4_0": "Katamañca, bhikkhave, saddhindriyaṁ? ",
  "sn48:11.1.5_0": "Idha, bhikkhave, ariyasāvako saddho hoti, saddahati tathāgatassa bodhiṁ: ",
  "sn48:11.1.6_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti—",
  "sn48:11.1.7_0": "idaṁ vuccati, bhikkhave, saddhindriyaṁ. ",
  "sn48:11.2.1_0": "Katamañca, bhikkhave, vīriyindriyaṁ? ",
  "sn48:11.2.2_0": "Yaṁ kho, bhikkhave, cattāro sammappadhāne ārabbha vīriyaṁ paṭilabhati—",
  "sn48:11.2.3_0": "idaṁ vuccati, bhikkhave, vīriyindriyaṁ. ",
  "sn48:11.3.1_0": "Katamañca, bhikkhave, satindriyaṁ? ",
  "sn48:11.3.2_0": "Yaṁ kho, bhikkhave, cattāro satipaṭṭhāne ārabbha satiṁ paṭilabhati—",
  "sn48:11.3.3_0": "idaṁ vuccati, bhikkhave, satindriyaṁ. ",
  "sn48:11.4.1_0": "Katamañca, bhikkhave, samādhindriyaṁ? ",
  "sn48:11.4.2_0": "Idha, bhikkhave, ariyasāvako vossaggārammaṇaṁ karitvā labhati samādhiṁ, labhati cittassa ekaggataṁ—",
  "sn48:11.4.3_0": "idaṁ vuccati, bhikkhave, samādhindriyaṁ. ",
  "sn48:11.5.1_0": "Katamañca, bhikkhave, paññindriyaṁ? ",
  "sn48:11.5.2_0": "Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā—",
  "sn48:11.5.3_0": "idaṁ vuccati, bhikkhave, paññindriyaṁ. ",
  "sn48:11.5.4_0": "Imāni kho, bhikkhave, pañcindriyānī”ti. ",
  "sn48:11.5.5_0": "Paṭhamaṁ. ",
  "sn48:12.0.1_0": "Saṁyutta Nikāya 48 ",
  "sn48:12.0.2_0": "2. Mudutaravagga ",
  "sn48:12.0.3_0": "12. Paṭhamasaṅkhittasutta ",
  "sn48:12.1.1_0": "“Pañcimāni, bhikkhave, indriyāni. ",
  "sn48:12.1.2_0": "Katamāni pañca? ",
  "sn48:12.1.3_0": "Saddhindriyaṁ …pe… paññindriyaṁ—",
  "sn48:12.1.4_0": "imāni kho, bhikkhave, pañcindriyāni. ",
  "sn48:12.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hotī”ti. ",
  "sn48:12.1.6_0": "Dutiyaṁ. ",
  "sn48:13.0.1_0": "Saṁyutta Nikāya 48 ",
  "sn48:13.0.2_0": "2. Mudutaravagga ",
  "sn48:13.0.3_0": "13. Dutiyasaṅkhittasutta ",
  "sn48:13.1.1_0": "“Pañcimāni, bhikkhave, indriyāni. ",
  "sn48:13.1.2_0": "Katamāni pañca? ",
  "sn48:13.1.3_0": "Saddhindriyaṁ …pe… paññindriyaṁ—",
  "sn48:13.1.4_0": "imāni kho, bhikkhave, pañcindriyāni. ",
  "sn48:13.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. ",
  "sn48:13.1.6_0": "Iti kho, bhikkhave, indriyavemattatā phalavemattatā hoti, phalavemattatā puggalavemattatā”ti. ",
  "sn48:13.1.7_0": "Tatiyaṁ. ",
  "sn48:14.0.1_0": "Saṁyutta Nikāya 48 ",
  "sn48:14.0.2_0": "2. Mudutaravagga ",
  "sn48:14.0.3_0": "14. Tatiyasaṅkhittasutta ",
  "sn48:14.1.1_0": "“Pañcimāni, bhikkhave, indriyāni. ",
  "sn48:14.1.2_0": "Katamāni pañca? ",
  "sn48:14.1.3_0": "Saddhindriyaṁ …pe… paññindriyaṁ—",
  "sn48:14.1.4_0": "imāni kho, bhikkhave, pañcindriyāni. ",
  "sn48:14.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. ",
  "sn48:14.1.6_0": "Iti kho, bhikkhave, paripūraṁ paripūrakārī ārādheti, padesaṁ padesakārī ārādheti. ",
  "sn48:14.1.7_0": "‘Avañjhāni tvevāhaṁ, bhikkhave, pañcindriyānī’ti vadāmī”ti. ",
  "sn48:14.1.8_0": "Catutthaṁ. ",
  "sn48:15.0.1_0": "Saṁyutta Nikāya 48 ",
  "sn48:15.0.2_0": "2. Mudutaravagga ",
  "sn48:15.0.3_0": "15. Paṭhamavitthārasutta ",
  "sn48:15.1.1_0": "“Pañcimāni, bhikkhave, indriyāni. ",
  "sn48:15.1.2_0": "Katamāni pañca? ",
  "sn48:15.1.3_0": "Saddhindriyaṁ …pe… paññindriyaṁ—",
  "sn48:15.1.4_0": "imāni kho, bhikkhave, pañcindriyāni. ",
  "sn48:15.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṁsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hotī”ti. ",
  "sn48:15.1.6_0": "Pañcamaṁ. ",
  "sn48:16.0.1_0": "Saṁyutta Nikāya 48 ",
  "sn48:16.0.2_0": "2. Mudutaravagga ",
  "sn48:16.0.3_0": "16. Dutiyavitthārasutta ",
  "sn48:16.1.1_0": "“Pañcimāni, bhikkhave, indriyāni. ",
  "sn48:16.1.2_0": "Katamāni pañca? ",
  "sn48:16.1.3_0": "Saddhindriyaṁ …pe… paññindriyaṁ—",
  "sn48:16.1.4_0": "imāni kho, bhikkhave, pañcindriyāni. ",
  "sn48:16.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṁsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. ",
  "sn48:16.1.6_0": "Iti kho, bhikkhave, indriyavemattatā phalavemattatā hoti, phalavemattatā puggalavemattatā hotī”ti. ",
  "sn48:16.1.7_0": "Chaṭṭhaṁ. ",
  "sn48:17.0.1_0": "Saṁyutta Nikāya 48 ",
  "sn48:17.0.2_0": "2. Mudutaravagga ",
  "sn48:17.0.3_0": "17. Tatiyavitthārasutta ",
  "sn48:17.1.1_0": "“Pañcimāni, bhikkhave, indriyāni. ",
  "sn48:17.1.2_0": "Katamāni pañca? ",
  "sn48:17.1.3_0": "Saddhindriyaṁ …pe… paññindriyaṁ—",
  "sn48:17.1.4_0": "imāni kho, bhikkhave, pañcindriyāni. ",
  "sn48:17.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṁsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. ",
  "sn48:17.1.6_0": "Iti kho, bhikkhave, paripūraṁ paripūrakārī ārādheti, padesaṁ padesakārī ārādheti. ",
  "sn48:17.1.7_0": "‘Avañjhāni tvevāhaṁ, bhikkhave, pañcindriyānī’ti vadāmī”ti. ",
  "sn48:17.1.8_0": "Sattamaṁ. ",
  "sn48:18.0.1_0": "Saṁyutta Nikāya 48 ",
  "sn48:18.0.2_0": "2. Mudutaravagga ",
  "sn48:18.0.3_0": "18. Paṭipannasutta ",
  "sn48:18.1.1_0": "“Pañcimāni, bhikkhave, indriyāni. ",
  "sn48:18.1.2_0": "Katamāni pañca? ",
  "sn48:18.1.3_0": "Saddhindriyaṁ …pe… paññindriyaṁ—",
  "sn48:18.1.4_0": "imāni kho, bhikkhave, pañcindriyāni. ",
  "sn48:18.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi arahattaphalasacchikiriyāya paṭipanno hoti, tato mudutarehi anāgāmī hoti, tato mudutarehi anāgāmiphalasacchikiriyāya paṭipanno hoti, tato mudutarehi sakadāgāmī hoti, tato mudutarehi sakadāgāmiphalasacchikiriyāya paṭipanno hoti, tato mudutarehi sotāpanno hoti, tato mudutarehi sotāpattiphalasacchikiriyāya paṭipanno hoti. ",
  "sn48:18.1.6_0": "Yassa kho, bhikkhave, imāni pañcindriyāni sabbena sabbaṁ sabbathā sabbaṁ natthi, tamahaṁ ‘bāhiro puthujjanapakkhe ṭhito’ti vadāmī”ti. ",
  "sn48:18.1.7_0": "Aṭṭhamaṁ. ",
  "sn48:19.0.1_0": "Saṁyutta Nikāya 48 ",
  "sn48:19.0.2_0": "2. Mudutaravagga ",
  "sn48:19.0.3_0": "19. Sampannasutta ",
  "sn48:19.1.1_0": "Atha kho aññataro bhikkhu yena bhagavā tenupasaṅkami;",
  "sn48:19.1.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn48:19.1.1_2": "Ekamantaṁ nisinno kho so bhikkhu bhagavantaṁ etadavoca:",
  "sn48:19.2.1_0": "“‘Indriyasampanno, indriyasampanno’ti, bhante, vuccati. ",
  "sn48:19.2.2_0": "Kittāvatā nu kho, bhante, indriyasampanno hotī”ti? ",
  "sn48:19.2.3_0": "“Idha, bhikkhu, bhikkhu saddhindriyaṁ bhāveti upasamagāmiṁ sambodhagāmiṁ, vīriyindriyaṁ bhāveti upasamagāmiṁ sambodhagāmiṁ, satindriyaṁ bhāveti upasamagāmiṁ sambodhagāmiṁ, samādhindriyaṁ bhāveti upasamagāmiṁ sambodhagāmiṁ, paññindriyaṁ bhāveti upasamagāmiṁ sambodhagāmiṁ. ",
  "sn48:19.2.4_0": "Ettāvatā kho, bhikkhu, bhikkhu indriyasampanno hotī”ti. ",
  "sn48:19.2.5_0": "Navamaṁ. ",
  "sn48:20.0.1_0": "Saṁyutta Nikāya 48 ",
  "sn48:20.0.2_0": "2. Mudutaravagga ",
  "sn48:20.0.3_0": "20. Āsavakkhayasutta ",
  "sn48:20.1.1_0": "“Pañcimāni, bhikkhave, indriyāni. ",
  "sn48:20.1.2_0": "Katamāni pañca? ",
  "sn48:20.1.3_0": "Saddhindriyaṁ …pe… paññindriyaṁ—",
  "sn48:20.1.4_0": "imāni kho, bhikkhave, pañcindriyāni. ",
  "sn48:20.1.5_0": "Imesaṁ kho, bhikkhave, pañcannaṁ indriyānaṁ bhāvitattā bahulīkatattā bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. ",
  "sn48:20.1.6_0": "Dasamaṁ. ",
  "sn48:20.1.7_0": "Mudutaravaggo dutiyo. ",
  "sn48:20.2.0_0": "Tassuddānaṁ",
  "sn48:20.2.1_0": "Paṭilābho tayo saṅkhittā, ",
  "sn48:20.2.2_0": "vitthārā apare tayo; ",
  "sn48:20.2.3_0": "Paṭipanno ca sampanno, ",
  "sn48:20.2.4_0": "dasamaṁ āsavakkhayanti. ",
  "sn48:21.0.1_0": "Saṁyutta Nikāya 48 ",
  "sn48:21.0.2_0": "3. Chaḷindriyavagga ",
  "sn48:21.0.3_0": "21. Punabbhavasutta ",
  "sn48:21.1.1_0": "“Pañcimāni, bhikkhave, indriyāni. ",
  "sn48:21.1.2_0": "Katamāni pañca? ",
  "sn48:21.1.3_0": "Saddhindriyaṁ …pe… paññindriyaṁ. ",
  "sn48:21.1.4_0": "Yāvakīvañcāhaṁ, bhikkhave, imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ nābbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. ",
  "sn48:21.1.5_0": "Yato ca khvāhaṁ, bhikkhave, imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. ",
  "sn48:21.1.6_0": "Ñāṇañca pana me dassanaṁ udapādi: ",
  "sn48:21.1.7_0": "‘akuppā me vimutti, ayamantimā jāti, natthi dāni punabbhavo’”ti. ",
  "sn48:21.1.8_0": "Paṭhamaṁ. ",
  "sn48:22.0.1_0": "Saṁyutta Nikāya 48 ",
  "sn48:22.0.2_0": "3. Chaḷindriyavagga ",
  "sn48:22.0.3_0": "22. Jīvitindriyasutta ",
  "sn48:22.1.1_0": "“Tīṇimāni, bhikkhave, indriyāni. ",
  "sn48:22.1.2_0": "Katamāni tīṇi? ",
  "sn48:22.1.3_0": "Itthindriyaṁ, purisindriyaṁ, jīvitindriyaṁ—",
  "sn48:22.1.4_0": "imāni kho, bhikkhave, tīṇi indriyānī”ti. ",
  "sn48:22.1.5_0": "Dutiyaṁ. ",
  "sn48:23.0.1_0": "Saṁyutta Nikāya 48 ",
  "sn48:23.0.2_0": "3. Chaḷindriyavagga ",
  "sn48:23.0.3_0": "23. Aññindriyasutta ",
  "sn48:23.1.1_0": "“Tīṇimāni, bhikkhave, indriyāni. ",
  "sn48:23.1.2_0": "Katamāni tīṇi? ",
  "sn48:23.1.3_0": "Anaññātaññassāmītindriyaṁ, aññindriyaṁ, aññātāvindriyaṁ—",
  "sn48:23.1.4_0": "imāni kho, bhikkhave, tīṇi indriyānī”ti. ",
  "sn48:23.1.5_0": "Tatiyaṁ. ",
  "sn48:24.0.1_0": "Saṁyutta Nikāya 48 ",
  "sn48:24.0.2_0": "3. Chaḷindriyavagga ",
  "sn48:24.0.3_0": "24. Ekabījīsutta ",
  "sn48:24.1.1_0": "“Pañcimāni, bhikkhave, indriyāni. ",
  "sn48:24.1.2_0": "Katamāni pañca? ",
  "sn48:24.1.3_0": "Saddhindriyaṁ …pe… paññindriyaṁ—",
  "sn48:24.1.4_0": "imāni kho, bhikkhave, pañcindriyāni. ",
  "sn48:24.1.5_0": "Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṁsoto hoti akaniṭṭhagāmī, tato mudutarehi sakadāgāmī hoti, tato mudutarehi ekabījī hoti, tato mudutarehi kolaṅkolo hoti, tato mudutarehi sattakkhattuparamo hoti, tato mudutarehi dhammānusārī hoti, tato mudutarehi saddhānusārī hotī”ti. ",
  "sn48:24.1.6_0": "Catutthaṁ. ",
  "sn48:25.0.1_0": "Saṁyutta Nikāya 48 ",
  "sn48:25.0.2_0": "3. Chaḷindriyavagga ",
  "sn48:25.0.3_0": "25. Suddhakasutta ",
  "sn48:25.1.1_0": "“Chayimāni, bhikkhave, indriyāni. ",
  "sn48:25.1.2_0": "Katamāni cha? ",
  "sn48:25.1.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ—",
  "sn48:25.1.4_0": "imāni kho, bhikkhave, cha indriyānī”ti. ",
  "sn48:25.1.5_0": "Pañcamaṁ. ",
  "sn48:26.0.1_0": "Saṁyutta Nikāya 48 ",
  "sn48:26.0.2_0": "3. Chaḷindriyavagga ",
  "sn48:26.0.3_0": "26. Sotāpannasutta ",
  "sn48:26.1.1_0": "“Chayimāni, bhikkhave, indriyāni. ",
  "sn48:26.1.2_0": "Katamāni cha? ",
  "sn48:26.1.3_0": "Cakkhundriyaṁ …pe… manindriyaṁ. ",
  "sn48:26.1.4_0": "Yato kho, bhikkhave, ariyasāvako imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti—",
  "sn48:26.1.5_0": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyaṇo”ti. ",
  "sn48:26.1.6_0": "Chaṭṭhaṁ. ",
  "sn48:27.0.1_0": "Saṁyutta Nikāya 48 ",
  "sn48:27.0.2_0": "3. Chaḷindriyavagga ",
  "sn48:27.0.3_0": "27. Arahantasutta ",
  "sn48:27.1.1_0": "“Chayimāni, bhikkhave, indriyāni. ",
  "sn48:27.1.2_0": "Katamāni cha? ",
  "sn48:27.1.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ. ",
  "sn48:27.1.4_0": "Yato kho, bhikkhave, bhikkhu imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti—",
  "sn48:27.1.5_0": "ayaṁ vuccati, bhikkhave, ‘bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto’”ti. ",
  "sn48:27.1.6_0": "Sattamaṁ. ",
  "sn48:28.0.1_0": "Saṁyutta Nikāya 48 ",
  "sn48:28.0.2_0": "3. Chaḷindriyavagga ",
  "sn48:28.0.3_0": "28. Sambuddhasutta ",
  "sn48:28.1.1_0": "“Chayimāni, bhikkhave, indriyāni. ",
  "sn48:28.1.2_0": "Katamāni cha? ",
  "sn48:28.1.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ. ",
  "sn48:28.1.4_0": "Yāvakīvañcāhaṁ, bhikkhave, imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ nābbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. ",
  "sn48:28.1.5_0": "Yato ca khvāhaṁ, bhikkhave, imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. ",
  "sn48:28.1.6_0": "Ñāṇañca pana me dassanaṁ udapādi: ",
  "sn48:28.1.7_0": "‘akuppā me vimutti, ayamantimā jāti, natthi dāni punabbhavo’”ti. ",
  "sn48:28.1.8_0": "Aṭṭhamaṁ. ",
  "sn48:29.0.1_0": "Saṁyutta Nikāya 48 ",
  "sn48:29.0.2_0": "3. Chaḷindriyavagga ",
  "sn48:29.0.3_0": "29. Paṭhamasamaṇabrāhmaṇasutta ",
  "sn48:29.1.1_0": "“Chayimāni, bhikkhave, indriyāni. ",
  "sn48:29.1.2_0": "Katamāni cha? ",
  "sn48:29.1.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ. ",
  "sn48:29.1.4_0": "Ye hi keci, bhikkhave, samaṇā vā brāhmaṇā vā imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti, ",
  "sn48:29.1.5_0": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn48:29.1.6_0": "Ye ca kho keci, bhikkhave, samaṇā vā brāhmaṇā vā imesaṁ channaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānanti, ",
  "sn48:29.1.7_0": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn48:29.1.8_0": "Navamaṁ. ",
  "sn48:30.0.1_0": "Saṁyutta Nikāya 48 ",
  "sn48:30.0.2_0": "3. Chaḷindriyavagga ",
  "sn48:30.0.3_0": "30. Dutiyasamaṇabrāhmaṇasutta ",
  "sn48:30.1.1_0": "“Ye hi keci, bhikkhave, samaṇā vā brāhmaṇā vā cakkhundriyaṁ nappajānanti, cakkhundriyasamudayaṁ nappajānanti, cakkhundriyanirodhaṁ nappajānanti, cakkhundriyanirodhagāminiṁ paṭipadaṁ nappajānanti; ",
  "sn48:30.1.2_0": "sotindriyaṁ …pe… ",
  "sn48:30.1.3_0": "ghānindriyaṁ …pe… ",
  "sn48:30.1.4_0": "jivhindriyaṁ …pe… ",
  "sn48:30.1.5_0": "kāyindriyaṁ …pe… ",
  "sn48:30.1.6_0": "manindriyaṁ nappajānanti, manindriyasamudayaṁ nappajānanti, manindriyanirodhaṁ nappajānanti, manindriyanirodhagāminiṁ paṭipadaṁ nappajānanti. ",
  "sn48:30.1.7_0": "Na me te, bhikkhave …pe… sayaṁ abhiññā sacchikatvā upasampajja viharanti. ",
  "sn48:30.2.1_0": "Ye ca kho keci, bhikkhave, samaṇā vā brāhmaṇā vā cakkhundriyaṁ pajānanti, cakkhundriyasamudayaṁ pajānanti, cakkhundriyanirodhaṁ pajānanti, cakkhundriyanirodhagāminiṁ paṭipadaṁ pajānanti, ",
  "sn48:30.2.2_0": "sotindriyaṁ …pe… ",
  "sn48:30.2.3_0": "ghānindriyaṁ …pe… ",
  "sn48:30.2.4_0": "jivhindriyaṁ …pe… ",
  "sn48:30.2.5_0": "kāyindriyaṁ …pe… ",
  "sn48:30.2.6_0": "manindriyaṁ pajānanti, manindriyasamudayaṁ pajānanti, manindriyanirodhaṁ pajānanti, manindriyanirodhagāminiṁ paṭipadaṁ pajānanti, ",
  "sn48:30.2.7_0": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn48:30.2.8_0": "Dasamaṁ. ",
  "sn48:30.2.9_0": "Chaḷindriyavaggo tatiyo. ",
  "sn48:30.3.0_0": "Tassuddānaṁ",
  "sn48:30.3.1_0": "Punabbhavo jīvitaññāya, ",
  "sn48:30.3.2_0": "ekabījī ca suddhakaṁ; ",
  "sn48:30.3.3_0": "Soto arahasambuddho, ",
  "sn48:30.3.4_0": "dve ca samaṇabrāhmaṇāti. ",
  "sn48:31.0.1_0": "Saṁyutta Nikāya 48 ",
  "sn48:31.0.2_0": "4. Sukhindriyavagga ",
  "sn48:31.0.3_0": "31. Suddhikasutta ",
  "sn48:31.1.1_0": "“Pañcimāni, bhikkhave, indriyāni. ",
  "sn48:31.1.2_0": "Katamāni pañca? ",
  "sn48:31.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ—",
  "sn48:31.1.4_0": "imāni kho, bhikkhave, pañcindriyānī”ti. ",
  "sn48:31.1.5_0": "Paṭhamaṁ. ",
  "sn48:32.0.1_0": "Saṁyutta Nikāya 48 ",
  "sn48:32.0.2_0": "4. Sukhindriyavagga ",
  "sn48:32.0.3_0": "32. Sotāpannasutta ",
  "sn48:32.1.1_0": "“Pañcimāni, bhikkhave, indriyāni. ",
  "sn48:32.1.2_0": "Katamāni pañca? ",
  "sn48:32.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:32.1.4_0": "Yato kho, bhikkhave, ariyasāvako imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti—",
  "sn48:32.1.5_0": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyaṇo”ti. ",
  "sn48:32.1.6_0": "Dutiyaṁ. ",
  "sn48:33.0.1_0": "Saṁyutta Nikāya 48 ",
  "sn48:33.0.2_0": "4. Sukhindriyavagga ",
  "sn48:33.0.3_0": "33. Arahantasutta ",
  "sn48:33.1.1_0": "“Pañcimāni, bhikkhave, indriyāni. ",
  "sn48:33.1.2_0": "Katamāni pañca? ",
  "sn48:33.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:33.1.4_0": "Yato kho, bhikkhave, bhikkhu imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti—",
  "sn48:33.1.5_0": "ayaṁ vuccati, bhikkhave, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto”ti. ",
  "sn48:33.1.6_0": "Tatiyaṁ. ",
  "sn48:34.0.1_0": "Saṁyutta Nikāya 48 ",
  "sn48:34.0.2_0": "4. Sukhindriyavagga ",
  "sn48:34.0.3_0": "34. Paṭhamasamaṇabrāhmaṇasutta ",
  "sn48:34.1.1_0": "“Pañcimāni, bhikkhave, indriyāni. ",
  "sn48:34.1.2_0": "Katamāni pañca? ",
  "sn48:34.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:34.1.4_0": "Ye hi keci, bhikkhave, samaṇā vā brāhmaṇā vā imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti, ",
  "sn48:34.1.5_0": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn48:34.2.1_0": "Ye ca kho keci, bhikkhave, samaṇā vā brāhmaṇā vā imesaṁ pañcannaṁ indriyānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānanti, ",
  "sn48:34.2.2_0": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn48:34.2.3_0": "Catutthaṁ. ",
  "sn48:35.0.1_0": "Saṁyutta Nikāya 48 ",
  "sn48:35.0.2_0": "4. Sukhindriyavagga ",
  "sn48:35.0.3_0": "35. Dutiyasamaṇabrāhmaṇasutta ",
  "sn48:35.1.1_0": "“Pañcimāni, bhikkhave, indriyāni. ",
  "sn48:35.1.2_0": "Katamāni pañca? ",
  "sn48:35.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:35.1.4_0": "Ye hi keci, bhikkhave, samaṇā vā brāhmaṇā vā sukhindriyaṁ nappajānanti, sukhindriyasamudayaṁ nappajānanti, sukhindriyanirodhaṁ nappajānanti, sukhindriyanirodhagāminiṁ paṭipadaṁ nappajānanti; ",
  "sn48:35.1.5_0": "dukkhindriyaṁ nappajānanti …pe… ",
  "sn48:35.1.6_0": "somanassindriyaṁ nappajānanti …pe… ",
  "sn48:35.1.7_0": "domanassindriyaṁ nappajānanti …pe… ",
  "sn48:35.1.8_0": "upekkhindriyaṁ nappajānanti, upekkhindriyasamudayaṁ nappajānanti, upekkhindriyanirodhaṁ nappajānanti, upekkhindriyanirodhagāminiṁ paṭipadaṁ nappajānanti; ",
  "sn48:35.1.9_0": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn48:35.2.1_0": "Ye ca kho keci, bhikkhave, samaṇā vā brāhmaṇā vā sukhindriyaṁ pajānanti, sukhindriyasamudayaṁ pajānanti, sukhindriyanirodhaṁ pajānanti, sukhindriyanirodhagāminiṁ paṭipadaṁ pajānanti; ",
  "sn48:35.2.2_0": "dukkhindriyaṁ pajānanti …pe… ",
  "sn48:35.2.3_0": "somanassindriyaṁ pajānanti …pe… ",
  "sn48:35.2.4_0": "domanassindriyaṁ pajānanti …pe… ",
  "sn48:35.2.5_0": "upekkhindriyaṁ pajānanti, upekkhindriyasamudayaṁ pajānanti, upekkhindriyanirodhaṁ pajānanti, upekkhindriyanirodhagāminiṁ paṭipadaṁ pajānanti, ",
  "sn48:35.2.6_0": "te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn48:35.2.7_0": "Pañcamaṁ. ",
  "sn48:36.0.1_0": "Saṁyutta Nikāya 48 ",
  "sn48:36.0.2_0": "4. Sukhindriyavagga ",
  "sn48:36.0.3_0": "36. Paṭhamavibhaṅgasutta ",
  "sn48:36.1.1_0": "“Pañcimāni, bhikkhave, indriyāni. ",
  "sn48:36.1.2_0": "Katamāni pañca? ",
  "sn48:36.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:36.2.1_0": "Katamañca, bhikkhave, sukhindriyaṁ? ",
  "sn48:36.2.2_0": "Yaṁ kho, bhikkhave, kāyikaṁ sukhaṁ, kāyikaṁ sātaṁ, kāyasamphassajaṁ sukhaṁ sātaṁ vedayitaṁ—",
  "sn48:36.2.3_0": "idaṁ vuccati, bhikkhave, sukhindriyaṁ. ",
  "sn48:36.3.1_0": "Katamañca, bhikkhave, dukkhindriyaṁ? ",
  "sn48:36.3.2_0": "Yaṁ kho, bhikkhave, kāyikaṁ dukkhaṁ, kāyikaṁ asātaṁ, kāyasamphassajaṁ dukkhaṁ asātaṁ vedayitaṁ—",
  "sn48:36.3.3_0": "idaṁ vuccati, bhikkhave, dukkhindriyaṁ. ",
  "sn48:36.4.1_0": "Katamañca, bhikkhave, somanassindriyaṁ? ",
  "sn48:36.4.2_0": "Yaṁ kho, bhikkhave, cetasikaṁ sukhaṁ, cetasikaṁ sātaṁ, manosamphassajaṁ sukhaṁ sātaṁ vedayitaṁ—",
  "sn48:36.4.3_0": "idaṁ vuccati, bhikkhave, somanassindriyaṁ. ",
  "sn48:36.5.1_0": "Katamañca, bhikkhave, domanassindriyaṁ? ",
  "sn48:36.5.2_0": "Yaṁ kho, bhikkhave, cetasikaṁ dukkhaṁ, cetasikaṁ asātaṁ, manosamphassajaṁ dukkhaṁ asātaṁ vedayitaṁ—",
  "sn48:36.5.3_0": "idaṁ vuccati, bhikkhave, domanassindriyaṁ. ",
  "sn48:36.6.1_0": "Katamañca, bhikkhave, upekkhindriyaṁ? ",
  "sn48:36.6.2_0": "Yaṁ kho, bhikkhave, kāyikaṁ vā cetasikaṁ vā nevasātaṁ nāsātaṁ vedayitaṁ—",
  "sn48:36.6.3_0": "idaṁ vuccati, bhikkhave, upekkhindriyaṁ. ",
  "sn48:36.6.4_0": "Imāni kho, bhikkhave, pañcindriyānī”ti. ",
  "sn48:36.6.5_0": "Chaṭṭhaṁ. ",
  "sn48:37.0.1_0": "Saṁyutta Nikāya 48 ",
  "sn48:37.0.2_0": "4. Sukhindriyavagga ",
  "sn48:37.0.3_0": "37. Dutiyavibhaṅgasutta ",
  "sn48:37.1.1_0": "“Pañcimāni, bhikkhave, indriyāni. ",
  "sn48:37.1.2_0": "Katamāni pañca? ",
  "sn48:37.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:37.2.1_0": "Katamañca, bhikkhave, sukhindriyaṁ? ",
  "sn48:37.2.2_0": "Yaṁ kho, bhikkhave, kāyikaṁ sukhaṁ, kāyikaṁ sātaṁ, kāyasamphassajaṁ sukhaṁ sātaṁ vedayitaṁ—",
  "sn48:37.2.3_0": "idaṁ vuccati, bhikkhave, sukhindriyaṁ. ",
  "sn48:37.3.1_0": "Katamañca, bhikkhave, dukkhindriyaṁ? ",
  "sn48:37.3.2_0": "Yaṁ kho, bhikkhave, kāyikaṁ dukkhaṁ, kāyikaṁ asātaṁ, kāyasamphassajaṁ dukkhaṁ asātaṁ vedayitaṁ—",
  "sn48:37.3.3_0": "idaṁ vuccati, bhikkhave, dukkhindriyaṁ. ",
  "sn48:37.4.1_0": "Katamañca, bhikkhave, somanassindriyaṁ? ",
  "sn48:37.4.2_0": "Yaṁ kho, bhikkhave, cetasikaṁ sukhaṁ, cetasikaṁ sātaṁ, manosamphassajaṁ sukhaṁ sātaṁ vedayitaṁ—",
  "sn48:37.4.3_0": "idaṁ vuccati, bhikkhave, somanassindriyaṁ. ",
  "sn48:37.5.1_0": "Katamañca, bhikkhave, domanassindriyaṁ? ",
  "sn48:37.5.2_0": "Yaṁ kho, bhikkhave, cetasikaṁ dukkhaṁ, cetasikaṁ asātaṁ, manosamphassajaṁ dukkhaṁ asātaṁ vedayitaṁ—",
  "sn48:37.5.3_0": "idaṁ vuccati, bhikkhave, domanassindriyaṁ. ",
  "sn48:37.6.1_0": "Katamañca, bhikkhave, upekkhindriyaṁ? ",
  "sn48:37.6.2_0": "Yaṁ kho, bhikkhave, kāyikaṁ vā cetasikaṁ vā nevasātaṁ nāsātaṁ vedayitaṁ—",
  "sn48:37.6.3_0": "idaṁ vuccati, bhikkhave, upekkhindriyaṁ. ",
  "sn48:37.7.1_0": "Tatra, bhikkhave, yañca sukhindriyaṁ yañca somanassindriyaṁ, sukhā sā vedanā daṭṭhabbā. ",
  "sn48:37.7.2_0": "Tatra, bhikkhave, yañca dukkhindriyaṁ yañca domanassindriyaṁ, dukkhā sā vedanā daṭṭhabbā. ",
  "sn48:37.7.3_0": "Tatra, bhikkhave, yadidaṁ upekkhindriyaṁ, adukkhamasukhā sā vedanā daṭṭhabbā. ",
  "sn48:37.7.4_0": "Imāni kho, bhikkhave, pañcindriyānī”ti. ",
  "sn48:37.7.5_0": "Sattamaṁ. ",
  "sn48:38.0.1_0": "Saṁyutta Nikāya 48 ",
  "sn48:38.0.2_0": "4. Sukhindriyavagga ",
  "sn48:38.0.3_0": "38. Tatiyavibhaṅgasutta ",
  "sn48:38.1.1_0": "“Pañcimāni, bhikkhave, indriyāni. ",
  "sn48:38.1.2_0": "Katamāni pañca? ",
  "sn48:38.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:38.2.1_0": "Katamañca, bhikkhave, sukhindriyaṁ? ",
  "sn48:38.2.2_0": "Yaṁ kho, bhikkhave, kāyikaṁ sukhaṁ, kāyikaṁ sātaṁ, kāyasamphassajaṁ sukhaṁ sātaṁ vedayitaṁ—",
  "sn48:38.2.3_0": "idaṁ vuccati, bhikkhave, sukhindriyaṁ. ",
  "sn48:38.3.1_0": "Katamañca, bhikkhave, dukkhindriyaṁ? ",
  "sn48:38.3.2_0": "Yaṁ kho, bhikkhave, kāyikaṁ dukkhaṁ, kāyikaṁ asātaṁ, kāyasamphassajaṁ dukkhaṁ asātaṁ vedayitaṁ—",
  "sn48:38.3.3_0": "idaṁ vuccati, bhikkhave, dukkhindriyaṁ. ",
  "sn48:38.4.1_0": "Katamañca, bhikkhave, somanassindriyaṁ? ",
  "sn48:38.4.2_0": "Yaṁ kho, bhikkhave, cetasikaṁ sukhaṁ, cetasikaṁ sātaṁ, manosamphassajaṁ sukhaṁ sātaṁ vedayitaṁ—",
  "sn48:38.4.3_0": "idaṁ vuccati, bhikkhave, somanassindriyaṁ. ",
  "sn48:38.5.1_0": "Katamañca, bhikkhave, domanassindriyaṁ? ",
  "sn48:38.5.2_0": "Yaṁ kho, bhikkhave, cetasikaṁ dukkhaṁ, cetasikaṁ asātaṁ, manosamphassajaṁ dukkhaṁ asātaṁ vedayitaṁ—",
  "sn48:38.5.3_0": "idaṁ vuccati, bhikkhave, domanassindriyaṁ. ",
  "sn48:38.6.1_0": "Katamañca, bhikkhave, upekkhindriyaṁ? ",
  "sn48:38.6.2_0": "Yaṁ kho, bhikkhave, kāyikaṁ vā cetasikaṁ vā neva sātaṁ nāsātaṁ vedayitaṁ—",
  "sn48:38.6.3_0": "idaṁ vuccati, bhikkhave, upekkhindriyaṁ. ",
  "sn48:38.7.1_0": "Tatra, bhikkhave, yañca sukhindriyaṁ yañca somanassindriyaṁ, sukhā sā vedanā daṭṭhabbā. ",
  "sn48:38.7.2_0": "Tatra, bhikkhave, yañca dukkhindriyaṁ yañca domanassindriyaṁ, dukkhā sā vedanā daṭṭhabbā. ",
  "sn48:38.7.3_0": "Tatra, bhikkhave, yadidaṁ upekkhindriyaṁ, adukkhamasukhā sā vedanā daṭṭhabbā. ",
  "sn48:38.7.4_0": "Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti. ",
  "sn48:38.7.5_0": "Aṭṭhamaṁ. ",
  "sn48:39.0.1_0": "Saṁyutta Nikāya 48 ",
  "sn48:39.0.2_0": "4. Sukhindriyavagga ",
  "sn48:39.0.3_0": "39. Kaṭṭhopamasutta ",
  "sn48:39.1.1_0": "“Pañcimāni, bhikkhave, indriyāni. ",
  "sn48:39.1.2_0": "Katamāni pañca? ",
  "sn48:39.1.3_0": "Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "sn48:39.1.4_0": "Sukhavedaniyaṁ, bhikkhave, phassaṁ paṭicca uppajjati sukhindriyaṁ. ",
  "sn48:39.1.5_0": "So sukhitova samāno ‘sukhitosmī’ti pajānāti. ",
  "sn48:39.1.6_0": "Tasseva sukhavedaniyassa phassassa nirodhā ‘yaṁ tajjaṁ vedayitaṁ sukhavedaniyaṁ phassaṁ paṭicca uppannaṁ sukhindriyaṁ taṁ nirujjhati, taṁ vūpasammatī’ti pajānāti. ",
  "sn48:39.2.1_0": "Dukkhavedaniyaṁ, bhikkhave, phassaṁ paṭicca uppajjati dukkhindriyaṁ. ",
  "sn48:39.2.2_0": "So dukkhitova samāno ‘dukkhitosmī’ti pajānāti. ",
  "sn48:39.2.3_0": "Tasseva dukkhavedaniyassa phassassa nirodhā ‘yaṁ tajjaṁ vedayitaṁ dukkhavedaniyaṁ phassaṁ paṭicca uppannaṁ dukkhindriyaṁ taṁ nirujjhati, taṁ vūpasammatī’ti pajānāti. ",
  "sn48:39.3.1_0": "Somanassavedaniyaṁ, bhikkhave, phassaṁ paṭicca uppajjati somanassindriyaṁ. ",
  "sn48:39.3.2_0": "So sumanova samāno ‘sumanosmī’ti pajānāti. ",
  "sn48:39.3.3_0": "Tasseva somanassavedaniyassa phassassa nirodhā ‘yaṁ tajjaṁ vedayitaṁ somanassavedaniyaṁ phassaṁ paṭicca uppannaṁ somanassindriyaṁ taṁ nirujjhati, taṁ vūpasammatī’ti pajānāti. ",
  "sn48:39.4.1_0": "Domanassavedaniyaṁ, bhikkhave, phassaṁ paṭicca uppajjati domanassindriyaṁ. ",
  "sn48:39.4.2_0": "So dummanova samāno ‘dummanosmī’ti pajānāti. ",
  "sn48:39.4.3_0": "Tasseva domanassavedaniyassa phassassa nirodhā ‘yaṁ tajjaṁ vedayitaṁ domanassavedaniyaṁ phassaṁ paṭicca uppannaṁ domanassindriyaṁ taṁ nirujjhati, taṁ vūpasammatī’ti pajānāti. ",
  "sn48:39.5.1_0": "Upekkhāvedaniyaṁ, bhikkhave, phassaṁ paṭicca uppajjati upekkhindriyaṁ. ",
  "sn48:39.5.2_0": "So upekkhakova samāno ‘upekkhakosmī’ti pajānāti. ",
  "sn48:39.5.3_0": "Tasseva upekkhāvedaniyassa phassassa nirodhā ‘yaṁ tajjaṁ vedayitaṁ upekkhāvedaniyaṁ phassaṁ paṭicca uppannaṁ upekkhindriyaṁ taṁ nirujjhati, taṁ vūpasammatī’ti pajānāti. ",
  "sn48:39.6.1_0": "Seyyathāpi, bhikkhave, dvinnaṁ kaṭṭhānaṁ saṅghaṭṭanasamodhānā usmā jāyati, tejo abhinibbattati;",
  "sn48:39.6.1_1": "tesaṁyeva kaṭṭhānaṁ nānābhāvāvinikkhepā yā tajjā usmā sā nirujjhati sā vūpasammati;",
  "sn48:39.6.2_0": "evameva kho, bhikkhave, sukhavedaniyaṁ phassaṁ paṭicca uppajjati sukhindriyaṁ. ",
  "sn48:39.6.3_0": "So sukhitova samāno ‘sukhitosmī’ti pajānāti. ",
  "sn48:39.6.4_0": "Tasseva sukhavedaniyassa phassassa nirodhā ‘yaṁ tajjaṁ vedayitaṁ sukhavedaniyaṁ phassaṁ paṭicca uppajjati sukhindriyaṁ taṁ nirujjhati, taṁ vūpasammatī’ti pajānāti. ",
  "sn48:39.7.1_0": "Dukkhavedaniyaṁ, bhikkhave, phassaṁ paṭicca …pe… ",
  "sn48:39.7.2_0": "somanassavedaniyaṁ, bhikkhave, phassaṁ paṭicca …pe… ",
  "sn48:39.7.3_0": "domanassavedaniyaṁ, bhikkhave, phassaṁ paṭicca …pe… ",
  "sn48:39.7.4_0": "upekkhāvedaniyaṁ, bhikkhave, phassaṁ paṭicca uppajjati upekkhindriyaṁ. ",
  "sn48:39.7.5_0": "So upekkhakova samāno ‘upekkhakosmī’ti pajānāti. ",
  "sn48:39.7.6_0": "Tasseva upekkhāvedaniyassa phassassa nirodhā ‘yaṁ tajjaṁ vedayitaṁ upekkhāvedaniyaṁ phassaṁ paṭicca uppajjati upekkhindriyaṁ taṁ nirujjhati, taṁ vūpasammatī’ti pajānāti”. ",
  "sn48:39.7.7_0": "Navamaṁ. ",
  "sn48:40.0.1_0": "Saṁyutta Nikāya 48 ",
  "sn48:40.0.2_0": "4. Sukhindriyavagga ",
  "sn48:40.0.3_0": "40. Uppaṭipāṭikasutta ",
  "sn48:40.1.1_0": "“Pañcimāni, bhikkhave, indriyāni. ",
  "sn48:40.1.2_0": "Katamāni pañca? ",
  "sn48:40.1.3_0": "Dukkhindriyaṁ, domanassindriyaṁ, sukhindriyaṁ, somanassindriyaṁ, upekkhindriyaṁ. ",
  "sn48:40.1.4_0": "Idha, bhikkhave, bhikkhuno appamattassa ātāpino pahitattassa viharato uppajjati dukkhindriyaṁ. ",
  "sn48:40.1.5_0": "So evaṁ pajānāti: ",
  "sn48:40.1.6_0": "‘uppannaṁ kho me idaṁ dukkhindriyaṁ, tañca kho sanimittaṁ sanidānaṁ sasaṅkhāraṁ sappaccayaṁ. ",
  "sn48:40.1.7_0": "Tañca animittaṁ anidānaṁ asaṅkhāraṁ appaccayaṁ dukkhindriyaṁ uppajjissatī’ti—netaṁ ṭhānaṁ vijjati. ",
  "sn48:40.1.8_0": "So dukkhindriyañca pajānāti, dukkhindriyasamudayañca pajānāti, dukkhindriyanirodhañca pajānāti, yattha cuppannaṁ dukkhindriyaṁ aparisesaṁ nirujjhati tañca pajānāti. ",
  "sn48:40.1.9_0": "Kattha cuppannaṁ dukkhindriyaṁ aparisesaṁ nirujjhati? ",
  "sn48:40.1.10_0": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati, ",
  "sn48:40.1.11_0": "ettha cuppannaṁ dukkhindriyaṁ aparisesaṁ nirujjhati. ",
  "sn48:40.1.12_0": "Ayaṁ vuccati, bhikkhave, ‘bhikkhu aññāsi dukkhindriyassa nirodhaṁ, tadatthāya cittaṁ upasaṁharati’. ",
  "sn48:40.2.1_0": "Idha pana, bhikkhave, bhikkhuno appamattassa ātāpino pahitattassa viharato uppajjati domanassindriyaṁ. ",
  "sn48:40.2.2_0": "So evaṁ pajānāti: ",
  "sn48:40.2.3_0": "‘uppannaṁ kho me idaṁ domanassindriyaṁ, tañca kho sanimittaṁ sanidānaṁ sasaṅkhāraṁ sappaccayaṁ. ",
  "sn48:40.2.4_0": "tañca animittaṁ anidānaṁ asaṅkhāraṁ appaccayaṁ domanassindriyaṁ uppajjissatī’ti—netaṁ ṭhānaṁ vijjati. ",
  "sn48:40.2.5_0": "So domanassindriyañca pajānāti, domanassindriyasamudayañca pajānāti, domanassindriyanirodhañca pajānāti, yattha cuppannaṁ domanassindriyaṁ aparisesaṁ nirujjhati tañca pajānāti. ",
  "sn48:40.2.6_0": "Kattha cuppannaṁ domanassindriyaṁ aparisesaṁ nirujjhati? ",
  "sn48:40.2.7_0": "Idha, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati, ",
  "sn48:40.2.8_0": "ettha cuppannaṁ domanassindriyaṁ aparisesaṁ nirujjhati. ",
  "sn48:40.2.9_0": "Ayaṁ vuccati, bhikkhave, ‘bhikkhu aññāsi domanassindriyassa nirodhaṁ, tadatthāya cittaṁ upasaṁharati’. ",
  "sn48:40.3.1_0": "Idha pana, bhikkhave, bhikkhuno appamattassa ātāpino pahitattassa viharato uppajjati sukhindriyaṁ. ",
  "sn48:40.3.2_0": "So evaṁ pajānāti: ",
  "sn48:40.3.3_0": "‘uppannaṁ kho me idaṁ sukhindriyaṁ, tañca kho sanimittaṁ sanidānaṁ sasaṅkhāraṁ sappaccayaṁ. ",
  "sn48:40.3.4_0": "tañca animittaṁ anidānaṁ asaṅkhāraṁ appaccayaṁ sukhindriyaṁ uppajjissatī’ti—netaṁ ṭhānaṁ vijjati. ",
  "sn48:40.3.5_0": "So sukhindriyañca pajānāti, sukhindriyasamudayañca pajānāti, sukhindriyanirodhañca pajānāti, yattha cuppannaṁ sukhindriyaṁ aparisesaṁ nirujjhati tañca pajānāti. ",
  "sn48:40.3.6_0": "Kattha cuppannaṁ sukhindriyaṁ aparisesaṁ nirujjhati? ",
  "sn48:40.3.7_0": "Idha, bhikkhave, bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati, ",
  "sn48:40.3.8_0": "ettha cuppannaṁ sukhindriyaṁ aparisesaṁ nirujjhati. ",
  "sn48:40.3.9_0": "Ayaṁ vuccati, bhikkhave, ‘bhikkhu aññāsi sukhindriyassa nirodhaṁ, tadatthāya cittaṁ upasaṁharati’. ",
  "sn48:40.4.1_0": "Idha pana, bhikkhave, bhikkhuno appamattassa ātāpino pahitattassa viharato uppajjati somanassindriyaṁ. ",
  "sn48:40.4.2_0": "So evaṁ pajānāti: ",
  "sn48:40.4.3_0": "‘uppannaṁ kho me idaṁ somanassindriyaṁ, tañca kho sanimittaṁ sanidānaṁ sasaṅkhāraṁ sappaccayaṁ. ",
  "sn48:40.4.4_0": "tañca animittaṁ anidānaṁ asaṅkhāraṁ appaccayaṁ somanassindriyaṁ uppajjissatī’ti—netaṁ ṭhānaṁ vijjati. ",
  "sn48:40.4.5_0": "So somanassindriyañca pajānāti, somanassindriyasamudayañca pajānāti, somanassindriyanirodhañca pajānāti, yattha cuppannaṁ somanassindriyaṁ aparisesaṁ nirujjhati tañca pajānāti. ",
  "sn48:40.4.6_0": "Kattha cuppannaṁ somanassindriyaṁ aparisesaṁ nirujjhati? ",
  "sn48:40.4.7_0": "Idha, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati, ",
  "sn48:40.4.8_0": "ettha cuppannaṁ somanassindriyaṁ aparisesaṁ nirujjhati. ",
  "sn48:40.4.9_0": "Ayaṁ vuccati, bhikkhave, ‘bhikkhu aññāsi somanassindriyassa nirodhaṁ, tadatthāya cittaṁ upasaṁharati’. ",
  "sn48:40.5.1_0": "Idha pana, bhikkhave, bhikkhuno appamattassa ātāpino pahitattassa viharato uppajjati upekkhindriyaṁ. ",
  "sn48:40.5.2_0": "So evaṁ pajānāti: ",
  "sn48:40.5.3_0": "‘uppannaṁ kho me idaṁ upekkhindriyaṁ, tañca kho sanimittaṁ sanidānaṁ sasaṅkhāraṁ sappaccayaṁ. ",
  "sn48:40.5.4_0": "tañca animittaṁ anidānaṁ asaṅkhāraṁ appaccayaṁ upekkhindriyaṁ uppajjissatī’ti—netaṁ ṭhānaṁ vijjati. ",
  "sn48:40.5.5_0": "So upekkhindriyañca pajānāti, upekkhindriyasamudayañca pajānāti, upekkhindriyanirodhañca pajānāti, yattha cuppannaṁ upekkhindriyaṁ aparisesaṁ nirujjhati tañca pajānāti. ",
  "sn48:40.5.6_0": "Kattha cuppannaṁ upekkhindriyaṁ aparisesaṁ nirujjhati? ",
  "sn48:40.5.7_0": "Idha, bhikkhave, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, ",
  "sn48:40.5.8_0": "ettha cuppannaṁ upekkhindriyaṁ aparisesaṁ nirujjhati. ",
  "sn48:40.5.9_0": "Ayaṁ vuccati, bhikkhave, ‘bhikkhu aññāsi upekkhindriyassa nirodhaṁ, tadatthāya cittaṁ upasaṁharatī’”ti. ",
  "sn48:40.5.10_0": "Dasamaṁ. ",
  "sn48:40.5.11_0": "Sukhindriyavaggo catuttho. ",
  "sn48:40.6.0_0": "Tassuddānaṁ",
  "sn48:40.6.1_0": "Suddhikañca soto arahā, ",
  "sn48:40.6.2_0": "duve samaṇabrāhmaṇā; ",
  "sn48:40.6.3_0": "Vibhaṅgena tayo vuttā, ",
  "sn48:40.6.4_0": "kaṭṭho uppaṭipāṭikanti. ",
  "sn48:41.0.1_0": "Saṁyutta Nikāya 48 ",
  "sn48:41.0.2_0": "5. Jarāvagga ",
  "sn48:41.0.3_0": "41. Jarādhammasutta ",
  "sn48:41.1.1_0": "Evaṁ me sutaṁ—",
  "sn48:41.1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "sn48:41.1.3_0": "Tena kho pana samayena bhagavā sāyanhasamayaṁ paṭisallānā vuṭṭhito pacchātape nisinno hoti piṭṭhiṁ otāpayamāno. ",
  "sn48:41.2.1_0": "Atha kho āyasmā ānando yena bhagavā tenupasaṅkami;",
  "sn48:41.2.1_1": "upasaṅkamitvā bhagavantaṁ abhivādetvā bhagavato gattāni pāṇinā anomajjanto bhagavantaṁ etadavoca:",
  "sn48:41.2.2_0": "“acchariyaṁ, bhante, abbhutaṁ, bhante. ",
  "sn48:41.2.3_0": "Na cevaṁ dāni, bhante, bhagavato tāva parisuddho chavivaṇṇo pariyodāto, sithilāni ca gattāni sabbāni valiyajātāni, purato pabbhāro ca kāyo, dissati ca indriyānaṁ aññathattaṁ—",
  "sn48:41.2.4_0": "cakkhundriyassa sotindriyassa ghānindriyassa jivhindriyassa kāyindriyassā”ti. ",
  "sn48:41.3.1_0": "“Evañhetaṁ, ānanda, hoti—",
  "sn48:41.3.2_0": "jarādhammo yobbaññe, byādhidhammo ārogye, maraṇadhammo jīvite. ",
  "sn48:41.3.3_0": "Na ceva tāva parisuddho hoti chavivaṇṇo pariyodāto, sithilāni ca honti gattāni sabbāni valiyajātāni, purato pabbhāro ca kāyo, dissati ca indriyānaṁ aññathattaṁ—",
  "sn48:41.3.4_0": "cakkhundriyassa sotindriyassa ghānindriyassa jivhindriyassa kāyindriyassā”ti. ",
  "sn48:41.4.1_0": "Idamavoca bhagavā. ",
  "sn48:41.4.2_0": "Idaṁ vatvā ca sugato athāparaṁ etadavoca satthā: ",
  "sn48:41.5.1_0": "“Dhī taṁ jammi jare atthu, ",
  "sn48:41.5.2_0": "dubbaṇṇakaraṇī jare; ",
  "sn48:41.5.3_0": "Tāva manoramaṁ bimbaṁ, ",
  "sn48:41.5.4_0": "jarāya abhimadditaṁ. ",
  "sn48:41.6.1_0": "Yopi vassasataṁ jīve, ",
  "sn48:41.6.2_0": "sopi maccuparāyaṇo; ",
  "sn48:41.6.3_0": "Na kiñci parivajjeti, ",
  "sn48:41.6.4_0": "sabbamevābhimaddatī”ti. ",
  "sn48:41.6.5_0": "Paṭhamaṁ. ",
  "sn48:42.0.1_0": "Saṁyutta Nikāya 48 ",
  "sn48:42.0.2_0": "5. Jarāvagga ",
  "sn48:42.0.3_0": "42. Uṇṇābhabrāhmaṇasutta ",
  "sn48:42.1.1_0": "Sāvatthinidānaṁ. ",
  "sn48:42.1.2_0": "Atha kho uṇṇābho brāhmaṇo yena bhagavā tenupasaṅkami;",
  "sn48:42.1.2_1": "upasaṅkamitvā bhagavatā saddhiṁ sammodi.",
  "sn48:42.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn48:42.1.3_1": "Ekamantaṁ nisinno kho uṇṇābho brāhmaṇo bhagavantaṁ etadavoca:",
  "sn48:42.2.1_0": "“Pañcimāni, bho gotama, indriyāni nānāvisayāni nānāgocarāni, na aññamaññassa gocaravisayaṁ paccanubhonti. ",
  "sn48:42.2.2_0": "Katamāni pañca? ",
  "sn48:42.2.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ. ",
  "sn48:42.2.4_0": "Imesaṁ nu kho, bho gotama, pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ kiṁ paṭisaraṇaṁ, ko ca nesaṁ gocaravisayaṁ paccanubhotī”ti? ",
  "sn48:42.3.1_0": "“Pañcimāni, brāhmaṇa, indriyāni nānāvisayāni nānāgocarāni na aññamaññassa gocaravisayaṁ paccanubhonti. ",
  "sn48:42.3.2_0": "Katamāni pañca? ",
  "sn48:42.3.3_0": "Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ. ",
  "sn48:42.3.4_0": "Imesaṁ kho, brāhmaṇa, pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ mano paṭisaraṇaṁ, manova nesaṁ gocaravisayaṁ paccanubhotī”ti. ",
  "sn48:42.4.1_0": "“Manassa pana, bho gotama, kiṁ paṭisaraṇan”ti? ",
  "sn48:42.4.2_0": "“Manassa kho, brāhmaṇa, sati paṭisaraṇan”ti. ",
  "sn48:42.4.3_0": "“Satiyā pana, bho gotama, kiṁ paṭisaraṇan”ti? ",
  "sn48:42.4.4_0": "“Satiyā kho, brāhmaṇa, vimutti paṭisaraṇan”ti. ",
  "sn48:42.4.5_0": "“Vimuttiyā pana, bho gotama, kiṁ paṭisaraṇan”ti? ",
  "sn48:42.4.6_0": "“Vimuttiyā kho, brāhmaṇa, nibbānaṁ paṭisaraṇan”ti. ",
  "sn48:42.4.7_0": "“Nibbānassa pana, bho gotama, kiṁ paṭisaraṇan”ti? ",
  "sn48:42.4.8_0": "“Accayāsi, brāhmaṇa, pañhaṁ, nāsakkhi pañhassa pariyantaṁ gahetuṁ. ",
  "sn48:42.4.9_0": "Nibbānogadhañhi, brāhmaṇa, brahmacariyaṁ vussati nibbānaparāyaṇaṁ nibbānapariyosānan”ti. ",
  "sn48:42.5.1_0": "Atha kho uṇṇābho brāhmaṇo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "sn48:42.6.1_0": "Atha kho bhagavā acirapakkante uṇṇābhe brāhmaṇe bhikkhū āmantesi: ",
  "sn48:42.6.2_0": "“seyyathāpi, bhikkhave, kūṭāgāre vā kūṭāgārasālāyaṁ vā pācīnavātapānā sūriye uggacchante vātapānena rasmi pavisitvā kvāssa patiṭṭhitā”ti? ",
  "sn48:42.6.3_0": "“Pacchimāyaṁ, bhante, bhittiyan”ti. ",
  "sn48:42.6.4_0": "“Evameva kho, bhikkhave, uṇṇābhassa brāhmaṇassa tathāgate saddhā niviṭṭhā mūlajātā patiṭṭhitā daḷhā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ. ",
  "sn48:42.6.5_0": "Imamhi ce, bhikkhave, samaye uṇṇābho brāhmaṇo kālaṁ kareyya, natthi taṁ saṁyojanaṁ yena saṁyojanena saṁyutto uṇṇābho brāhmaṇo puna imaṁ lokaṁ āgaccheyyā”ti. ",
  "sn48:42.6.6_0": "Dutiyaṁ. ",
  "sn48:43.0.1_0": "Saṁyutta Nikāya 48 ",
  "sn48:43.0.2_0": "5. Jarāvagga ",
  "sn48:43.0.3_0": "43. Sāketasutta ",
  "sn48:43.1.1_0": "Evaṁ me sutaṁ—",
  "sn48:43.1.2_0": "ekaṁ samayaṁ bhagavā sākete viharati añjanavane migadāye. ",
  "sn48:43.1.3_0": "Tatra kho bhagavā bhikkhū āmantesi: ",
  "sn48:43.1.4_0": "“atthi nu kho, bhikkhave, pariyāyo yaṁ pariyāyaṁ āgamma yāni pañcindriyāni tāni pañca balāni honti, yāni pañca balāni tāni pañcindriyāni hontī”ti? ",
  "sn48:43.2.1_0": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā.",
  "sn48:43.2.1_1": "Sādhu vata, bhante, bhagavantaṁyeva paṭibhātu etassa bhāsitassa attho.",
  "sn48:43.2.1_2": "Bhagavato sutvā bhikkhū dhāressantī”ti …pe…",
  "sn48:43.3.1_0": "“Atthi, bhikkhave, pariyāyo yaṁ pariyāyaṁ āgamma yāni pañcindriyāni tāni pañca balāni honti, yāni pañca balāni tāni pañcindriyāni honti. ",
  "sn48:43.4.1_0": "Katamo ca, bhikkhave, pariyāyo yaṁ pariyāyaṁ āgamma yāni pañcindriyāni tāni pañca balāni honti, yāni pañca balāni tāni pañcindriyāni honti? ",
  "sn48:43.4.2_0": "Yaṁ, bhikkhave, saddhindriyaṁ taṁ saddhābalaṁ, yaṁ saddhābalaṁ taṁ saddhindriyaṁ; ",
  "sn48:43.4.3_0": "yaṁ vīriyindriyaṁ taṁ vīriyabalaṁ, yaṁ vīriyabalaṁ taṁ vīriyindriyaṁ; ",
  "sn48:43.4.4_0": "yaṁ satindriyaṁ taṁ satibalaṁ, yaṁ satibalaṁ taṁ satindriyaṁ; ",
  "sn48:43.4.5_0": "yaṁ samādhindriyaṁ taṁ samādhibalaṁ, yaṁ samādhibalaṁ taṁ samādhindriyaṁ; ",
  "sn48:43.4.6_0": "yaṁ paññindriyaṁ taṁ paññābalaṁ, yaṁ paññābalaṁ taṁ paññindriyaṁ. ",
  "sn48:43.4.7_0": "Seyyathāpi, bhikkhave, nadī pācīnaninnā pācīnapoṇā pācīnapabbhārā, tassa majjhe dīpo. ",
  "sn48:43.4.8_0": "Atthi, bhikkhave, pariyāyo yaṁ pariyāyaṁ āgamma tassā nadiyā eko sototveva saṅkhyaṁ gacchati. ",
  "sn48:43.4.9_0": "Atthi pana, bhikkhave, pariyāyo yaṁ pariyāyaṁ āgamma tassā nadiyā dve sotānitveva saṅkhyaṁ gacchanti. ",
  "sn48:43.5.1_0": "Katamo ca, bhikkhave, pariyāyo yaṁ pariyāyaṁ āgamma tassā nadiyā eko sototveva saṅkhyaṁ gacchati? ",
  "sn48:43.5.2_0": "Yañca, bhikkhave, tassa dīpassa purimante udakaṁ, yañca pacchimante udakaṁ—",
  "sn48:43.5.3_0": "ayaṁ kho, bhikkhave, pariyāyo yaṁ pariyāyaṁ āgamma tassā nadiyā eko sototveva saṅkhyaṁ gacchati. ",
  "sn48:43.6.1_0": "Katamo ca, bhikkhave, pariyāyo yaṁ pariyāyaṁ āgamma tassā nadiyā dve sotānitveva saṅkhyaṁ gacchanti? ",
  "sn48:43.6.2_0": "Yañca, bhikkhave, tassa dīpassa uttarante udakaṁ, yañca dakkhiṇante udakaṁ—",
  "sn48:43.6.3_0": "ayaṁ kho, bhikkhave, pariyāyo yaṁ pariyāyaṁ āgamma tassā nadiyā dve sotānitveva saṅkhyaṁ gacchanti. ",
  "sn48:43.6.4_0": "Evameva kho, bhikkhave, yaṁ saddhindriyaṁ taṁ saddhābalaṁ, yaṁ saddhābalaṁ taṁ saddhindriyaṁ; ",
  "sn48:43.6.5_0": "yaṁ vīriyindriyaṁ taṁ vīriyabalaṁ, yaṁ vīriyabalaṁ taṁ vīriyindriyaṁ; ",
  "sn48:43.6.6_0": "yaṁ satindriyaṁ taṁ satibalaṁ, yaṁ satibalaṁ taṁ satindriyaṁ; ",
  "sn48:43.6.7_0": "yaṁ samādhindriyaṁ taṁ samādhibalaṁ, yaṁ samādhibalaṁ taṁ samādhindriyaṁ; ",
  "sn48:43.6.8_0": "yaṁ paññindriyaṁ taṁ paññābalaṁ, yaṁ paññābalaṁ taṁ paññindriyaṁ. ",
  "sn48:43.6.9_0": "Pañcannaṁ, bhikkhave, indriyānaṁ bhāvitattā bahulīkatattā bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. ",
  "sn48:43.6.10_0": "Tatiyaṁ. ",
  "sn48:44.0.1_0": "Saṁyutta Nikāya 48 ",
  "sn48:44.0.2_0": "5. Jarāvagga ",
  "sn48:44.0.3_0": "44. Pubbakoṭṭhakasutta ",
  "sn48:44.1.1_0": "Evaṁ me sutaṁ—",
  "sn48:44.1.2_0": "ekaṁ samayaṁ bhagavā sāvatthiyaṁ viharati pubbakoṭṭhake. ",
  "sn48:44.1.3_0": "Tatra kho bhagavā āyasmantaṁ sāriputtaṁ āmantesi: ",
  "sn48:44.1.4_0": "“saddahasi tvaṁ, sāriputta—",
  "sn48:44.1.5_0": "saddhindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānan”ti? ",
  "sn48:44.2.1_0": "“Na khvāhaṁ ettha, bhante, bhagavato saddhāya gacchāmi—",
  "sn48:44.2.2_0": "saddhindriyaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:44.2.3_0": "Yesañhetaṁ, bhante, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ—",
  "sn48:44.2.4_0": "saddhindriyaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:44.2.5_0": "Yesañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhā te tattha nibbicikicchā—",
  "sn48:44.2.6_0": "saddhindriyaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:44.2.7_0": "Mayhañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya. ",
  "sn48:44.2.8_0": "Nikkaṅkhvāhaṁ tattha nibbicikiccho saddhindriyaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānan”ti. ",
  "sn48:44.3.1_0": "“Sādhu sādhu, sāriputta. ",
  "sn48:44.3.2_0": "Yesañhetaṁ, sāriputta, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ—",
  "sn48:44.3.3_0": "saddhindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:44.3.4_0": "Yesañca kho etaṁ, sāriputta, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhā te tattha nibbicikicchā—",
  "sn48:44.3.5_0": "saddhindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānan”ti. ",
  "sn48:44.3.6_0": "Catutthaṁ. ",
  "sn48:45.0.1_0": "Saṁyutta Nikāya 48 ",
  "sn48:45.0.2_0": "5. Jarāvagga ",
  "sn48:45.0.3_0": "45. Paṭhamapubbārāmasutta ",
  "sn48:45.1.1_0": "Evaṁ me sutaṁ—",
  "sn48:45.1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "sn48:45.1.3_0": "Tatra kho bhagavā bhikkhū āmantesi: ",
  "sn48:45.1.4_0": "“katinaṁ nu kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:45.1.5_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti? ",
  "sn48:45.2.1_0": "“Bhagavaṁmūlakā no, bhante, dhammā …pe… ",
  "sn48:45.2.2_0": "“ekassa kho, bhikkhave, indriyassa bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:45.2.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:45.2.4_0": "Katamassa ekassa paññindriyassa paññavato, bhikkhave, ariyasāvakassa tadanvayā saddhā saṇṭhāti, tadanvayaṁ vīriyaṁ saṇṭhāti, tadanvayā sati saṇṭhāti, tadanvayo samādhi saṇṭhāti. ",
  "sn48:45.2.5_0": "Imassa kho, bhikkhave, ekassa indriyassa bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:45.2.6_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti. ",
  "sn48:45.2.7_0": "Pañcamaṁ. ",
  "sn48:46.0.1_0": "Saṁyutta Nikāya 48 ",
  "sn48:46.0.2_0": "5. Jarāvagga ",
  "sn48:46.0.3_0": "46. Dutiyapubbārāmasutta ",
  "sn48:46.1.1_0": "Taṁyeva nidānaṁ. ",
  "sn48:46.1.2_0": "“Katinaṁ nu kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:46.1.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti? ",
  "sn48:46.2.1_0": "“Bhagavaṁmūlakā no, bhante, dhammā …pe… ",
  "sn48:46.2.2_0": "“dvinnaṁ kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:46.2.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:46.2.4_0": "Katamesaṁ dvinnaṁ? ",
  "sn48:46.2.5_0": "Ariyāya ca paññāya, ariyāya ca vimuttiyā. ",
  "sn48:46.2.6_0": "Yā hissa, bhikkhave, ariyā paññā tadassa paññindriyaṁ. ",
  "sn48:46.2.7_0": "Yā hissa, bhikkhave, ariyā vimutti tadassa samādhindriyaṁ. ",
  "sn48:46.2.8_0": "Imesaṁ kho, bhikkhave, dvinnaṁ indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:46.2.9_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti. ",
  "sn48:46.2.10_0": "Chaṭṭhaṁ. ",
  "sn48:47.0.1_0": "Saṁyutta Nikāya 48 ",
  "sn48:47.0.2_0": "5. Jarāvagga ",
  "sn48:47.0.3_0": "47. Tatiyapubbārāmasutta ",
  "sn48:47.1.1_0": "Taṁyeva nidānaṁ. ",
  "sn48:47.1.2_0": "“Katinaṁ nu kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:47.1.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti? ",
  "sn48:47.2.1_0": "“Bhagavaṁmūlakā no, bhante, dhammā …pe… ",
  "sn48:47.2.2_0": "“catunnaṁ kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:47.2.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:47.2.4_0": "Katamesaṁ catunnaṁ? ",
  "sn48:47.2.5_0": "Vīriyindriyassa, satindriyassa, samādhindriyassa, paññindriyassa—",
  "sn48:47.2.6_0": "Imesaṁ kho, bhikkhave, catunnaṁ indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:47.2.7_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti. ",
  "sn48:47.2.8_0": "Sattamaṁ. ",
  "sn48:48.0.1_0": "Saṁyutta Nikāya 48 ",
  "sn48:48.0.2_0": "5. Jarāvagga ",
  "sn48:48.0.3_0": "48. Catutthapubbārāmasutta ",
  "sn48:48.1.1_0": "Taṁyeva nidānaṁ. ",
  "sn48:48.1.2_0": "“Katinaṁ nu kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:48.1.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti? ",
  "sn48:48.2.1_0": "“Bhagavaṁmūlakā no, bhante, dhammā …pe… ",
  "sn48:48.2.2_0": "“pañcannaṁ kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:48.2.3_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:48.2.4_0": "Katamesaṁ pañcannaṁ? ",
  "sn48:48.2.5_0": "Saddhindriyassa, vīriyindriyassa, satindriyassa, samādhindriyassa, paññindriyassa—",
  "sn48:48.2.6_0": "Imesaṁ kho, bhikkhave, pañcannaṁ indriyānaṁ bhāvitattā bahulīkatattā khīṇāsavo bhikkhu aññaṁ byākaroti: ",
  "sn48:48.2.7_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti. ",
  "sn48:48.2.8_0": "Aṭṭhamaṁ. ",
  "sn48:49.0.1_0": "Saṁyutta Nikāya 48 ",
  "sn48:49.0.2_0": "5. Jarāvagga ",
  "sn48:49.0.3_0": "49. Piṇḍolabhāradvājasutta ",
  "sn48:49.1.1_0": "Evaṁ me sutaṁ—",
  "sn48:49.1.2_0": "ekaṁ samayaṁ bhagavā kosambiyaṁ viharati ghositārāme. ",
  "sn48:49.1.3_0": "Tena kho pana samayena āyasmatā piṇḍolabhāradvājena aññā byākatā hoti: ",
  "sn48:49.1.4_0": "“khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānāmī”ti. ",
  "sn48:49.1.5_0": "Atha kho sambahulā bhikkhū yena bhagavā tenupasaṅkamiṁsu;",
  "sn48:49.1.5_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn48:49.1.5_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn48:49.2.1_0": "“Āyasmatā, bhante, piṇḍolabhāradvājena aññā byākatā: ",
  "sn48:49.2.2_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:49.2.3_0": "Kiṁ nu kho, bhante, atthavasaṁ sampassamānena āyasmatā piṇḍolabhāradvājena aññā byākatā: ",
  "sn48:49.2.4_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti? ",
  "sn48:49.3.1_0": "“Tiṇṇannaṁ kho, bhikkhave, indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā: ",
  "sn48:49.3.2_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:49.3.3_0": "Katamesaṁ tiṇṇannaṁ? ",
  "sn48:49.3.4_0": "Satindriyassa, samādhindriyassa, paññindriyassa—",
  "sn48:49.3.5_0": "Imesaṁ kho, bhikkhave, tiṇṇannaṁ indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā: ",
  "sn48:49.3.6_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmīti. ",
  "sn48:49.3.7_0": "Imāni ca, bhikkhave, tīṇindriyāni kimantāni? ",
  "sn48:49.3.8_0": "Khayantāni. ",
  "sn48:49.3.9_0": "Kissa khayantāni? ",
  "sn48:49.3.10_0": "Jātijarāmaraṇassa. ",
  "sn48:49.3.11_0": "‘Jātijarāmaraṇaṁ khayan’ti kho, bhikkhave, sampassamānena piṇḍolabhāradvājena bhikkhunā aññā byākatā: ",
  "sn48:49.3.12_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāmī”ti. ",
  "sn48:49.3.13_0": "Navamaṁ. ",
  "sn48:50.0.1_0": "Saṁyutta Nikāya 48 ",
  "sn48:50.0.2_0": "5. Jarāvagga ",
  "sn48:50.0.3_0": "50. Āpaṇasutta ",
  "sn48:50.1.1_0": "Evaṁ me sutaṁ—",
  "sn48:50.1.2_0": "ekaṁ samayaṁ bhagavā aṅgesu viharati āpaṇaṁ nāma aṅgānaṁ nigamo. ",
  "sn48:50.1.3_0": "Tatra kho bhagavā āyasmantaṁ sāriputtaṁ āmantesi: ",
  "sn48:50.1.4_0": "“yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā”ti? ",
  "sn48:50.2.1_0": "“Yo so, bhante, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. ",
  "sn48:50.2.2_0": "saddhassa hi, bhante, ariyasāvakassa etaṁ pāṭikaṅkhaṁ yaṁ āraddhavīriyo viharissati—akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48:50.2.3_0": "Yaṁ hissa, bhante, vīriyaṁ tadassa vīriyindriyaṁ. ",
  "sn48:50.3.1_0": "Saddhassa hi, bhante, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. ",
  "sn48:50.3.2_0": "Yā hissa, bhante, sati tadassa satindriyaṁ. ",
  "sn48:50.4.1_0": "Saddhassa hi, bhante, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. ",
  "sn48:50.4.2_0": "Yo hissa, bhante, samādhi tadassa samādhindriyaṁ. ",
  "sn48:50.5.1_0": "Saddhassa hi, bhante, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati—",
  "sn48:50.5.2_0": "anamataggo kho saṁsāro. ",
  "sn48:50.5.3_0": "Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn48:50.5.4_0": "Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ—",
  "sn48:50.5.5_0": "sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ",
  "sn48:50.5.6_0": "Yā hissa, bhante, paññā tadassa paññindriyaṁ. ",
  "sn48:50.6.1_0": "Saddho so, bhante, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati: ",
  "sn48:50.6.2_0": "‘ime kho te dhammā ye me pubbe sutavā ahesuṁ. ",
  "sn48:50.6.3_0": "Tenāhaṁ etarahi kāyena ca phusitvā viharāmi, paññāya ca ativijjha passāmī’ti. ",
  "sn48:50.6.4_0": "Yā hissa, bhante, saddhā tadassa saddhindriyan”ti. ",
  "sn48:50.7.1_0": "“Sādhu sādhu, sāriputta. ",
  "sn48:50.7.2_0": "Yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. ",
  "sn48:50.7.3_0": "Saddhassa hi, sāriputta, ariyasāvakassa etaṁ pāṭikaṅkhaṁ yaṁ āraddhavīriyo viharissati—",
  "sn48:50.7.4_0": "akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48:50.7.5_0": "Yaṁ hissa, sāriputta, vīriyaṁ tadassa vīriyindriyaṁ. ",
  "sn48:50.8.1_0": "Saddhassa hi, sāriputta, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. ",
  "sn48:50.8.2_0": "Yā hissa, sāriputta, sati tadassa satindriyaṁ. ",
  "sn48:50.9.1_0": "Saddhassa hi, sāriputta, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. ",
  "sn48:50.9.2_0": "Yo hissa, sāriputta, samādhi tadassa samādhindriyaṁ. ",
  "sn48:50.10.1_0": "Saddhassa hi, sāriputta, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati—",
  "sn48:50.10.2_0": "anamataggo kho saṁsāro. ",
  "sn48:50.10.3_0": "Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn48:50.10.4_0": "Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ—",
  "sn48:50.10.5_0": "sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ",
  "sn48:50.10.6_0": "Yā hissa, sāriputta, paññā tadassa paññindriyaṁ. ",
  "sn48:50.11.1_0": "Saddho so, sāriputta, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati: ",
  "sn48:50.11.2_0": "‘ime kho te dhammā ye me pubbe sutavā ahesuṁ. ",
  "sn48:50.11.3_0": "Tenāhaṁ etarahi kāyena ca phusitvā viharāmi, paññāya ca ativijjha passāmī’ti. ",
  "sn48:50.11.4_0": "Yā hissa, sāriputta, saddhā tadassa saddhindriyan”ti. ",
  "sn48:50.11.5_0": "Dasamaṁ. ",
  "sn48:50.11.6_0": "Jarāvaggo pañcamo. ",
  "sn48:50.12.0_0": "Tassuddānaṁ",
  "sn48:50.12.1_0": "Jarā uṇṇābho brāhmaṇo, ",
  "sn48:50.12.2_0": "sāketo pubbakoṭṭhako; ",
  "sn48:50.12.3_0": "Pubbārāme ca cattāri, ",
  "sn48:50.12.4_0": "piṇḍolo āpaṇena cāti. ",
  "sn48:51.0.1_0": "Saṁyutta Nikāya 48 ",
  "sn48:51.0.2_0": "6. Sūkarakhatavagga ",
  "sn48:51.0.3_0": "51. Sālasutta ",
  "sn48:51.1.1_0": "Evaṁ me sutaṁ—",
  "sn48:51.1.2_0": "ekaṁ samayaṁ bhagavā kosalesu viharati sālāya brāhmaṇagāme. ",
  "sn48:51.1.3_0": "Tatra kho bhagavā bhikkhū āmantesi: ",
  "sn48:51.1.4_0": "“seyyathāpi, bhikkhave, ye keci tiracchānagatā pāṇā, sīho migarājā tesaṁ aggamakkhāyati, yadidaṁ—thāmena javena sūrena; ",
  "sn48:51.1.5_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:51.2.1_0": "Katame ca, bhikkhave, bodhipakkhiyā dhammā? ",
  "sn48:51.2.2_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati; ",
  "sn48:51.2.3_0": "vīriyindriyaṁ bodhipakkhiyo dhammo, taṁ bodhāya saṁvattati; ",
  "sn48:51.2.4_0": "satindriyaṁ bodhipakkhiyo dhammo, taṁ bodhāya saṁvattati; ",
  "sn48:51.2.5_0": "samādhindriyaṁ bodhipakkhiyo dhammo, taṁ bodhāya saṁvattati; ",
  "sn48:51.2.6_0": "paññindriyaṁ bodhipakkhiyo dhammo, taṁ bodhāya saṁvattati. ",
  "sn48:51.2.7_0": "Seyyathāpi, bhikkhave, ye keci tiracchānagatā pāṇā, sīho migarājā tesaṁ aggamakkhāyati, yadidaṁ—thāmena javena sūrena; ",
  "sn48:51.2.8_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:51.2.9_0": "Paṭhamaṁ. ",
  "sn48:52.0.1_0": "Saṁyutta Nikāya 48 ",
  "sn48:52.0.2_0": "6. Sūkarakhatavagga ",
  "sn48:52.0.3_0": "52. Mallikasutta ",
  "sn48:52.1.1_0": "Evaṁ me sutaṁ—",
  "sn48:52.1.2_0": "ekaṁ samayaṁ bhagavā mallesu viharati uruvelakappaṁ nāma mallānaṁ nigamo. ",
  "sn48:52.1.3_0": "Tatra kho bhagavā bhikkhū āmantesi: ",
  "sn48:52.1.4_0": "“yāvakīvañca, bhikkhave, ariyasāvakassa ariyañāṇaṁ na uppannaṁ hoti neva tāva catunnaṁ indriyānaṁ saṇṭhiti hoti, neva tāva catunnaṁ indriyānaṁ avaṭṭhiti hoti. ",
  "sn48:52.1.5_0": "Yato ca kho, bhikkhave, ariyasāvakassa ariyañāṇaṁ uppannaṁ hoti, atha catunnaṁ indriyānaṁ saṇṭhiti hoti, atha catunnaṁ indriyānaṁ avaṭṭhiti hoti. ",
  "sn48:52.2.1_0": "Seyyathāpi, bhikkhave, yāvakīvañca kūṭāgārassa kūṭaṁ na ussitaṁ hoti, neva tāva gopānasīnaṁ saṇṭhiti hoti, neva tāva gopānasīnaṁ avaṭṭhiti hoti. ",
  "sn48:52.2.2_0": "Yato ca kho, bhikkhave, kūṭāgārassa kūṭaṁ ussitaṁ hoti, atha gopānasīnaṁ saṇṭhiti hoti, atha gopānasīnaṁ avaṭṭhiti hoti. ",
  "sn48:52.2.3_0": "Evameva kho, bhikkhave, yāvakīvañca ariyasāvakassa ariyañāṇaṁ na uppannaṁ hoti, neva tāva catunnaṁ indriyānaṁ saṇṭhiti hoti, neva tāva catunnaṁ indriyānaṁ avaṭṭhiti hoti. ",
  "sn48:52.2.4_0": "Yato ca kho, bhikkhave, ariyasāvakassa ariyañāṇaṁ uppannaṁ hoti, atha catunnaṁ indriyānaṁ …pe… avaṭṭhiti hoti. ",
  "sn48:52.3.1_0": "Katamesaṁ catunnaṁ? ",
  "sn48:52.3.2_0": "Saddhindriyassa, vīriyindriyassa, satindriyassa, samādhindriyassa. ",
  "sn48:52.3.3_0": "Paññavato, bhikkhave, ariyasāvakassa tadanvayā saddhā saṇṭhāti, tadanvayaṁ vīriyaṁ saṇṭhāti, tadanvayā sati saṇṭhāti, tadanvayo samādhi saṇṭhātī”ti. ",
  "sn48:52.3.4_0": "Dutiyaṁ. ",
  "sn48:53.0.1_0": "Saṁyutta Nikāya 48 ",
  "sn48:53.0.2_0": "6. Sūkarakhatavagga ",
  "sn48:53.0.3_0": "53. Sekhasutta ",
  "sn48:53.1.1_0": "Evaṁ me sutaṁ—",
  "sn48:53.1.2_0": "ekaṁ samayaṁ bhagavā kosambiyaṁ viharati ghositārāme. ",
  "sn48:53.1.3_0": "Tatra kho bhagavā bhikkhū āmantesi: ",
  "sn48:53.1.4_0": "“atthi nu kho, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajāneyya, asekho bhikkhu asekhabhūmiyaṁ ṭhito ‘asekhosmī’ti pajāneyyā”ti? ",
  "sn48:53.2.1_0": "“Bhagavaṁmūlakā no, bhante, dhammā …pe… ",
  "sn48:53.2.2_0": "“atthi, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajāneyya, asekho bhikkhu asekhabhūmiyaṁ ṭhito ‘asekhosmī’ti pajāneyya. ",
  "sn48:53.3.1_0": "Katamo ca, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajānāti? ",
  "sn48:53.3.2_0": "Idha, bhikkhave, sekho bhikkhu ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti—",
  "sn48:53.3.3_0": "ayampi kho, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajānāti. ",
  "sn48:53.4.1_0": "Puna caparaṁ, bhikkhave, sekho bhikkhu iti paṭisañcikkhati: ",
  "sn48:53.4.2_0": "‘atthi nu kho ito bahiddhā añño samaṇo vā brāhmaṇo vā yo evaṁ bhūtaṁ tacchaṁ tathaṁ dhammaṁ deseti yathā bhagavā’ti? ",
  "sn48:53.4.3_0": "So evaṁ pajānāti: ",
  "sn48:53.4.4_0": "‘natthi kho ito bahiddhā añño samaṇo vā brāhmaṇo vā yo evaṁ bhūtaṁ tacchaṁ tathaṁ dhammaṁ deseti yathā bhagavā’ti. ",
  "sn48:53.4.5_0": "Ayampi kho, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajānāti. ",
  "sn48:53.5.1_0": "Puna caparaṁ, bhikkhave, sekho bhikkhu pañcindriyāni pajānāti—",
  "sn48:53.5.2_0": "saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:53.5.3_0": "Yaṅgatikāni yaṁparamāni yaṁphalāni yaṁpariyosānāni.",
  "sn48:53.5.3_1": "Na heva kho kāyena phusitvā viharati;",
  "sn48:53.5.4_0": "paññāya ca ativijjha passati. ",
  "sn48:53.5.5_0": "Ayampi kho, bhikkhave, pariyāyo yaṁ pariyāyaṁ āgamma sekho bhikkhu sekhabhūmiyaṁ ṭhito ‘sekhosmī’ti pajānāti. ",
  "sn48:53.6.1_0": "Katamo ca, bhikkhave, pariyāyo yaṁ pariyāyaṁ āgamma asekho bhikkhu asekhabhūmiyaṁ ṭhito ‘asekhosmī’ti pajānāti? ",
  "sn48:53.6.2_0": "Idha, bhikkhave, asekho bhikkhu pañcindriyāni pajānāti—",
  "sn48:53.6.3_0": "saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "sn48:53.6.4_0": "Yaṅgatikāni yaṁparamāni yaṁphalāni yaṁpariyosānāni. Kāyena ca phusitvā viharati; ",
  "sn48:53.6.5_0": "paññāya ca ativijjha passati. ",
  "sn48:53.6.6_0": "Ayampi kho, bhikkhave, pariyāyo yaṁ pariyāyaṁ āgamma asekho bhikkhu asekhabhūmiyaṁ ṭhito ‘asekhosmī’ti pajānāti. ",
  "sn48:53.7.1_0": "Puna caparaṁ, bhikkhave, asekho bhikkhu cha indriyāni pajānāti. ",
  "sn48:53.7.2_0": "‘Cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ—",
  "sn48:53.7.3_0": "imāni kho cha indriyāni sabbena sabbaṁ sabbathā sabbaṁ aparisesaṁ nirujjhissanti, aññāni ca cha indriyāni na kuhiñci kismiñci uppajjissantī’ti pajānāti. ",
  "sn48:53.7.4_0": "Ayampi kho, bhikkhave, pariyāyo yaṁ pariyāyaṁ āgamma asekho bhikkhu asekhabhūmiyaṁ ṭhito ‘asekhosmī’ti pajānātī”ti. ",
  "sn48:53.7.5_0": "Tatiyaṁ. ",
  "sn48:54.0.1_0": "Saṁyutta Nikāya 48 ",
  "sn48:54.0.2_0": "6. Sūkarakhatavagga ",
  "sn48:54.0.3_0": "54. Padasutta ",
  "sn48:54.1.1_0": "“Seyyathāpi, bhikkhave, yāni kānici jaṅgalānaṁ pāṇānaṁ padajātāni sabbāni tāni hatthipade samodhānaṁ gacchanti, hatthipadaṁ tesaṁ aggamakkhāyati, yadidaṁ—mahantattena; ",
  "sn48:54.1.2_0": "evameva kho, bhikkhave, yāni kānici padāni bodhāya saṁvattanti, paññindriyaṁ padaṁ tesaṁ aggamakkhāyati, yadidaṁ—bodhāya. ",
  "sn48:54.1.3_0": "Katamāni ca, bhikkhave, padāni bodhāya saṁvattanti? ",
  "sn48:54.1.4_0": "Saddhindriyaṁ, bhikkhave, padaṁ, taṁ bodhāya saṁvattati; ",
  "sn48:54.1.5_0": "vīriyindriyaṁ padaṁ, taṁ bodhāya saṁvattati; ",
  "sn48:54.1.6_0": "satindriyaṁ padaṁ, taṁ bodhāya saṁvattati; ",
  "sn48:54.1.7_0": "samādhindriyaṁ padaṁ, taṁ bodhāya saṁvattati; ",
  "sn48:54.1.8_0": "paññindriyaṁ padaṁ, taṁ bodhāya saṁvattati. ",
  "sn48:54.1.9_0": "Seyyathāpi, bhikkhave, yāni kānici jaṅgalānaṁ pāṇānaṁ padajātāni sabbāni tāni hatthipade samodhānaṁ gacchanti, hatthipadaṁ tesaṁ aggamakkhāyati, yadidaṁ—mahantattena; ",
  "sn48:54.1.10_0": "evameva kho, bhikkhave, yāni kānici padāni bodhāya saṁvattanti, paññindriyaṁ padaṁ tesaṁ aggamakkhāyati, yadidaṁ—bodhāyā”ti. ",
  "sn48:54.1.11_0": "Catutthaṁ. ",
  "sn48:55.0.1_0": "Saṁyutta Nikāya 48 ",
  "sn48:55.0.2_0": "6. Sūkarakhatavagga ",
  "sn48:55.0.3_0": "55. Sārasutta ",
  "sn48:55.1.1_0": "“Seyyathāpi, bhikkhave, ye keci sāragandhā, lohitacandanaṁ tesaṁ aggamakkhāyati; ",
  "sn48:55.1.2_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:55.1.3_0": "Katame ca, bhikkhave, bodhipakkhiyā dhammā? ",
  "sn48:55.1.4_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati. ",
  "sn48:55.1.5_0": "Vīriyindriyaṁ …pe… ",
  "sn48:55.1.6_0": "satindriyaṁ …pe… ",
  "sn48:55.1.7_0": "samādhindriyaṁ …pe… ",
  "sn48:55.1.8_0": "paññindriyaṁ bodhipakkhiyo dhammo, taṁ bodhāya saṁvattati. ",
  "sn48:55.1.9_0": "Seyyathāpi, bhikkhave, ye keci sāragandhā, lohitacandanaṁ tesaṁ aggamakkhāyati; ",
  "sn48:55.1.10_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:55.1.11_0": "Pañcamaṁ. ",
  "sn48:56.0.1_0": "Saṁyutta Nikāya 48 ",
  "sn48:56.0.2_0": "6. Sūkarakhatavagga ",
  "sn48:56.0.3_0": "56. Patiṭṭhitasutta ",
  "sn48:56.1.1_0": "“Ekadhamme patiṭṭhitassa, bhikkhave, bhikkhuno pañcindriyāni bhāvitāni honti subhāvitāni. ",
  "sn48:56.1.2_0": "Katamasmiṁ ekadhamme? ",
  "sn48:56.1.3_0": "Appamāde. ",
  "sn48:56.1.4_0": "Katamo ca bhikkhave, appamādo? ",
  "sn48:56.1.5_0": "Idha, bhikkhave, bhikkhu cittaṁ rakkhati āsavesu ca sāsavesu ca dhammesu. ",
  "sn48:56.1.6_0": "Tassa cittaṁ rakkhato āsavesu ca sāsavesu ca dhammesu saddhindriyampi bhāvanāpāripūriṁ gacchati. ",
  "sn48:56.1.7_0": "Vīriyindriyampi bhāvanāpāripūriṁ gacchati. ",
  "sn48:56.1.8_0": "Satindriyampi bhāvanāpāripūriṁ gacchati. ",
  "sn48:56.1.9_0": "Samādhindriyampi bhāvanāpāripūriṁ gacchati. ",
  "sn48:56.1.10_0": "Paññindriyampi bhāvanāpāripūriṁ gacchati. ",
  "sn48:56.1.11_0": "Evampi kho, bhikkhave, ekadhamme patiṭṭhitassa bhikkhuno pañcindriyāni bhāvitāni honti subhāvitānī”ti. ",
  "sn48:56.1.12_0": "Chaṭṭhaṁ. ",
  "sn48:57.0.1_0": "Saṁyutta Nikāya 48 ",
  "sn48:57.0.2_0": "6. Sūkarakhatavagga ",
  "sn48:57.0.3_0": "57. Sahampatibrahmasutta ",
  "sn48:57.1.1_0": "Ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe paṭhamābhisambuddho. ",
  "sn48:57.1.2_0": "Atha kho bhagavato rahogatassa paṭisallīnassa evaṁ cetaso parivitakko udapādi: ",
  "sn48:57.1.3_0": "“pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni. ",
  "sn48:57.1.4_0": "Katamāni pañca? ",
  "sn48:57.1.5_0": "Saddhindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:57.1.6_0": "Vīriyindriyaṁ …pe… ",
  "sn48:57.1.7_0": "satindriyaṁ …pe… ",
  "sn48:57.1.8_0": "samādhindriyaṁ …pe… ",
  "sn48:57.1.9_0": "paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:57.1.10_0": "Imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānānī”ti. ",
  "sn48:57.2.1_0": "Atha kho brahmā sahampati bhagavato cetasā cetoparivitakkamaññāya—seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "sn48:57.2.1_1": "evameva brahmaloke antarahito bhagavato purato pāturahosi.",
  "sn48:57.2.2_0": "Atha kho brahmā sahampati ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca: ",
  "sn48:57.2.3_0": "“evametaṁ, bhagavā, evametaṁ sugata. ",
  "sn48:57.2.4_0": "Pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni. ",
  "sn48:57.2.5_0": "Katamāni pañca? ",
  "sn48:57.2.6_0": "Saddhindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ …pe… paññindriyaṁ bhāvitaṁ bahulīkataṁ amatogadhaṁ hoti amataparāyaṇaṁ amatapariyosānaṁ. ",
  "sn48:57.2.7_0": "Imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni. ",
  "sn48:57.3.1_0": "Bhūtapubbāhaṁ, bhante, kassape sammāsambuddhe brahmacariyaṁ acariṁ. ",
  "sn48:57.3.2_0": "Tatrapi maṁ evaṁ jānanti: ",
  "sn48:57.3.3_0": "‘sahako bhikkhu, sahako bhikkhū’ti. ",
  "sn48:57.3.4_0": "So khvāhaṁ, bhante, imesaṁyeva pañcannaṁ indriyānaṁ bhāvitattā bahulīkatattā kāmesu kāmacchandaṁ virājetvā kāyassa bhedā paraṁ maraṇā sugatiṁ brahmalokaṁ upapanno. ",
  "sn48:57.3.5_0": "Tatrapi maṁ evaṁ jānanti: ",
  "sn48:57.3.6_0": "‘brahmā sahampati, brahmā sahampatī’ti. ",
  "sn48:57.3.7_0": "Evametaṁ, bhagavā, evametaṁ sugata. ",
  "sn48:57.3.8_0": "Ahametaṁ jānāmi, ahametaṁ passāmi yathā imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānānī”ti. ",
  "sn48:57.3.9_0": "Sattamaṁ. ",
  "sn48:58.0.1_0": "Saṁyutta Nikāya 48 ",
  "sn48:58.0.2_0": "6. Sūkarakhatavagga ",
  "sn48:58.0.3_0": "58. Sūkarakhatasutta ",
  "sn48:58.1.1_0": "Ekaṁ samayaṁ bhagavā rājagahe viharati gijjhakūṭe pabbate sūkarakhatāyaṁ. ",
  "sn48:58.1.2_0": "Tatra kho bhagavā āyasmantaṁ sāriputtaṁ āmantesi: ",
  "sn48:58.1.3_0": "“kiṁ nu kho, sāriputta, atthavasaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti? ",
  "sn48:58.1.4_0": "“Anuttarañhi, bhante, yogakkhemaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti. ",
  "sn48:58.1.5_0": "“Sādhu sādhu, sāriputta. ",
  "sn48:58.1.6_0": "Anuttarañhi, sāriputta, yogakkhemaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattati. ",
  "sn48:58.2.1_0": "Katamo ca, sāriputta, anuttaro yogakkhemo yaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti? ",
  "sn48:58.2.2_0": "“Idha, bhante, khīṇāsavo bhikkhu saddhindriyaṁ bhāveti upasamagāmiṁ sambodhagāmiṁ, ",
  "sn48:58.2.3_0": "vīriyindriyaṁ bhāveti …pe… ",
  "sn48:58.2.4_0": "satindriyaṁ bhāveti … ",
  "sn48:58.2.5_0": "samādhindriyaṁ bhāveti … ",
  "sn48:58.2.6_0": "paññindriyaṁ bhāveti upasamagāmiṁ sambodhagāmiṁ. ",
  "sn48:58.2.7_0": "Ayaṁ kho, bhante, anuttaro yogakkhemo yaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti. ",
  "sn48:58.2.8_0": "“Sādhu sādhu, sāriputta. ",
  "sn48:58.2.9_0": "Eso hi, sāriputta, anuttaro yogakkhemo yaṁ sampassamāno khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatīti. ",
  "sn48:58.3.1_0": "Katamo ca, sāriputta, paramanipaccakāro yaṁ khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti? ",
  "sn48:58.3.2_0": "“Idha, bhante, khīṇāsavo bhikkhu satthari sagāravo viharati sappatisso, dhamme sagāravo viharati sappatisso, saṅghe sagāravo viharati sappatisso, sikkhāya sagāravo viharati sappatisso, samādhismiṁ sagāravo viharati sappatisso. ",
  "sn48:58.3.3_0": "Ayaṁ kho, bhante, paramanipaccakāro yaṁ khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti. ",
  "sn48:58.3.4_0": "“Sādhu sādhu, sāriputta. ",
  "sn48:58.3.5_0": "Eso hi, sāriputta, paramanipaccakāro yaṁ khīṇāsavo bhikkhu tathāgate vā tathāgatasāsane vā paramanipaccakāraṁ pavattamāno pavattatī”ti. ",
  "sn48:58.3.6_0": "Aṭṭhamaṁ. ",
  "sn48:59.0.1_0": "Saṁyutta Nikāya 48 ",
  "sn48:59.0.2_0": "6. Sūkarakhatavagga ",
  "sn48:59.0.3_0": "59. Paṭhamauppādasutta ",
  "sn48:59.1.1_0": "Sāvatthinidānaṁ. ",
  "sn48:59.1.2_0": "“Pañcimāni, bhikkhave, indriyāni bhāvitāni bahulīkatāni anuppannāni uppajjanti, nāññatra tathāgatassa pātubhāvā arahato sammāsambuddhassa. ",
  "sn48:59.1.3_0": "Katamāni pañca? ",
  "sn48:59.1.4_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ—",
  "sn48:59.1.5_0": "imāni kho, bhikkhave, pañcindriyāni bhāvitāni bahulīkatāni anuppannāni uppajjanti, nāññatra tathāgatassa pātubhāvā arahato sammāsambuddhassā”ti. ",
  "sn48:59.1.6_0": "Navamaṁ. ",
  "sn48:60.0.1_0": "Saṁyutta Nikāya 48 ",
  "sn48:60.0.2_0": "6. Sūkarakhatavagga ",
  "sn48:60.0.3_0": "60. Dutiyauppādasutta ",
  "sn48:60.1.1_0": "“Pañcimāni, bhikkhave, indriyāni bhāvitāni bahulīkatāni anuppannāni uppajjanti, nāññatra sugatavinayā. ",
  "sn48:60.1.2_0": "Katamāni pañca? ",
  "sn48:60.1.3_0": "Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ—",
  "sn48:60.1.4_0": "imāni kho, bhikkhave, pañcindriyāni bhāvitāni bahulīkatāni anuppannāni uppajjanti, nāññatra sugatavinayā”ti. ",
  "sn48:60.1.5_0": "Dasamaṁ. ",
  "sn48:60.1.6_0": "Sūkarakhatavaggo chaṭṭho. ",
  "sn48:60.2.0_0": "Tassuddānaṁ",
  "sn48:60.2.1_0": "Sālaṁ mallikaṁ sekho ca, ",
  "sn48:60.2.2_0": "padaṁ sāraṁ patiṭṭhitaṁ; ",
  "sn48:60.2.3_0": "Brahmasūkarakhatāyo, ",
  "sn48:60.2.4_0": "uppādā apare duveti. ",
  "sn48:61.0.1_0": "Saṁyutta Nikāya 48 ",
  "sn48:61.0.2_0": "7. Bodhipakkhiyavagga ",
  "sn48:61.0.3_0": "61. Saṁyojanasutta ",
  "sn48:61.1.1_0": "Sāvatthinidānaṁ. ",
  "sn48:61.1.2_0": "“Pañcimāni, bhikkhave, indriyāni bhāvitāni bahulīkatāni saṁyojanappahānāya saṁvattanti. ",
  "sn48:61.1.3_0": "Katamāni pañca? ",
  "sn48:61.1.4_0": "Saddhindriyaṁ …pe… paññindriyaṁ—",
  "sn48:61.1.5_0": "imāni kho, bhikkhave, pañcindriyāni bhāvitāni bahulīkatāni saṁyojanappahānāya saṁvattantī”ti. ",
  "sn48:61.1.6_0": "Paṭhamaṁ. ",
  "sn48:62.0.1_0": "Saṁyutta Nikāya 48 ",
  "sn48:62.0.2_0": "7. Bodhipakkhiyavagga ",
  "sn48:62.0.3_0": "62. Anusayasutta ",
  "sn48:62.1.1_0": "“Pañcimāni, bhikkhave, indriyāni bhāvitāni bahulīkatāni anusayasamugghātāya saṁvattanti. ",
  "sn48:62.1.2_0": "Katamāni pañca? ",
  "sn48:62.1.3_0": "Saddhindriyaṁ …pe… paññindriyaṁ—",
  "sn48:62.1.4_0": "imāni kho, bhikkhave, pañcindriyāni bhāvitāni bahulīkatāni anusayasamugghātāya saṁvattantī”ti. ",
  "sn48:62.1.5_0": "Dutiyaṁ. ",
  "sn48:63.0.1_0": "Saṁyutta Nikāya 48 ",
  "sn48:63.0.2_0": "7. Bodhipakkhiyavagga ",
  "sn48:63.0.3_0": "63. Pariññāsutta ",
  "sn48:63.1.1_0": "“Pañcimāni, bhikkhave, indriyāni bhāvitāni bahulīkatāni addhānapariññāya saṁvattanti. ",
  "sn48:63.1.2_0": "Katamāni pañca? ",
  "sn48:63.1.3_0": "Saddhindriyaṁ …pe… paññindriyaṁ—",
  "sn48:63.1.4_0": "imāni kho, bhikkhave, pañcindriyāni bhāvitāni bahulīkatāni addhānapariññāya saṁvattantī”ti. ",
  "sn48:63.1.5_0": "Tatiyaṁ. ",
  "sn48:64.0.1_0": "Saṁyutta Nikāya 48 ",
  "sn48:64.0.2_0": "7. Bodhipakkhiyavagga ",
  "sn48:64.0.3_0": "64. Āsavakkhayasutta ",
  "sn48:64.1.1_0": "“Pañcimāni, bhikkhave, indriyāni bhāvitāni bahulīkatāni āsavānaṁ khayāya saṁvattanti. ",
  "sn48:64.1.2_0": "Katamāni pañca? ",
  "sn48:64.1.3_0": "Saddhindriyaṁ …pe… paññindriyaṁ—",
  "sn48:64.1.4_0": "imāni kho, bhikkhave, pañcindriyāni bhāvitāni bahulīkatāni āsavānaṁ khayāya saṁvattantīti. ",
  "sn48:64.2.1_0": "Pañcimāni, bhikkhave, indriyāni bhāvitāni bahulīkatāni saṁyojanappahānāya saṁvattanti, anusayasamugghātāya saṁvattanti, addhānapariññāya saṁvattanti, āsavānaṁ khayāya saṁvattanti. ",
  "sn48:64.2.2_0": "Katamāni pañca? ",
  "sn48:64.2.3_0": "Saddhindriyaṁ …pe… paññindriyaṁ—",
  "sn48:64.2.4_0": "imāni kho, bhikkhave, pañcindriyāni bhāvitāni bahulīkatāni saṁyojanappahānāya saṁvattanti, anusayasamugghātāya saṁvattanti, addhānapariññāya saṁvattanti, āsavānaṁ khayāya saṁvattantī”ti. ",
  "sn48:64.2.5_0": "Catutthaṁ. ",
  "sn48:65.0.1_0": "Saṁyutta Nikāya 48 ",
  "sn48:65.0.2_0": "7. Bodhipakkhiyavagga ",
  "sn48:65.0.3_0": "65. Paṭhamaphalasutta ",
  "sn48:65.1.1_0": "“Pañcimāni, bhikkhave, indriyāni. ",
  "sn48:65.1.2_0": "Katamāni pañca? ",
  "sn48:65.1.3_0": "Saddhindriyaṁ …pe… paññindriyaṁ—",
  "sn48:65.1.4_0": "imāni kho, bhikkhave, pañcindriyāni. ",
  "sn48:65.1.5_0": "Imesaṁ kho, bhikkhave, pañcannaṁ indriyānaṁ bhāvitattā bahulīkatattā dvinnaṁ phalānaṁ aññataraṁ phalaṁ pāṭikaṅkhaṁ—",
  "sn48:65.1.6_0": "diṭṭheva dhamme aññā, sati vā upādisese anāgāmitā”ti. ",
  "sn48:65.1.7_0": "Pañcamaṁ. ",
  "sn48:66.0.1_0": "Saṁyutta Nikāya 48 ",
  "sn48:66.0.2_0": "7. Bodhipakkhiyavagga ",
  "sn48:66.0.3_0": "66. Dutiyaphalasutta ",
  "sn48:66.1.1_0": "“Pañcimāni, bhikkhave, indriyāni. ",
  "sn48:66.1.2_0": "Katamāni pañca? ",
  "sn48:66.1.3_0": "Saddhindriyaṁ …pe… paññindriyaṁ—",
  "sn48:66.1.4_0": "imāni kho, bhikkhave, pañcindriyāni. ",
  "sn48:66.1.5_0": "Imesaṁ kho, bhikkhave, pañcannaṁ indriyānaṁ bhāvitattā bahulīkatattā satta phalā sattānisaṁsā pāṭikaṅkhā. ",
  "sn48:66.1.6_0": "Katame satta phalā sattānisaṁsā? ",
  "sn48:66.1.7_0": "Diṭṭheva dhamme paṭikacca aññaṁ ārādheti, ",
  "sn48:66.1.8_0": "no ce diṭṭheva dhamme paṭikacca aññaṁ ārādheti, atha maraṇakāle aññaṁ ārādheti. ",
  "sn48:66.1.9_0": "No ce diṭṭheva dhamme aññaṁ ārādheti, no ce maraṇakāle aññaṁ ārādheti, atha pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti, ",
  "sn48:66.1.10_0": "upahaccaparinibbāyī hoti, ",
  "sn48:66.1.11_0": "asaṅkhāraparinibbāyī hoti, ",
  "sn48:66.1.12_0": "sasaṅkhāraparinibbāyī hoti, ",
  "sn48:66.1.13_0": "uddhaṁsoto hoti akaniṭṭhagāmī. ",
  "sn48:66.1.14_0": "Imesaṁ kho, bhikkhave, pañcannaṁ indriyānaṁ bhāvitattā bahulīkatattā ime satta phalā sattānisaṁsā pāṭikaṅkhā”ti. ",
  "sn48:66.1.15_0": "Chaṭṭhaṁ. ",
  "sn48:67.0.1_0": "Saṁyutta Nikāya 48 ",
  "sn48:67.0.2_0": "7. Bodhipakkhiyavagga ",
  "sn48:67.0.3_0": "67. Paṭhamarukkhasutta ",
  "sn48:67.1.1_0": "“Seyyathāpi, bhikkhave, ye keci jambudīpakā rukkhā, jambū tesaṁ aggamakkhāyati; ",
  "sn48:67.1.2_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:67.1.3_0": "Katame ca, bhikkhave, bodhipakkhiyā dhammā? ",
  "sn48:67.1.4_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati. ",
  "sn48:67.1.5_0": "Vīriyindriyaṁ …pe… ",
  "sn48:67.1.6_0": "satindriyaṁ … ",
  "sn48:67.1.7_0": "samādhindriyaṁ … ",
  "sn48:67.1.8_0": "paññindriyaṁ bodhipakkhiyo dhammo, taṁ bodhāya saṁvattati. ",
  "sn48:67.1.9_0": "Seyyathāpi, bhikkhave, ye keci jambudīpakā rukkhā, jambū tesaṁ aggamakkhāyati; ",
  "sn48:67.1.10_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:67.1.11_0": "Sattamaṁ. ",
  "sn48:68.0.1_0": "Saṁyutta Nikāya 48 ",
  "sn48:68.0.2_0": "7. Bodhipakkhiyavagga ",
  "sn48:68.0.3_0": "68. Dutiyarukkhasutta ",
  "sn48:68.1.1_0": "“Seyyathāpi, bhikkhave, ye keci devānaṁ tāvatiṁsānaṁ rukkhā, pārichattako tesaṁ aggamakkhāyati; ",
  "sn48:68.1.2_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:68.1.3_0": "Katame ca, bhikkhave, bodhipakkhiyā dhammā? ",
  "sn48:68.1.4_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati. ",
  "sn48:68.1.5_0": "Vīriyindriyaṁ …pe… ",
  "sn48:68.1.6_0": "satindriyaṁ … ",
  "sn48:68.1.7_0": "samādhindriyaṁ … ",
  "sn48:68.1.8_0": "paññindriyaṁ bodhipakkhiyo dhammo, taṁ bodhāya saṁvattati. ",
  "sn48:68.1.9_0": "Seyyathāpi, bhikkhave, ye keci devānaṁ tāvatiṁsānaṁ rukkhā, pārichattako tesaṁ aggamakkhāyati; ",
  "sn48:68.1.10_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:68.1.11_0": "Aṭṭhamaṁ. ",
  "sn48:69.0.1_0": "Saṁyutta Nikāya 48 ",
  "sn48:69.0.2_0": "7. Bodhipakkhiyavagga ",
  "sn48:69.0.3_0": "69. Tatiyarukkhasutta ",
  "sn48:69.1.1_0": "“Seyyathāpi, bhikkhave, ye keci asurānaṁ rukkhā, cittapāṭali tesaṁ aggamakkhāyati; ",
  "sn48:69.1.2_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:69.1.3_0": "Katame ca, bhikkhave, bodhipakkhiyā dhammā? ",
  "sn48:69.1.4_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati …pe… paññindriyaṁ bodhipakkhiyo dhammo, taṁ bodhāya saṁvattati. ",
  "sn48:69.1.5_0": "Seyyathāpi, bhikkhave, ye keci asurānaṁ rukkhā, cittapāṭali tesaṁ aggamakkhāyati; ",
  "sn48:69.1.6_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:69.1.7_0": "Navamaṁ. ",
  "sn48:70.0.1_0": "Saṁyutta Nikāya 48 ",
  "sn48:70.0.2_0": "7. Bodhipakkhiyavagga ",
  "sn48:70.0.3_0": "70. Catuttharukkhasutta ",
  "sn48:70.1.1_0": "“Seyyathāpi, bhikkhave, ye keci supaṇṇānaṁ rukkhā, kūṭasimbalī tesaṁ aggamakkhāyati; ",
  "sn48:70.1.2_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāya. ",
  "sn48:70.1.3_0": "Katame ca, bhikkhave, bodhipakkhiyā dhammā? ",
  "sn48:70.1.4_0": "Saddhindriyaṁ, bhikkhave, bodhipakkhiyo dhammo, taṁ bodhāya saṁvattati …pe… paññindriyaṁ bodhipakkhiyo dhammo, taṁ bodhāya saṁvattati. ",
  "sn48:70.1.5_0": "Seyyathāpi, bhikkhave, ye keci supaṇṇānaṁ rukkhā, kūṭasimbalī tesaṁ aggamakkhāyati; ",
  "sn48:70.1.6_0": "evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—bodhāyā”ti. ",
  "sn48:70.1.7_0": "Dasamaṁ. ",
  "sn48:70.1.8_0": "Bodhipakkhiyavaggo sattamo. ",
  "sn48:70.2.0_0": "Tassuddānaṁ",
  "sn48:70.2.1_0": "Saṁyojanā anusayā, ",
  "sn48:70.2.2_0": "pariññā āsavakkhayā; ",
  "sn48:70.2.3_0": "Dve phalā caturo rukkhā, ",
  "sn48:70.2.4_0": "vaggo tena pavuccatīti. ",
  "sn48:71-82.0.1_0": "Saṁyutta Nikāya 48 ",
  "sn48:71-82.0.2_0": "8. Gaṅgāpeyyālavagga ",
  "sn48:71-82.0.3_0": "71–82. Pācīnādisutta ",
  "sn48:71-82.1.1_0": "“Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; ",
  "sn48:71-82.1.2_0": "evameva kho, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro. ",
  "sn48:71-82.1.3_0": "Kathañca, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro? ",
  "sn48:71-82.1.4_0": "Idha, bhikkhave, bhikkhu saddhindriyaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, ",
  "sn48:71-82.1.5_0": "vīriyindriyaṁ …pe… ",
  "sn48:71-82.1.6_0": "satindriyaṁ … ",
  "sn48:71-82.1.7_0": "samādhindriyaṁ … ",
  "sn48:71-82.1.8_0": "paññindriyaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn48:71-82.1.9_0": "Evaṁ kho, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro”ti. ",
  "sn48:71-82.1.10_0": "Dvādasamaṁ. ",
  "sn48:71-82.1.11_0": "Gaṅgāpeyyālavaggo aṭṭhamo. ",
  "sn48:71-82.2.0_0": "Tassuddānaṁ",
  "sn48:71-82.2.1_0": "Cha pācīnato ninnā, ",
  "sn48:71-82.2.2_0": "cha ninnā ca samuddato; ",
  "sn48:71-82.2.3_0": "Dvete cha dvādasa honti, ",
  "sn48:71-82.2.4_0": "vaggo tena pavuccatīti. ",
  "sn48:83-92.0.1_0": "Saṁyutta Nikāya 48 ",
  "sn48:83-92.0.2_0": "9. Appamādavagga ",
  "sn48:83-92.0.3_0": "83. Appamādavagga ",
  "sn48:83-92.1.1_0": "(Appamādavaggo vitthāretabbo.) ",
  "sn48:83-92.2.0_0": "Tassuddānaṁ",
  "sn48:83-92.2.1_0": "Tathāgataṁ padaṁ kūṭaṁ, ",
  "sn48:83-92.2.2_0": "mūlaṁ sārena vassikaṁ; ",
  "sn48:83-92.2.3_0": "Rājā candimasūriyā, ",
  "sn48:83-92.2.4_0": "vatthena dasamaṁ padanti. ",
  "sn48:93-104.0.1_0": "Saṁyutta Nikāya 48 ",
  "sn48:93-104.0.2_0": "10. Balakaraṇīyavagga ",
  "sn48:93-104.0.3_0": "93. Balakaraṇīyavagga ",
  "sn48:93-104.1.1_0": "(Balakaraṇīyavaggo vitthāretabbo.) ",
  "sn48:93-104.2.0_0": "Tassuddānaṁ",
  "sn48:93-104.2.1_0": "Balaṁ bījañca nāgo ca, ",
  "sn48:93-104.2.2_0": "rukkho kumbhena sūkiyā; ",
  "sn48:93-104.2.3_0": "Ākāsena ca dve meghā, ",
  "sn48:93-104.2.4_0": "nāvā āgantukā nadīti. ",
  "sn48:105-114.0.1_0": "Saṁyutta Nikāya 48 ",
  "sn48:105-114.0.2_0": "11. Esanāvagga ",
  "sn48:105-114.0.3_0": "105. Esanāvagga ",
  "sn48:105-114.1.1_0": "(Esanāvaggo vitthāretabbo.) ",
  "sn48:105-114.2.0_0": "Tassuddānaṁ",
  "sn48:105-114.2.1_0": "Esanā vidhā āsavo, ",
  "sn48:105-114.2.2_0": "Bhavo ca dukkhatā tisso; ",
  "sn48:105-114.2.3_0": "Khilaṁ malañca nīgho ca, ",
  "sn48:105-114.2.4_0": "Vedanā taṇhā tasinā cāti. ",
  "sn48:115-124.0.1_0": "Saṁyutta Nikāya 48 ",
  "sn48:115-124.0.2_0": "12. Oghavagga ",
  "sn48:115-124.0.3_0": "115–124. Oghādisutta ",
  "sn48:115-124.1.1_0": "“Pañcimāni, bhikkhave, uddhambhāgiyāni saṁyojanāni. ",
  "sn48:115-124.1.2_0": "Katamāni pañca? ",
  "sn48:115-124.1.3_0": "Rūparāgo, arūparāgo, māno, uddhaccaṁ, avijjā—",
  "sn48:115-124.1.4_0": "imāni kho, bhikkhave, pañcuddhambhāgiyāni saṁyojanāni. ",
  "sn48:115-124.1.5_0": "Imesaṁ kho, bhikkhave, pañcannaṁ uddhambhāgiyānaṁ saṁyojanānaṁ abhiññāya pariññāya parikkhayāya pahānāya pañcindriyāni bhāvetabbāni. ",
  "sn48:115-124.1.6_0": "Katamāni pañca? ",
  "sn48:115-124.1.7_0": "Idha, bhikkhave, bhikkhu saddhindriyaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ …pe… paññindriyaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn48:115-124.1.8_0": "Imesaṁ kho, bhikkhave, pañcannaṁ uddhambhāgiyānaṁ saṁyojanānaṁ abhiññāya pariññāya parikkhayāya pahānāya imāni pañcindriyāni bhāvetabbānī”ti. ",
  "sn48:115-124.1.9_0": "Dasamaṁ. ",
  "sn48:115-124.1.10_0": "(Yathā maggasaṁyuttaṁ, tathā vitthāretabbaṁ.) ",
  "sn48:115-124.1.11_0": "Oghavaggo dvādasamo. ",
  "sn48:115-124.2.0_0": "Tassuddānaṁ",
  "sn48:115-124.2.1_0": "Ogho yogo upādānaṁ, ",
  "sn48:115-124.2.2_0": "ganthā anusayena ca; ",
  "sn48:115-124.2.3_0": "Kāmaguṇā nīvaraṇā, ",
  "sn48:115-124.2.4_0": "khandhā oruddhambhāgiyāti. ",
  "sn48:125-136.0.1_0": "Saṁyutta Nikāya 48 ",
  "sn48:125-136.0.2_0": "13. Punagaṅgāpeyyālavagga ",
  "sn48:125-136.0.3_0": "125–136. Punapācīnādisutta ",
  "sn48:125-136.1.1_0": "“Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; ",
  "sn48:125-136.1.2_0": "evameva kho, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro. ",
  "sn48:125-136.1.3_0": "Kathañca, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro? ",
  "sn48:125-136.1.4_0": "Idha, bhikkhave, bhikkhu saddhindriyaṁ bhāveti rāgavinayapariyosānaṁ dosavinayapariyosānaṁ mohavinayapariyosānaṁ …pe… paññindriyaṁ bhāveti rāgavinayapariyosānaṁ dosavinayapariyosānaṁ mohavinayapariyosānaṁ. ",
  "sn48:125-136.1.5_0": "Evaṁ kho, bhikkhave, bhikkhu pañcindriyāni bhāvento pañcindriyāni bahulīkaronto nibbānaninno hoti nibbānapoṇo nibbānapabbhāro”ti. ",
  "sn48:125-136.1.6_0": "Dvādasamaṁ. ",
  "sn48:125-136.1.7_0": "Gaṅgāpeyyālavaggo terasamo. ",
  "sn48:125-136.2.0_0": "Tassuddānaṁ",
  "sn48:125-136.2.1_0": "Cha pācīnato ninnā, ",
  "sn48:125-136.2.2_0": "cha ninnā ca samuddato; ",
  "sn48:125-136.2.3_0": "Dvete cha dvādasa honti, ",
  "sn48:125-136.2.4_0": "vaggo tena pavuccatīti. ",
  "sn48:137-146.0.1_0": "Saṁyutta Nikāya 48 ",
  "sn48:137-146.0.2_0": "13. Punagaṅgāpeyyālavagga ",
  "sn48:137-146.0.3_0": "137. Punaappamādavagga ",
  "sn48:137-146.1.1_0": "On Display: Title of Section Only ",
  "sn48:147-158.0.1_0": "Saṁyutta Nikāya 48 ",
  "sn48:147-158.0.2_0": "13. Punagaṅgāpeyyālavagga ",
  "sn48:147-158.0.3_0": "147. Punabalakaraṇīyavagga ",
  "sn48:147-158.1.1_0": "On Display: Title of Section Only ",
  "sn48:159-168.0.1_0": "Saṁyutta Nikāya 48 ",
  "sn48:159-168.0.2_0": "14. Punaesanāvagga ",
  "sn48:159-168.0.3_0": "159. Punaesanāvagga ",
  "sn48:159-168.1.1_0": "(Appamādavagga-balakaraṇīyavagga-esanāvaggā vitthāretabbā.) ",
  "sn48:169-178.0.1_0": "Saṁyutta Nikāya 48 ",
  "sn48:169-178.0.2_0": "15. Punaoghavagga ",
  "sn48:169-178.0.3_0": "169–178. punaoghādisutta ",
  "sn48:169-178.1.1_0": "“Pañcimāni, bhikkhave, uddhambhāgiyāni saṁyojanāni. ",
  "sn48:169-178.1.2_0": "Katamāni pañca? ",
  "sn48:169-178.1.3_0": "Rūparāgo, arūparāgo, māno, uddhaccaṁ, avijjā—",
  "sn48:169-178.1.4_0": "imāni kho, bhikkhave, pañcuddhambhāgiyāni saṁyojanāni. ",
  "sn48:169-178.1.5_0": "Imesaṁ kho, bhikkhave, pañcannaṁ uddhambhāgiyānaṁ saṁyojanānaṁ abhiññāya pariññāya parikkhayāya pahānāya pañcindriyāni bhāvetabbāni. ",
  "sn48:169-178.1.6_0": "Katamāni pañca? ",
  "sn48:169-178.1.7_0": "Idha, bhikkhave, bhikkhu saddhindriyaṁ bhāveti rāgavinayapariyosānaṁ dosavinayapariyosānaṁ mohavinayapariyosānaṁ.",
  "sn48:169-178.1.7_1": "Vīriyindriyaṁ …pe… satindriyaṁ … samādhindriyaṁ … paññindriyaṁ bhāveti rāgavinayapariyosānaṁ dosavinayapariyosānaṁ mohavinayapariyosānaṁ.",
  "sn48:169-178.1.8_0": "Imesaṁ kho, bhikkhave, pañcannaṁ uddhambhāgiyānaṁ saṁyojanānaṁ abhiññāya pariññāya parikkhayāya pahānāya imāni pañcindriyāni bhāvetabbānī”ti. ",
  "sn48:169-178.1.9_0": "Oghavaggo sattarasamo. ",
  "sn48:169-178.2.0_0": "Tassuddānaṁ",
  "sn48:169-178.2.1_0": "Ogho yogo upādānaṁ, ",
  "sn48:169-178.2.2_0": "ganthā anusayena ca; ",
  "sn48:169-178.2.3_0": "Kāmaguṇā nīvaraṇā, ",
  "sn48:169-178.2.4_0": "khandhā oruddhambhāgiyāti. ",
  "sn48:169-178.2.5_0": "Indriyasaṁyuttaṁ catutthaṁ. "
}