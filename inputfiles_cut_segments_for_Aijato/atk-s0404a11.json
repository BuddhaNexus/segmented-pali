{
  "atk-s0404a11:0_0": "2. Sīhanādavaggo",
  "atk-s0404a11:1_0": "1. Sīhanādasuttavaṇṇanā",
  "atk-s0404a11:2_0": "11.",
  "atk-s0404a11:2_1": "Dutiyassa paṭhame yena bhagavā tenupasaṅkamīti ‘‘sace satthā cārikaṁ pakkamitukāmo assa , imasmiṁ kāle pakkameyya.",
  "atk-s0404a11:2_2": "Handāhaṁ cārikaṁ gamanatthāya satthāraṁ āpucchāmī’’ti cintetvā bhikkhusaṅghaparivuto upasaṅkami.",
  "atk-s0404a11:2_3": "Āyasmā maṁ, bhanteti so kira bhikkhu theraṁ mahatā bhikkhuparivārena gacchantaṁ disvā ‘‘ime bhikkhū tathāgataṁ pahāya sāriputtaṁ parivāretvā nikkhantā, gamanavicchedamassa karissāmī’’ti aṭṭhāne kopaṁ bandhitvā evamāha.",
  "atk-s0404a11:2_4": "Tattha āsajjāti ghaṭṭetvā.",
  "atk-s0404a11:2_5": "Appaṭinissajjāti akkhamāpetvā accayaṁ adesetvā.",
  "atk-s0404a11:2_6": "Kismiṁ pana so kāraṇe āghātaṁ bandhīti?",
  "atk-s0404a11:2_7": "Therassa kira dasabalaṁ vanditvā uṭṭhāya gacchato cīvarakaṇṇo tassa sarīraṁ phusi, vāto paharītipi vadanti.",
  "atk-s0404a11:2_8": "Ettakena āghātaṁ bandhitvā theraṁ mahatā parivārena gacchantaṁ disvā usūyamāno ‘‘gamanavicchedamassa karissāmī’’ti evamāha.",
  "atk-s0404a11:2_9": "Ehi tvaṁ bhikkhūti satthā tassa bhikkhuno vacanaṁ sutvā ‘‘na taṁ bhikkhu sāriputto paharīti vutte, ‘bhante, tumhe attano aggasāvakasseva pakkhaṁ vahatha, na mayha’nti mayi manopadosaṁ katvā apāye nibbatteyyā’’ti ñatvā ‘‘sāriputtaṁ pakkosāpetvā imamatthaṁ pucchissāmī’’ti ekaṁ bhikkhuṁ āmantetvā evamāha.",
  "atk-s0404a11:2_10": "Avāpuraṇaṁ ādāyāti kuñcikaṁ gahetvā.",
  "atk-s0404a11:2_11": "Sīhanādanti seṭṭhanādaṁ pamukhanādaṁ appaṭivattiyanādaṁ.",
  "atk-s0404a11:2_12": "Evaṁ dvīhi mahātherehi ārocito bhikkhusaṅgho rattiṭṭhānadivāṭṭhānāni pahāya satthu santikaṁ agamāsi.",
  "atk-s0404a11:2_13": "Khīyanadhammanti kathādhammaṁ.",
  "atk-s0404a11:3_0": "Gūthagatanti gūthameva.",
  "atk-s0404a11:3_1": "Sesesupi eseva nayo.",
  "atk-s0404a11:3_2": "Pathavīsamenāti akujjhanaṭṭhena pathaviyā samānena.",
  "atk-s0404a11:3_3": "Na hi pathavī ‘‘mayi suciṁ nikkhipantī’’ti somanassaṁ karoti, na ‘‘asuciṁ nikkhipantī’’ti domanassaṁ.",
  "atk-s0404a11:3_4": "Mayhampi evarūpaṁ cittanti dasseti.",
  "atk-s0404a11:3_5": "Vipulenāti aparittena.",
  "atk-s0404a11:3_6": "Mahaggatenāti mahantabhāvaṁ gatena.",
  "atk-s0404a11:3_7": "Appamāṇenāti vaḍḍhitappamāṇena.",
  "atk-s0404a11:3_8": "Averenāti akusalaverapuggalaverarahitena.",
  "atk-s0404a11:3_9": "Abyāpajjhenāti niddukkhena vigatadomanassena.",
  "atk-s0404a11:3_10": "So idhāti so anupaṭṭhitakāyānupassanāsatipaṭṭhāno bhikkhu evaṁ kareyya, mādiso kathaṁ evarūpaṁ karissati, bhanteti paṭhamaṁ sīhanādaṁ nadi.",
  "atk-s0404a11:3_11": "Evaṁ sabbattha yojanā veditabbā.",
  "atk-s0404a11:4_0": "Rajoharaṇanti rajasammajjanacoḷakaṁ, pādapuñchanti, tasseva nāmaṁ.",
  "atk-s0404a11:4_1": "Kaḷopihatthoti pacchihattho ukkhalihattho vā.",
  "atk-s0404a11:4_2": "Nantakavāsīti antacchinnapilotikavasano.",
  "atk-s0404a11:4_3": "Sūratoti sucisīlo soraccena samannāgato.",
  "atk-s0404a11:4_4": "Sudantoti suṭṭhu damathaṁ upagato.",
  "atk-s0404a11:4_5": "Suvinītoti suṭṭhu sikkhito.",
  "atk-s0404a11:4_6": "Na kañci hiṁsatīti visāṇādīsu gaṇhantampi piṭṭhiṁ parimajjantampi na kañci viheṭheti.",
  "atk-s0404a11:4_7": "Usabhachinnavisāṇasamenāti usabhassa chinnavisāṇassa cittasadisena.",
  "atk-s0404a11:5_0": "Aṭṭīyeyyāti aṭṭo pīḷito bhaveyya. Harāyeyyāti lajjeyya. Jiguccheyyāti jigucchaṁ āpajjeyya.",
  "atk-s0404a11:6_0": "Medakathālikanti medakathālikā vuccati sūnakārakehi yūsanikkhamanatthāya tattha tattha katachiddā thālikā.",
  "atk-s0404a11:6_1": "Parihareyyāti maṁsassa pūretvā ukkhipitvā gaccheyya.",
  "atk-s0404a11:6_2": "Chiddāvachiddanti parittamahantehi chiddehi samannāgataṁ.",
  "atk-s0404a11:6_3": "Uggharantanti uparimukhehi chiddehi nikkhamamānayūsaṁ.",
  "atk-s0404a11:6_4": "Paggharantanti adhomukhehi nikkhamamānayūsaṁ.",
  "atk-s0404a11:6_5": "Evamassa sakalasarīraṁ yūsamakkhitaṁ bhaveyya.",
  "atk-s0404a11:6_6": "Chiddāvachiddanti navahi vaṇamukhehi parittamahanta chiddaṁ.",
  "atk-s0404a11:6_7": "Evamettha aṭṭhamanavamehi dvīhi aṅgehi thero attano sarīre nicchandarāgataṁ kathesi.",
  "atk-s0404a11:7_0": "Atha kho so bhikkhūti evaṁ therena navahi kāraṇehi sīhanāde nadite atha so bhikkhu.",
  "atk-s0404a11:7_1": "Accayoti aparādho.",
  "atk-s0404a11:7_2": "Maṁ accagamāti maṁ atikkamma abhibhavitvā pavatto.",
  "atk-s0404a11:7_3": "Patiggaṇhatūti khamatu.",
  "atk-s0404a11:7_4": "Āyatiṁ saṁvarāyāti anāgate saṁvaraṇatthāya, puna evarūpassa aparādhassa akaraṇatthāya.",
  "atk-s0404a11:7_5": "Tagghāti ekaṁsena.",
  "atk-s0404a11:7_6": "Yathādhammaṁ paṭikarosīti yathā dhammo ṭhito, tatheva karosi, khamāpesīti vuttaṁ hoti.",
  "atk-s0404a11:7_7": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "atk-s0404a11:7_8": "Vuddhihesā bhikkhu ariyassa vinayeti esā bhikkhu ariyassa vinaye buddhassa bhagavato sāsane vuḍḍhi nāma. Katamā?",
  "atk-s0404a11:7_9": "Accayaṁ accayato disvā yathādhammaṁ paṭikaritvā āyatiṁ saṁvarāpajjanā.",
  "atk-s0404a11:7_10": "Desanaṁ pana puggalādhiṭṭhānaṁ karonto yo accayaṁ accayatodisvā yathādhammaṁ paṭikaroti, āyatiṁ saṁvaraṁ āpajjatīti āha.",
  "atk-s0404a11:7_11": "Phalatīti sace hi thero na khameyya, tassa bhikkhuno tattheva sattadhā muddhā phaleyya.",
  "atk-s0404a11:7_12": "Tasmā bhagavā evamāha.",
  "atk-s0404a11:7_13": "Sace maṁ soti sace maṁ ayaṁ bhikkhu khamāhīti evaṁ vadati.",
  "atk-s0404a11:7_14": "Khamatu ca me soti ayampi cāyasmā mayhaṁ khamatūti evaṁ thero tassa accayaṁ paṭiggaṇhitvā sayampi taṁ satthu sammukhe khamāpesīti.",
  "atk-s0404a11:8_0": "2. Saupādisesasuttavaṇṇanā",
  "atk-s0404a11:9_0": "12.",
  "atk-s0404a11:9_1": "Dutiye saupādisesanti saupādānasesaṁ.",
  "atk-s0404a11:9_2": "Anupādisesanti upādānasesarahitaṁ niggahaṇaṁ.",
  "atk-s0404a11:9_3": "Mattaso kārīti pamāṇakārī na paripūrakārī.",
  "atk-s0404a11:9_4": "Na tāvāyaṁ, sāriputta, dhammapariyāyo paṭibhāsīti appaṭibhānaṁ nāma bhagavato natthi, na tāvāhaṁ imaṁ dhammapariyāyaṁ kathesinti ayaṁ panettha attho.",
  "atk-s0404a11:9_5": "Māyimaṁ dhammapariyāyaṁ sutvā pamādaṁ āhariṁsūti ‘‘mayaṁ kira catūhi apāyehi muttā’’ti upari arahattatthāya vīriyaṁ akarontā mā pamādaṁ āpajjiṁsu.",
  "atk-s0404a11:9_6": "Pañhādhippāyena bhāsitoti tayā pucchitapañhassa sabhāvena kathitoti dasseti.",
  "atk-s0404a11:9_7": "Imesaṁ pana navannaṁ puggalānaṁ bhavesu chandarāgavinodanatthaṁ etameva atthuppattiṁ katvā –",
  "atk-s0404a11:9_8": "‘‘seyyathāpi, bhikkhave, appamattakopi gūtho duggandho hoti, evameva kho khvāhaṁ, bhikkhave, appamattakampi bhavaṁ na vaṇṇemi antamaso accharāsaṅghātamattampī’’ti imaṁ suttaṁ (a. ni.",
  "atk-s0404a11:9_9": "1.321) abhāsi.",
  "atk-s0404a11:9_10": "Na kevalañca etesaṁyeva navannaṁ puggalānaṁ gati nibaddhā, yesaṁ pana kulānaṁ tīṇi saraṇāni pañca sīlāni ekaṁ salākabhattaṁ ekaṁ pakkhiyabhattaṁ ekaṁ vassāvāsikaṁ ekā pokkharaṇī eko āvāso, evarūpāni nibaddhapuññāni atthi.",
  "atk-s0404a11:9_11": "Tesampi gati nibaddhā, sotāpannasadisāneva tāni kulāni.",
  "atk-s0404a11:10_0": "3. Koṭṭhikasuttavaṇṇanā",
  "atk-s0404a11:11_0": "13.",
  "atk-s0404a11:11_1": "Tatiye diṭṭhadhammavedanīyanti imasmiṁ yevattabhāve vipaccanakakammaṁ.",
  "atk-s0404a11:11_2": "Samparāyavedanīyanti dutiye attabhāve vipaccanakakammaṁ.",
  "atk-s0404a11:11_3": "Sukhavedanīyanti sukhavedanājanakakammaṁ.",
  "atk-s0404a11:11_4": "Dukkhavedanīyanti dukkhavedanājanakakammaṁ.",
  "atk-s0404a11:11_5": "Paripakkavedanīyanti laddhavipākavāraṁ.",
  "atk-s0404a11:11_6": "Aparipakkavedanīyanti aladdhavipākavāraṁ.",
  "atk-s0404a11:11_7": "Bahuvedanīyanti bahuvipākadāyakaṁ.",
  "atk-s0404a11:11_8": "Appavedanīyanti na bahuvipākadāyakaṁ.",
  "atk-s0404a11:11_9": "Avedanīyanti vipākavedanāya adāyakaṁ.",
  "atk-s0404a11:11_10": "Imasmiṁ sutte vaṭṭavivaṭṭaṁ kathitaṁ.",
  "atk-s0404a11:12_0": "4. Samiddhisuttavaṇṇanā",
  "atk-s0404a11:13_0": "14.",
  "atk-s0404a11:13_1": "Catutthe samiddhīti attabhāvasamiddhatāya evaṁladdhanāmo therassa saddhivihārikatthero.",
  "atk-s0404a11:13_2": "Kimārammaṇāti kiṁpaccayā.",
  "atk-s0404a11:13_3": "Saṅkappavitakkāti saṅkappabhūtā vitakkā.",
  "atk-s0404a11:13_4": "Nāmarūpārammaṇāti nāmarūpapaccayā.",
  "atk-s0404a11:13_5": "Iminā cattāro arūpakkhandhā bhūtupādāyarūpañca vitakkānaṁ paccayoti dasseti.",
  "atk-s0404a11:13_6": "Kva nānattaṁ gacchantīti kasmiṁ ṭhāne nānāsabhāvataṁ vemattaṁ gacchanti.",
  "atk-s0404a11:13_7": "Dhātusūti rūpadhātuādīsu.",
  "atk-s0404a11:13_8": "Aññoyeva hi rūpavitakko, aññe saddavitakkādayoti.",
  "atk-s0404a11:13_9": "Phassasamudayāti sampayuttaphassapaccayā.",
  "atk-s0404a11:13_10": "Vedanāsamosaraṇāti tisso vedanā samosaraṇā.",
  "atk-s0404a11:13_11": "Ettakena kusalākusalamissakā kathitā.",
  "atk-s0404a11:13_12": "Samādhippamukhātiādayo pana apacayapakkhikāti veditabbā.",
  "atk-s0404a11:13_13": "Tattha pubbaṅgamaṭṭhena jeṭṭhakaṭṭhena vā samādhi pamukhaṁ etesanti samādhippamukhā.",
  "atk-s0404a11:13_14": "Jeṭṭhakakāraṇaṭṭhena sati adhipateyyā etesanti satādhipateyyā.",
  "atk-s0404a11:13_15": "Maggapaññā uttarā etesanti paññuttarā.",
  "atk-s0404a11:13_16": "Phalavimuttiṁ patvā sārappattā hontīti vimuttisārā.",
  "atk-s0404a11:13_17": "Ārammaṇavasena amataṁ nibbānaṁ ogāhitvā tattha patiṭṭhitāti amatogadhā.",
  "atk-s0404a11:13_18": "Tena ca mā maññīti tena vissajjanena ‘‘ahaṁ aggasāvakena pucchite pañhe vissajjesi’’nti mā mānaṁ vā dappaṁ vā akāsi.",
  "atk-s0404a11:14_0": "5-6. Gaṇḍasuttādivaṇṇanā",
  "atk-s0404a11:15_0": "15-16.",
  "atk-s0404a11:15_1": "Pañcame tīṇi cattāri vassāni vassagaṇā, aneke vassagaṇā uppannā assāti anekavassagaṇiko.",
  "atk-s0404a11:15_2": "Tassassūti tassa bhaveyyuṁ.",
  "atk-s0404a11:15_3": "Abhedanamukhānīti na kenaci bhinditvā katāni, kevalaṁ kammasamuṭṭhitāneva vaṇamukhāni.",
  "atk-s0404a11:15_4": "Jegucchiyaṁyevāti jigucchitabbameva paṭikūlameva.",
  "atk-s0404a11:15_5": "Cātumahābhūtikassāti catumahābhūtamayassa.",
  "atk-s0404a11:15_6": "odanakummāsūpacayassāti odanena ceva kummāsena ca upacitassa vaḍḍhitassa.",
  "atk-s0404a11:15_7": "Aniccucchādanaparimaddanabhedanaviddhaṁsanadhammassāti hutvā abhāvaṭṭhena aniccadhammassa, duggandhavighātatthāya tanuvilepanena ucchādanadhammassa, aṅgapaccaṅgābādhavinodanatthāya khuddakasambāhanena parimaddanadhammassa, daharakāle vā ūrūsu sayāpetvā gabbhavāsena dussaṇṭhitānaṁ tesaṁ tesaṁ aṅgapaccaṅgānaṁ saṇṭhānasampādanatthaṁ añchanapīḷanādivasena parimaddanadhammassa, evaṁ pariharitassāpi ca bhedanaviddhaṁsanadhammassa, bhijjanavikiraṇasabhāvassevāti attho.",
  "atk-s0404a11:15_8": "Ettha ca aniccapadena ceva bhedanaviddhaṁsanapadehi cassa atthaṅgamo kathito, sesehi samudayo.",
  "atk-s0404a11:15_9": "Nibbindathāti ukkaṇṭhatha pajahatha imaṁ kāyanti dasseti.",
  "atk-s0404a11:15_10": "Evamimasmiṁ sutte balavavipassanā kathitā.",
  "atk-s0404a11:15_11": "Chaṭṭhaṁ vuttanayameva.",
  "atk-s0404a11:15_12": "Saññāsīsena panettha ñāṇameva kathitaṁ.",
  "atk-s0404a11:16_0": "7-8. Kulasuttādivaṇṇanā",
  "atk-s0404a11:17_0": "17-18.",
  "atk-s0404a11:17_1": "Sattame na manāpena paccuṭṭhentīti manavaḍḍhanena manaṁ allīyanākārena āsanā vuṭṭhāya paccuggamanaṁ na karonti.",
  "atk-s0404a11:17_2": "Na manāpena abhivādentīti na pañcapatiṭṭhitena vandanti.",
  "atk-s0404a11:17_3": "Asakkaccaṁ dentīti acittīkārena denti.",
  "atk-s0404a11:17_4": "No sakkaccanti sahatthā na denti.",
  "atk-s0404a11:17_5": "Na upanisīdanti dhammasavanāyāti ‘‘dhammaṁ suṇissāmā’’ti na samīpe nisīdanti.",
  "atk-s0404a11:17_6": "Na sussūsantīti ghaṭapiṭṭhe āsittaudakaṁ viya vivaṭṭetvā gacchati.",
  "atk-s0404a11:17_7": "Aṭṭhame veneyyajjhāsayavasena mettābhāvanaṁ pakkhipitvā navaṅgasamannāgatoti vuttaṁ.",
  "atk-s0404a11:18_0": "9. Devatāsuttavaṇṇanā",
  "atk-s0404a11:19_0": "19.",
  "atk-s0404a11:19_1": "Navame vippaṭisāriniyoti vippaṭisāritaṁ maṅkubhāvaṁ āpajjimha.",
  "atk-s0404a11:19_2": "Hīnaṁ kāyanti uparidevalokaṁ upādāya heṭṭhimo hīnoti vuccati.",
  "atk-s0404a11:19_3": "No ca kho yathāsatti yathābalaṁ saṁvibhajimhāti attano sattiyā ca balassa ca anurūpena sīlavantānaṁ saṁvibhāgaṁ katvā na bhuñjimhā.",
  "atk-s0404a11:20_0": "10. Velāmasuttavaṇṇanā",
  "atk-s0404a11:21_0": "20.",
  "atk-s0404a11:21_1": "Dasame api nu te, gahapati, kule dānaṁ dīyatīti nayidaṁ bhagavā bhikkhusaṅghassa dānaṁ sandhāya pucchati.",
  "atk-s0404a11:21_2": "Seṭṭhissa hi ghare bhikkhusaṅghassa niccaṁ paṇītadānaṁ dīyati, na taṁ satthā na jānāti.",
  "atk-s0404a11:21_3": "Lokiyamahājanassa pana diyyamānadānaṁ atthi, taṁ lūkhaṁ hoti, seṭṭhissa cittaṁ na pīṇeti.",
  "atk-s0404a11:21_4": "Taṁ pucchāmīti pucchati.",
  "atk-s0404a11:21_5": "Kaṇājakanti sakuṇḍakabhattaṁ, sakuṇḍakehipi kaṇikataṇḍuleheva pakkaṁ.",
  "atk-s0404a11:21_6": "Biḷaṅgadutiyanti kañjiyadutiyaṁ.",
  "atk-s0404a11:21_7": "Asakkaccaṁ detīti asakkaritvā deti.",
  "atk-s0404a11:21_8": "Acittīkatvāti acittīkārena dakkhiṇeyya agāravena deti.",
  "atk-s0404a11:21_9": "Asahatthā detīti sahatthena adatvā parahatthena deti, āṇattimattameva karotīti attho.",
  "atk-s0404a11:21_10": "Apaviddhaṁ detīti na nirantaraṁ deti, saṁvaccharikaṁ soṇḍabali viya hoti.",
  "atk-s0404a11:21_11": "Anāgamanadiṭṭhiko detīti na kammañca phalañca saddahitvā deti.",
  "atk-s0404a11:22_0": "Yattha yatthāti tīsu kulasampadāsu yasmiṁ yasmiṁ kule.",
  "atk-s0404a11:22_1": "Na uḷārāya bhattabhogāyātiādīsu nānaggarasasugandhasālibhojane upanīte cittaṁ na namati, ‘‘harathetaṁ rogavaḍḍhana’’nti vatvā yena vā tena vā ḍākena saddhiṁ sakuṇḍakabhattaṁ amataṁ viya sampiyāyamāno bhuñjati.",
  "atk-s0404a11:22_2": "Kāsikādīsu varavatthesu upanītesu ‘‘harathetāni nivāsentassa paṭicchādetumpi na sakkonti, gattesupi na saṇṭhahantī’’ti vatvā nāḷikerasāṭakamūlatacasadisāni pana thūlavatthāni ‘‘imāni nivāsento nivatthabhāvampi jānāti, paṭicchādetabbampi paṭicchādentī’’ti sampiyāyamāno nivāseti.",
  "atk-s0404a11:22_3": "Hatthiyānaassayānarathayānasuvaṇṇasivikādīsu upanītesu ‘‘harathetāni calācalāni, na sakkā ettha nisīditu’’nti vatvā jajjararathake upanīte ‘‘ayaṁ niccalo, ettha sukhaṁ nisīditu’’nti taṁ sādiyati.",
  "atk-s0404a11:22_4": "Na uḷāresu pañcasu kāmaguṇesūti alaṅkatapaṭiyattā rūpavatiyo itthiyo disvā ‘‘yakkhiniyo maññe, etā khāditukāmā, kiṁ etāhī’’ti yathāphāsukeneva vītināmeti.",
  "atk-s0404a11:22_5": "Na sussūsantīti sotuṁ na icchanti, na saddahantīti attho.",
  "atk-s0404a11:22_6": "Na sotaṁ odahantīti kathitassa savanatthaṁ na sotapasādaṁ odahanti.",
  "atk-s0404a11:22_7": "Sakkaccantiādīni vuttavipariyāyena veditabbāni.",
  "atk-s0404a11:23_0": "Velāmoti jātigottarūpabhogasaddhāpaññādīhi mariyādavelaṁ atikkantehi uḷārehi guṇehi samannāgatattā evaṁladdhanāmo.",
  "atk-s0404a11:23_1": "So evarūpaṁ dānaṁ adāsi mahādānanti ettha ayaṁ anupubbīkathā –",
  "atk-s0404a11:23_2": "so kira atīte bārāṇasiyaṁ purohitagehe paṭisandhiṁ gaṇhi, velāmakumārotissa nāmaṁ akaṁsu.",
  "atk-s0404a11:23_3": "So soḷasavassakāle bārāṇasirājakumārena saddhiṁ sippuggahaṇatthaṁ takkasilaṁ agamāsi.",
  "atk-s0404a11:23_4": "Te ubhopi disāpāmokkhassa ācariyassa santike sippaṁ paṭṭhapayiṁsu.",
  "atk-s0404a11:23_5": "Yathā ca te, evaṁ aññepi jambudīpe caturāsītisahassarājakumārā.",
  "atk-s0404a11:23_6": "Bodhisatto attanā gahitaṭṭhāne piṭṭhiācariyo hutvā caturāsīti rājakumārasahassāni sikkhāpeti, sayampi soḷasavassehi gahetabbasippaṁ tīhi vassehi uggaṇhi.",
  "atk-s0404a11:23_7": "Ācariyo ‘‘velāmakumārassa sippaṁ paguṇa’’nti ñatvā, ‘‘tātā, velāmo mayā ñātaṁ sabbaṁ jānāti, tumhe sabbepi samaggā gantvā etassa santike sippaṁ uggaṇhathā’’ti caturāsīti kumārasahassāni bodhisattassa niyyādesi.",
  "atk-s0404a11:24_0": "Bodhisatto ācariyaṁ vanditvā caturāsīti kumārasahassaparivāro nikkhamitvā ekaṁ āsannanagaraṁ patvā nagarasāmikaṁ rājakumāraṁ uggaṇhāpetvā tassa sippe paguṇe jāte taṁ tattheva nivattesi.",
  "atk-s0404a11:24_1": "Etenupāyena caturāsīti nagarasahassāni gantvā caturāsītiyā rājakumārānaṁ sippaṁ paguṇaṁ kāretvā tasmiṁ tasmiṁ nagare taṁ taṁ nivattetvā bārāṇasirājakumāraṁ ādāya bārāṇasiṁ paccāgañchi.",
  "atk-s0404a11:24_2": "Manussā kumāraṁ pariyositasippaṁ rajje abhisiñciṁsu, velāmassa purohitaṭṭhānaṁ adaṁsu.",
  "atk-s0404a11:24_3": "Tepi caturāsītisahassarājakumārā sakesu sakesu rajjesu abhisekaṁ patvā anusaṁvaccharaṁ bārāṇasirañño upaṭṭhānaṁ āgacchanti.",
  "atk-s0404a11:24_4": "Te rājānaṁ disvā velāmassa santikaṁ gantvā, ‘‘ācariya, amhe rajjesu patiṭṭhitā, vadeyyātha yenattho’’ti vatvā gacchanti.",
  "atk-s0404a11:24_5": "Tesaṁ gamanāgamanakāle sakaṭasandamānikagāvigoṇakukkuṭasūkarādayo gaṇhantānaṁ janapado ativiya uupadduto hoti, mahājano sannipatitvā rājaṅgaṇe kandati.",
  "atk-s0404a11:25_0": "Rājā velāmaṁ pakkositvā, ‘‘ācariya, upadduto janapado, rājāno gamanāgamanakāle mahāvilopaṁ karonti, manussā sandhāretuṁ na sakkonti, janapadapīḷāya upasamaṁ ekaṁ upāyaṁ karothā’’ti .",
  "atk-s0404a11:25_1": "Sādhu mahārāja, upāyaṁ karissāmi, tumhākaṁ yattakena janapadena attho, taṁ paricchinditvā gaṇhathāti.",
  "atk-s0404a11:25_2": "Rājā tathā akāsi.",
  "atk-s0404a11:25_3": "Velāmo caturāsītiyā rājasahassānaṁ janapade vicāretvā cakkanābhiyaṁ are viya rañño janapadasmiṁ oropesi.",
  "atk-s0404a11:25_4": "Tato paṭṭhāya te rājāno āgacchantāpi gacchantāpi attano attano janapadeneva sañcaranti, amhākaṁ janapadoti vilopaṁ na karonti.",
  "atk-s0404a11:25_5": "Rājagāravena rañño janapadampi na pīḷenti.",
  "atk-s0404a11:25_6": "Janapadā sannisinnā nissaddā niravā ahesuṁ.",
  "atk-s0404a11:25_7": "Sabbe rājāno haṭṭhatuṭṭhā ‘‘yena vo, ācariya, attho, taṁ amhākaṁ vadethā’’ti pavārayiṁsu.",
  "atk-s0404a11:26_0": "Velāmo sīsaṁnhāto attano antonivesane sattaratanaparipūrānaṁ gabbhānaṁ dvārāni vivarāpetvā yāva sattamā kulaparivaṭṭā ṭhapitaṁ dhanaṁ oloketvā āyavayaṁ upadhāretvā ‘‘mayā sakalajambudīpaṁ khobhentena dānaṁ dātuṁ vaṭṭatī’’ti rañño ārocetvā gaṅgātīre dvādasayojanikā uddhanapantiyo kāretvā tasmiṁ tasmiṁ ṭhāne sappimadhuphāṇitatelatilataṇḍulādīnaṁ ṭhapanatthāya mahākoṭṭhāgārāni patiṭṭhāpetvā ‘‘ekekasmiṁ ṭhāne ettakā ettakā janā saṁvidahatha, yaṁkiñci manussānaṁ laddhabbaṁ nāma atthi, tato ekasmimpi asati mayhaṁ āroceyyāthā’’ti manusse saṁvidhāya ‘‘asukadivasato paṭṭhāya velāmabrāhmaṇassa dānaṁ bhuñjantū’’ti nagare bheriṁ carāpetvā ‘‘dānaggaṁ pariniṭṭhita’’nti dānayuttehi ārocite sahassagghanakaṁ vatthaṁ nivāsetvā pañcasatagghanakaṁ ekaṁsaṁ katvā sabbālaṅkārabhūsito dānavīmaṁsanatthāya phalikavaṇṇassa udakassa suvaṇṇabhiṅgāraṁ pūretvā ‘‘imasmiṁ loke sace imaṁ dānaṁ paṭiggahetuṁ yuttarūpā dakkhiṇeyyapuggalā atthi, idaṁ udakaṁ nikkhamitvā pathaviṁ gaṇhātu.",
  "atk-s0404a11:26_1": "Sace natthi, evameva tiṭṭhatū’’ti saccakiriyaṁ katvā bhiṅgāraṁ adhomukhaṁ akāsi.",
  "atk-s0404a11:26_2": "Udakaṁ dhamakaraṇena gahitaṁ viya ahosi.",
  "atk-s0404a11:26_3": "Bodhisatto ‘‘suñño vata, bho, jambudīpo, ekapuggalopi dakkhiṇaṁ paṭiggahetuṁ yuttarūpo natthī’’ti vippaṭisāraṁ akatvā ‘‘sace dāyakassa vasenāyaṁ dakkhiṇā visujjhissati, udakaṁ nikkhamitvā pathaviṁ gaṇhātū’’ti cintesi.",
  "atk-s0404a11:26_4": "Phalikavaṇṇasadisaṁ udakaṁ nikkhamitvā pathaviṁ gaṇhi .",
  "atk-s0404a11:26_5": "‘‘Idāni dānaṁ dassāmī’’ti dānaggaṁ patvā dānaṁ oloketvā yāguvelāya yāguṁ, khajjakavelāya khajjakaṁ, bhojanavelāya bhojanaṁ dāpesi.",
  "atk-s0404a11:26_6": "Eteneva nīhārena divase divase dānaṁ dīyati.",
  "atk-s0404a11:27_0": "Tasmiṁ kho pana dānagge ‘‘idaṁ nāma atthi, idaṁ nāma natthī’’ti vattabbaṁ natthi.",
  "atk-s0404a11:27_1": "Idāni taṁ dānaṁ ettakamatteneva na niṭṭhaṁ gamissatīti rattasuvaṇṇaṁ nīharāpetvā suvaṇṇapātiyo kāretvā caturāsītisuvaṇṇapātisahassādīnaṁ atthāya caturāsītirājasahassānaṁ sāsanaṁ pahiṇi.",
  "atk-s0404a11:27_2": "Rājāno ‘‘cirassaṁ vata mayaṁ ācariyena anuggahitā’’ti sabbaṁ sampādetvā pesesuṁ.",
  "atk-s0404a11:27_3": "Dāne diyyamāneyeva satta vassāni satta māsā atikkantā.",
  "atk-s0404a11:27_4": "Atha brāhmaṇo ‘‘hiraññaṁ bhājetvā dānaṁ dassāmī’’ti mahante okāse dānaṁ sajjāpesi.",
  "atk-s0404a11:27_5": "Sajjāpetvā caturāsīti suvaṇṇapātisahassāni ādiṁ katvā koṭito paṭṭhāya adāsi.",
  "atk-s0404a11:28_0": "Tattha rūpiyapūrānīti rajatataṭṭirajataphālarajatamāsakehi pūrāni.",
  "atk-s0404a11:28_1": "Pātiyo pana khuddikāti na sallakkhetabbā, ekakarīsappamāṇe bhūmibhāge catassova pātiyo ṭhapayiṁsu.",
  "atk-s0404a11:28_2": "Pātimakuḷaṁ navaratanaṁ hoti, mukhavaṭṭito paṭṭhāya aṭṭharatanaṁ, pātimukhavaṭṭiyā chayutto ājaññaratho anupariyāyati, dadamāno pātiyā bāhirantena vaggavagge paṭiggāhake ṭhapetvā paṭhamaṁ pātiyā pakkhittaṁ datvā pacchā sandhisandhito viyojetvā pātinti evaṁ caturāsīti pātisahassāni adāsi.",
  "atk-s0404a11:28_3": "Rūpiyapātiādīsupi eseva nayo.",
  "atk-s0404a11:28_4": "Etthapi ca suvaṇṇapūrānīti suvaṇṇataṭṭisuvaṇṇaphālasuvaṇṇamāsakehi pūrāni.",
  "atk-s0404a11:28_5": "Hiraññapūrānīti sattavidharatanapūrāni.",
  "atk-s0404a11:28_6": "Sovaṇṇālaṅkārānīti suvaṇṇālaṅkārāni.",
  "atk-s0404a11:28_7": "Kaṁsūpadhāraṇānīti rajatamayakhīrapaṭicchakāni.",
  "atk-s0404a11:28_8": "Tāsaṁ pana dhenūnaṁ siṅgāni suvaṇṇakosakapariyonaddhāni ahesuṁ, gīvāya sumanadāmaṁ piḷandhiṁsu, catūsu pādesu nupūrāni, piṭṭhiyaṁ varadukūlaṁ pārutaṁ, kaṇṭhe suvaṇṇaghaṇṭaṁ bandhiṁsu.",
  "atk-s0404a11:28_9": "Vatthakoṭisahassānīti lokavohārato vīsativatthayugāni ekā koṭi , idha pana dasa sāṭakāti vuttaṁ.",
  "atk-s0404a11:28_10": "Khomasukhumānantiādimhi khomādīsu yaṁ yaṁ sukhumaṁ, taṁ tadeva adāsi.",
  "atk-s0404a11:28_11": "Yāni panetāni itthidānaṁ usabhadānaṁ majjadānaṁ samajjādānanti adānasammatāni, tānipi esa ‘‘velāmassa dānamukhe idaṁ nāma natthī’’ti vacanapathaṁ pacchindituṁ parivāratthāya adāsi.",
  "atk-s0404a11:28_12": "Najjo maññe vissandantīti nadiyo viya vissandanti.",
  "atk-s0404a11:29_0": "Iminā satthā velāmassa dānaṁ kathetvā, ‘‘gahapati, etaṁ mahādānaṁ nāñño adāsi, ahaṁ adāsiṁ.",
  "atk-s0404a11:29_1": "Evarūpaṁ pana dānaṁ dadantopi ahaṁ paṭiggahetuṁ yuttarūpaṁ puggalaṁ nālatthaṁ, tvaṁ mādise buddhe lokasmiṁ diṭṭhamāne dānaṁ dadamāno kasmā cintesī’’ti seṭṭhissa desanaṁ vaḍḍhento siyā kho pana tetiādimāha.",
  "atk-s0404a11:29_2": "Nanu ca yāni tadā ahesuṁ rūpavedanāsaññāsaṅkhāraviññāṇāni, tāni niruddhāni?",
  "atk-s0404a11:29_3": "Kasmā ‘‘ahaṁ tena samayena velāmo brāhmaṇo’’ti āhāti?",
  "atk-s0404a11:29_4": "Paveṇiyā avicchinnattā.",
  "atk-s0404a11:29_5": "Tāni hi rūpādīni nirujjhamānāni imesaṁ paccaye datvā niruddhāni aparāparaṁ avicchinnaṁ paveṇiṁ gahetvā evamāha.",
  "atk-s0404a11:29_6": "Na taṁ koci dakkhiṇaṁ sodhetīti koci samaṇo vā brāhmaṇo vā devo vā māro vā uṭṭhāya taṁ dakkhiṇaṁ sodhetīti vattabbo nāhosi.",
  "atk-s0404a11:29_7": "Tañhi dakkhiṇaṁ sodhento uttamakoṭiyā buddho, heṭṭhimakoṭiyā dhammasenāpatisāriputtattherasadiso sāvako sodheyya.",
  "atk-s0404a11:30_0": "Diṭṭhisampannanti dassanasampannaṁ sotāpannaṁ.",
  "atk-s0404a11:30_1": "Idaṁ tato mahapphalataranti idaṁ sotāpannassa dinnadānaṁ lokiyamahājanassa sattamāsādhikāni satta saṁvaccharāni ettakaṁ hiraññasuvaṇṇaṁ pariccajantena dinnadānato mahapphalaṁ.",
  "atk-s0404a11:31_0": "Yo ca sataṁ diṭṭhisampannānanti ettha ekassa sakadāgāmissa vasena ekuttarasataṁ sotāpanne katvā sotāpannagaṇanā veditabbā.",
  "atk-s0404a11:31_1": "Iminā upāyena sabbavāresu heṭṭhā heṭṭhā āgate anantarena sataguṇaṁ katvā puggalagaṇanā veditabbā.",
  "atk-s0404a11:32_0": "Buddhappamukhanti ettha sammāsambuddhaṁ saṅghattheraṁ katvā nisinno saṅgho buddhappamukho saṅghoti veditabbo.",
  "atk-s0404a11:32_1": "Cātuddisaṁ saṅghaṁ uddissāti ettha cātuddisaṁ saṅghaṁ uddissa katavihāro nāma yattha cetiyaṁ patiṭṭhitaṁ hoti, dhammassavanaṁ karīyati, catūhi disāhi anudisāhi ca bhikkhū āgantvā appaṭipucchitvāyeva pāde dhovitvā kuñcikāya dvāraṁ vivaritvā senāsanaṁ paṭijaggitvā vasitvā yathāphāsukaṁ gacchanti.",
  "atk-s0404a11:32_2": "So antamaso caturataniyā paṇṇasālāpi hotu, cātuddisaṁ saṅghaṁ uddissa katavihārotveva vuccati.",
  "atk-s0404a11:33_0": "Saraṇaṁ gaccheyyāti ettha maggenāgataṁ anivattanasaraṇaṁ adhippetaṁ.",
  "atk-s0404a11:33_1": "Apare panāhu –",
  "atk-s0404a11:33_2": "attānaṁ niyyādetvā dinnattā saraṇāgamanaṁ tato mahapphalataranti vuttaṁ.",
  "atk-s0404a11:33_3": "Sikkhāpadāni samādiyeyyāti pañca sīlāni gaṇheyya.",
  "atk-s0404a11:33_4": "Sīlampi maggena āgataṁ anivattanasīlameva kathitaṁ.",
  "atk-s0404a11:33_5": "Apare panāhu –",
  "atk-s0404a11:33_6": "sabbasattānaṁ abhayadānassa dinnattā sīlaṁ tato mahapphalataranti vuttaṁ.",
  "atk-s0404a11:33_7": "Gandhohanamattanti gandhaūhanamattaṁ, dvīhaṅgulīhi gaṇḍapiṇḍaṁ gahetvā upasiṅghanamattaṁ.",
  "atk-s0404a11:33_8": "Apare pana ‘‘gaddohanamatta’’nti pāḷiṁ vatvā gāviyā ekavāraṁ thanaañchanamattanti atthaṁ vadanti.",
  "atk-s0404a11:33_9": "Mettacittanti sabbasattānaṁ hitānupharaṇacittaṁ.",
  "atk-s0404a11:33_10": "Taṁ pana appanāvaseneva gahitaṁ.",
  "atk-s0404a11:33_11": "Aniccasaññanti maggassa anantarapaccayabhāvena sikhāpattabalavavipassanaṁ.",
  "atk-s0404a11:34_0": "Upamāto pana imāni dānādīni puññāni evaṁ veditabbāni –",
  "atk-s0404a11:34_1": "sacepi hi jambudīpaṁ bheritalasadisaṁ samatalaṁ katvā koṭito paṭṭhāya pallaṅke attharitvā ariyapuggale nisīdāpeyya, tattha sotāpannānaṁ dasa pantiyo assu, sakadāgāmīnaṁ pañca, anāgāmīnaṁ aḍḍhateyyā, khiṇāsavānaṁ diyaḍḍhā, paccekabuddhānaṁ ekā panti bhaveyya, sammāsambuddho ekakova.",
  "atk-s0404a11:34_2": "Ettakassa janassa dinnadānato sammāsambuddhassa dinnameva mahapphalaṁ.",
  "atk-s0404a11:34_3": "Itaraṁ pana –",
  "atk-s0404a11:35_0": "‘‘Vihāradānaṁ paṇipāto, sikkhā mettāya bhāvanā;",
  "atk-s0404a11:36_0": "Khayato sammasantassa, kalaṁ nāgghati soḷasiṁ’’.",
  "atk-s0404a11:37_0": "Teneva bhagavā parinibbānasamaye ‘‘dhammānudhammappaṭipatti anuttarā pūjā’’ti āha.",
  "atk-s0404a11:37_1": "Sesaṁ sabbattha uttānatthamevāti.",
  "atk-s0404a11:38_0": "Sīhanādavaggo dutiyo."
}