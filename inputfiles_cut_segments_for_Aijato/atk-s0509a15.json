{
  "atk-s0509a15:0_0": "16. Mahānipāto",
  "atk-s0509a15:1_0": "1. Sumedhātherīgāthāvaṇṇanā",
  "atk-s0509a15:2_0": "Mahānipāte mantāvatiyā nagaretiādikā sumedhāya theriyā gāthā.",
  "atk-s0509a15:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī, sakkaccaṁ vimokkhasambhāre sambhārentī koṇāgamanassa bhagavato kāle kulagehe nibbattitvā viññutaṁ patvā, attano sakhīhi kuladhītāhi saddhiṁ ekajjhāsayā hutvā mahantaṁ ārāmaṁ kāretvā buddhappamukhassa bhikkhusaṅghassa niyyādesi.",
  "atk-s0509a15:2_2": "Sā tena puññakammena kāyassa bhedā tāvatiṁsaṁ upagacchi.",
  "atk-s0509a15:2_3": "Tattha yāvatāyukaṁ dibbasampattiṁ anubhavitvā tato cutā yāmesu upapajji.",
  "atk-s0509a15:2_4": "Tato cutā tusitesu, tato cutā nimmānaratīsu, tato cutā paranimmitavasavattīsūti anukkamena pañcasu kāmasaggesu uppajjitvā tattha tattha devarājūnaṁ mahesī hutvā tato cutā kassapassa bhagavato kāle mahāvibhavassa seṭṭhino dhītā hutvā anukkamena viññutaṁ patvā sāsane abhippasannā hutvā ratanattayaṁ uddissa uḷārapuññakammaṁ akāsi.",
  "atk-s0509a15:3_0": "Tattha yāvajīvaṁ dhammūpajīvinī kusaladhammaniratā hutvā tato cutā tāvatiṁsesu nibbattitvā aparāparaṁ sugatīsuyeva saṁsarantī, imasmiṁ buddhuppāde mantāvatīnagare koñcassa nāma rañño dhītā hutvā nibbatti.",
  "atk-s0509a15:3_1": "Tassā mātāpitaro sumedhāti nāmaṁ akaṁsu.",
  "atk-s0509a15:3_2": "Taṁ anukkamena vuddhippattavayappattakāle mātāpitaro ‘‘vāraṇavatīnagare anikarattassa nāma rañño dassāmā’’ti sammantesuṁ.",
  "atk-s0509a15:3_3": "Sā pana daharakālato paṭṭhāya attano samānavayāhi rājakaññāhi dāsijanehi ca saddhiṁ bhikkhunupassayaṁ gantvā bhikkhunīnaṁ santike dhammaṁ sutvā cirakālato paṭṭhāya katādhikāratāya saṁsāre jātasaṁvegā sāsane abhippasannā hutvā vayappattakāle kāmehi vinivattitamānasā ahosi.",
  "atk-s0509a15:3_4": "Tena sā mātāpitūnaṁ ñātīnaṁ sammantanaṁ sutvā ‘‘na mayhaṁ gharāvāsena kiccaṁ, pabbajissāmaha’’nti āha.",
  "atk-s0509a15:3_5": "Taṁ mātāpitaro gharāvāse niyojentā nānappakārena yācantāpi saññāpetuṁ nāsakkhiṁsu.",
  "atk-s0509a15:3_6": "Sā ‘‘evaṁ me pabbajituṁ labbhatī’’ti khaggaṁ gahetvā sayameva attano kese chinditvā te eva kese ārabbha paṭikkūlamanasikāraṁ pavattentī tattha katādhikāratāya bhikkhunīnaṁ santike manasikāravidhānassa sutapubbattā ca asubhanimittaṁ uppādetvā tattha paṭhamajjhānaṁ adhigacchi.",
  "atk-s0509a15:3_7": "Adhigatapaṭhamajjhānā ca attanā gharāvāse uyyojetuṁ upagate mātāpitaro ādiṁ katvā antojanaparijanaṁ sabbaṁ rājakulaṁ sāsane abhippasannaṁ kāretvā gharato nikkhamitvā bhikkhunupassayaṁ gantvā pabbaji.",
  "atk-s0509a15:3_8": "Pabbajitvā ca vipassanaṁ paṭṭhapetvā sammadeva paripakkañāṇā vimuttiparipācanīyānaṁ dhammānaṁ visesitāya na cirasseva saha paṭisambhidāhi arahattaṁ pāpuṇi.",
  "atk-s0509a15:3_9": "Tena vuttaṁ apadāne (apa.",
  "atk-s0509a15:3_10": "therī 2.1.1-19) –",
  "atk-s0509a15:4_0": "‘‘Bhagavati koṇāgamane, saṅghārāmamhi navanivesamhi;",
  "atk-s0509a15:5_0": "Sakhiyo tisso janiyo, vihāradānaṁ adāsimha.",
  "atk-s0509a15:6_0": "‘‘Dasakkhattuṁ satakkhattuṁ, dasasatakkhattuṁ satāni ca satakkhattuṁ;",
  "atk-s0509a15:7_0": "Devesu upapajjimha, ko pana vādo manussesu.",
  "atk-s0509a15:8_0": "‘‘Devesu mahiddhikā ahumha, mānusakamhi ko pana vādo;",
  "atk-s0509a15:9_0": "Sattaratanassa mahesī, itthiratanaṁ ahaṁ āsiṁ.",
  "atk-s0509a15:10_0": "‘‘Idha sañcitakusalā, susamiddhakulappajā;",
  "atk-s0509a15:11_0": "Dhanañjānī ca khemā ca, ahampi ca tayo janā.",
  "atk-s0509a15:12_0": "‘‘Ārāmaṁ sukataṁ katvā, sabbāvayavamaṇḍitaṁ;",
  "atk-s0509a15:13_0": "Buddhappamukhasaṅghassa, niyyādetvā pamoditā.",
  "atk-s0509a15:14_0": "‘‘Yattha yatthūpapajjāmi, tassa kammassa vāhasā;",
  "atk-s0509a15:15_0": "Devesu aggataṁ pattā, manussesu tatheva ca.",
  "atk-s0509a15:16_0": "‘‘Imasmiṁyeva kappamhi, brahmabandhu mahāyaso;",
  "atk-s0509a15:17_0": "Kassapo nāma gottena, uppajji vadataṁ varo.",
  "atk-s0509a15:18_0": "‘‘Upaṭṭhāko mahesissa, tadā āsi narissaro;",
  "atk-s0509a15:19_0": "Kāsirājā kikī nāma, bārāṇasipuruttame.",
  "atk-s0509a15:20_0": "‘‘Tassāsuṁ satta dhītaro, rājakaññā sukhedhitā;",
  "atk-s0509a15:21_0": "Buddhopaṭṭhānaniratā, brahmacariyaṁ cariṁsu tā.",
  "atk-s0509a15:22_0": "‘‘Tāsaṁ sahāyikā hutvā, sīlesu susamāhitā;",
  "atk-s0509a15:23_0": "Datvā dānāni sakkaccaṁ, agāreva vataṁ cariṁ.",
  "atk-s0509a15:24_0": "‘‘Tena kammena sukatena, cetanāpaṇidhīhi ca;",
  "atk-s0509a15:25_0": "Jahitvā mānusaṁ dehaṁ, tāvatiṁsūpagā ahaṁ.",
  "atk-s0509a15:26_0": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a15:27_0": "Tato ca nimmānaratiṁ, vasavattipuraṁ gatā.",
  "atk-s0509a15:28_0": "‘‘Yattha yatthūpapajjāmi, puññakammasamohitā;",
  "atk-s0509a15:29_0": "Tattha tattheva rājūnaṁ, mahesittamahārayiṁ.",
  "atk-s0509a15:30_0": "‘‘Tato cutā manussatte, rājūnaṁ cakkavattinaṁ;",
  "atk-s0509a15:31_0": "Maṇḍalīnañca rājūnaṁ, mahesittamakārayiṁ.",
  "atk-s0509a15:32_0": "‘‘Sampattimanubhotvāna, devesu mānusesu ca;",
  "atk-s0509a15:33_0": "Sabbattha sukhitā hutvā, nekajātīsu saṁsariṁ.",
  "atk-s0509a15:34_0": "‘‘So hetu so pabhavo, tammūlaṁ sāva sāsane khantī;",
  "atk-s0509a15:35_0": "Taṁ paṭhamasamodhānaṁ, taṁ dhammaratāya nibbānaṁ.",
  "atk-s0509a15:36_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a15:37_0": "Nāgīva bandhanaṁ chetvā, viharāmi anāsavā.",
  "atk-s0509a15:38_0": "‘‘Svāgataṁ vata me āsi, buddhaseṭṭhassa santike;",
  "atk-s0509a15:39_0": "Tisso vijjā anuppattā, kataṁ buddhassa sāsanaṁ.",
  "atk-s0509a15:40_0": "‘‘Paṭisambhidā catasso, vimokkhāpi ca aṭṭhime;",
  "atk-s0509a15:41_0": "Chaḷabhiññā sacchikatā, kataṁ buddhassa sāsana’’nti.",
  "atk-s0509a15:42_0": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a15:43_0": "450.",
  "atk-s0509a15:44_0": " ‘‘Mantāvatiyā nagare, rañño koñcassa aggamahesiyā;",
  "atk-s0509a15:45_0": "Dhītā āsiṁ sumedhā, pasāditā sāsanakarehi.",
  "atk-s0509a15:46_0": "451.",
  "atk-s0509a15:47_0": " ‘‘Sīlavatī cittakathā, bahussutā buddhasāsane vinitā;",
  "atk-s0509a15:48_0": "Mātāpitaro upagamma, bhaṇati ubhayo nisāmetha.",
  "atk-s0509a15:49_0": "452.",
  "atk-s0509a15:50_0": " ‘‘Nibbānābhiratāhaṁ , asassataṁ bhavagataṁ yadipi dibbaṁ;",
  "atk-s0509a15:51_0": "Kimaṅgaṁ pana tucchā kāmā, appassādā bahuvighātā.",
  "atk-s0509a15:52_0": "453.",
  "atk-s0509a15:53_0": " ‘‘Kāmā kaṭukā āsī, visūpamā yesu mucchitā bālā;",
  "atk-s0509a15:54_0": "Te dīgharattaṁ niraye, samappitā haññante dukkhitā.",
  "atk-s0509a15:55_0": "454.",
  "atk-s0509a15:56_0": " ‘‘Socanti pāpakammā, vinipāte pāpavaddhino sadā;",
  "atk-s0509a15:57_0": "Kāyena ca vācāya ca, manasā ca asaṁvutā bālā.",
  "atk-s0509a15:58_0": "455.",
  "atk-s0509a15:59_0": " ‘‘Bālā te duppaññā, acetanā dukkhasamudayoruddhā;",
  "atk-s0509a15:60_0": "Desente ajānantā, na bujjhare ariyasaccāni.",
  "atk-s0509a15:61_0": "456.",
  "atk-s0509a15:62_0": " ‘‘Saccāni ‘amma’buddhavaradesi, tāni te bahutarā ajānantā ye;",
  "atk-s0509a15:63_0": "Abhinandanti bhavagataṁ, pihenti devesu upapattiṁ.",
  "atk-s0509a15:64_0": "457.",
  "atk-s0509a15:65_0": " ‘‘Devesupi upapatti, asassatā bhavagate aniccamhi;",
  "atk-s0509a15:66_0": "Na ca santasanti bālā, punappunaṁ jāyitabbassa.",
  "atk-s0509a15:67_0": "458.",
  "atk-s0509a15:68_0": " ‘‘Cattāro vinipātā, duve ca gatiyo kathañci labbhanti;",
  "atk-s0509a15:69_0": "Na ca vinipātagatānaṁ, pabbajjā atthi nirayesu.",
  "atk-s0509a15:70_0": "459.",
  "atk-s0509a15:71_0": " ‘‘Anujānātha maṁ ubhayo, pabbajituṁ dasabalassa pāvacane;",
  "atk-s0509a15:72_0": "Appossukkā ghaṭissaṁ, jātimaraṇappahānāya.",
  "atk-s0509a15:73_0": "460.",
  "atk-s0509a15:74_0": " ‘‘Kiṁ bhavagate abhinandi, tena kāyakalinā asārena;",
  "atk-s0509a15:75_0": "Bhavataṇhāya nirodhā, anujānātha pabbajissāmi.",
  "atk-s0509a15:76_0": "461.",
  "atk-s0509a15:77_0": " ‘‘Buddhānaṁ uppādo, vivajjito akkhaṇo khaṇo laddho;",
  "atk-s0509a15:78_0": "Sīlāni brahmacariyaṁ, yāvajīvaṁ na dūseyyaṁ.",
  "atk-s0509a15:79_0": "462.",
  "atk-s0509a15:80_0": " ‘‘Evaṁ bhaṇati sumedhā, mātāpitaro ‘na tāva āhāraṁ;",
  "atk-s0509a15:81_0": "Āharissaṁ gahaṭṭhā, maraṇavasaṁ gatāva hessāmi’.",
  "atk-s0509a15:82_0": "463.",
  "atk-s0509a15:83_0": " ‘‘Mātā dukkhitā rodati pitā ca;",
  "atk-s0509a15:84_0": "Assā sabbaso samabhihato;",
  "atk-s0509a15:85_0": "Ghaṭenti saññāpetuṁ, pāsādatale chamāpatitaṁ.",
  "atk-s0509a15:86_0": "464.",
  "atk-s0509a15:87_0": " ‘‘Uṭṭhehi puttaka kiṁ soci, tena dinnāsi vāraṇavatimhi;",
  "atk-s0509a15:88_0": "Rājā anīkaratto, abhirūpo tassa tvaṁ dinnā.",
  "atk-s0509a15:89_0": "465.",
  "atk-s0509a15:90_0": " ‘‘Aggamahesī bhavissasi, anikarattassa rājino bhariyā;",
  "atk-s0509a15:91_0": "Sīlāni brahmacariyaṁ, pabbajjā dukkarā puttaka.",
  "atk-s0509a15:92_0": "466.",
  "atk-s0509a15:93_0": " ‘‘Rajje āṇā dhanamissariyaṁ, bhogā sukhā daharikāsi;",
  "atk-s0509a15:94_0": "Bhuñjāhi kāmabhoge, vāreyyaṁ hotu te putta.",
  "atk-s0509a15:95_0": "467.",
  "atk-s0509a15:96_0": " ‘‘Atha ne bhaṇati sumedhā, mā edisikāni bhavagatamasāraṁ;",
  "atk-s0509a15:97_0": "Pabbajjā vā hohiti, maraṇaṁ vā me na ceva vāreyyaṁ.",
  "atk-s0509a15:98_0": "468.",
  "atk-s0509a15:99_0": " ‘‘Kimiva pūtikāyamasuciṁ, savanagandhaṁ bhayānakaṁ kuṇapaṁ;",
  "atk-s0509a15:100_0": "Abhisaṁviseyyaṁ bhastaṁ, asakiṁ paggharitaṁ asucipuṇṇaṁ.",
  "atk-s0509a15:101_0": "469.",
  "atk-s0509a15:102_0": " ‘‘Kimiva tahaṁ jānantī, vikūlakaṁ maṁsasoṇitupalittaṁ;",
  "atk-s0509a15:103_0": "Kimikulalayaṁ sakuṇabhattaṁ, kaḷevaraṁ kissa diyatīti.",
  "atk-s0509a15:104_0": "470.",
  "atk-s0509a15:105_0": " ‘‘Nibbuyhati susānaṁ, aciraṁ kāyo apetaviññāṇo;",
  "atk-s0509a15:106_0": "Chuddho kaḷiṅgaraṁ viya, jigucchamānehi ñātīhi.",
  "atk-s0509a15:107_0": "471.",
  "atk-s0509a15:108_0": " ‘‘Chuddhūna naṁ susāne, parabhattaṁ nhāyanti jigucchantā;",
  "atk-s0509a15:109_0": "Niyakā mātāpitaro, kiṁ pana sādhāraṇā janatā.",
  "atk-s0509a15:110_0": "472.",
  "atk-s0509a15:111_0": " ‘‘Ajjhositā asāre, kaḷevare aṭṭhinhārusaṅghāte;",
  "atk-s0509a15:112_0": "Kheḷassuccārassavaparipuṇṇe pūtikāyamhi.",
  "atk-s0509a15:113_0": "473.",
  "atk-s0509a15:114_0": " ‘‘Yo naṁ vinibbhujitvā, abbhantaramassa bāhiraṁ kayirā;",
  "atk-s0509a15:115_0": "Gandhassa asahamānā, sakāpi mātā jiguccheyya.",
  "atk-s0509a15:116_0": "474.",
  "atk-s0509a15:117_0": " ‘‘Khandhadhātuāyatanaṁ, saṅkhataṁ jātimūlakaṁ dukkhaṁ;",
  "atk-s0509a15:118_0": "Yoniso anuvicinantī, vāreyyaṁ kissa iccheyyaṁ.",
  "atk-s0509a15:119_0": "475.",
  "atk-s0509a15:120_0": " ‘‘Divase divase tisatti, satāni navanavā pateyyuṁ kāyamhi;",
  "atk-s0509a15:121_0": "Vassasatampi ca ghāto, seyyo dukkhassa cevaṁ khayo.",
  "atk-s0509a15:122_0": "476.",
  "atk-s0509a15:123_0": " ‘‘Ajjhupagacche ghātaṁ, yo viññāyevaṁ satthuno vacanaṁ;",
  "atk-s0509a15:124_0": "Dīgho tesaṁ saṁsāro, punappunaṁ haññamānānaṁ.",
  "atk-s0509a15:125_0": "477.",
  "atk-s0509a15:126_0": " ‘‘Devesu manussesu ca, tiracchānayoniyā asurakāye;",
  "atk-s0509a15:127_0": "Petesu ca nirayesu ca, aparimitā dissante ghātā.",
  "atk-s0509a15:128_0": "478.",
  "atk-s0509a15:129_0": " ‘‘Ghātā nirayesu bahū, vinipātagatassa pīḷiyamānassa;",
  "atk-s0509a15:130_0": "Devesupi attāṇaṁ, nibbānasukhā paraṁ natthi.",
  "atk-s0509a15:131_0": "479.",
  "atk-s0509a15:132_0": " ‘‘Pattā te nibbānaṁ, ye yuttā dasabalassa pāvacane;",
  "atk-s0509a15:133_0": "Appossukkā ghaṭenti, jātimaraṇappahānāya.",
  "atk-s0509a15:134_0": "480.",
  "atk-s0509a15:135_0": " ‘‘Ajjeva tātabhinikkhamissaṁ, bhogehi kiṁ asārehi;",
  "atk-s0509a15:136_0": "Nibbinnā me kāmā, vantasamā tālavatthukatā.",
  "atk-s0509a15:137_0": "481.",
  "atk-s0509a15:138_0": " ‘‘Sā cevaṁ bhaṇati pitaramanīkaratto, ca yassa sā dinnā;",
  "atk-s0509a15:139_0": "Upayāsi vāraṇavate, vāreyyamupaṭṭhite kāle.",
  "atk-s0509a15:140_0": "482.",
  "atk-s0509a15:141_0": " ‘‘Atha asitanicitamuduke, kese khaggena chindiya sumedhā;",
  "atk-s0509a15:142_0": "Pāsādaṁ pidahitvā, paṭhamajjhānaṁ samāpajji.",
  "atk-s0509a15:143_0": "483.",
  "atk-s0509a15:144_0": " ‘‘Sā ca tahiṁ samāpannā, anīkaratto ca āgato nagaraṁ;",
  "atk-s0509a15:145_0": "Pāsāde ca sumedhā, aniccasaññaṁ subhāveti.",
  "atk-s0509a15:146_0": "484.",
  "atk-s0509a15:147_0": " ‘‘Sā ca manasi karoti, anīkaratto ca āruhī turitaṁ;",
  "atk-s0509a15:148_0": "Maṇikanakabhūsitaṅgo, katañjalī yācati sumedhaṁ.",
  "atk-s0509a15:149_0": "485.",
  "atk-s0509a15:150_0": " ‘‘Rajje āṇā dhanamissariyaṁ, bhogā sukhā daharikāsi;",
  "atk-s0509a15:151_0": "Bhuñjāhi kāmabhoge, kāmasukhā dullabhā loke.",
  "atk-s0509a15:152_0": "486.",
  "atk-s0509a15:153_0": " ‘‘Nissaṭṭhaṁ te rajjaṁ, bhoge bhuñjassu dehi dānāni;",
  "atk-s0509a15:154_0": "Mā dummanā ahosi, mātāpitaro te dukkhitā.",
  "atk-s0509a15:155_0": "487.",
  "atk-s0509a15:156_0": " ‘‘Taṁ taṁ bhaṇati sumedhā, kāmehi anatthikā vigatamohā;",
  "atk-s0509a15:157_0": "Mā kāme abhinandi, kāmesvādīnavaṁ passa.",
  "atk-s0509a15:158_0": "488.",
  "atk-s0509a15:159_0": " ‘‘Cātuddīpo rājā, mandhātā āsi kāmabhoginamaggo;",
  "atk-s0509a15:160_0": "Atitto kālaṅkato, na cassa paripūritā icchā.",
  "atk-s0509a15:161_0": "489.",
  "atk-s0509a15:162_0": " ‘‘Satta ratanāni vasseyya, vuṭṭhimā dasadisā samantena;",
  "atk-s0509a15:163_0": "Na catthi titti kāmānaṁ, atittāva maranti narā.",
  "atk-s0509a15:164_0": "490.",
  "atk-s0509a15:165_0": " ‘‘Asisūnūpamā kāmā, kāmā sappasiropamā;",
  "atk-s0509a15:166_0": "Ukkopamā anudahanti, aṭṭhikaṅkalasannibhā.",
  "atk-s0509a15:167_0": "491.",
  "atk-s0509a15:168_0": " ‘‘Aniccā adhuvā kāmā, bahudukkhā mahāvisā;",
  "atk-s0509a15:169_0": "Ayoguḷova santatto, aghamūlā dukhapphalā.",
  "atk-s0509a15:170_0": "492.",
  "atk-s0509a15:171_0": " ‘‘Rukkhaphalūpamā kāmā, maṁsapesūpamā dukhā;",
  "atk-s0509a15:172_0": "Supinopamā vañcaniyā, kāmā yācitakūpamā.",
  "atk-s0509a15:173_0": "493.",
  "atk-s0509a15:174_0": " ‘‘Sattisūlūpamā kāmā, rogo gaṇḍo aghaṁ nighaṁ;",
  "atk-s0509a15:175_0": "Aṅgārakāsusadisā, aghamūlaṁ bhayaṁ vadho.",
  "atk-s0509a15:176_0": "494.",
  "atk-s0509a15:177_0": " ‘‘Evaṁ bahudukkhā kāmā, akkhātā antarāyikā;",
  "atk-s0509a15:178_0": "Gacchatha na me bhavagate, vissāso atthi attano.",
  "atk-s0509a15:179_0": "495.",
  "atk-s0509a15:180_0": " ‘‘Kiṁ mama paro karissati, attano sīsamhi ḍayhamānamhi;",
  "atk-s0509a15:181_0": "Anubandhe jarāmaraṇe, tassa ghātāya ghaṭitabbaṁ.",
  "atk-s0509a15:182_0": "496.",
  "atk-s0509a15:183_0": " ‘‘Dvāraṁ apāpuritvānahaṁ, mātāpitaro anīkarattañca;",
  "atk-s0509a15:184_0": "Disvāna chamaṁ nisinne, rodante idamavocaṁ.",
  "atk-s0509a15:185_0": "497.",
  "atk-s0509a15:186_0": " ‘‘Dīgho bālānaṁ saṁsāro, punappunañca rodataṁ;",
  "atk-s0509a15:187_0": "Anamatagge pitu maraṇe, bhātu vadhe attano ca vadhe.",
  "atk-s0509a15:188_0": "498.",
  "atk-s0509a15:189_0": " ‘‘Assu thaññaṁ rudhiraṁ, saṁsāraṁ anamataggato saratha;",
  "atk-s0509a15:190_0": "Sattānaṁ saṁsarataṁ, sarāhi aṭṭhīnañca sannicayaṁ.",
  "atk-s0509a15:191_0": "499.",
  "atk-s0509a15:192_0": " ‘‘Sara caturodadhī, upanīte assuthaññarudhiramhi;",
  "atk-s0509a15:193_0": "Sara ekakappamaṭṭhīnaṁ, sañcayaṁ vipulena samaṁ.",
  "atk-s0509a15:194_0": "500.",
  "atk-s0509a15:195_0": " ‘‘Anamatagge saṁsarato, mahiṁ jambudīpamupanītaṁ;",
  "atk-s0509a15:196_0": "Kolaṭṭhimattaguḷikā, mātā mātusveva nappahonti.",
  "atk-s0509a15:197_0": "501.",
  "atk-s0509a15:198_0": " ‘‘Tiṇakaṭṭhasākhāpalāsaṁ, upanītaṁ anamataggato sara;",
  "atk-s0509a15:199_0": "Caturaṅgulikā ghaṭikā, pitupitusveva nappahonti.",
  "atk-s0509a15:200_0": "502.",
  "atk-s0509a15:201_0": " ‘‘Sara kāṇakacchapaṁ pubbasamudde, aparato ca yugachiddaṁ;",
  "atk-s0509a15:202_0": "Siraṁ tassa ca paṭimukkaṁ, manussalābhamhi opammaṁ.",
  "atk-s0509a15:203_0": "503.",
  "atk-s0509a15:204_0": " ‘‘Sara rūpaṁ pheṇapiṇḍopamassa, kāyakalino asārassa;",
  "atk-s0509a15:205_0": "Khandhe passa anicce, sarāhi niraye bahuvighāte.",
  "atk-s0509a15:206_0": "504.",
  "atk-s0509a15:207_0": " ‘‘Sara kaṭasiṁ vaḍḍhente, punappunaṁ tāsu tāsu jātīsu;",
  "atk-s0509a15:208_0": "Sara kumbhīlabhayāni ca, sarāhi cattāri saccāni.",
  "atk-s0509a15:209_0": "505.",
  "atk-s0509a15:210_0": " ‘‘Amatamhi vijjamāne, kiṁ tava pañcakaṭukena pītena;",
  "atk-s0509a15:211_0": "Sabbā hi kāmaratiyo, kaṭukatarā pañcakaṭukena.",
  "atk-s0509a15:212_0": "506.",
  "atk-s0509a15:213_0": " ‘‘Amatamhi vijjamāne, kiṁ tava kāmehi ye pariḷāhā;",
  "atk-s0509a15:214_0": "Sabbā hi kāmaratiyo, jalitā kuthitā kampitā santāpitā.",
  "atk-s0509a15:215_0": "507.",
  "atk-s0509a15:216_0": " ‘‘Asapattamhi samāne, kiṁ tava kāmehi ye bahusapattā;",
  "atk-s0509a15:217_0": "Rājaggicoraudakappiyehi, sādhāraṇā kāmā bahusapattā.",
  "atk-s0509a15:218_0": "508.",
  "atk-s0509a15:219_0": " ‘‘Mokkhamhi vijjamāne, kiṁ tava kāmehi yesu vadhabandho;",
  "atk-s0509a15:220_0": "Kāmesu hi asakāmā, vadhabandhadukhāni anubhonti.",
  "atk-s0509a15:221_0": "509.",
  "atk-s0509a15:222_0": " ‘‘Ādīpitā tiṇukkā, gaṇhantaṁ dahanti neva muñcantaṁ;",
  "atk-s0509a15:223_0": "Ukkopamā hi kāmā, dahanti ye te na muñcanti.",
  "atk-s0509a15:224_0": "510.",
  "atk-s0509a15:225_0": " ‘‘Mā appakassa hetu, kāmasukhassa vipulaṁ jahī sukhaṁ;",
  "atk-s0509a15:226_0": "Mā puthulomova baḷisaṁ, gilitvā pacchā vihaññasi.",
  "atk-s0509a15:227_0": "511.",
  "atk-s0509a15:228_0": " ‘‘Kāmaṁ kāmesu damassu, tāva sunakhova saṅkhalābaddho;",
  "atk-s0509a15:229_0": "Kāhinti khu taṁ kāmā, chātā sunakhaṁva caṇḍālā.",
  "atk-s0509a15:230_0": "512.",
  "atk-s0509a15:231_0": " ‘‘Aparimitañca dukkhaṁ, bahūni ca cittadomanassāni;",
  "atk-s0509a15:232_0": "Anubhohisi kāmayutto, paṭinissaja addhuve kāme.",
  "atk-s0509a15:233_0": "513.",
  "atk-s0509a15:234_0": " ‘‘Ajaramhi vijjamāne, kiṁ tava kāmehi yesu jarā;",
  "atk-s0509a15:235_0": "Maraṇabyādhigahitā, sabbā sabbattha jātiyo.",
  "atk-s0509a15:236_0": "514.",
  "atk-s0509a15:237_0": " ‘‘Idamajaramidamamaraṁ, idamajarāmaraṁ padamasokaṁ;",
  "atk-s0509a15:238_0": "Asapattamasambādhaṁ, akhalitamabhayaṁ nirupatāpaṁ.",
  "atk-s0509a15:239_0": "515.",
  "atk-s0509a15:240_0": " ‘‘Adhigatamidaṁ bahūhi, amataṁ ajjāpi ca labhanīyamidaṁ;",
  "atk-s0509a15:241_0": "Yo yoniso payuñjati, na ca sakkā aghaṭamānena.",
  "atk-s0509a15:242_0": "516.",
  "atk-s0509a15:243_0": " ‘‘Evaṁ bhaṇati sumedhā, saṅkhāragate ratiṁ alabhamānā;",
  "atk-s0509a15:244_0": "Anunentī anikarattaṁ, kese ca chamaṁ khipi sumedhā.",
  "atk-s0509a15:245_0": "517.",
  "atk-s0509a15:246_0": " ‘‘Uṭṭhāya anikaratto, pañjaliko yācatassā pitaraṁ so;",
  "atk-s0509a15:247_0": "Vissajjetha sumedhaṁ, pabbajituṁ vimokkhasaccadassā.",
  "atk-s0509a15:248_0": "518.",
  "atk-s0509a15:249_0": " ‘‘Vissajjitā mātāpitūhi, pabbaji sokabhayabhītā;",
  "atk-s0509a15:250_0": "Cha abhiññā sacchikatā, aggaphalaṁ sikkhamānāya.",
  "atk-s0509a15:251_0": "519.",
  "atk-s0509a15:252_0": " ‘‘Acchariyamabbhutaṁ taṁ, nibbānaṁ āsi rājakaññāya;",
  "atk-s0509a15:253_0": "Pubbenivāsacaritaṁ, yathā byākari pacchime kāle.",
  "atk-s0509a15:254_0": "520.",
  "atk-s0509a15:255_0": " ‘‘Bhagavati koṇāgamane, saṅghārāmamhi navanivesamhi;",
  "atk-s0509a15:256_0": "Sakhiyo tisso janiyo, vihāradānaṁ adāsimha.",
  "atk-s0509a15:257_0": "521.",
  "atk-s0509a15:258_0": " ‘‘Dasakkhattuṁ satakkhattuṁ, dasasatakkhattuṁ satāni ca satakkhattuṁ;",
  "atk-s0509a15:259_0": "Devesu upapajjimha, ko pana vādo manussesu.",
  "atk-s0509a15:260_0": "522.",
  "atk-s0509a15:261_0": " ‘‘Devesu mahiddhikā ahumha, mānusakamhi ko pana vādo;",
  "atk-s0509a15:262_0": "Sattaratanassa mahesī, itthiratanaṁ ahaṁ āsiṁ.",
  "atk-s0509a15:263_0": "523.",
  "atk-s0509a15:264_0": " ‘‘So hetu so pabhavo, taṁ mūlaṁ sāva sāsane khantī;",
  "atk-s0509a15:265_0": "Taṁ paṭhamasamodhānaṁ, taṁ dhammaratāya nibbānaṁ.",
  "atk-s0509a15:266_0": "524.",
  "atk-s0509a15:267_0": " ‘‘Evaṁ karonti ye saddahanti, vacanaṁ anomapaññassa;",
  "atk-s0509a15:268_0": "Nibbindanti bhavagate, nibbinditvā virajjantī’’ti. –",
  "atk-s0509a15:269_0": "Imā gāthā abhāsi.",
  "atk-s0509a15:270_0": "Tattha mantavatiyā nagareti mantavatīti evaṁnāmake nagare.",
  "atk-s0509a15:270_1": "Rañño koñcassāti koñcassa nāma rañño mahesiyā kucchimhi jātā dhītā āsiṁ.",
  "atk-s0509a15:270_2": "Sumedhāti nāmena sumedhā.",
  "atk-s0509a15:270_3": "Pasāditā sāsanakarehīti satthusāsanakarehi ariyehi dhammadesanāya sāsane pasāditā sañjātaratanattayappasādā katā.",
  "atk-s0509a15:271_0": "Sīlavatīti ācārasīlasampannā.",
  "atk-s0509a15:271_1": "Cittakathāti cittadhammakathā.",
  "atk-s0509a15:271_2": "Bahussutāti bhikkhunīnaṁ santike pariyattidhammassutiyutā.",
  "atk-s0509a15:271_3": "Buddhasāsane vinītāti evaṁ pavatti, evaṁ nivatti, iti sīlaṁ, iti samādhi, iti paññāti suttānugatena (dī. ni.",
  "atk-s0509a15:271_4": "2.186) yonisomanasikārena tadaṅgato kilesānaṁ vinivattattā buddhānaṁ sāsane vinītā saṁyatakāyavācācittā.",
  "atk-s0509a15:271_5": "Ubhayo nisāmethāti tumhe dvepi mama vacanaṁ nisāmetha, mātāpitaro upagantvā bhaṇatīti yojanā.",
  "atk-s0509a15:272_0": "Yadipi dibbanti devalokapariyāpannampi bhavagataṁ nāma sabbampi asassataṁ aniccaṁ dukkhaṁ vipariṇāmadhammaṁ.",
  "atk-s0509a15:272_1": "Kimaṅgaṁ pana tucchā kāmāti kimaṅgaṁ pana mānusakā kāmā, te sabbepi asārakabhāvato tucchā rittā, satthadhārāyaṁ madhubindu viya appassādā, etarahi āyatiñca vipuladukkhatāya bahuvighātā.",
  "atk-s0509a15:273_0": "Kaṭukāti aniṭṭhā.",
  "atk-s0509a15:273_1": "Sappaṭibhayaṭṭhena āsīvisūpamā.",
  "atk-s0509a15:273_2": "Yesu kāmesu.",
  "atk-s0509a15:273_3": "Mucchitāti ajjhositā.",
  "atk-s0509a15:273_4": "Samappitāti sakammunā sabbaso appitā khittā, upapannāti attho .",
  "atk-s0509a15:273_5": "Haññanteti bādhīyanti.",
  "atk-s0509a15:274_0": "Vinipāteti apāye.",
  "atk-s0509a15:275_0": "Acetanāti attahitacetanāya abhāvena acetanā.",
  "atk-s0509a15:275_1": "Dukkhasamudayoruddhāti taṇhānimittasaṁsāre avaruddhā.",
  "atk-s0509a15:275_2": "Desenteti catusaccadhamme desiyamāne.",
  "atk-s0509a15:275_3": "Ajānantāti atthaṁ ajānantā.",
  "atk-s0509a15:275_4": "Na bujjhare ariyasaccānīti dukkhādīni ariyasaccāni na paṭibujjhanti.",
  "atk-s0509a15:276_0": "Ammāti mātaraṁ pamukhaṁ katvā ālapati.",
  "atk-s0509a15:276_1": "Te bahutarā ajānantāti ye abhinandanti bhavagataṁ pihenti devesu upapattiṁ buddhavaradesitāni saccāni ajānantā, teyeva ca imasmiṁ loke bahutarāti yojanā.",
  "atk-s0509a15:277_0": "Bhavagate aniccamhīti sabbasmiṁ bhave anicce devesu upapatti na sassatā, evaṁ santepi na ca santasanti bālā na uttasanti na saṁvegaṁ āpajjanti.",
  "atk-s0509a15:277_1": "Punappunaṁ jāyitabbassāti aparāparaṁ upapajjamānassa.",
  "atk-s0509a15:278_0": "Cattāro vinipātāti nirayo tiracchānayoni pettivisayo asurayonīti ime cattāro sukhasamussayato vinipātagatiyo.",
  "atk-s0509a15:278_1": "Manussadevūpapattisaññitā pana dveva gatiyo kathañci kicchena kasirena labbhanti puññakammassa dukkarattā.",
  "atk-s0509a15:278_2": "Nirayesūti sukharahitesu apāyesu.",
  "atk-s0509a15:279_0": "Appossukkāti aññakiccesu nirussukkā.",
  "atk-s0509a15:279_1": "Ghaṭissanti vāyamissaṁ bhāvanaṁ anuyuñjissāmi, kāyakalinā asārena bhavagate kiṁ abhinanditenāti yojanā.",
  "atk-s0509a15:280_0": "Bhavataṇhāya nirodhāti bhavagatāya taṇhāya nirodhahetu nirodhatthaṁ.",
  "atk-s0509a15:281_0": "Buddhānaṁ uppādo laddho, vivajjito nirayūpapattiādiko aṭṭhavidho akkhaṇo, khaṇo navamo khaṇo laddhoti yojanā.",
  "atk-s0509a15:281_1": "Sīlānīti catupārisuddhisīlāni.",
  "atk-s0509a15:281_2": "Brahmacariyanti sāsanabrahmacariyaṁ.",
  "atk-s0509a15:281_3": "Na dūseyyanti na kopeyyāmi.",
  "atk-s0509a15:282_0": "Na tāva āhāraṁ āharissaṁ gahaṭṭhāti ‘‘neva tāva ahaṁ gahaṭṭhā hutvā āhāraṁ āharissāmi, sace pabbajjaṁ na labhissāmi, maraṇavasameva gatā bhavissāmī’’ti evaṁ sumedhā mātāpitaro bhaṇatīti yojanā.",
  "atk-s0509a15:283_0": "Assāti sumedhāya.",
  "atk-s0509a15:283_1": "Sabbaso samabhihatoti assūhi sabbaso abhihatamukho.",
  "atk-s0509a15:283_2": "Ghaṭenti saññāpetunti pāsādatale chamāpatitaṁ sumedhaṁ mātā ca pitā ca gihibhāvāya saññāpetuṁ ghaṭenti vāyamanti.",
  "atk-s0509a15:283_3": "‘‘Ghaṭenti vāyamantī’’tipi pāṭho, so evattho.",
  "atk-s0509a15:284_0": "Kiṁ socitenāti ‘‘pabbajjaṁ na labhissāmī’’ti kiṁ socanena.",
  "atk-s0509a15:284_1": "Dinnāsi vāraṇavatimhīti vāraṇavatīnagare dinnā asi.",
  "atk-s0509a15:284_2": "‘‘Dinnāsī’’ti vatvā punapi ‘‘tvaṁ dinnā’’ti vacanaṁ daḷhaṁ dinnabhāvadassanatthaṁ.",
  "atk-s0509a15:285_0": "Rajje āṇāti anikarattassa rajje tava āṇā pavattati.",
  "atk-s0509a15:285_1": "Dhanamissariyanti imasmiṁ kule patikule ca dhanaṁ issariyañca, bhogā sukhā ativiya iṭṭhā bhogāti sabbamidaṁ tuyhaṁ upaṭṭhitaṁ hatthagataṁ.",
  "atk-s0509a15:285_2": "Daharikāsīti taruṇī cāsi, tasmā bhuñjāhi kāmabhoge.",
  "atk-s0509a15:285_3": "Tena kāraṇena vāreyyaṁ hotu te puttāti yojanā.",
  "atk-s0509a15:286_0": "Neti mātāpitaro.",
  "atk-s0509a15:286_1": "Mā edisikānīti evarūpāni rajje āṇādīni mā bhavantu.",
  "atk-s0509a15:286_2": "Kasmāti ce āha ‘‘bhagavatamasāra’’ntiādi.",
  "atk-s0509a15:287_0": "Kimivāti kimi viya.",
  "atk-s0509a15:287_1": "Pūtikāyanti imaṁ pūtikaḷevaraṁ.",
  "atk-s0509a15:287_2": "Savanagandhanti vissaṭṭhavissagandhaṁ.",
  "atk-s0509a15:287_3": "Bhayānakanti avītarāgānaṁ bhayāvahaṁ.",
  "atk-s0509a15:287_4": "Kuṇapaṁ abhisaṁviseyyaṁ bhastanti kuṇapabharitaṁ cammapasibbakaṁ, asakiṁ paggharitaṁ asucipuṇṇaṁ nānappakārassa asucino puṇṇaṁ hutvā asakiṁ sabbakālaṁ adhipaggharantaṁ ‘‘mama ida’’nti abhiniveseyyaṁ.",
  "atk-s0509a15:288_0": "Kimiva tahaṁ jānantī, vikūlakanti ativiya paṭikkūlaṁ asucīhi maṁsapesīhi soṇitehi ca upalittaṁ anekesaṁ kimikulānaṁ ālayaṁ sakuṇānaṁ bhattabhūtaṁ.",
  "atk-s0509a15:288_1": "‘‘Kimikulālasakuṇabhatta’’ntipi pāṭho, kimīnaṁ avasiṭṭhasakuṇānañca bhattabhūtanti attho.",
  "atk-s0509a15:288_2": "Taṁ ahaṁ kaḷevaraṁ jānantī ṭhitā.",
  "atk-s0509a15:288_3": "Taṁ maṁ idāni vāreyyavasena kissa kena nāma kāraṇena diyyatīti dasseti.",
  "atk-s0509a15:288_4": "Tassa tañca dānaṁ kimiva kiṁ viya hotīti yojanā.",
  "atk-s0509a15:289_0": "Nibbuyhati susānaṁ, aciraṁ kāyo apetaviññāṇoti ayaṁ kāyo acireneva apagataviññāṇo susānaṁ nibbuyhati upanīyati.",
  "atk-s0509a15:289_1": "Chuddhoti chaḍḍito.",
  "atk-s0509a15:289_2": "Kaḷiṅgaraṁ viyāti niratthakakaṭṭhakhaṇḍasadiso.",
  "atk-s0509a15:289_3": "Jigucchamānehi ñātīhīti ñātijanehipi jigucchamānehi.",
  "atk-s0509a15:290_0": "Chuddhūna naṁ susāneti naṁ kaḷevaraṁ susāne chaḍḍetvā.",
  "atk-s0509a15:290_1": "Parabhattanti paresaṁ soṇasiṅgālādīnaṁ bhattabhūtaṁ.",
  "atk-s0509a15:290_2": "Nhāyanti jigucchantāti ‘‘imassa pacchato āgatā’’ti ettakenāpi jigucchamānā sasīsaṁ nimujjantā nhāyanti, pageva phuṭṭhavanto.",
  "atk-s0509a15:290_3": "Niyakā mātāpitaroti attano mātāpitaropi.",
  "atk-s0509a15:290_4": "Kiṁ pana sādhāraṇā janatāti itaro pana samūho jigucchatīti kimeva vattabbaṁ.",
  "atk-s0509a15:291_0": "Ajjhositāti taṇhāvasena abhiniviṭṭhā. Asāreti niccasārādisārarahite.",
  "atk-s0509a15:292_0": "Vinibbhujitvāti viññāṇavinibbhogaṁ katvā.",
  "atk-s0509a15:292_1": "Gandhassa asahamānāti gandhaṁ assa kāyassa asahantī.",
  "atk-s0509a15:292_2": "Sakāpi mātāti attano mātāpi jiguccheyya koṭṭhāsānaṁ vinibbhujjanena paṭikkūlabhāvāya suṭṭhutaraṁ upaṭṭhahanato.",
  "atk-s0509a15:293_0": "Khandhadhātuāyatananti rūpakkhandhādayo ime pañcakkhandhā, cakkhudhātuādayo imā aṭṭhārasadhātuyo, cakkhāyatanādīni imāni dvādasāyatanānīti evaṁ khandhā dhātuyo āyatanāni cāti sabbaṁ idaṁ rūpārūpadhammajātaṁ samecca sambhuyya paccayehi katattā saṅkhataṁ, tayidaṁ tasmiṁ bhave pavattamānaṁ dukkhaṁ, jātipaccayattā jātimūlakanti.",
  "atk-s0509a15:293_1": "Evaṁ yoniso upāyena anuvicinantī cintayantī, vāreyyaṁ vivāhaṁ, kissa kena kāraṇena icchissāmi.",
  "atk-s0509a15:294_0": "‘‘Sīlāni brahmacariyaṁ, pabbajjā dukkarā’’ti yadetaṁ mātāpitūhi vuttaṁ tassa paṭivacanaṁ dātuṁ ‘‘divase divase’’tiādi vuttaṁ.",
  "atk-s0509a15:294_1": "Tattha divase divase tisattisatāni navanavā pateyyuṁ kāyamhīti dine dine tīṇi sattisatāni tāvadeva pītanisitabhāvena abhinavāni kāyasmiṁ sampateyyuṁ.",
  "atk-s0509a15:294_2": "Vassasatampi ca ghāto seyyoti nirantaraṁ vassasatampi patamāno yathāvutto sattighāto seyyo.",
  "atk-s0509a15:294_3": "Dukkhassa cevaṁ khayoti evaṁ ce vaṭṭadukkhassa parikkhayo bhaveyya, evaṁ mahantampi pavattidukkhaṁ adhivāsetvā nibbānādhigamāya ussāho karaṇīyoti adhippāyo.",
  "atk-s0509a15:295_0": "Ajjhupagaccheti sampaṭiccheyya.",
  "atk-s0509a15:295_1": "Evanti vuttanayena.",
  "atk-s0509a15:295_2": "Idaṁ vuttaṁ hoti –",
  "atk-s0509a15:295_3": "yo puggalo anamataggaṁ saṁsāraṁ aparimāṇañca vaṭṭadukkhaṁ dīpentaṁ satthuno vacanaṁ viññāya ṭhito yathāvuttaṁ sattighātadukkhaṁ sampaṭiccheyya, tena ceva vaṭṭadukkhassa parikkhayo siyāti. Tenāha –",
  "atk-s0509a15:295_4": "‘‘dīgho tesaṁ saṁsāro, punappunañca haññamānāna’’nti, aparāparaṁ jātijarābyādhimaraṇādīhi bādhiyamānānanti attho.",
  "atk-s0509a15:296_0": "Asurakāyeti kālakañcikādi petāsuranikāye. Ghātāti kāyacittānaṁ upaghātā vadhā.",
  "atk-s0509a15:297_0": "Bahūti pañcavidhabandhanādikammakāraṇavasena pavattiyamānā bahū anekaghātā.",
  "atk-s0509a15:297_1": "Vinipātagatassāti sesāpāyasaṅkhātaṁ vinipātaṁ upagatassāpi.",
  "atk-s0509a15:297_2": "Pīḷiyamānassāti tiracchānādiattabhāve abhighātādīhi ābādhiyamānassa.",
  "atk-s0509a15:297_3": "Devesupi attāṇanti devattabhāvesupi tāṇaṁ natthi rāgapariḷāhādinā sadukkhasavighātabhāvato.",
  "atk-s0509a15:297_4": "Nibbānasukhā paraṁnatthīti nibbānasukhato paraṁ aññaṁ uttamaṁ sukhaṁ nāma natthi lokiyasukhassa vipariṇāmasaṅkhāradukkhasabhāvattā .",
  "atk-s0509a15:297_5": "Tenāha bhagavā –",
  "atk-s0509a15:297_6": "‘‘nibbānaṁ paramaṁ sukha’’nti (dha. pa. 203-204).",
  "atk-s0509a15:298_0": "Pattā te nibbānanti te nibbānaṁ pattāyeva nāma.",
  "atk-s0509a15:298_1": "Atha vā teyeva nibbānaṁ pattā.",
  "atk-s0509a15:298_2": "Ye yuttā dasabalassa pāvacaneti sammāsambuddhassa sāsane ye yuttā payuttā.",
  "atk-s0509a15:299_0": "Nibbinnāti virattā.",
  "atk-s0509a15:299_1": "Meti mayā.",
  "atk-s0509a15:299_2": "Vantasamāti suvānavamathusadisā.",
  "atk-s0509a15:299_3": "Tālavatthukatāti tālassa patiṭṭhānasadisā katā.",
  "atk-s0509a15:300_0": "Athāti pacchā, mātāpitūnaṁ attano ajjhāsayaṁ pavedetvā anikarattassa ca āgatabhāvaṁ sutvā.",
  "atk-s0509a15:300_1": "Asitanicitamuduketi indanīlabhamarasamānavaṇṇatāya asite, ghanabhāvena nicite, simbalitūlasamasamphassatāya muduke.",
  "atk-s0509a15:300_2": "Kese khaggena chindiyāti attano kese sunisitena asinā chinditvā.",
  "atk-s0509a15:300_3": "Pāsādaṁ pidahitvāti attano vasanapāsāde sirigabbhaṁ pidhāya, tassa dvāraṁ thaketvāti attho.",
  "atk-s0509a15:300_4": "Paṭhamajjhānaṁ samāpajjīti khaggena chinne attano kese purato ṭhapetvā tattha paṭikkūlamanasikāraṁ pavattentī yathāupaṭṭhite nimitte uppannaṁ paṭhamaṁ jhānaṁ vasībhāvaṁ āpādetvā samāpajji.",
  "atk-s0509a15:301_0": "Sā ca sumedhā tahiṁ pāsāde samāpannā jhānanti adhippāyo.",
  "atk-s0509a15:301_1": "Aniccasaññaṁ subhāvetīti jhānato vuṭṭhahitvā jhānaṁ pādakaṁ katvā vipassanaṁ paṭṭhapetvā ‘‘yaṁkiñci rūpa’’ntiādinā (a. ni. 4.181; ma. ni. 1.244; paṭi. ma.",
  "atk-s0509a15:301_2": "1.48) aniccānupassanaṁ suṭṭhu bhāveti, aniccasaññāgahaṇeneva cettha dukkhasaññādīnampi gahaṇaṁ katanti veditabbaṁ.",
  "atk-s0509a15:302_0": "Maṇikanakabhūsitaṅgoti maṇivicittehi hemamālālaṅkārehi vibhūsitagatto.",
  "atk-s0509a15:303_0": "Rajje āṇātiādi yācitākāranidassanaṁ.",
  "atk-s0509a15:303_1": "Tattha āṇāti ādhipaccaṁ.",
  "atk-s0509a15:303_2": "Issariyanti yaso vibhavasampatti.",
  "atk-s0509a15:303_3": "Bhogā sukhāti iṭṭhā manāpiyā kāmūpabhogā.",
  "atk-s0509a15:303_4": "Daharikāsīti tvaṁ idāni daharā taruṇī asi.",
  "atk-s0509a15:304_0": "Nissaṭṭhaṁte rajjanti mayhaṁ sabbampi tiyojanikaṁ rajjaṁ tuyhaṁ pariccattaṁ, taṁ paṭipajjitvā bhoge ca bhuñjassu, ayaṁ maṁ kāmehiyeva nimantetīti mā dummanā ahosi.",
  "atk-s0509a15:304_1": "Dehi dānānīti yathāruciyā mahantāni dānāni samaṇabrāhmaṇesu pavattehi, mātāpitaro te dukkhitā domanassappattā tava pabbajjādhippāyaṁ sutvā tasmā kāme paribhuñjantī.",
  "atk-s0509a15:304_2": "Tepi upaṭṭhahantī tesaṁ cittaṁ dukkhā mocehīti evamettha padatthayojanā veditabbā.",
  "atk-s0509a15:305_0": "Mā kāme abhinandīti vatthukāme kilesakāme mā abhinandi.",
  "atk-s0509a15:305_1": "Atha kho tesu kāmesu ādīnavaṁ dosaṁ mayhaṁ vacanānusārena passa ñāṇacakkhunā olokehi.",
  "atk-s0509a15:306_0": "Cātuddīpoti jambudīpādīnaṁ catunnaṁ mahādīpānaṁ issaro.",
  "atk-s0509a15:306_1": "Mandhātāti evaṁnāmo rājā, kāmabhogīnaṁ aggo aggabhūto āsi.",
  "atk-s0509a15:306_2": "Tenāha bhagavā –",
  "atk-s0509a15:306_3": "‘‘rāhuggaṁ attabhāvīnaṁ, mandhātā kāmabhogina’’nti (a. ni. 4.15).",
  "atk-s0509a15:306_4": "Atitto kālaṅkatoti caturāsītivassasahassāni kumārakīḷāvasena caturāsītivassasahassāni oparajjavasena caturāsītivassasahassāni cakkavattī rājā hutvā devabhogasadise bhoge bhuñjitvā chattiṁsāya sakkānaṁ āyuppamāṇakālaṁ tāvatiṁsabhavane saggasampattiṁ anubhavitvāpi kāmehi atittova kālaṅkato.",
  "atk-s0509a15:306_5": "Na cassa paripūritā icchā assa mandhāturañño kāmesu āsā na ca paripuṇṇā āsi.",
  "atk-s0509a15:307_0": "Satta ratanāni vasseyyāti sattapi ratanāni, vuṭṭhimā devo dasadisā byāpetvā, samantena samantato purisassa rucivasena yadipi vasseyya, yathā taṁ mandhātumahārājassa evaṁ santepi na catthi titti kāmānaṁ, atittāva maranti narā.",
  "atk-s0509a15:307_1": "Tenāha bhagavā –",
  "atk-s0509a15:307_2": "‘‘na kahāpaṇavassena, titti kāmesu vijjatī’’ti (dha. pa. 186; jā. 1.3.23).",
  "atk-s0509a15:308_0": "Asisūnūpamā kāmā adhikuṭṭanaṭṭhena, sappasiropamā sappaṭibhayaṭṭhena, ukkopamā tiṇukkūpamā anudahanaṭṭhena.",
  "atk-s0509a15:308_1": "Tenāha ‘‘anudahantī’’ti.",
  "atk-s0509a15:308_2": "Aṭṭhikaṅkalasannibhā appassādaṭṭhena.",
  "atk-s0509a15:309_0": "Mahāvisāti halāhalādimahāvisasadisā.",
  "atk-s0509a15:309_1": "Aghamūlāti aghassa dukkhassa mūlā kāraṇabhūtā.",
  "atk-s0509a15:309_2": "Tenāha ‘‘dukhapphalā’’ti.",
  "atk-s0509a15:310_0": "Rukkhapphalūpamā aṅgapaccaṅgānaṁ phalibhañjanaṭṭhena.",
  "atk-s0509a15:310_1": "Maṁsapesūpamā bahusādhāraṇaṭṭhena.",
  "atk-s0509a15:310_2": "Supinopamā ittarapaccupaṭṭhānaṭṭhena māyā viya palobhanato.",
  "atk-s0509a15:310_3": "Tenāha ‘‘vañcaniyā’’ti, vañcakāti attho.",
  "atk-s0509a15:310_4": "Yācitakūpamāti yācitakabhaṇḍasadisā tāvakālikaṭṭhena.",
  "atk-s0509a15:311_0": "Sattisūlūpamā vinivijjhanaṭṭhena.",
  "atk-s0509a15:311_1": "Rujjanaṭṭhena rogo dukkhatāsulabhattā.",
  "atk-s0509a15:311_2": "Gaṇḍo kilesāsucipaggharaṇato.",
  "atk-s0509a15:311_3": "Dukkhuppādanaṭṭhena aghaṁ.",
  "atk-s0509a15:311_4": "Maraṇasampāpanena nighaṁ.",
  "atk-s0509a15:311_5": "Aṅgārakāsusadisā mahābhitāpanaṭṭhena.",
  "atk-s0509a15:311_6": "Bhayahetutāya ceva vadhakapahūtatāya ca bhayaṁ vadho nāma, kāmāti yojanā.",
  "atk-s0509a15:312_0": "Akkhātā antarāyikāti ‘‘saggamaggādhigamassa nibbānagāmimaggassa ca antarāyakarā’’ti cakkhubhūtehi buddhādīhi vuttā.",
  "atk-s0509a15:312_1": "Gacchathāti anikarattaṁ saparisaṁ vissajjeti.",
  "atk-s0509a15:313_0": "Kiṁ mama paro karissatīti paro añño mama kiṁ nāma hitaṁ karissati attano sīsamhi uttamaṅge ekādasahi aggīhi ḍayhamāne.",
  "atk-s0509a15:313_1": "Tenāha ‘‘anubandhe jarāmaraṇe’’ti.",
  "atk-s0509a15:313_2": "Tassa jarāmaraṇassa sīsaḍāhassa, ghātāya samugghātāya, ghaṭitabbaṁ vāyamitabbaṁ.",
  "atk-s0509a15:314_0": "Chamanti chamāyaṁ.",
  "atk-s0509a15:314_1": "Idamavocanti idaṁ ‘‘dīgho bālānaṁ saṁsāro’’tiādikaṁ saṁvegasaṁvattanakaṁ vacanaṁ avocaṁ.",
  "atk-s0509a15:315_0": "Dīgho bālānaṁ saṁsāroti kilesakammavipākavaṭṭabhūtānaṁ khandhāyatanādīnaṁ paṭipāṭipavattisaṅkhāto saṁsāro apariññātavatthukānaṁ andhabālānaṁ dīgho buddhañāṇenapi aparicchindaniyo.",
  "atk-s0509a15:315_1": "Yathā hi anupacchinnattā avijjātaṇhānaṁ aparicchinnatāyeva bhavapabandhassa pubbā koṭi na paññāyati, evaṁ parāpi koṭīti.",
  "atk-s0509a15:315_2": "Punappunañca rodatanti aparāparaṁ sokavasena rudantānaṁ.",
  "atk-s0509a15:315_3": "Imināpi avijjātaṇhānaṁ anupacchinnataṁyeva tesaṁ vibhāveti.",
  "atk-s0509a15:316_0": "Assu thaññaṁ rudhiranti yaṁ ñātibyasanādinā phuṭṭhānaṁ rodantānaṁ assu ca dārakakāle mātuthanato pītaṁ thaññañca yañca paccatthikehi ghātitānaṁ rudhiraṁ.",
  "atk-s0509a15:316_1": "Saṁsāraṁ anamataggato saṁsārassa anu amataggattā ñāṇena anugantvāpi amataaggattā aviditaggattā iminā dīghena addhunā sattānaṁ saṁsarataṁ, aparāparaṁ saṁsarantānaṁ saṁsaritaṁ sarāhi, taṁ ‘‘kīva bahuka’’nti anussarāhi, aṭṭhīnaṁ sannicayaṁ sarāhi anussara, upadhārehīti attho.",
  "atk-s0509a15:317_0": "Idāni ādīnavassa bahubhāvañca upamāya dassetuṁ ‘‘sara caturodadhī’’ti gāthamāha.",
  "atk-s0509a15:317_1": "Tattha sara caturodadhī upanīte assuthaññarudhiramhīti imesaṁ sattānaṁ anamataggasaṁsāre saṁsarantānaṁ ekekassapi assumhi thaññe rudhiramhi ca pamāṇato upametabbe caturodadhī cattāro mahāsamudde upamāvasena buddhehi upanīte sara sarāhi.",
  "atk-s0509a15:317_2": "Ekakappamaṭṭhīnaṁ, sañcayaṁ vipulena samanti ekassa puggalassa ekasmiṁ kappe aṭṭhīnaṁ sañcayaṁ vepullapabbatena samaṁ upanītaṁ sara.",
  "atk-s0509a15:317_3": "Vuttampi cesaṁ –",
  "atk-s0509a15:318_0": "‘‘Ekassekena kappena, puggalassaṭṭhisañcayo;",
  "atk-s0509a15:319_0": "Siyā pabbatasamo rāsi, iti vuttaṁ mahesinā.",
  "atk-s0509a15:320_0": "‘‘So kho panāyaṁ akkhāto, vepullo pabbato mahā;",
  "atk-s0509a15:321_0": "Uttaro gijjhakūṭassa, magadhānaṁ giribbaje’’ti. (saṁ. ni. 2.133);",
  "atk-s0509a15:322_0": "Mahiṁ jambudīpamupanītaṁ.",
  "atk-s0509a15:322_1": "Kolaṭṭhimattaguḷikā, mātā mātusveva nappahontīti jambudīpotisaṅkhātaṁ mahāpathaviṁ kolaṭṭhimattā badaraṭṭhimattā guḷikā katvā tatthekekā ‘‘ayaṁ me mātu, ayaṁ me mātumātū’’ti evaṁ vibhājiyamāne tā guḷikā mātā mātūsveva nappahonti, mātā mātūsu akhīṇāsveva pariyantikā tā guḷikā parikkhayaṁ pariyādānaṁ gaccheyyuṁ, na tveva anamatagge saṁsāre saṁsarato sattassa mātumātaroti .",
  "atk-s0509a15:322_2": "Evaṁ jambudīpamahiṁ saṁsārassa dīghabhāvena upamābhāvena upanītaṁ manasi karohīti.",
  "atk-s0509a15:323_0": "Tiṇakaṭṭhasākhāpalāsanti tiṇañca kaṭṭhañca sākhāpalāsañca.",
  "atk-s0509a15:323_1": "Upanītanti upamābhāvena upanītaṁ.",
  "atk-s0509a15:323_2": "Anamataggatoti saṁsārassa anamataggabhāvato.",
  "atk-s0509a15:323_3": "Caturaṅgulikā ghaṭikāti caturaṅgulappamāṇāni khaṇḍāni.",
  "atk-s0509a15:323_4": "Pitupitusveva nappahontīti pitupitāmahesu eva tā ghaṭikā nappahonti.",
  "atk-s0509a15:323_5": "Idaṁ vuttaṁ hoti –",
  "atk-s0509a15:323_6": "imasmiṁ loke sabbaṁ tiṇañca kaṭṭhañca sākhāpalāsañca caturaṅgulikā katvā tatthekekā ‘‘ayaṁ me pitu, ayaṁ me pitāmahassā’’ti vibhājiyamāne tā ghaṭikāva parikkhayaṁ pariyādānaṁ gaccheyyuṁ, na tveva anamatagge saṁsāre saṁsarato sattassa pitupitāmahāti.",
  "atk-s0509a15:323_7": "Evaṁ tiṇañca kaṭṭhañca sākhāpalāsañca saṁsārassa dīghabhāvena upanītaṁ sarāhīti.",
  "atk-s0509a15:323_8": "Imasmiṁ pana ṭhāne –",
  "atk-s0509a15:324_0": "‘‘Anamataggoyaṁ , bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.",
  "atk-s0509a15:324_1": "Taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ assupassannaṁ paggharitaṁ, yaṁ vā catūsu mahāsamuddesu udaka’’ntiādikā (saṁ. ni. 2.126) –",
  "atk-s0509a15:324_2": "‘anamataggapāḷi’ āharitabbā.",
  "atk-s0509a15:325_0": "Sara kāṇakacchapanti ubhayakkhikāṇaṁ kacchapaṁ anussara.",
  "atk-s0509a15:325_1": "Pubbasamudde aparato ca yugachiddanti puratthimasamudde aparato ca pacchimuttaradakkhiṇasamudde vātavegena paribbhamantassa yugassa ekacchiddaṁ.",
  "atk-s0509a15:325_2": "Siraṁ tassa ca paṭimukkanti kāṇakacchapassa sīsaṁ tassa ca vassasatassa vassasatassa accayena gīvaṁ ukkhipantassa sīsassa yugacchidde pavesanañca sara.",
  "atk-s0509a15:325_3": "Manussalābhamhi opammanti tayidaṁ sabbampi buddhuppādadhammadesanāsu viya manussattalābhe opammaṁ katvā paññāya sara, tassa atīva dullabhasabhāvattaṁ sārajjabhayassāpi aticcasabhāvattā.",
  "atk-s0509a15:325_4": "Vuttañhetaṁ –",
  "atk-s0509a15:325_5": "‘‘seyyathāpi, bhikkhave, puriso mahāsamudde ekacchiggaḷhaṁ yugaṁ pakkhipeyyā’’tiādi (ma. ni. 3.252; saṁ. ni. 5.1117).",
  "atk-s0509a15:326_0": "Sara rūpaṁ pheṇapiṇḍopamassāti vimaddāsahanato pheṇapiṇḍasadisassa anekānatthasannipātato kāyasaṅkhātassa kalino, niccasārādivirahena asārassa rūpaṁ asuciduggandhaṁ jegucchapaṭikkūlabhāvaṁ sara.",
  "atk-s0509a15:326_1": "Khandhe passa anicceti pañcapi upādānakkhandhe hutvā abhāvaṭṭhena anicce passa ñāṇacakkhunā olokehi.",
  "atk-s0509a15:326_2": "Sarāhi niraye bahuvighāteti aṭṭha mahāniraye soḷasaussadaniraye ca bahuvighāte bahudukkhe mahādukkhe ca anussara.",
  "atk-s0509a15:327_0": "Sara kaṭasiṁ vaḍḍhenteti punappunaṁ tāsu tāsu jātīsu aparāparaṁ uppattiyā punappunaṁ kaṭasiṁ susānaṁ āḷahanameva vaḍḍhente satte anussara.",
  "atk-s0509a15:327_1": "‘‘Vaḍḍhanto’’ti vā pāḷi, tvaṁ vaḍḍhantoti yojanā.",
  "atk-s0509a15:327_2": "Kumbhīlabhayānīti udaraposanatthaṁ akiccakāritāvasena odarikattabhayāni.",
  "atk-s0509a15:327_3": "Vuttañhi ‘‘kumbhīlabhayanti kho, bhikkhave, odarikattassetaṁ adhivacana’’nti (a. ni. 4.122).",
  "atk-s0509a15:327_4": "Sarāhi cattārisaccānīti ‘‘idaṁ dukkhaṁ ariyasaccaṁ…pe…",
  "atk-s0509a15:327_5": "ayaṁ dukkhanirodhagāminipaṭipadā ariyasacca’’nti cattāri ariyasaccāni yāthāvato anussara upadhārehi.",
  "atk-s0509a15:328_0": "Evaṁ rājaputtī anekākāravokāraṁ anussaraṇavasena kāmesu saṁsāre ca ādīnavaṁ pakāsetvā idāni byatirekenapi taṁ pakāsetuṁ ‘‘amatamhi vijjamāne’’tiādimāha.",
  "atk-s0509a15:328_1": "Tattha amatamhivijjamāneti sammāsambuddhena mahākaruṇāya upanīte saddhammāmate upalabbhamāne.",
  "atk-s0509a15:328_2": "Kiṁ tava pañcakaṭukena pītenāti pariyesanā pariggaho ārakkhā paribhogo vipāko cāti pañcasupi ṭhānesu tikhiṇataradukkhānubandhatāya savighātattā saupāyāsattā kiṁ tuyhaṁ pañcakaṭukena pañcakāmaguṇarasena pītena?",
  "atk-s0509a15:328_3": "Idāni vuttamevatthaṁ pākaṭataraṁ karontī āha –",
  "atk-s0509a15:328_4": "‘‘sabbā hi kāmaratiyo, kaṭukatarā pañcakaṭukenā’’ti , ativiya kaṭukatarāti attho.",
  "atk-s0509a15:329_0": "Ye pariḷāhāti ye kāmā sampati kilesapariḷāhena āyatiṁ vipākapariḷāhena ca sapariḷāhā mahāvighātā.",
  "atk-s0509a15:329_1": "Jalitā kuthitā kampitā santāpitāti ekādasahi aggīhi pajjalitā pakkuthitā ca hutvā taṁsamaṅgīnaṁ kampanakā santāpanakā ca.",
  "atk-s0509a15:330_0": "Asapattamhīti sapattarahite nekkhamme.",
  "atk-s0509a15:330_1": "Samāneti sante vijjamāne.",
  "atk-s0509a15:330_2": "‘‘Bahusapattā’’ti vatvā yehi bahū sapattā, te dassetuṁ ‘‘rājaggī’’tiādi vuttaṁ.",
  "atk-s0509a15:330_3": "Rājūhi ca agginā ca corehi ca udakena ca dāyādādiappiyehi ca rājaggicoraudakappiyehi sādhāraṇato tesvevopamā vuttā.",
  "atk-s0509a15:331_0": "Yesu vadhabandhoti yesu kāmesu kāmanimittaṁ maraṇapothanādiparikkileso andubandhanādibandho ca hotīti attho.",
  "atk-s0509a15:331_1": "Kāmesūtiādi vuttassevatthassa pākaṭakaraṇaṁ.",
  "atk-s0509a15:331_2": "Tattha hīti hetuatthe nipāto.",
  "atk-s0509a15:331_3": "Yasmā kāmesu kāmahetu ime sattā vadhabandhanadukkhāni anubhavanti pāpuṇanti, tasmā āha –",
  "atk-s0509a15:331_4": "‘‘asakāmā’’ti, kāmā nāmete asanto hīnā lāmakāti attho.",
  "atk-s0509a15:331_5": "‘‘Ahakāmā’’ti vā pāṭho, so evattho.",
  "atk-s0509a15:331_6": "Ahāti hi lāmakapariyāyo ‘‘ahalokitthiyo nāmā’’tiādīsu viya.",
  "atk-s0509a15:332_0": "Ādīpitāti pajjalitā.",
  "atk-s0509a15:332_1": "Tiṇukkāti tiṇehi katā ukkā.",
  "atk-s0509a15:332_2": "Dahanti ye te muñcantīti ye sattā te kāme na muñcanti, aññadatthu gaṇhanti, te dahantiyeva, sampati āyatiñca jhāpenti.",
  "atk-s0509a15:333_0": "Mā appakassa hetūti pupphassādasadisassa parittakassa kāmasukhassa hetu vipulaṁ uḷāraṁ paṇītañca lokuttaraṁ sukhaṁ mā jahi mā chaḍḍehi.",
  "atk-s0509a15:333_1": "Mā puthulomova baḷisaṁ gilitvāti āmisalobhena baḷisaṁ gilitvā byasanaṁ pāpuṇanto ‘‘puthulomo’’ti laddhanāmo maccho viya kāme apariccajitvā mā pacchā vihaññasi pacchā vighāṭaṁ āpajjasi.",
  "atk-s0509a15:334_0": "Sunakhova saṅkhalābaddhoti yathā gaddulena baddho sunakho gaddulabandhena thambhe upanibaddho aññato gantuṁ asakkonto tattheva paribbhamati, evaṁ tvaṁ kāmataṇhāya baddho, idāni kāmaṁ yadipi kāmesu tāva damassu indriyāni damehi.",
  "atk-s0509a15:334_1": "Kāhinti khu taṁ kāmā, chātā sunakhaṁva caṇḍālāti khūti nipātamattaṁ.",
  "atk-s0509a15:334_2": "Te pana kāmā taṁ tathā karissanti, yathā chātajjhattā sapākā sunakhaṁ labhitvā anayabyasanaṁ pāpentīti attho.",
  "atk-s0509a15:335_0": "Aparimitañca dukkhanti aparimāṇaṁ ‘‘ettaka’’nti paricchindituṁ asakkuṇeyyaṁ nirayādīsu kāyikaṁ dukkhaṁ.",
  "atk-s0509a15:335_1": "Bahūni ca cittadomanassānīti citte labbhamānāni bahūni anekāni domanassāni cetodukkhāni.",
  "atk-s0509a15:335_2": "Anubhohisīti anubhavissasi.",
  "atk-s0509a15:335_3": "Kāmayuttoti kāmehi yutto, te appaṭinissajjanto.",
  "atk-s0509a15:335_4": "Paṭinissaja addhuve kāmeti addhuvehi aniccehi kāmehi vinissaja apehīti attho.",
  "atk-s0509a15:336_0": "Jarāmaraṇabyādhigahitā, sabbā sabbattha jātiyoti yasmā hīnādibhedabhinnā sabbattha bhavādīsu jātiyo jarāmaraṇabyādhinā ca gahitā, tehi aparimuttā, tasmā ajaramhi nibbāne vijjamāne jarādīhi aparimuttehi kāmehi kiṁ tava payojananti yojanā.",
  "atk-s0509a15:337_0": "Evaṁ nibbānaguṇadassanamukhena kāmesu bhavesu ca ādīnavaṁ pakāsetvā idāni nibbattitaṁ nibbānaguṇameva pakāsentī ‘‘idamajara’’ntiādinā dve gāthā abhāsi.",
  "atk-s0509a15:337_1": "Tattha idamajaranti idamevekaṁ attani jarābhāvato adhigatassa ca jarābhāvahetuto ajaraṁ.",
  "atk-s0509a15:337_2": "Idamamaranti etthāpi eseva nayo.",
  "atk-s0509a15:337_3": "Idamajarāmaranti tadubhayamekajjhaṁ katvā thomanāvasena vadati.",
  "atk-s0509a15:337_4": "Padanti vaṭṭadukkhato muccitukāmehi pabbajitabbato paṭipajjitabbato padaṁ.",
  "atk-s0509a15:337_5": "Sokahetūnaṁ abhāvato sokābhāvato ca asokaṁ.",
  "atk-s0509a15:337_6": "Sapattakaradhammābhāvato asapattaṁ.",
  "atk-s0509a15:337_7": "Kilesasambādhābhāvato asambādhaṁ.",
  "atk-s0509a15:337_8": "Khalitasaṅkhātānaṁ duccaritānaṁ abhāvena akhalitaṁ.",
  "atk-s0509a15:337_9": "Attānuvādādibhayānaṁ vaṭṭabhayassa ca sabbaso abhāvā abhayaṁ.",
  "atk-s0509a15:337_10": "Dukkhūpatāpassa kilesassāpi abhāvena nirupatāpaṁ.",
  "atk-s0509a15:337_11": "Sabbametaṁ amatamahānibbānameva sandhāya vadati.",
  "atk-s0509a15:337_12": "Tañhi sā anussavādisiddhena ākārena attano upaṭṭhahantī tesaṁ paccakkhato dassentī viya ‘‘ida’’nti avoca.",
  "atk-s0509a15:338_0": "Avigatamidaṁbahūhi amatanti idaṁ amataṁ nibbānaṁ bahūhi anantaaparimāṇehi buddhādīhi ariyehi adhigataṁ ñātaṁ attano paccakkhaṁ kataṁ.",
  "atk-s0509a15:338_1": "Na kevalaṁ tehi adhigatameva sandhāya vadati, atha kho ajjāpi ca labhanīyaṁ idānipi adhigamanīyaṁ adhigantuṁ sakkā.",
  "atk-s0509a15:338_2": "Kena labhanīyanti āha ‘‘yo yoniso payuñjatī’’ti, yo puggalo yoniso upāyena satthārā dinnaovāde ṭhatvā yuñjati sammāpayogañca karoti, tena labhanīyanti yojanā.",
  "atk-s0509a15:338_3": "Na ca sakkā aghaṭamānenāti yo pana yoniso na payuñjati, tena aghaṭamānena na ca sakkā, kadācipi laddhuṁ na sakkāyevāti attho.",
  "atk-s0509a15:339_0": "Evaṁ bhaṇati sumedhāti evaṁ vuttappakārena sumedhā rājakaññā saṁsāre attano saṁvegadīpaniṁ kāmesu nibbedhabhāginiṁ dhammakathaṁ katheti.",
  "atk-s0509a15:339_1": "Saṅkhāragate ratiṁ alabhamānāti aṇumattepi saṅkhārapavatte abhiratiṁ avindantī.",
  "atk-s0509a15:339_2": "Anunentī anikarattanti anikarattaṁ rājānaṁ saññāpentī.",
  "atk-s0509a15:339_3": "Kese ca chamaṁ khipīti attano khaggena chinne kese ca bhūmiyaṁ khipi chaḍḍesi.",
  "atk-s0509a15:340_0": "Yācatassā pitaraṁ soti so anikaratto assā sumedhāya pitaraṁ koñcarājānaṁ yācati.",
  "atk-s0509a15:340_1": "Kinti yācatīti āha ‘‘vissajjetha sumedhaṁ, pabbajituṁ vimokkhasaccadassā’’ti, sumedhaṁ rājaputtiṁ pabbajituṁ vissajjetha, sā ca pabbajitvā vimokkhasaccadassā aviparītanibbānadassāvinī hotūti attho.",
  "atk-s0509a15:341_0": "Sokabhayabhītāti ñātiviyogādihetuto sabbasmāpi saṁsārabhayato bhītā ñāṇuttaravasena utrāsitā.",
  "atk-s0509a15:341_1": "Sikkhamānāyāti sikkhamānāya samānāya cha abhiññā sacchikatā, tato eva aggaphalaṁ arahattaṁ sacchikataṁ.",
  "atk-s0509a15:342_0": "Acchariyamabbhutaṁ taṁ, nibbānaṁ āsi rājakaññāyāti rājaputtiyā sumedhāya kilesehi parinibbānaṁ acchariyaṁ abbhutañca āsi.",
  "atk-s0509a15:342_1": "Chaḷabhiññāva siddhiyā kathanti ce pubbenivāsacaritaṁ, yathā byākari pacchime kāleti, pacchime khandhaparinibbānakāle attano pubbenivāsapariyāpannacaritaṁ yathā byākāsi, tathā taṁ jānitabbanti.",
  "atk-s0509a15:343_0": "Pubbenivāsaṁ pana tāya yathā byākataṁ, taṁ dassetuṁ ‘‘bhagavati koṇāgamane’’tiādi vuttaṁ.",
  "atk-s0509a15:343_1": "Tattha bhagavati koṇāgamaneti koṇāgamane sammāsambuddhe loke uppanne.",
  "atk-s0509a15:343_2": "Saṅghārāmamhi navanivesamhīti saṅghaṁ uddissa abhinavanivesite ārāme.",
  "atk-s0509a15:343_3": "Sakhiyo tisso janiyo, vihāradānaṁ adāsimhāti dhanañjānī khemā ahañcāti mayaṁ tisso sakhiyo ārāmaṁ saṅghassa vihāradānaṁ adamha.",
  "atk-s0509a15:344_0": "Dasakkhattuṁ satakkhattunti tassa vihāradānassa ānubhāvena dasavāre devesu upapajimha, tato manussesu upapajjitvā puna satakkhattuṁ devesu upapajjimha, tatopi manussesu upapajjitvā puna dasasatakkhattuṁ sahassavāraṁ devesu upapajjimha, tatopi manussesu upapajjitvā puna satāni satakkhattuṁ dasasahassavāre devesu upapajjimha, ko pana vādo manussesu.",
  "atk-s0509a15:344_1": "Evaṁ manussesu uppannavāresu kathāva natthi, anekasahassavāraṁ upapajjimhāti attho.",
  "atk-s0509a15:345_0": "Devesu mahiddhikā ahumhāti devesu upapannakāle tasmiṁ tasmiṁ devanikāye mahiddhikā mahānubhāvā ahumha.",
  "atk-s0509a15:345_1": "Mānusakamhi ko pana vādoti manussattalābhe mahiddhikatāya kathāva natthi.",
  "atk-s0509a15:345_2": "Idāni tameva manussattabhāve ukkaṁsataṁ mahiddhikataṁ dassentī ‘‘sattaratanassa mahesī, itthiratanaṁ ahaṁ āsi’’nti āha.",
  "atk-s0509a15:345_3": "Tattha cakkaratanādīni satta ratanāni etassa santīti sattaratano, cakkavattī, tassa sattaratanassa.",
  "atk-s0509a15:345_4": "Chadosarahitā pañcakalyāṇā atikkantamanussavaṇṇā apattadibbavaṇṇāti evamādiguṇasamannāgamena itthīsu ratanabhūtā ahaṁ ahosiṁ.",
  "atk-s0509a15:346_0": "So hetūti yaṁ taṁ koṇāgamanassa bhagavato kāle saṅghassa vihāradānaṁ kataṁ, so yathāvuttāya dibbasampattiyā ca hetu.",
  "atk-s0509a15:346_1": "So pabhavo taṁ mūlanti tasseva pariyāyavacanaṁ.",
  "atk-s0509a15:346_2": "Sāva sāsane khantīti sā eva idha satthusāsane dhamme nijjhānakkhantī.",
  "atk-s0509a15:346_3": "Taṁ paṭhamasamodhānanti tadeva satthusāsanadhammena paṭhamaṁ samodhānaṁ paṭhamo samāgamo, tadeva satthusāsanadhamme abhiratāya pariyosāne nibbānanti phalūpacārena kāraṇaṁ vadati.",
  "atk-s0509a15:346_4": "Imā pana catasso gāthā theriyā apadānassa vibhāvanavasena pavattattā apadānapāḷiyampi saṅgahaṁ āropitā.",
  "atk-s0509a15:347_0": "Osānagāthāya evaṁ karontīti yathā mayā purimattabhāve etarahi ca kataṁ paṭipannaṁ, evaṁ aññepi karonti paṭipajjanti.",
  "atk-s0509a15:347_1": "Ke evaṁ karontīti āha –",
  "atk-s0509a15:347_2": "‘‘ye saddahanti vacanaṁ anomapaññassā’’ti, ñeyyapariyantikañāṇatāya paripuṇṇapaññassa sammāsambuddhassa vacanaṁ ye puggalā saddahanti ‘‘evameta’’nti okappanti, te evaṁ karonti paṭipajjanti.",
  "atk-s0509a15:347_3": "Idāni tāya ukkaṁsagatāya paṭipattiyā taṁ dassetuṁ ‘‘nibbindanti bhavagate, nibbinditvā virajjantī’’ti vuttaṁ.",
  "atk-s0509a15:347_4": "Tassattho –",
  "atk-s0509a15:347_5": "ye bhagavato vacanaṁ yāthāvato saddahanti, te visuddhipaṭipadaṁ paṭipajjantā sabbasmiṁ bhavagate tebhūmake saṅkhāre vipassanāpaññāya nibbindanti, nibbinditvā ca pana ariyamaggena sabbaso virajjanti, sabbasmāpi bhavagatā vimuccantīti attho.",
  "atk-s0509a15:347_6": "Virāge ariyamagge adhigate vimuttāyeva hontīti.",
  "atk-s0509a15:348_0": "Evametā therikādayo sumedhāpariyosānā gāthāsabhāgena idha ekajjhaṁ saṅgahaṁ ārūḷhā ‘‘tisattatiparimāṇā’’ti.",
  "atk-s0509a15:348_1": "Bhāṇavārato pana dvādhikā chasatamattā theriyo gāthā ca.",
  "atk-s0509a15:348_2": "Tā sabbāpi yathā sammāsambuddhassa sāvikābhāvena ekavidhā, tathā asekhabhāvena ukkhittapalighatāya saṁkiṇṇaparikkhatāya abbūḷhesikatāya niraggalatāya pannabhāratāya visaññuttatāya dasasu ariyavāsesu vuṭṭhavāsatāya ca, tathā hi tā pañcaṅgavippahīnā chaḷaṅgasamannāgatā ekārakkhā caturāpassenā paṇunnapaccekasaccā samavayasaṭṭhesanā anāvilasaṅkappā passaddhakāyasaṅkhārā suvimuttacittā suvimuttapaññā cāti evamādinā (dī. ni.",
  "atk-s0509a15:348_3": "3.360) nayena ekavidhā.",
  "atk-s0509a15:349_0": "Sammukhāparammukhābhedato duvidhā.",
  "atk-s0509a15:349_1": "Yā hi satthudharamānakāle ariyāya jātiyā jātā mahāpajāpatigotamiādayo, tā sammukhāsāvikā nāma.",
  "atk-s0509a15:349_2": "Yā pana bhagavato khandhaparinibbānato pacchā adhigatavisesā, tā satipi satthudhammasarīrassa paccakkhabhāve satthusarīrassa apaccakkhabhāvato parammukhāsāvikā nāma.",
  "atk-s0509a15:349_3": "Tathā ubhatobhāgavimuttipaññāvimuttitāvasena.",
  "atk-s0509a15:349_4": "Idha pāḷiyāgatā pana ubhatobhāgavimuttāyeva.",
  "atk-s0509a15:349_5": "Tathā sāpadānanāpadānabhedato.",
  "atk-s0509a15:349_6": "Yāsañhi purimesu sammāsambuddhesu paccekabuddhesu sāvakabuddhesu vā puññakiriyāvasena katādhikāratāsaṅkhātaṁ atthi apadānaṁ, tā sāpadānā.",
  "atk-s0509a15:349_7": "Yāsaṁ taṁ natthi, tā nāpadānā.",
  "atk-s0509a15:349_8": "Tathā satthuladdhūpasampadā saṅghato laddhūpasampadāti duvidhā.",
  "atk-s0509a15:349_9": "Garudhammapaṭiggahaṇamhi laddhūpasampadā mahāpajāpatigotamī satthusantikāva laddhūpasampadattā satthuladdhūpasampadā nāma.",
  "atk-s0509a15:349_10": "Sesā sabbāpi saṅghato laddhūpasampadā.",
  "atk-s0509a15:349_11": "Tāpi ekatoupasampannā ubhatoupasampannāti duvidhā.",
  "atk-s0509a15:349_12": "Tattha yā tā mahāpajāpatigotamiyā saddhiṁ nikkhantā pañcasatā sākiyāniyo, tā ekatoupasampannā bhikkhusaṅghato eva laddhūpasampadattā mahāpajāpatigotamiṁ ṭhapetvā.",
  "atk-s0509a15:349_13": "Itarā ubhatoupasampannā ubhatosaṅghe upasampadattā.",
  "atk-s0509a15:350_0": "Ehibhikkhuduko viya ehibhikkhuniduko idha na labbhati. Kasmā?",
  "atk-s0509a15:350_1": "Bhikkhunīnaṁ tathā upasampadāya abhāvato.",
  "atk-s0509a15:350_2": "Yadi evaṁ yaṁ taṁ therigāthāya subhaddāya kuṇḍalakesāya vuttaṁ –",
  "atk-s0509a15:351_0": "‘‘Nihacca jāṇuṁ vanditvā, sammukhā añjaliṁ akaṁ;",
  "atk-s0509a15:352_0": "Ehi bhaddeti maṁ avaca, sā me āsūpasampadā’’ti. (therīgā. 109);",
  "atk-s0509a15:353_0": "Tathā apadānepi –",
  "atk-s0509a15:354_0": "‘‘Āyācito tadā āha, ehi bhaddeti nāyako;",
  "atk-s0509a15:355_0": "Tadāhaṁ upasampannā, parittaṁ toyamaddasa’’nti. (apa. therī 2.3.44);",
  "atk-s0509a15:356_0": "Taṁ kathanti?",
  "atk-s0509a15:356_1": "Nayidaṁ ehibhikkhunibhāvena upasampadaṁ sandhāya vuttaṁ.",
  "atk-s0509a15:356_2": "Upasampadāya pana hetubhāvato yā satthu āṇatti, sā me āsūpasampadāti vuttaṁ.",
  "atk-s0509a15:357_0": "Tathā hi vuttaṁ aṭṭhakathāyaṁ ‘‘ehi, bhadde, bhikkhunupassayaṁ gantvā bhikkhunīnaṁ santike pabbajja upasampajjassūti maṁ avoca āṇāpesi.",
  "atk-s0509a15:357_1": "Sā satthu āṇā mayhaṁ upasampadāya kāraṇattā upasampadā ahosī’’ti.",
  "atk-s0509a15:357_2": "Eteneva apadānagāthāyapi attho saṁvaṇṇitoti daṭṭhabbo.",
  "atk-s0509a15:358_0": "Evampi bhikkhunivibhaṅge ehi bhikkhunīti idaṁ kathanti?",
  "atk-s0509a15:358_1": "Ehibhikkhunibhāvena bhikkhunīnaṁ upasampadāya asabhāvajotanavacanaṁ tathā upasampadāya bhikkhunīnaṁ abhāvato.",
  "atk-s0509a15:358_2": "Yadi evaṁ, kathaṁ ehibhikkhunīti vibhaṅge niddeso katoti?",
  "atk-s0509a15:358_3": "Desanānayasotapatitabhāvena.",
  "atk-s0509a15:358_4": "Ayañhi sotapatitatā nāma katthaci labbhamānassāpi anāhaṭaṁ hoti.",
  "atk-s0509a15:359_0": "Yathā abhidhamme manodhātuniddese (dha. sa.",
  "atk-s0509a15:359_1": "566-567) labbhamānampi jhānaṅgaṁ pañcaviññāṇasotapatitatāya na uddhaṭaṁ katthaci desanāya asambhavato.",
  "atk-s0509a15:359_2": "Yathā tattheva vatthuniddese hadayavatthu, katthaci alabbhamānassāpi gahaṇavasena.",
  "atk-s0509a15:359_3": "Tathā ṭhitakappiniddese. Yathāha –",
  "atk-s0509a15:360_0": "‘‘Katamo ca puggalo ṭhitakappī?",
  "atk-s0509a15:360_1": "Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikarotī’’ti (pu. pa. 17).",
  "atk-s0509a15:361_0": "Evamidhāpi alabbhamānagahaṇavasena veditabbaṁ, parikappavacanañhetaṁ sace bhagavā bhikkhunibhāvayogyaṁ kañci mātugāmaṁ ehi bhikkhunīti vadeyya, evampi bhikkhunibhāvo siyāti.",
  "atk-s0509a15:361_1": "Kasmā pana bhagavā evaṁ na kathesīti?",
  "atk-s0509a15:361_2": "Tathā katādhikārānaṁ abhāvato.",
  "atk-s0509a15:361_3": "Ye pana ‘‘anāsannasannihitabhāvato’’ti kāraṇaṁ vatvā ‘‘bhikkhū eva hi satthu āsannacārī sadā sannihitāva, tasmā te ‘ehibhikkhū’ti vattabbataṁ arahanti, na bhikkhuniyo’’ti vadanti, taṁ tesaṁ matimattaṁ.",
  "atk-s0509a15:361_4": "Satthu āsannadūrabhāvassa bhabbābhabbabhāvāsiddhattā.",
  "atk-s0509a15:361_5": "Vuttañhetaṁ bhagavatā –",
  "atk-s0509a15:362_0": "‘‘Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pade padaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo , atha kho so ārakāva mayhaṁ, ahañca tassa.",
  "atk-s0509a15:362_1": "Taṁ kissa hetu?",
  "atk-s0509a15:362_2": "Dhammañhi so, bhikkhave, bhikkhu na passati, dhammaṁ apassanto na maṁ passati.",
  "atk-s0509a15:363_0": "‘‘Yojanasate cepi so, bhikkhave, bhikkhu vihareyya.",
  "atk-s0509a15:363_1": "So ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo, atha kho so santikeva mayhaṁ, ahañca tassa.",
  "atk-s0509a15:363_2": "Taṁ kissa hetu?",
  "atk-s0509a15:363_3": "Dhammañhi so, bhikkhave, bhikkhu passati, dhammaṁ passanto maṁ passatī’’ti (itivu. 92).",
  "atk-s0509a15:364_0": "Tasmā akāraṇaṁ desato satthu āsannānāsannatā.",
  "atk-s0509a15:364_1": "Akatādhikāratāya pana bhikkhunīnaṁ tattha ayogyatā.",
  "atk-s0509a15:364_2": "Tena vuttaṁ –",
  "atk-s0509a15:364_3": "‘‘ehibhikkhuniduko idha na labbhatī’’ti.",
  "atk-s0509a15:364_4": "Evaṁ duvidhā.",
  "atk-s0509a15:365_0": "Aggasāvikā, mahāsāvikā, pakatisāvikāti tividhā.",
  "atk-s0509a15:365_1": "Tattha khemā, uppalavaṇṇāti imā dve theriyo aggasāvikā nāma.",
  "atk-s0509a15:365_2": "Kāmaṁ sabbāpi khīṇāsavattheriyo sīlasuddhiādike sampādentiyo catūsu satipaṭṭhānesu supaṭṭhitacittā sattabojjhaṅge yathābhūtaṁ bhāvetvā maggapaṭipāṭiyā anavasesato kilese khepetvā aggaphale patiṭṭhahanti.",
  "atk-s0509a15:365_3": "Tathāpi yathā saddhāvimuttato diṭṭhippattassa paññāvimuttato ca ubhatobhāgavimuttassa pubbabhāgabhāvanāvisesasiddho icchito viseso, evaṁ abhinīhāramahantatāpubbayogamahantatāhisasantāne sātisayaguṇavisesassa nipphāditattā sīlādīhi guṇehi mahantā sāvikāti mahāsāvikā.",
  "atk-s0509a15:365_4": "Tesuyeva pana bodhipakkhiyadhammesu pāmokkhabhāvena dhurabhūtānaṁ sammādiṭṭhisammāsamādhīnaṁ sātisayakiccānubhāvanibbattiyā kāraṇabhūtāya tajjābhinīhāratāya sakkaccaṁ nirantaraṁ cirakālasambhūtāya sammāpaṭipattiyā yathākkamaṁ paññāya samādhimhi ca ukkaṁsapāramippattiyā savisesaṁ sabbaguṇehi aggabhāve ṭhitattā tā dvepi aggasāvikā nāma.",
  "atk-s0509a15:365_5": "Mahāpajāpatigotamiādayo pana abhinīhāramahantatāya pubbayogamahantatāya ca paṭiladdhaguṇavisesavasena mahatiyo sāvikāti mahāsāvikā nāma.",
  "atk-s0509a15:365_6": "Itarā therikā tissā vīrā dhīrāti evamādikā abhinīhāramahantatādīnaṁ abhāvena pakatisāvikā nāma.",
  "atk-s0509a15:365_7": "Tā pana aggasāvikā viya mahāsāvikā viya ca na parimitā, atha kho anekasatāni anekasahassāni veditabbāni.",
  "atk-s0509a15:365_8": "Evaṁ aggasāvikādibhedato tividhā.",
  "atk-s0509a15:365_9": "Tathā suññatavimokkhādibhedato tividhā.",
  "atk-s0509a15:366_0": "Paṭipadādivibhāgena catubbidhā.",
  "atk-s0509a15:366_1": "Indriyādhikavibhāgena pañcavidhā.",
  "atk-s0509a15:366_2": "Tathā paṭipattiyādivibhāgena pañcavidhā.",
  "atk-s0509a15:366_3": "Animittavimuttādivasena chabbidhā.",
  "atk-s0509a15:366_4": "Adhimuttibhedena sattavidhā.",
  "atk-s0509a15:366_5": "Dhurapaṭipadādivibhāgena aṭṭhavidhā.",
  "atk-s0509a15:366_6": "Vimuttivibhāgena navavidhā dasavidhā ca.",
  "atk-s0509a15:366_7": "Tā panetā yathāvuttena dhurabhedena vibhajjamānā vīsati honti, paṭipadāvibhāgena vibhajjamānā cattālīsa honti.",
  "atk-s0509a15:366_8": "Puna paṭipadābhedena dhurabhedena vibhajjamānā asīti honti.",
  "atk-s0509a15:366_9": "Atha vā suññatāvimuttādivibhāgena vibhajjamānā cattālīsādhikāni dvesatāni honti.",
  "atk-s0509a15:366_10": "Puna indriyādhikavibhāgena vibhajjamānā dvisatuttarasahassaṁ hontīti.",
  "atk-s0509a15:366_11": "Evametāsaṁ therīnaṁ attano guṇavaseneva anekabhedabhinnatā veditabbā.",
  "atk-s0509a15:366_12": "Ayamettha saṅkhepo, vitthāro pana heṭṭhā theragāthāsaṁvaṇṇanāyaṁ vuttanayeneva gahetabboti.",
  "atk-s0509a15:367_0": "Sumedhātherīgāthāvaṇṇanā niṭṭhitā.",
  "atk-s0509a15:368_0": "Mahānipātavaṇṇanā niṭṭhitā.",
  "atk-s0509a15:369_0": "Nigamanagāthā",
  "atk-s0509a15:370_0": "Ettāvatā ca –",
  "atk-s0509a15:371_0": "‘‘Ye te sampannasaddhammā, dhammarājassa satthuno;",
  "atk-s0509a15:372_0": "Orasā mukhajā puttā, dāyādā dhammanimmitā.",
  "atk-s0509a15:373_0": "‘‘Sīlādiguṇasampannā, katakiccā anāsavā;",
  "atk-s0509a15:374_0": "Subhūtiādayo therā, theriyo therikādayo.",
  "atk-s0509a15:375_0": "‘‘Tehi yā bhāsitā gāthā, aññabyākaraṇādinā;",
  "atk-s0509a15:376_0": "Tā sabbā ekato katvā, theragāthāti saṅgahaṁ.",
  "atk-s0509a15:377_0": "‘‘Āropesuṁ mahātherā, therīgāthāti tādino;",
  "atk-s0509a15:378_0": "Tāsaṁ atthaṁ pakāsetuṁ, porāṇaṭṭhakathānayaṁ.",
  "atk-s0509a15:379_0": "‘‘Nissāya yā samāraddhā, atthasaṁvaṇṇanā mayā;",
  "atk-s0509a15:380_0": "Sā tattha paramatthānaṁ, tattha tattha yathārahaṁ.",
  "atk-s0509a15:381_0": "‘‘Pakāsanā paramatthadīpanī, nāma nāmato;",
  "atk-s0509a15:382_0": "Sampattā pariniṭṭhānaṁ, anākulavinicchayā;",
  "atk-s0509a15:383_0": "Dvānavutiparimāṇā, pāḷiyā bhāṇavārato.",
  "atk-s0509a15:384_0": "‘‘Iti taṁ saṅkharontena, yaṁ taṁ adhigataṁ mayā;",
  "atk-s0509a15:385_0": "Puññaṁ tassānubhāvena, lokanāthassa sāsanaṁ.",
  "atk-s0509a15:386_0": "‘‘Ogāhetvā visuddhāya, sīlādipaṭipattiyā;",
  "atk-s0509a15:387_0": "Sabbepi dehino hontu, vimuttirasabhāgino.",
  "atk-s0509a15:388_0": "‘‘Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0509a15:389_0": "Tasmiṁ sagāravā niccaṁ, hontu sabbepi pāṇino.",
  "atk-s0509a15:390_0": "‘‘Sammā vassatu kālena, devopi jagatīpati;",
  "atk-s0509a15:391_0": "Saddhammanirato lokaṁ, dhammeneva pasāsatū’’ti.",
  "atk-s0509a15:392_0": "Badaratitthavihāravāsinā ācariyadhammapālattherena",
  "atk-s0509a15:393_0": "Katā",
  "atk-s0509a15:394_0": "Therīgāthānaṁ atthasaṁvaṇṇanā niṭṭhitā.",
  "atk-s0509a15:395_0": "Therīgāthā-aṭṭhakathā niṭṭhitā."
}