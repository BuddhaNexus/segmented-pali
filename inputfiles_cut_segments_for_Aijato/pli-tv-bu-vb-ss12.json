{
  "pli-tv-bu-vb-ss12:0.1_0": "Theravāda Vinaya",
  "pli-tv-bu-vb-ss12:0.2_0": "Mahāvibhaṅga",
  "pli-tv-bu-vb-ss12:0.3_0": "Saṅghādisesakaṇḍa",
  "pli-tv-bu-vb-ss12:0.4_0": "Dubbacasikkhāpada",
  "pli-tv-bu-vb-ss12:1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-bu-vb-ss12:1.2_0": "Tena kho pana samayena āyasmā channo anācāraṁ ācarati.",
  "pli-tv-bu-vb-ss12:1.3_0": "Bhikkhū evamāhaṁsu—",
  "pli-tv-bu-vb-ss12:1.4_0": "“māvuso channa, evarūpaṁ akāsi.",
  "pli-tv-bu-vb-ss12:1.5_0": "Netaṁ kappatī”ti.",
  "pli-tv-bu-vb-ss12:1.6_0": "So evaṁ vadeti—",
  "pli-tv-bu-vb-ss12:1.7_0": "“kiṁ nu kho nāma tumhe, āvuso, maṁ vattabbaṁ maññatha?",
  "pli-tv-bu-vb-ss12:1.8_0": "Ahaṁ kho nāma tumhe vadeyyaṁ.",
  "pli-tv-bu-vb-ss12:1.9_0": "Amhākaṁ buddho amhākaṁ dhammo",
  "pli-tv-bu-vb-ss12:1.10_0": "amhākaṁ ayyaputtena dhammo abhisamito.",
  "pli-tv-bu-vb-ss12:1.11_0": "Seyyathāpi nāma mahāvāto vāyanto tiṇakaṭṭhapaṇṇasaṭaṁ ekato ussāreyya, seyyathā vā pana nadī pabbateyyā saṅkhasevālapaṇakaṁ ekato ussāreyya;",
  "pli-tv-bu-vb-ss12:1.12_0": "evameva tumhe nānānāmā nānāgottā nānājaccā nānākulā pabbajitā ekato ussāritā.",
  "pli-tv-bu-vb-ss12:1.13_0": "Kiṁ nu kho nāma tumhe, āvuso, maṁ vattabbaṁ maññatha?",
  "pli-tv-bu-vb-ss12:1.14_0": "Ahaṁ kho nāma tumhe vadeyyaṁ.",
  "pli-tv-bu-vb-ss12:1.15_0": "Amhākaṁ buddho amhākaṁ dhammo",
  "pli-tv-bu-vb-ss12:1.16_0": "amhākaṁ ayyaputtena dhammo abhisamito”ti.",
  "pli-tv-bu-vb-ss12:1.17_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss12:1.18_0": "“kathañhi nāma āyasmā channo bhikkhūhi sahadhammikaṁ vuccamāno attānaṁ avacanīyaṁ karissatī”ti.",
  "pli-tv-bu-vb-ss12:1.19_0": "Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss12:1.20_0": "“saccaṁ kira tvaṁ, channa, bhikkhūhi sahadhammikaṁ vuccamāno attānaṁ avacanīyaṁ karosī”ti?",
  "pli-tv-bu-vb-ss12:1.21_0": "“Saccaṁ, bhagavā”ti.",
  "pli-tv-bu-vb-ss12:1.22_0": "Vigarahi buddho bhagavā …pe…",
  "pli-tv-bu-vb-ss12:1.23_0": "kathañhi nāma tvaṁ, moghapurisa, bhikkhūhi sahadhammikaṁ vuccamāno attānaṁ avacanīyaṁ karissasi.",
  "pli-tv-bu-vb-ss12:1.24_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ss12:1.25_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss12:1.26.1_0": "“Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti—",
  "pli-tv-bu-vb-ss12:1.27_0": "‘mā maṁ āyasmanto kiñci avacuttha kalyāṇaṁ vā pāpakaṁ vā, ahampāyasmante na kiñci vakkhāmi kalyāṇaṁ vā pāpakaṁ vā,",
  "pli-tv-bu-vb-ss12:1.28_0": "viramathāyasmanto mama vacanāyā’ti,",
  "pli-tv-bu-vb-ss12:1.29_0": "so bhikkhu bhikkhūhi evamassa vacanīyo—",
  "pli-tv-bu-vb-ss12:1.30_0": "‘māyasmā attānaṁ avacanīyaṁ akāsi, vacanīyamevāyasmā attānaṁ karotu,",
  "pli-tv-bu-vb-ss12:1.31_0": "āyasmāpi bhikkhū vadetu sahadhammena, bhikkhūpi āyasmantaṁ vakkhanti sahadhammena.",
  "pli-tv-bu-vb-ss12:1.32_0": "Evaṁ saṁvaddhā hi tassa bhagavato parisā yadidaṁ aññamaññavacanena aññamaññavuṭṭhāpanenā’ti.",
  "pli-tv-bu-vb-ss12:1.33_0": "Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya.",
  "pli-tv-bu-vb-ss12:1.34_0": "Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ;",
  "pli-tv-bu-vb-ss12:1.35_0": "no ce paṭinissajjeyya, saṅghādiseso”ti.",
  "pli-tv-bu-vb-ss12:2.1_0": "Bhikkhū paneva dubbacajātiko hotīti",
  "pli-tv-bu-vb-ss12:2.2_0": "dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsaniṁ.",
  "pli-tv-bu-vb-ss12:2.3_0": "Uddesapariyāpannesu sikkhāpadesūti",
  "pli-tv-bu-vb-ss12:2.4_0": "pātimokkhapariyāpannesu sikkhāpadesu.",
  "pli-tv-bu-vb-ss12:2.5_0": "Bhikkhūhīti",
  "pli-tv-bu-vb-ss12:2.6_0": "aññehi bhikkhūhi.",
  "pli-tv-bu-vb-ss12:2.7_0": "Sahadhammikaṁ nāma",
  "pli-tv-bu-vb-ss12:2.8_0": "yaṁ bhagavatā paññattaṁ sikkhāpadaṁ, etaṁ sahadhammikaṁ nāma.",
  "pli-tv-bu-vb-ss12:2.9_0": "Tena vuccamāno attānaṁ avacanīyaṁ karoti—",
  "pli-tv-bu-vb-ss12:2.10_0": "“mā maṁ āyasmanto kiñci avacuttha kalyāṇaṁ vā pāpakaṁ vā, ahampāyasmante na kiñci vakkhāmi kalyāṇaṁ vā pāpakaṁ vā.",
  "pli-tv-bu-vb-ss12:2.10_1": "Viramathāyasmanto mama vacanāyā”ti.",
  "pli-tv-bu-vb-ss12:2.11_0": "So bhikkhūti",
  "pli-tv-bu-vb-ss12:2.12_0": "yo so dubbacajātiko bhikkhu.",
  "pli-tv-bu-vb-ss12:2.13_0": "Bhikkhūhīti",
  "pli-tv-bu-vb-ss12:2.14_0": "aññehi bhikkhūhi.",
  "pli-tv-bu-vb-ss12:2.14_1": "Ye passanti ye suṇanti tehi vattabbo—",
  "pli-tv-bu-vb-ss12:2.15_0": "“māyasmā attānaṁ avacanīyaṁ akāsi.",
  "pli-tv-bu-vb-ss12:2.16_0": "Vacanīyameva āyasmā attānaṁ karotu.",
  "pli-tv-bu-vb-ss12:2.17_0": "Āyasmāpi bhikkhū vadetu sahadhammena, bhikkhūpi āyasmantaṁ vakkhanti sahadhammena.",
  "pli-tv-bu-vb-ss12:2.18_0": "Evaṁ saṁvaddhā hi tassa bhagavato parisā yadidaṁ aññamaññavacanena aññamaññavuṭṭhāpanenā”ti.",
  "pli-tv-bu-vb-ss12:2.19_0": "Dutiyampi vattabbo.",
  "pli-tv-bu-vb-ss12:2.20_0": "Tatiyampi vattabbo.",
  "pli-tv-bu-vb-ss12:2.21_0": "Sace paṭinissajjati, iccetaṁ kusalaṁ;",
  "pli-tv-bu-vb-ss12:2.22_0": "no ce paṭinissajjati, āpatti dukkaṭassa.",
  "pli-tv-bu-vb-ss12:2.23_0": "Sutvā na vadanti, āpatti dukkaṭassa.",
  "pli-tv-bu-vb-ss12:2.24_0": "So bhikkhu saṅghamajjhampi ākaḍḍhitvā vattabbo—",
  "pli-tv-bu-vb-ss12:2.25_0": "“māyasmā attānaṁ avacanīyaṁ akāsi …pe…",
  "pli-tv-bu-vb-ss12:2.26_0": "aññamaññavuṭṭhāpanenā”ti.",
  "pli-tv-bu-vb-ss12:2.27_0": "Dutiyampi vattabbo.",
  "pli-tv-bu-vb-ss12:2.28_0": "Tatiyampi vattabbo.",
  "pli-tv-bu-vb-ss12:2.29_0": "Sace paṭinissajjati, iccetaṁ kusalaṁ;",
  "pli-tv-bu-vb-ss12:2.30_0": "no ce paṭinissajjati, āpatti dukkaṭassa.",
  "pli-tv-bu-vb-ss12:2.31_0": "So bhikkhu samanubhāsitabbo.",
  "pli-tv-bu-vb-ss12:2.32_0": "“Evañca pana, bhikkhave, samanubhāsitabbo.",
  "pli-tv-bu-vb-ss12:2.33_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss12:2.34_0": "‘Suṇātu me, bhante, saṅgho.",
  "pli-tv-bu-vb-ss12:2.35_0": "Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti.",
  "pli-tv-bu-vb-ss12:2.36_0": "So taṁ vatthuṁ na paṭinissajjati.",
  "pli-tv-bu-vb-ss12:2.37_0": "Yadi saṅghassa pattakallaṁ, saṅgho itthannāmaṁ bhikkhuṁ samanubhāseyya tassa vatthussa paṭinissaggāya.",
  "pli-tv-bu-vb-ss12:2.38_0": "Esā ñatti.",
  "pli-tv-bu-vb-ss12:2.39_0": "Suṇātu me, bhante, saṅgho.",
  "pli-tv-bu-vb-ss12:2.40_0": "Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti.",
  "pli-tv-bu-vb-ss12:2.41_0": "So taṁ vatthuṁ na paṭinissajjati.",
  "pli-tv-bu-vb-ss12:2.42_0": "Saṅgho itthannāmaṁ bhikkhuṁ samanubhāsati tassa vatthussa paṭinissaggāya.",
  "pli-tv-bu-vb-ss12:2.43_0": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss12:2.44_0": "yassa nakkhamati, so bhāseyya.",
  "pli-tv-bu-vb-ss12:2.45_0": "Dutiyampi etamatthaṁ vadāmi …pe…",
  "pli-tv-bu-vb-ss12:2.46_0": "tatiyampi etamatthaṁ vadāmi—",
  "pli-tv-bu-vb-ss12:2.47_0": "suṇātu me, bhante, saṅgho.",
  "pli-tv-bu-vb-ss12:2.48_0": "Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti.",
  "pli-tv-bu-vb-ss12:2.49_0": "So taṁ vatthuṁ na paṭinissajjati.",
  "pli-tv-bu-vb-ss12:2.50_0": "Saṅgho itthannāmaṁ bhikkhuṁ samanubhāsati tassa vatthussa paṭinissaggāya.",
  "pli-tv-bu-vb-ss12:2.51_0": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss12:2.52_0": "yassa nakkhamati, so bhāseyya.",
  "pli-tv-bu-vb-ss12:2.53_0": "Samanubhaṭṭho saṅghena itthannāmo bhikkhu tassa vatthussa paṭinissaggāya.",
  "pli-tv-bu-vb-ss12:2.54_0": "Khamati saṅghassa, tasmā tuṇhī,",
  "pli-tv-bu-vb-ss12:2.55_0": "evametaṁ dhārayāmī’”ti.",
  "pli-tv-bu-vb-ss12:2.56_0": "Ñattiyā dukkaṭaṁ,",
  "pli-tv-bu-vb-ss12:2.57_0": "dvīhi kammavācāhi thullaccayā,",
  "pli-tv-bu-vb-ss12:2.58_0": "kammavācāpariyosāne āpatti saṅghādisesassa.",
  "pli-tv-bu-vb-ss12:2.59_0": "Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.",
  "pli-tv-bu-vb-ss12:2.60_0": "Saṅghādisesoti",
  "pli-tv-bu-vb-ss12:2.61_0": "…pe… tenapi vuccati “saṅghādiseso”ti.",
  "pli-tv-bu-vb-ss12:3.1.1_0": "Dhammakamme dhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss12:3.1.2_0": "Dhammakamme vematiko na paṭinissajjati, āpatti saṅghādisesassa.",
  "pli-tv-bu-vb-ss12:3.1.3_0": "Dhammakamme adhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss12:3.1.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss12:3.1.5_0": "Adhammakamme vematiko, āpatti dukkaṭassa.",
  "pli-tv-bu-vb-ss12:3.1.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss12:3.2.1_0": "Anāpatti—",
  "pli-tv-bu-vb-ss12:3.2.2_0": "asamanubhāsantassa,",
  "pli-tv-bu-vb-ss12:3.2.3_0": "paṭinissajjantassa,",
  "pli-tv-bu-vb-ss12:3.2.4_0": "ummattakassa,",
  "pli-tv-bu-vb-ss12:3.2.5_0": "ādikammikassāti.",
  "pli-tv-bu-vb-ss12:3.2.6_0": "Dubbacasikkhāpadaṁ niṭṭhitaṁ dvādasamaṁ."
}