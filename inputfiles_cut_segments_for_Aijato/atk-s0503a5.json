{
  "atk-s0503a5:0_0": "5. Soṇavaggo",
  "atk-s0503a5:1_0": "1. Piyatarasuttavaṇṇanā",
  "atk-s0503a5:2_0": "41.",
  "atk-s0503a5:2_1": "Mahāvaggassa paṭhame mallikāya deviyā saddhinti mallikāya nāma attano mahesiyā saha.",
  "atk-s0503a5:2_2": "Uparipāsādavaragatoti pāsādavarassa upari gato.",
  "atk-s0503a5:2_3": "Kocañño attanā piyataroti koci añño attanā piyāyitabbataro.",
  "atk-s0503a5:2_4": "Atthi nu kho teti ‘‘kiṁ te atthī’’ti deviṁ pucchati.",
  "atk-s0503a5:3_0": "Kasmā pucchati?",
  "atk-s0503a5:3_1": "Ayañhi sāvatthiyaṁ duggatamālākārassa dhītā.",
  "atk-s0503a5:3_2": "Ekadivasaṁ āpaṇato pūvaṁ gahetvā mālārāmaṁ gantvā ‘‘khādissāmī’’ti gacchantī paṭipathe bhikkhusaṅghaparivutaṁ bhagavantaṁ bhikkhācāraṁ pavisantaṁ disvā pasannacittā taṁ bhagavato adāsi.",
  "atk-s0503a5:3_3": "Satthā tathārūpe ṭhāne nisīdanākāraṁ dassesi.",
  "atk-s0503a5:3_4": "Ānandatthero cīvaraṁ paññāpetvā adāsi.",
  "atk-s0503a5:3_5": "Bhagavā tattha nisīditvā taṁ pūvaṁ paribhuñjitvā mukhaṁ vikkhāletvā sitaṁ pātvākāsi.",
  "atk-s0503a5:3_6": "Thero ‘‘ko imissā, bhante, dānassa vipāko bhavissatī’’ti pucchi.",
  "atk-s0503a5:3_7": "‘‘Ajjesā, ānanda, tathāgatassa paṭhamaṁ bhojanaṁ adāsi, ajjeva kosalarañño aggamahesī bhavissati piyā manāpā’’ti.",
  "atk-s0503a5:3_8": "Taṁ divasameva ca rājā kāsigāme bhāgineyyena saddhiṁ yujjhitvā parājito palāyitvā āgato nagaraṁ pavisanto ‘‘balakāyassa āgamanaṁ āgamessāmī’’ti taṁ mālārāmaṁ pāvisi.",
  "atk-s0503a5:3_9": "Sā rājānaṁ āgataṁ passitvā tassa vattamakāsi.",
  "atk-s0503a5:3_10": "Rājā tassā vatte pasīditvā pitaraṁ pakkosāpetvā mahantaṁ issariyaṁ datvā taṁ antepuraṁ paṭiharāpetvā aggamahesiṭṭhāne ṭhapesi.",
  "atk-s0503a5:3_11": "Athekadivasaṁ rājā cintesi – ‘‘mayā imissā mahantaṁ issariyaṁ dinnaṁ, yaṁnūnāhaṁ imaṁ puccheyyaṁ ‘ko te piyo’ti?",
  "atk-s0503a5:3_12": "Sā ‘tvaṁ me, mahārāja, piyo’ti vatvā, puna maṁ pucchissati, athassāhaṁ ‘mayhampi tvaṁyeva piyā’ti vakkhāmī’’ti.",
  "atk-s0503a5:3_13": "Iti so aññamaññaṁ vissāsajananatthaṁ sammodanīyaṁ karonto pucchi.",
  "atk-s0503a5:4_0": "Devī pana paṇḍitā buddhupaṭṭhāyikā saṅghupaṭṭhāyikā ‘‘nāyaṁ pañho rañño mukhaṁ ulloketvā kathetabbo’’ti cintetvā yathābhūtameva vadantī ‘‘natthi kho me, mahārāja, kocañño attanā piyataro’’ti āha.",
  "atk-s0503a5:4_1": "Vatvāpi attanā byākatamatthaṁ upāyena rañño paccakkhaṁ kātukāmā ‘‘tuyhaṁ pana, mahārāja, atthañño koci attanā piyataro’’ti tatheva rājānaṁ pucchi yathā raññā sayaṁ puṭṭhā.",
  "atk-s0503a5:4_2": "Rājāpi tāya sarasalakkhaṇena kathitattā nivattituṁ asakkonto sayampi sarasalakkhaṇeneva kathento tatheva byākāsi yathā deviyā byākataṁ.",
  "atk-s0503a5:5_0": "Byākaritvā ca mandadhātukatāya evaṁ cintesi – ‘‘ahaṁ rājā pathavissaro mahantaṁ pathavimaṇḍalaṁ abhivijiya ajjhāvasāmi, mayhaṁ tāva yuttaṁ ‘attanā piyataraṁ aññaṁ na passāmī’ti, ayaṁ pana vasalī hīnajaccā samānā mayā ucce ṭhāne ṭhapitā sāmibhūtaṁ maṁ na tathā piyāyati, ‘attāva piyataro’ti mama sammukhā vadati, yāva kakkhaḷā vatāya’’nti anattamano hutvā ‘‘nanu te tīṇi ratanāni piyatarānī’’ti codesi.",
  "atk-s0503a5:5_1": "Devī ‘ratanattayaṁpāhaṁ deva attano saggasukhaṁ mokkhasukhañca patthayantī sampiyāyāmi, tasmā attāva me piyataro’’ti āha.",
  "atk-s0503a5:5_2": "Sabbo cāyaṁ loko attadatthameva paraṁ piyāyati, puttaṁ patthentopi ‘‘ayaṁ maṁ jiṇṇakāle posessatī’’ti pattheti, dhītaraṁ ‘‘mama kulaṁ vaḍḍhissatī’’ti, bhariyaṁ ‘‘mayhaṁ pāde paricarissatī’’ti, aññepi ñātimittabandhave taṁtaṁkiccavasena, iti attadatthameva sampassanto loko paraṁ piyāyatīti. Ayañhi deviyā adhippāyo.",
  "atk-s0503a5:6_0": "Atha rājā cintesi – ‘‘ayaṁ mallikā kusalā paṇḍitā nipuṇā ‘attāva me piyataro’ti vadati, mayhampi attāva piyataro hutvā upaṭṭhāti, handāhaṁ imamatthaṁ satthu ārocessāmi, yathā ca me satthā byākarissati, tathā naṁ dhāressāmī’’ti.",
  "atk-s0503a5:6_1": "Evaṁ pana cintetvā satthu santikaṁ upasaṅkamitvā tamatthaṁ ārocesi.",
  "atk-s0503a5:6_2": "Tena vuttaṁ – ‘‘atha kho rājā pasenadi kosalo…pe… piyataro’’ti.",
  "atk-s0503a5:7_0": "Etamatthaṁ viditvāti etaṁ ‘‘loke sabbasattānaṁ attāva attano piyataro’’ti raññā vuttamatthaṁ sabbaso jānitvā tadatthaparidīpanaṁ imaṁ udānaṁ udānesi.",
  "atk-s0503a5:8_0": "Tattha sabbā disā anuparigamma cetasāti sabbā anavasesā dasapi disā pariyesanavasena cittena anugantvā.",
  "atk-s0503a5:8_1": "Nevajjhagā piyataramattanā kvacīti attanā atisayena piyaṁ aññaṁ koci puriso sabbussāhena pariyesanto kvaci katthaci sabbadisāsu neva adhigaccheyya na passeyya.",
  "atk-s0503a5:8_2": "Evaṁ piyo puthu attā paresanti evaṁ kassaci attanā piyatarassa anupalabbhanavasena puthu visuṁ visuṁ tesaṁ tesaṁ sattānaṁ attāva piyo.",
  "atk-s0503a5:8_3": "Tasmā na hiṁse paramattakāmoti yasmā evaṁ sabbopi satto attānaṁ piyāyati attano sukhakāmo dukkhappaṭikūlo, tasmā attakāmo attano hitasukhaṁ icchanto paraṁ sattaṁ antamaso kunthakipillikaṁ upādāya na hiṁse na haneyya na pāṇileḍḍudaṇḍādīhipi viheṭheyya.",
  "atk-s0503a5:8_4": "Parassa hi attanā kate dukkhe taṁ tato saṅkamantaṁ viya kālantare attani sandissati. Ayañhi kammānaṁ dhammatāti.",
  "atk-s0503a5:9_0": "Paṭhamasuttavaṇṇanā niṭṭhitā.",
  "atk-s0503a5:10_0": "2. Appāyukasuttavaṇṇanā",
  "atk-s0503a5:11_0": "42.",
  "atk-s0503a5:11_1": "Dutiye acchariyaṁ, bhanteti idampi meghiyasutte viya garahaṇacchariyavasena veditabbaṁ.",
  "atk-s0503a5:11_2": "Yāva appāyukāti yattakaṁ parittāyukā, atiittarajīvitāti attho.",
  "atk-s0503a5:11_3": "Sattāhajāteti sattāhena jāto sattāhajāto.",
  "atk-s0503a5:11_4": "Tasmiṁ sattāhajāte, jātassa sattame ahanīti attho.",
  "atk-s0503a5:11_5": "Tusitaṁ kāyaṁ upapajjīti tusitaṁ devanikāyaṁ paṭisandhiggahaṇavasena upapajji.",
  "atk-s0503a5:12_0": "Ekadivasaṁ kira thero pacchābhattaṁ divāṭṭhāne nisinno lakkhaṇānubyañjanappaṭimaṇḍitaṁ sobhaggappattaṁ dassanānuttariyabhūtaṁ bhagavato rūpakāyasiriṁ manasi karitvā, ‘‘aho buddhānaṁ rūpakāyasampatti dassanīyā samantapāsādikā manoharā’’ti uḷāraṁ pītisomanassaṁ paṭisaṁvedento evaṁ cintesi – ‘‘vijātamātuyā nāma virūpopi putto surūpo viya manāpo hoti, sace pana buddhānaṁ mātā mahāmāyā devī dhareyya, kīdisaṁ nu kho tassā bhagavato rūpadassane pītisomanassaṁ uppajjeyya, mahājāni kho mayhaṁ mahāmātu deviyā, yā sattāhajāte bhagavati kālakatā’’ti.",
  "atk-s0503a5:12_1": "Evaṁ pana cintetvā bhagavantaṁ upasaṅkamitvā attano parivitakkitaṁ ārocento tassā kālakiriyaṁ garahanto ‘‘acchariyaṁ, bhante’’tiādimāha.",
  "atk-s0503a5:13_0": "Keci panāhu – ‘‘mahāpajāpati gotamī bhagavantaṁ mahatā āyāsena pabbajjaṁ yācitvāpi paṭikkhittā, mayā pana upāyena yācito bhagavā aṭṭhagarudhammappaṭiggahaṇavasena tassā pabbajjaṁ upasampadañca anujāni, sā te dhamme paṭiggahetvā laddhapabbajjūpasampadā bhagavato dutiyaṁ parisaṁ uppādetvā catutthāya parisāya paccayo ahosi.",
  "atk-s0503a5:13_1": "Sace pana bhagavato janetti mahāmāyā devī dhareyya, evametā cubhopi khattiyabhaginiyo ekato hutvā imaṁ sāsanaṁ sobheyyuṁ, bhagavā ca mātari bahumānena mātugāmassa sāsane pabbajjaṁ upasampadañca sukheneva anujāneyya, appāyukatāya panassā kasirena nipphannamidanti iminā adhippāyena thero bhagavato santike ‘acchariyaṁ, bhante’tiādimāhā’’ti. Taṁ akāraṇaṁ.",
  "atk-s0503a5:13_2": "Bhagavā hi mātuyā vā aññassa vā mātugāmassa attano sāsane pabbajjaṁ anujānanto garukaṁyeva katvā anujānāti, na lahukaṁ ciraṭṭhitikāmatāyāti.",
  "atk-s0503a5:14_0": "Apare panāhu – ‘‘dasabalacatuvesārajjādike anaññasādhāraṇe anantāparimāṇe buddhaguṇe thero manasi karitvā yā evaṁ mahānubhāvaṁ nāma loke aggapuggalaṁ satthāraṁ kucchinā dasa māse parihari, sā buddhamātā kassaci paricārikā bhavissatīti ayuttamidaṁ. Kasmā?",
  "atk-s0503a5:14_1": "Satthu guṇānucchavikamevetaṁ, yadidaṁ sattāhajāte bhagavati janetti kālaṁ karoti, kālakatā ca tusitesu uppajjatīti acchariyabbhutacittajāto hutvā taṁ attano vitakkuppādanaṁ bhagavato ārocento ‘acchariyaṁ, bhante’tiādivacanaṁ avocā’’ti.",
  "atk-s0503a5:15_0": "Satthā pana yasmā sattāhajātesu bodhisattesu bodhisattamātu kālakiriyā dhammatā siddhā, tasmā taṁ dhammataṁ paridīpento ‘‘evametaṁ, ānandā’’tiādimāha.",
  "atk-s0503a5:15_1": "Sā panāyaṁ dhammatā yasmā yathā sabbe bodhisattā pāramiyo pūretvā tusitapure nibbattitvā tattha yāvatāyukaṁ ṭhatvā āyupariyosāne dasasahassacakkavāḷadevatāhi sannipatitvā abhisambodhiṁ pattuṁ manussaloke paṭisandhiggahaṇāya ajjhesitā kāladīpadesakulāni viya janettiyā āyuparimāṇampi oloketvā paṭisandhiṁ gaṇhanti, ayampi bhagavā bodhisattabhūto tatheva tusitapure ṭhito pañca mahāvilokanāni vilokento sattadivasādhikadasamāsaparimāṇaṁ mātuyā āyuparimāṇaṁ paricchinditvā ‘‘ayaṁ mama paṭisandhiggahaṇassa kālo, idāni uppajjituṁ vaṭṭatī’’ti ñatvāva paṭisandhiṁ aggahesi, tasmā sabbabodhisattānaṁ āciṇṇasamāciṇṇavaseneva veditabbaṁ.",
  "atk-s0503a5:15_2": "Tenāha bhagavā – ‘‘appāyukā hi, ānanda, bodhisattamātaro hontī’’tiādi.",
  "atk-s0503a5:16_0": "Tattha kālaṁ karontīti yathāvuttaāyuparikkhayeneva kālaṁ karonti, na vijātapaccayā.",
  "atk-s0503a5:16_1": "Carimattabhāvehi bodhisattehi vasitaṭṭhānaṁ cetiyagharasadisaṁ hoti, na aññesaṁ paribhogārahaṁ, na ca sakkā bodhisattamātaraṁ apanetvā aññaṁ aggamahesiṭṭhāne ṭhapetunti tattakaṁ eva bodhisattamātu āyuppamāṇaṁ hoti, tasmā tadā kālaṁ karonti.",
  "atk-s0503a5:16_2": "Imameva hi atthaṁ sandhāya mahābodhisattā pañcamaṁ mahāvilokanaṁ karonti.",
  "atk-s0503a5:17_0": "Katarasmiṁ pana vaye kālaṁ karontīti? Majjhimavaye.",
  "atk-s0503a5:17_1": "Paṭhamavayasmiñhi sattānaṁ attabhāve chandarāgo balavā hoti, tena tadā sañjātagabbhā itthiyo yebhuyyena gabbhaṁ anurakkhituṁ na sakkonti.",
  "atk-s0503a5:17_2": "Gaṇheyyuṁ ce, gabbho bahvābādho hoti.",
  "atk-s0503a5:17_3": "Majjhimavayassa pana dve koṭṭhāse atikkamitvā tatiyakoṭṭhāse vatthu visadaṁ hoti, visade vatthumhi nibbattadārakā arogā honti, tasmā bodhisattamātaro paṭhamavaye sampattiṁ anubhavitvā majjhimavayassa tatiyakoṭṭhāse vijāyitvā kālaṁ karontīti.",
  "atk-s0503a5:18_0": "Etamatthaṁ viditvāti etaṁ bodhisattamātu aññesañca sabbasattānaṁ attabhāve āyussa maraṇapariyosānataṁ viditvā tadatthavibhāvanamukhena anavajjappaṭipattiyaṁ ussāhadīpakaṁ imaṁ udānaṁ udānesi.",
  "atk-s0503a5:19_0": "Tattha ye kecīti aniyamaniddeso. Bhūtāti nibbattā.",
  "atk-s0503a5:19_1": "Bhavissantīti anāgate nibbattissanti.",
  "atk-s0503a5:19_2": "Vāsaddo vikappattho, apisaddo sampiṇḍanattho.",
  "atk-s0503a5:19_3": "Tena nibbattamānepi saṅgaṇhāti.",
  "atk-s0503a5:19_4": "Ettāvatā atītādivasena tiyaddhapariyāpanne satte anavasesato pariyādiyati.",
  "atk-s0503a5:19_5": "Apica gabbhaseyyakasattā gabbhato nikkhantakālato paṭṭhāya bhūtā nāma, tato pubbe bhavissanti nāma.",
  "atk-s0503a5:19_6": "Saṁsedajūpapātikā paṭisandhicittato parato bhūtā nāma, tato pubbe uppajjitabbabhavavasena bhavissanti nāma.",
  "atk-s0503a5:19_7": "Sabbepi vā paccuppannabhavavasena bhūtā nāma, āyatiṁ punabbhavavasena bhavissanti nāma. Khīṇāsavā bhūtā nāma.",
  "atk-s0503a5:19_8": "Te hi bhūtā eva, na puna bhavissantīti, tadaññe bhavissanti nāma.",
  "atk-s0503a5:20_0": "Sabbe gamissanti pahāya dehanti sabbe yathāvuttabhedā sabbabhavayonigativiññāṇaṭṭhitisattāvāsādivasena anekabhedabhinnā sattā dehaṁ attano sarīraṁ pahāya nikkhipitvā paralokaṁ gamissanti, asekkhā pana nibbānaṁ.",
  "atk-s0503a5:20_1": "Ettha koci acavanadhammo nāma natthīti dasseti.",
  "atk-s0503a5:20_2": "Taṁ sabbajāniṁ kusalo viditvāti tadetaṁ sabbassa sattassa jāniṁ hāniṁ maraṇaṁ, sabbassa vā sattassa jāniṁ vināsaṁ pabhaṅgutaṁ kusalo paṇḍitajātiko maraṇānussativasena aniccatāmanasikāravasena vā jānitvā.",
  "atk-s0503a5:20_3": "Ātāpiyo brahmacariyaṁ careyyāti vipassanāya kammaṁ karonto ātāpiyasaṅkhātena vīriyena samannāgatattā ātāpiyo catubbidhasammappadhānavasena āraddhavīriyo anavasesamaraṇasamatikkamanūpāyaṁ maggabrahmacariyaṁ careyya, paṭipajjeyyāti attho.",
  "atk-s0503a5:21_0": "Dutiyasuttavaṇṇanā niṭṭhitā.",
  "atk-s0503a5:22_0": "3. Suppabuddhakuṭṭhisuttavaṇṇanā",
  "atk-s0503a5:23_0": "43.",
  "atk-s0503a5:23_1": "Tatiye rājagahe suppabuddho nāma kuṭṭhī ahosīti suppabuddhanāmako eko puriso rājagahe ahosi.",
  "atk-s0503a5:23_2": "So ca kuṭṭhī kuṭṭharogena bāḷhavidūsitagatto.",
  "atk-s0503a5:23_3": "Manussadaliddoti yattakā rājagahe manussā tesu sabbaduggato.",
  "atk-s0503a5:23_4": "So hi saṅkārakūṭavatiādīsu manussehi chaḍḍitapilotikakhaṇḍāni sibbitvā paridahati, kapālaṁ gahetvā gharā gharaṁ gantvā laddhaācāmaucchiṭṭhabhattāni nissāya jīvati, tampi pubbe katakammapaccayā na yāvadatthaṁ labhati.",
  "atk-s0503a5:23_5": "Tena vuttaṁ ‘‘manussadaliddo’’ti.",
  "atk-s0503a5:23_6": "Manussakapaṇoti manussesu paramakapaṇataṁ patto.",
  "atk-s0503a5:23_7": "Manussavarākoti manussānaṁ hīḷitaparibhūtatāya ativiya dīno.",
  "atk-s0503a5:23_8": "Mahatiyā parisāyāti mahatiyā bhikkhuparisāya ceva upāsakaparisāya ca.",
  "atk-s0503a5:24_0": "Ekadivasaṁ kira bhagavā mahābhikkhusaṅghaparivāro rājagahaṁ piṇḍāya pavisitvā bhikkhūnaṁ sulabhapiṇḍapātaṁ katvā pacchābhattaṁ piṇḍapātappaṭikkanto katipayabhikkhuparivāro nikkhanto yehi dānaṁ dinnaṁ, tesaṁ upāsakānaṁ avasesabhikkhūnañca āgamanaṁ āgamayamāno antonagareyeva aññatarasmiṁ ramaṇīye padese aṭṭhāsi.",
  "atk-s0503a5:24_1": "Tāvadeva bhikkhū tato tato āgantvā bhagavantaṁ parivāresuṁ, upāsakāpi ‘‘anumodanaṁ sutvā vanditvā nivattissāmā’’ti bhagavantaṁ upasaṅkamiṁsu, mahāsannipāto ahosi.",
  "atk-s0503a5:24_2": "Bhagavā nisīdanākāraṁ dassesi.",
  "atk-s0503a5:24_3": "Tāvadeva buddhārahaṁ āsanaṁ paññāpesuṁ.",
  "atk-s0503a5:24_4": "Atha bhagavā asītianubyañjanappaṭimaṇḍitehi dvattiṁsamahāpurisalakkhaṇehi virocamānāya byāmappabhāparikkhepasamujjalāya nīlapītalohitodātamañjeṭṭhapabhassarānaṁ vasena chabbaṇṇabuddharaṁsiyo vissajjentiyā anupamāya rūpakāyasiriyā sakalameva taṁ padesaṁ obhāsento tārāgaṇaparivuto viya puṇṇacando bhikkhugaṇaparivuto paññattavarabuddhāsane nisīditvā manosilātale kesarasīho viya sīhanādaṁ nadanto karavīkarutamañjunā brahmassarena dhammaṁ deseti.",
  "atk-s0503a5:25_0": "Bhikkhūpi kho appicchā santuṭṭhā pavivittā asaṁsaṭṭhā āraddhavīriyā pahitattā codakā pāpagarahino vattāro vacanakkhamā sīlasampannā samādhisampannā paññāsampannā vimuttisampannā vimuttiñāṇadassanasampannā meghavaṇṇaṁ paṁsukūlacīvaraṁ pārupitvā suvammitā viya gandhahatthino bhagavantaṁ parivāretvā ohitasotā dhammaṁ suṇanti.",
  "atk-s0503a5:25_1": "Upāsakāpi suddhavatthanivatthā suddhuttarāsaṅgā pubbaṇhasamayaṁ mahādānāni pavattetvā gandhamālādīhi bhagavantaṁ pūjetvā vanditvā bhikkhusaṅghassa nipaccakāraṁ dassetvā bhagavantaṁ bhikkhusaṅghañca parivāretvā saṁyatahatthapādā ohitasotā sakkaccaṁ dhammaṁ suṇanti.",
  "atk-s0503a5:25_2": "Tena vuttaṁ – ‘‘tena kho pana samayena bhagavā mahatiyā parisāya parivuto dhammaṁ desento nisinno hotī’’ti.",
  "atk-s0503a5:26_0": "Suppabuddho pana jighacchādubbalyapareto ghāsapariyesanaṁ caramāno antaravīthiṁ otiṇṇo dūratova taṁ mahājanasannipātaṁ disvā, ‘‘kiṁ nu kho ayaṁ mahājanakāyo sannipatito, addhā ettha bhojanaṁ dīyati maññe, appeva nāmettha gatena kiñci khādanīyaṁ vā bhojanīyaṁ vā laddhuṁ sakkā’’ti sañjātābhilāso tattha gantvā addasa bhagavantaṁ pāsādikaṁ dassanīyaṁ pasādanīyaṁ uttamadamathasamathamanuppattaṁ dantaṁ guttaṁ santindriyaṁ susamāhitaṁ tāya parisāya parivutaṁ dhammaṁ desentaṁ, disvāna purimajātisambhatāya paripakkāya upanissayasampattiyā codiyamāno ‘‘yaṁnūnāhampi dhammaṁ suṇeyya’’nti parisapariyante nisīdi.",
  "atk-s0503a5:26_1": "Taṁ sandhāya vuttaṁ – ‘‘addasā kho suppabuddho kuṭṭhī…pe… tattheva ekamantaṁ nisīdi‘ahampi dhammaṁ sossāmī’’’ti.",
  "atk-s0503a5:27_0": "Sabbāvantanti sabbāvatiṁ hīnādisabbapuggalavataṁ, tattha kiñcipi anavasesetvāti attho. ‘‘Sabbavanta’’ntipi paṭhanti.",
  "atk-s0503a5:27_1": "Cetasāti buddhacakkhusampayuttacittena.",
  "atk-s0503a5:27_2": "Cittasīsena hi ñāṇaṁ niddiṭṭhaṁ, tasmā āsayānusayañāṇena indriyaparopariyattañāṇena cāti attho.",
  "atk-s0503a5:27_3": "Ceto paricca manasākāsīti tassā parisāya cittaṁ paccekaṁ paricchinditvā manasi akāsi te volokesi.",
  "atk-s0503a5:27_4": "Bhabbo dhammaṁ viññātunti maggaphaladhammaṁ adhigantuṁ samattho, upanissayasampannoti attho.",
  "atk-s0503a5:27_5": "Etadahosīti ayaṁ suppabuddho kiñcāpi tagarasikhimhi paccekabuddhe aparajjhitvā īdiso jāto, maggaphalūpanissayo panassa paṁsupaṭicchannasuvaṇṇanikkhaṁ viya antohadayeyeva vijjotati, tasmā suviññāpiyoti idaṁ ahosi.",
  "atk-s0503a5:27_6": "Tenāha – ‘‘ayaṁ kho idha bhabbo dhammaṁ viññātu’’nti.",
  "atk-s0503a5:28_0": "Anupubbiṁ kathanti dānānantaraṁ sīlaṁ, sīlānantaraṁ saggaṁ, saggānantaraṁ magganti evaṁ anupaṭipāṭikathaṁ.",
  "atk-s0503a5:28_1": "Bhagavā hi paṭhamaṁ hetunā saddhiṁ assādaṁ dassetvā tato satte vivecetuṁ nānānayehi ādīnavaṁ pakāsetvā ādīnavasavanena saṁviggahadayānaṁ nekkhammaguṇavibhāvanamukhena ca vivaṭṭaṁ dasseti.",
  "atk-s0503a5:29_0": "Dānakathanti idaṁ nāma sukhānaṁ nidānaṁ, sampattīnaṁ mūlaṁ, bhogānaṁ patiṭṭhā, visamagatassa tāṇaṁ leṇaṁ gati parāyaṇaṁ, idhalokaparalokesu dānasadiso avassayo patiṭṭhā ālambanaṁ tāṇaṁ leṇaṁ gati parāyaṇaṁ natthi.",
  "atk-s0503a5:29_1": "Idañhi avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavisadisaṁ , ālambanaṭṭhena ālambanarajjusadisaṁ, dukkhanittharaṇaṭṭhena nāvāsadisaṁ, samassāsanaṭṭhena saṅgāmasūro, bhayaparittāṇaṭṭhena suparikhāparikkhittanagaraṁ, maccheramalādīhi anupalittaṭṭhena padumaṁ, tesaṁ nidahanaṭṭhena jātavedo, durāsadaṭṭhena āsīviso, asantāsaṭṭhena sīho, balavantaṭṭhena hatthī, abhimaṅgalasammataṭṭhena setausabho, khemantabhūmisampāpanaṭṭhena valāhako assarājā.",
  "atk-s0503a5:29_2": "Dānañhi loke rajjasiriṁ deti, cakkavattisampattiṁ sakkasampattiṁ mārasampattiṁ brahmasampattiṁ sāvakapāramīñāṇaṁ paccekabodhiñāṇaṁ sammāsambodhiñāṇaṁ detīti evamādidānaguṇappaṭisaṁyuttakathaṁ.",
  "atk-s0503a5:30_0": "Yasmā pana dānaṁ dento sīlaṁ samādātuṁ sakkoti, tasmā dānakathānantaraṁ sīlakathaṁ kathesi.",
  "atk-s0503a5:30_1": "Sīlakathanti sīlaṁ nāmetaṁ sattānaṁ avassayo patiṭṭhā ālambanaṁ tāṇaṁ leṇaṁ gati parāyaṇaṁ.",
  "atk-s0503a5:30_2": "Idhalokaparalokasampattīnañhi sīlasadiso avassayo patiṭṭhā ālambanaṁ tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro, sīlapupphasadisaṁ pupphaṁ, sīlagandhasadiso gandho natthi, sīlālaṅkārena hi alaṅkataṁ sīlakusumapiḷandhitaṁ sīlagandhānulittaṁ sadevako loko olokento tittiṁ na gacchatīti evamādīhi sīlaguṇappaṭisaṁyuttakathaṁ.",
  "atk-s0503a5:31_0": "Idaṁ pana sīlaṁ nissāya ayaṁ saggo labbhatīti dassetuṁ sīlānantaraṁ saggakathaṁ kathesi.",
  "atk-s0503a5:31_1": "Saggakathanti saggo nāma iṭṭho kanto manāpo, niccamettha kīḷā niccasampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ paṭilabhanti, tāvatiṁsā tisso vassakoṭiyo saṭṭhi ca vassasatasahassānīti evamādisaggaguṇappaṭisaṁyuttakathaṁ.",
  "atk-s0503a5:31_2": "Saggasampattiṁ kathentānañhi buddhānaṁ mukhaṁ nappahoti.",
  "atk-s0503a5:31_3": "Vuttampi cetaṁ ‘‘anekapariyāyena kho ahaṁ, bhikkhave, saggakathaṁ katheyya’’ntiādi.",
  "atk-s0503a5:32_0": "Evaṁ hetunā saddhiṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya ‘‘ayampi saggo anicco adhuvo, na ettha chandarāgo kātabbo’’ti dassanatthaṁ ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.177;",
  "atk-s0503a5:32_1": "2.42) nayena kāmānaṁ ādīnavaṁ okāraṁ saṁkilesaṁ kathesi. Tattha ādīnavanti dosaṁ.",
  "atk-s0503a5:32_2": "Okāranti lāmakasabhāvaṁ, aseṭṭhehi sevitabbaṁ seṭṭhehi na sevitabbaṁ nihīnasabhāvanti attho.",
  "atk-s0503a5:32_3": "Saṁkilesanti tehi sattānaṁ saṁsāre saṁkilissanaṁ.",
  "atk-s0503a5:32_4": "Tenāha – ‘‘kilissanti vata bho sattā’’ti (ma. ni. 2.351).",
  "atk-s0503a5:33_0": "Evaṁ kāmādīnavena tajjetvā nekkhamme ānisaṁsaṁ pakāsesi pabbajjāya jhānādīsu ca guṇaṁ dīpesi vaṇṇesi.",
  "atk-s0503a5:33_1": "Kallacittantiādīsu kallacittanti kammaniyacittaṁ, heṭṭhā pavattitadesanāya assaddhiyādīnaṁ cittadosānaṁ vigatattā uparidesanāya bhājanabhāvūpagamanena kammaniyacittaṁ, kammakkhamacittanti attho.",
  "atk-s0503a5:33_2": "Diṭṭhimānādisaṁkilesavigamena muducittaṁ.",
  "atk-s0503a5:33_3": "Kāmacchandādivigamena vinīvaraṇacittaṁ.",
  "atk-s0503a5:33_4": "Sammāpaṭipattiyaṁ uḷārapītipāmojjayogena udaggacittaṁ.",
  "atk-s0503a5:33_5": "Tattha saddhāsampattiyā pasannacittaṁ, yadā bhagavā aññāsīti sambandho.",
  "atk-s0503a5:34_0": "Atha vā kallacittanti kāmacchandavigamena arogacittaṁ.",
  "atk-s0503a5:34_1": "Muducittanti byāpādavigamena mettāvasena akathinacittaṁ.",
  "atk-s0503a5:34_2": "Vinīvaraṇacittanti uddhaccakukkuccavigamena avikkhipanato na pihitacittaṁ.",
  "atk-s0503a5:34_3": "Udaggacittanti thinamiddhavigamena sampaggahavasena alīnacittaṁ.",
  "atk-s0503a5:34_4": "Pasannacittanti vicikicchāvigamena sammāpaṭipattiyā adhimuttacittaṁ.",
  "atk-s0503a5:35_0": "Athāti pacchā.",
  "atk-s0503a5:35_1": "Sāmukkaṁsikāti sāmaṁ ukkaṁsikā attanāva uddharitvā gahitā, sayambhūñāṇena sāmaṁ diṭṭhā, aññesaṁ asādhāraṇāti attho. Kā ca pana sāti? Ariyasaccadesanā.",
  "atk-s0503a5:35_2": "Tenevāha – ‘‘dukkhaṁ samudayaṁ nirodhaṁ magga’’nti.",
  "atk-s0503a5:35_3": "Idañhi saccānaṁ sarūpadassanaṁ, tasmā imasmiṁ ṭhāne ariyasaccāni kathetabbāni, tāni sabbākārato vitthārena visuddhimagge (visuddhi.",
  "atk-s0503a5:35_4": "2.529) vuttānīti tattha vuttanayena veditabbāni.",
  "atk-s0503a5:36_0": "Seyyathāpītiādinā upamāvasena suppabuddhassa kilesappahānaṁ ariyamagguppādañca dasseti.",
  "atk-s0503a5:36_1": "Apagatakāḷakanti vigatakāḷakaṁ. Sammadevāti suṭṭhuyeva.",
  "atk-s0503a5:36_2": "Rajananti nīlapītalohitamañjeṭṭhādiraṅgajātaṁ.",
  "atk-s0503a5:36_3": "Paṭiggaṇheyyāti gaṇheyya, pabhassaraṁ bhaveyya.",
  "atk-s0503a5:36_4": "Tasmiṁyeva āsaneti tassaṁyeva nisajjāyaṁ.",
  "atk-s0503a5:36_5": "Etenassa lahuvipassanakatā tikkhapaññatā sukhāpaṭipadā khippābhiññatā ca dassitā honti.",
  "atk-s0503a5:36_6": "Virajaṁ vītamalanti apāyagamanīyarāgarajādīnaṁ abhāvena virajaṁ, anavasesadiṭṭhivicikicchāmalāpagamena vītamalaṁ.",
  "atk-s0503a5:36_7": "Paṭhamamaggavajjhakilesarajābhāvena vā virajaṁ, pañcavidhadussīlamalāpagamena vītamalaṁ.",
  "atk-s0503a5:36_8": "Dhammacakkhunti sotāpattimaggo adhippeto.",
  "atk-s0503a5:36_9": "Tassa uppattiākāradassanatthaṁ ‘‘yaṁkiñci samudayadhammaṁ, sabbaṁ taṁ nirodhadhamma’’nti vuttaṁ.",
  "atk-s0503a5:36_10": "Tañhi nirodhaṁ ārammaṇaṁ katvā kiccavasena eva saṅkhatadhamme paṭivijjhantaṁ uppajjati.",
  "atk-s0503a5:37_0": "Tatridaṁ upamāsaṁsandanaṁ – vatthaṁ viya cittaṁ daṭṭhabbaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo, dhovanaphalakaṁ viya anupubbikathā, udakaṁ viya saddhā, udakena temetvā temetvā gomayakhārehi kāḷake sammadditvā vatthassa dhovanappayogo viya saddhāsalilena temetvā satisamādhipaññāhi dose sithile katvā saddhādividhinā cittassa sodhane vīriyārambho, tena payogena vatthe kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodāpananti.",
  "atk-s0503a5:38_0": "Evaṁ pana suppabuddho parisapariyante nisinno dhammadesanaṁ sutvā sotāpattiphalaṁ patvā attanā paṭiladdhaguṇaṁ satthu ārocetukāmo parisamajjhaṁ ogāhituṁ avisahanto mahājanassa satthāraṁ vanditvā anugantvā nivattakāle bhagavati vihāraṁ gate sayampi vihāraṁ agamāsi.",
  "atk-s0503a5:38_1": "Tasmiṁ khaṇe sakko devarājā ‘‘ayaṁ suppabuddho kuṭṭhī attanā satthu sāsane paṭiladdhaguṇaṁ pākaṭaṁ kātukāmo’’ti ñatvā ‘‘vīmaṁsissāmi na’’nti gantvā ākāse ṭhito etadavoca – ‘‘suppabuddha tvaṁ manussadaliddo manussakapaṇo manussavarāko, ahaṁ te aparimitaṁ dhanaṁ dassāmi, ‘buddho na buddho, dhammo na dhammo, saṅgho na saṅgho, alaṁ me buddhena, alaṁ me dhammena, alaṁ me saṅghenā’ti vadehī’’ti.",
  "atk-s0503a5:38_2": "Atha naṁ so āha ‘‘kosi tva’’nti? ‘‘Ahaṁ sakko devarājā’’ti.",
  "atk-s0503a5:38_3": "‘‘Andhabāla ahirika, tvaṁ mayā saddhiṁ kathetuṁ na yuttarūpo, yo tvaṁ evaṁ avattabbaṁ vadesi, apica maṁ tvaṁ ‘duggato daliddo kapaṇo’ti kasmā vadesi, nanu ahaṁ lokanāthassa orasaputto, nevāhaṁ duggato na daliddo na kapaṇo, atha kho sukhappatto paramena sukhena apāhamasmi mahaddhano’’ti vatvā āha –",
  "atk-s0503a5:39_0": "‘‘Saddhādhanaṁ sīladhanaṁ, hiriottappiyaṁ dhanaṁ;",
  "atk-s0503a5:40_0": "Sutadhanañca cāgo ca, paññā ve sattamaṁ dhanaṁ.",
  "atk-s0503a5:41_0": "‘‘Yassa ete dhanā atthi, itthiyā purisassa vā;",
  "atk-s0503a5:42_0": "‘Adaliddo’ti taṁ āhu, amoghaṁ tassa jīvita’’nti. (a. ni. 7.5) –",
  "atk-s0503a5:43_0": "Tassimāni me satta ariyadhanāni santi.",
  "atk-s0503a5:43_1": "Yesañhi imāni dhanāni santi, na tveva te buddhehi vā paccekabuddhehi vā ‘daliddā’ti vuccantī’’ti.",
  "atk-s0503a5:44_0": "Sakko tassa kathaṁ sutvā taṁ antarāmagge ohāya satthu santikaṁ gantvā sabbaṁ taṁ vacanaṁ paṭivacanañca ārocesi.",
  "atk-s0503a5:44_1": "Atha naṁ bhagavā āha – ‘‘na kho sakka sakkā tādisānaṁ satenapi sahassenapi suppabuddhaṁ kuṭṭhiṁ ‘buddho na buddho, dhammo na dhammo, saṅgho na saṅgho’ti kathāpetu’’nti.",
  "atk-s0503a5:44_2": "Suppabuddhopi kho kuṭṭhī satthu santikaṁ gantvā satthārā katapaṭisanthāro attanā paṭiladdhaguṇaṁ ārocesi.",
  "atk-s0503a5:44_3": "Tena vuttaṁ – ‘‘atha kho suppabuddho kuṭṭhī diṭṭhadhammo’’tiādi.",
  "atk-s0503a5:45_0": "Tattha diṭṭhadhammoti diṭṭho ariyasaccadhammo etenāti diṭṭhadhammo. Sesapadesupi eseva nayo.",
  "atk-s0503a5:45_1": "Tattha ‘‘diṭṭhadhammo’’ti cettha sāmaññavacano dhammasaddo.",
  "atk-s0503a5:45_2": "Dassanaṁ nāma ñāṇadassanato aññampi atthīti taṁ nivattanatthaṁ ‘‘pattadhammo’’ti vuttaṁ.",
  "atk-s0503a5:45_3": "Patti ca ñāṇasampattito aññāpi vijjatīti tato visesanatthaṁ ‘‘viditadhammo’’ti vuttaṁ.",
  "atk-s0503a5:45_4": "Sā panāyaṁ viditadhammatā dhammesu ekadesenāpi hotīti nippadesato viditabhāvaṁ dassetuṁ ‘‘pariyogāḷhadhammo’’ti vuttaṁ.",
  "atk-s0503a5:45_5": "Tenassa yathāvuttaṁ saccābhisambodhaṁyeva dīpeti.",
  "atk-s0503a5:45_6": "Maggañāṇañhi ekābhisamayavasena pariññādikiccaṁ sādhentaṁ nippadesenapi pariññeyyadhammaṁ samantato ogāḷhaṁ nāma hoti, na tadaññañāṇaṁ.",
  "atk-s0503a5:45_7": "Tena vuttaṁ – ‘‘diṭṭho ariyasaccadhammo etenāti diṭṭhadhammo’’ti.",
  "atk-s0503a5:45_8": "Tenevāha ‘‘tiṇṇavicikiccho’’tiādi.",
  "atk-s0503a5:46_0": "Tattha paṭibhayakantārasadisā soḷasavatthukā ca aṭṭhavatthukā ca tiṇṇā vicikicchā etenāti tiṇṇavicikiccho.",
  "atk-s0503a5:46_1": "Tato eva pavattiādīsu ‘‘evaṁ nu kho, na nu kho’’ti evaṁ pavattitā vigatā samucchinnā kathaṁkathā etassāti vigatakathaṁkatho.",
  "atk-s0503a5:46_2": "Sārajjakarānaṁ pāpadhammānaṁ pahīnattā tappaṭipakkhesu ca sīlādiguṇesu suppatiṭṭhitattā vesārajjaṁ visāradabhāvaṁ veyyattiyaṁ pattoti vesārajjappatto.",
  "atk-s0503a5:46_3": "Nāssa paro paccayo, na parassa saddhāya ettha vattatīti aparappaccayo.",
  "atk-s0503a5:46_4": "Katthāti āha ‘‘satthusāsane’’ti.",
  "atk-s0503a5:47_0": "Abhikkantantiādīsu kiñcāpi ayaṁ abhikkantasaddo khayasundarābhirūpabbhanumodanādīsu anekesu atthesu dissati, idha pana abbhanumodane daṭṭhabbo.",
  "atk-s0503a5:47_1": "Teneva so pasādavasena pasaṁsāvasena ca dvikkhattuṁ vutto, sādhu sādhu, bhanteti vuttaṁ hoti.",
  "atk-s0503a5:47_2": "Abhikkantanti vā atikantaṁ atiiṭṭhaṁ atimanāpaṁ, atisundaranti attho.",
  "atk-s0503a5:47_3": "Tattha ekena abhikkantasaddena bhagavato desanaṁ thometi, ekena attano pasādaṁ.",
  "atk-s0503a5:48_0": "Ayañhettha adhippāyo – abhikkantaṁ, bhante, yadidaṁ bhagavato dhammadesanā, abhikkantaṁ, bhante, yadidaṁ bhagavato dhammadesanaṁ āgamma mama pasādoti.",
  "atk-s0503a5:48_1": "Bhagavato eva vā vacanaṁ abhikkantaṁ dosanāsanato, abhikkantaṁ guṇādhigamanato, tathā saddhāvaḍḍhanato, paññājananato, sātthato , sabyañjanato, uttānapadato, gambhīratthato, kaṇṇasukhato, hadayaṅgamato, anattukkaṁsanato, aparavambhanato, karuṇāsītalato, paññāvadātato, āpātharamaṇīyato, vimaddakkhamato, suyyamānasukhato, vīmaṁsiyamānahitatoti evamādinayehi thomento padadvayaṁ āha.",
  "atk-s0503a5:49_0": "Tato parampi catūhi upamāhi desanaṁyeva thometi.",
  "atk-s0503a5:49_1": "Tattha nikkujjitanti adhomukhaṭṭhapitaṁ, heṭṭhāmukhajātaṁ vā.",
  "atk-s0503a5:49_2": "Ukkujjeyyāti upari mukhaṁ kareyya.",
  "atk-s0503a5:49_3": "Paṭicchannanti tiṇapaṇṇādinā chāditaṁ. Vivareyyāti ugghāṭeyya. Mūḷhassāti disāmūḷhassa.",
  "atk-s0503a5:49_4": "Maggaṁ ācikkheyyāti hatthe gahetvā ‘‘esa maggo’’ti maggaṁ upadiseyya.",
  "atk-s0503a5:49_5": "Andhakāreti caturaṅgasamannāgate. Ayaṁ tāva padattho.",
  "atk-s0503a5:50_0": "Ayaṁ pana adhippāyayojanā – yathā koci nikkujjitaṁ ukkujjeyya, evaṁ saddhammavimukhaṁ asaddhamme patiṭṭhitaṁ maṁ asaddhammā vuṭṭhāpentena, yathā paṭicchannaṁ vivareyya, evaṁ kassapassa bhagavato sāsanantaradhānato paṭṭhāya micchādiṭṭhigahanapaṭicchannaṁ sāsanaṁ vivarantena, yathā mūḷhassa maggaṁ ācikkheyya, evaṁ kummaggamicchāmaggappaṭipannassa me saggamokkhamaggaṁ āvikarontena, yathā andhakāre telapajjotaṁ dhāreyya, evaṁ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṁsanadesanāpajjotadhāraṇena bhagavatā nānānayehi pakāsitattā anekapariyāyena dhammo pakāsito.",
  "atk-s0503a5:51_0": "Evaṁ desanaṁ thometvā tāya desanāya ratanattaye pasannacitto pasannākāraṁ karonto ‘‘esāha’’ntiādimāha. Tattha esāhanti eso ahaṁ.",
  "atk-s0503a5:51_1": "Bhagavantaṁ saraṇaṁ gacchāmīti bhagavā me saraṇaṁ parāyaṇaṁ aghassa ghātā, hitassa vidhātāti iminā adhippāyena bhagavantaṁ gacchāmi bhajāmi, evaṁ vā jānāmi bujjhāmīti.",
  "atk-s0503a5:51_2": "Yesañhi dhātūnaṁ gatiattho, buddhipi tesaṁ atthoti.",
  "atk-s0503a5:51_3": "Dhammanti adhigatamagge sacchikatanirodhe yathānusiṭṭhaṁ paṭipajjamāne catūsu apāyesu apatamāne dhāretīti dhammo.",
  "atk-s0503a5:51_4": "So atthato ariyamaggo ceva nibbānañca. Vuttañhetaṁ –",
  "atk-s0503a5:52_0": "‘‘Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī’’ti (a. ni. 4.34; itivu. 90).",
  "atk-s0503a5:53_0": "‘‘Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’ti (itivu. 90) ca –",
  "atk-s0503a5:54_0": "Na kevalaṁ ariyamaggo ceva nibbānañca, apica kho ariyaphalehi saddhiṁ pariyattidhammopi. Vuttañhetaṁ –",
  "atk-s0503a5:55_0": "‘‘Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0503a5:56_0": "Madhuramimaṁ paguṇaṁ suvibhattaṁ, dhammamimaṁ saraṇatthamupehī’’ti. (vi. va. 887);",
  "atk-s0503a5:57_0": "Ettha hi rāgavirāganti maggo vutto. Anejamasokanti phalaṁ. Asaṅkhatanti nibbānaṁ.",
  "atk-s0503a5:57_1": "Appaṭikūlaṁ madhuramimaṁ paguṇaṁ suvibhattanti pariyattidhammo vuttoti.",
  "atk-s0503a5:58_0": "Bhikkhusaṅghanti diṭṭhisīlasāmaññena saṁhataṁ aṭṭhaariyapuggalasamūhaṁ.",
  "atk-s0503a5:58_1": "Ettāvatā suppabuddho tīṇi saraṇagamanāni paṭivedesi.",
  "atk-s0503a5:58_2": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatanti ajjataggeti ajjataṁ ādiṁ katvā.",
  "atk-s0503a5:58_3": "‘‘Ajjadagge’’tipi pāṭho, tattha dakāro padasandhikaro, ajja agge ajja ādiṁ katvāti attho.",
  "atk-s0503a5:58_4": "Pāṇupetanti pāṇehi upetaṁ, yāva me jīvitaṁ pavattati, tāva upetaṁ anaññasatthukaṁ tīhi saraṇagamanehi saraṇaṁ gataṁ ratanattayassa upāsanato upāsakaṁ kappiyakārakaṁ maṁ bhagavā upadhāretu jānātūti attho.",
  "atk-s0503a5:58_5": "Imassa ca saraṇagamanaṁ ariyamaggādhigameneva nipphannaṁ, ajjhāsayaṁ pana āvikaronto evamāha.",
  "atk-s0503a5:59_0": "Bhagavatobhāsitaṁ abhinanditvā anumoditvāti bhagavato vacanaṁ cittena abhinanditvā tameva abhinanditabhāvaṁ pakāsento vuttanayena vācāya anumoditvā.",
  "atk-s0503a5:59_1": "Abhivādetvā padakkhiṇaṁ katvā pakkāmīti taṁ bhagavantaṁ pañcapatiṭṭhitena vanditvā tikkhattuṁ padakkhiṇaṁ katvā satthu guṇaninnacitto yāva dassanavisayasamatikkamā bhagavantaṁyeva pekkhamāno pañjaliko namassamāno pakkāmi.",
  "atk-s0503a5:60_0": "Pakkanto ca kuṭṭharogābhibhavena chinnahatthapādaṅguli ukkāragatto samantato vissandamānāsavo kaṇḍūtipatipīḷito asuci duggandho jegucchatamo paramakāruññataṁ patto ‘‘nāyaṁ kāyo imassa accantasantassa paṇītatamassa ariyadhammassa ādhāro bhavituṁ yutto’’ti uppannābhisandhinā viya saggasaṁvattaniyena puññakammena okāse kate appāyukasaṁvattaniyena upacchedakena pāpakammena katūpacitena codiyamāno taruṇavacchāya dhenuyā āpatitvā mārito.",
  "atk-s0503a5:60_1": "Tena vuttaṁ – ‘‘atha kho acirapakkantaṁ suppabuddhaṁ kuṭṭhiṁ gāvī taruṇavacchā adhipatitvā jīvitā voropesī’’ti.",
  "atk-s0503a5:61_0": "So kira atīte eko seṭṭhiputto hutvā attano sahāyehi tīhi seṭṭhiputtehi saddhiṁ kīḷanto ekaṁ nagarasobhiniṁ gaṇikaṁ uyyānaṁ netvā divasaṁ sampattiṁ anubhavitvā atthaṅgate sūriye sahāye etadavoca – ‘‘imissā hatthe kahāpaṇasahassaṁ bahukañca suvaṇṇaṁ mahagghāni ca pasādhanāni saṁvijjanti, imasmiṁ vane añño koci natthi, ratti ca jātā, handa imaṁ mayaṁ māretvā sabbaṁ dhanaṁ gahetvā gacchāmā’’ti.",
  "atk-s0503a5:61_1": "Te cattāropi janā ekajjhāsayā hutvā taṁ māretuṁ upakkamiṁsu.",
  "atk-s0503a5:61_2": "Sā tehi māriyamānā ‘‘ime nillajjā nikkaruṇā mayā saddhiṁ kilesasanthavaṁ katvā niraparādhaṁ maṁ kevalaṁ dhanalobhena mārenti, ekavāraṁ tāva maṁ ime mārentu, ahaṁ pana yakkhinī hutvā anekavāraṁ ime māretuṁ samatthā bhaveyya’’nti patthanaṁ katvā kālamakāsi.",
  "atk-s0503a5:61_3": "Tesu kira eko pakkusāti kulaputto ahosi, eko bāhiyo dārucīriyo, eko tambadāṭhiko coraghātako, eko suppabuddho kuṭṭhī, iti imesaṁ catunnaṁ janānaṁ anekasate attabhāve sā yakkhayoniyaṁ nibbattā gāvī hutvā jīvitā voropesi.",
  "atk-s0503a5:61_4": "Te tassa kammassa nissandena tattha tattha antarāmaraṇaṁ pāpuṇiṁsu.",
  "atk-s0503a5:61_5": "Evaṁ suppabuddhassa kuṭṭhissa sahasā maraṇaṁ jātaṁ, tena vuttaṁ – ‘‘atha kho acirapakkantaṁ…pe… voropesī’’ti.",
  "atk-s0503a5:62_0": "Atha sambahulā bhikkhū tassa kālakiriyaṁ bhagavato ārocetvā abhisamparāyaṁ pucchiṁsu. Bhagavā byākāsi.",
  "atk-s0503a5:62_1": "Tena vuttaṁ – ‘‘atha kho sambahulā bhikkhū’’tiādi.",
  "atk-s0503a5:63_0": "Tattha tiṇṇaṁ saṁyojanānaṁ parikkhayāti sakkāyadiṭṭhi vicikicchā sīlabbataparāmāsoti imesaṁ tiṇṇaṁ bhavabandhanānaṁ samucchedavasena pahānā.",
  "atk-s0503a5:63_1": "Sotāpannoti sotasaṅkhātaṁ ariyamaggaṁ ādito panno. Vuttañhetaṁ –",
  "atk-s0503a5:64_0": "‘‘Soto sototi idaṁ, āvuso sāriputta, vuccati. Katamo nu kho, āvuso, sototi?",
  "atk-s0503a5:64_1": "Ayameva ariyo aṭṭhaṅgiko maggo’’tiādi (saṁ. ni. 5.1001).",
  "atk-s0503a5:65_0": "Avinipātadhammoti vinipatanaṁ vinipāto, nāssa vinipāto dhammoti avinipātadhammo, catūsu apāyesu upapajjanavasena apatanasabhāvoti attho.",
  "atk-s0503a5:65_1": "Niyatoti dhammaniyāmena sammattaniyāmena niyato.",
  "atk-s0503a5:65_2": "Sambodhiparāyaṇoti uparimaggattayasaṅkhātā sambodhi paraṁ ayanaṁ assa gati paṭisaraṇaṁ avassaṁ pattabbanti sambodhiparāyaṇo.",
  "atk-s0503a5:65_3": "Etena ‘‘tassa kā gati, ko abhisamparāyo’’ti pucchāya bhaddikā eva suppabuddhassa gati, na pāpikāti ayamattho dassito.",
  "atk-s0503a5:65_4": "Na pana tena sampattā gati, taṁ pana pucchānusandhivasena pakāsetukāmo dhammarājā ettakameva abhāsi.",
  "atk-s0503a5:65_5": "Passati hi bhagavā ‘‘mayā ettake kathite imissaṁyeva parisati anusandhikusalo eko bhikkhu suppabuddhassa kuṭṭhibhāvadāliddiyakapaṇabhāvānaṁ kāraṇaṁ pucchissati, athāhaṁ tassa taṁ kāraṇaṁ tena pucchānusandhinā pakāsetvā desanaṁ niṭṭhāpessāmī’’ti.",
  "atk-s0503a5:65_6": "Tenevāha – ‘‘evaṁ vutte aññataro bhikkhū’’tiādi.",
  "atk-s0503a5:65_7": "Tattha hetūti asādhāraṇakāraṇaṁ, sādhāraṇakāraṇaṁ pana paccayoti, ayametesaṁ viseso.",
  "atk-s0503a5:65_8": "Yenāti yena hetunā yena paccayena ca.",
  "atk-s0503a5:66_0": "Bhūtapubbanti jātapubbaṁ.",
  "atk-s0503a5:66_1": "Atīte kāle nibbattaṁ taṁ dassetuṁ ‘‘suppabuddho’’tiādi vuttaṁ. Kadā pana bhūtanti?",
  "atk-s0503a5:66_2": "Atīte kira anuppanne tathāgate bārāṇasiyā sāmantā ekasmiṁ gāme ekā kuladhītā khettaṁ rakkhati.",
  "atk-s0503a5:66_3": "Sā ekaṁ paccekabuddhaṁ disvā pasannacittā tassa pañcahi lājāsatehi saddhiṁ ekaṁ padumapupphaṁ datvā pañca puttasatāni patthesi.",
  "atk-s0503a5:66_4": "Tasmiṁyeva khaṇe pañcasatā migaluddakā paccekabuddhassa madhuramaṁsaṁ datvā ‘‘etissā puttā bhaveyyāma, tumhehi pattavisesaṁ labheyyāmā’’ti ca patthayiṁsu.",
  "atk-s0503a5:66_5": "Sā yāvatāyukaṁ ṭhatvā devaloke nibbattā.",
  "atk-s0503a5:66_6": "Tato cutā ekasmiṁ jātassare padumagabbhe nibbatti.",
  "atk-s0503a5:66_7": "Tameko tāpaso disvā paṭijaggi.",
  "atk-s0503a5:66_8": "Tassā vicarantiyā pāduddhāre pāduddhāre bhūmito padumāni uṭṭhahanti.",
  "atk-s0503a5:66_9": "Eko vanacarako disvā bārāṇasirañño ārocesi.",
  "atk-s0503a5:66_10": "Rājā taṁ ānetvā aggamahesiṁ akāsi.",
  "atk-s0503a5:66_11": "Tassā kucchiyaṁ gabbho saṇṭhāsi.",
  "atk-s0503a5:66_12": "Mahāpadumakumāro tassā kucchiyaṁ vasi, sesā gabbhamalaṁ nissāya nibbattā, te vayappattā uyyāne padumasare kīḷantā ekekasmiṁ padume nisīditvā paripakkañāṇā saṅkhāresu khayavayaṁ paṭṭhapetvā paccekabodhiṁ pāpuṇiṁsu. Tesaṁ byākaraṇagāthā ahosi –",
  "atk-s0503a5:67_0": "‘‘Saroruhaṁ padumapalāsapatrajaṁ,",
  "atk-s0503a5:68_0": "Supupphitaṁ bhamaragaṇānukiṇṇaṁ;",
  "atk-s0503a5:69_0": "Aniccataṁ khayavayataṁ viditvā,",
  "atk-s0503a5:70_0": "Eko care khaggavisāṇakappo’’ti.",
  "atk-s0503a5:71_0": "Evaṁ paccekabodhiṁ abhisambuddhesu tesu pañcasu paccekabuddhasatesu abbhantaro tagarasikhī nāma paccekasambuddho gandhamādanapabbate nandamūlapabbhāre sattāhaṁ nirodhasamāpattiṁ samāpajjitvā sattāhassa accayena nirodhā vuṭṭhito ākāsena āgantvā isigilipabbate otaritvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.",
  "atk-s0503a5:71_1": "Tasmiñca samaye rājagahe eko seṭṭhiputto mahatā parivārena uyyānakīḷanatthaṁ nagarato nikkhamanto tagarasikhipaccekabuddhaṁ disvā ‘‘ko ayaṁ bhaṇḍukāsāvavasano, kuṭṭhī bhavissati, tathā hi kuṭṭhicīvarena sarīraṁ pārupitvā gacchatī’’ti niṭṭhubhitvā apasabyaṁ katvā pakkāmi.",
  "atk-s0503a5:71_2": "Taṁ sandhāya vuttaṁ – ‘‘suppabuddho kuṭṭhī imasmiṁyeva rājagahe…pe… pakkāmī’’ti.",
  "atk-s0503a5:72_0": "Tattha kvāyanti ko ayaṁ. Khuṁsanavasena vadati. ‘‘Kovāya’’ntipi pāḷi.",
  "atk-s0503a5:72_1": "Kuṭṭhīti akuṭṭhiṁyeva taṁ seṭṭhi kuṭṭharogaṁ akkosavatthuṁ pāpento vadati.",
  "atk-s0503a5:72_2": "Kuṭṭhicīvarenāti kuṭṭhīnaṁ cīvarena.",
  "atk-s0503a5:72_3": "Yebhuyyena hi kuṭṭhino ḍaṁsamakasasarīsapapaṭibāhanatthaṁ rogapaṭicchādanatthañca yaṁ vā taṁ vā pilotikakhaṇḍaṁ gahetvā pārupati, evamayampīti dasseti.",
  "atk-s0503a5:72_4": "Paṁsukūlacīvaradharattā vā aggaḷānaṁ anekavaṇṇabhāvena kuṭṭhasarīrasadisoti hīḷento ‘‘kuṭṭhicīvarenā’’ti āha.",
  "atk-s0503a5:72_5": "Niṭṭhubhitvāti kheḷaṁ pātetvā.",
  "atk-s0503a5:72_6": "Apasabyato karitvāti paṇḍitā tādisaṁ paccekabuddhaṁ disvā vanditvā padakkhiṇaṁ karonti, ayaṁ pana aviññutāya paribhavena taṁ apasabyaṁ katvā attano apasabyaṁ apadakkhiṇaṁ katvā gato. ‘‘Apasabyāmato’’tipi pāṭho.",
  "atk-s0503a5:72_7": "Tassa kammassāti tagarasikhimhi paccekabuddhe ‘‘kvāyaṁ kuṭṭhī’’ti hīḷetvā niṭṭhubhanaapasabyakaraṇavasena pavattapāpakammassa.",
  "atk-s0503a5:72_8": "Niraye paccitthāti niraye nirayagginā dayhittha.",
  "atk-s0503a5:72_9": "‘‘Paccitvā nirayagginā’’tipi paṭhanti.",
  "atk-s0503a5:72_10": "Tasseva kammassa vipākāvasesenāti yena kammena so niraye paṭisandhiṁ gaṇhi, na taṁ kammaṁ manussaloke vipākaṁ deti.",
  "atk-s0503a5:72_11": "Yā panassa nānakkhaṇikā cetanā tadā paccekabuddhe vippaṭipajjanavasena pavattā aparāpariyavedanīyabhūtā, sā aparāpariyavedanīyeneva puññakammena manussesu tihetukapaṭisandhiyā dinnāya pavattiyaṁ kuṭṭhibhāvaṁ dāliddiyaṁ paramakāruññataṁ āpādesi.",
  "atk-s0503a5:72_12": "Taṁ sandhāya kammasabhāgatāvasena ‘‘tasseva kammassa vipākavasesenā’’ti vuttaṁ.",
  "atk-s0503a5:72_13": "Sadisepi hi loke tabbohāro diṭṭho yathā taṁ ‘‘sā eva tittirī, tāniyeva osadhānī’’ti.",
  "atk-s0503a5:73_0": "Ettāvatā ‘‘ko nu kho, bhante, hetū’’ti tena bhikkhunā puṭṭhapañhaṁ vissajjetvā idāni yo ‘‘tassa kā gati, ko abhisamparāyo’’ti pubbe bhikkhūhi puṭṭhapañho, taṁ vissajjetuṁ ‘‘so tathāgatappavedita’’ntiādi vuttaṁ.",
  "atk-s0503a5:73_1": "Tattha tathāgatappaveditanti tathāgatena bhagavatā desitaṁ akkhātaṁ pakāsitanti tathāgatappaveditaṁ.",
  "atk-s0503a5:73_2": "Āgammāti adhigantvā, nissāya ñatvā vā.",
  "atk-s0503a5:73_3": "‘‘Tathāgatappavedite dhammavinaye’’tipi pāṭho.",
  "atk-s0503a5:73_4": "Saddhaṁ samādiyīti sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅghoti ratanattayasannissayaṁ pubbabhāgasaddhañceva lokuttarasaddhañcāti duvidhampi saddhaṁ sammā ādiyi.",
  "atk-s0503a5:73_5": "Yathā na puna ādātabbā hoti, evaṁ yāva bhavakkhayā gaṇhi, attano cittasantāne uppādesīti attho.",
  "atk-s0503a5:73_6": "Sīlaṁ samādiyītiādīsupi eseva nayo.",
  "atk-s0503a5:73_7": "Sīlanti pubbabhāgasīlena saddhiṁ maggasīlaṁ phalasīlañca .",
  "atk-s0503a5:73_8": "Sutanti pariyattibāhusaccaṁ paṭivedhabāhusaccañcāti duvidhampi sutaṁ.",
  "atk-s0503a5:73_9": "Pariyattidhammāpi hi tena dhammassavanakāle saccappaṭivedhāya sāvakehi yathāladdhappakāraṁ sutā paricitā manasānupekkhitā diṭṭhiyā suppaṭividdhā cāti.",
  "atk-s0503a5:73_10": "Cāganti paṭhamamaggavajjhakilesābhisaṅkhārānaṁ vossaggasaṅkhātaṁ cāgaṁ, yena ariyasāvakā deyyadhammesu muttacāgā ca honti payatapāṇī vossaggaratā.",
  "atk-s0503a5:73_11": "Paññanti saddhiṁ vipassanāpaññāya maggapaññañceva phalapaññañca.",
  "atk-s0503a5:74_0": "Kāyassa bhedāti upādinnakkhandhapariccāgā.",
  "atk-s0503a5:74_1": "Paraṁ maraṇāti tadanantaraṁ abhinibbattakkhandhagahaṇā.",
  "atk-s0503a5:74_2": "Atha vā kāyassa bhedāti jīvitindriyassa upacchedā. Paraṁ maraṇāti cutito uddhaṁ.",
  "atk-s0503a5:74_3": "Sugatiṁ saggaṁ lokanti padattayenāpi devalokameva vadati.",
  "atk-s0503a5:74_4": "So hi sampattīnaṁ sobhanattā sundarā gatīti sugati, rūpādīhi visesehi suṭṭhu aggoti saggo, sabbakālaṁ sukhamevettha lokiyati, lujjatīti vā lokoti vuccati.",
  "atk-s0503a5:74_5": "Upapannoti paṭisandhiggahaṇavasena upagato. Sahabyatanti sahabhāvaṁ.",
  "atk-s0503a5:74_6": "Vacanattho pana saha byati pavattati, vasatīti vā sahabyo, sahaṭhāyī sahavāyī vā. Tassa bhāvo sahabyatā.",
  "atk-s0503a5:74_7": "Atirocatīti atikkamma abhibhavitvā rocati virocati. Vaṇṇenāti rūpasampattiyā. Yasasāti parivārena.",
  "atk-s0503a5:74_8": "So hi asucimakkhitaṁ jajjaraṁ mattikābhājanaṁ chaḍḍetvā anekaratanavicittaṁ pabhassararaṁsijālavinaddhasuddhajambunadabhājanaṁ gaṇhanto viya vuttappakāraṁ kaḷevaraṁ idha nikkhipitvā ekacittakkhaṇena yathāvuttaṁ dibbattabhāvaṁ mahatā parivārena saddhiṁ paṭilabhīti.",
  "atk-s0503a5:75_0": "Etamatthaṁ viditvāti etaṁ pāpānaṁ aparivajjane ādīnavaṁ, parivajjane ca ānisaṁsaṁ sabbākārato viditvā tadatthavibhāvanaṁ imaṁ udānaṁ udānesi.",
  "atk-s0503a5:76_0": "Tassāyaṁ saṅkhepattho – yathā cakkhumā puriso parakkame kāyikavīriye vijjamāne sarīre vahante visamāni papātādiṭṭhānāni caṇḍabhāvena vā visamāni hatthiassaahikukkuragorūpādīni parivajjaye, evaṁ jīvalokasmiṁ imasmiṁ sattaloke paṇḍito sappañño puriso tāya sappaññatāya attano hitaṁ jānanto pāpāni lāmakāni duccaritāni parivajjeyya.",
  "atk-s0503a5:76_1": "Evañhi yathāyaṁ suppabuddho tagarasikhimhi paccekabuddhe pāpaṁ aparivajjetvā mahantaṁ anayabyasanaṁ āpajji, evaṁ āpajjeyyāti adhippāyo.",
  "atk-s0503a5:76_2": "Yathā vā suppabuddho kuṭṭhī mama dhammadesanaṁ āgamma idāni saṁvegappatto pāpāni parivajjento uḷāraṁ visesaṁ adhigañchi, evaṁ aññopi uḷāraṁ visesādhigamaṁ icchanto pāpāni parivajjeyyāti adhippāyo.",
  "atk-s0503a5:77_0": "Tatiyasuttavaṇṇanā niṭṭhitā.",
  "atk-s0503a5:78_0": "4. Kumārakasuttavaṇṇanā",
  "atk-s0503a5:79_0": "44.",
  "atk-s0503a5:79_1": "Catutthe kumārakāti taruṇapuggalā.",
  "atk-s0503a5:79_2": "Ye subhāsitadubbhāsitassa atthaṁ jānanti, te idha kumārakāti adhippetā.",
  "atk-s0503a5:79_3": "Ime hi sattā jātadivasato paṭṭhāya yāva pañcadasavassakā, tāva ‘‘kumārakā, bālā’’ti ca vuccanti, tato paraṁ vīsativassāni ‘‘yuvāno’’ti.",
  "atk-s0503a5:79_4": "Macchake bādhentīti maggasamīpe ekasmiṁ taḷāke nidāghakāle udake parikkhīṇe ninnaṭṭhāne ṭhitaṁ udakaṁ ussiñcitvā khuddakamacche gaṇhanti ceva hananti ca ‘‘pacitvā khādissāmā’’ti.",
  "atk-s0503a5:79_5": "Tenupasaṅkamīti maggato thokaṁ taḷākaṁ atikkamitvā ṭhito, tasmā ‘‘upasaṅkamī’’ti vadati. Kasmā pana upasaṅkami?",
  "atk-s0503a5:79_6": "Te kumārake attani vissāsaṁ janetuṁ upasaṅkami.",
  "atk-s0503a5:79_7": "Bhāyatha voti ettha voti nipātamattaṁ.",
  "atk-s0503a5:79_8": "Dukkhassāti nissakke sāmivacanaṁ, dukkhasmāti attho.",
  "atk-s0503a5:79_9": "Appiyaṁ vo dukkhanti ‘‘kiṁ tumhākaṁ sarīre uppajjanakadukkhaṁ appiyaṁ aniṭṭha’’nti pucchati.",
  "atk-s0503a5:80_0": "Etamatthaṁ viditvāti ime sattā attano dukkhaṁ anicchantā eva hutvā dukkhahetuṁ paṭipajjantā attano taṁ icchantā eva nāma hontīti etamatthaṁ sabbākārato viditvā.",
  "atk-s0503a5:80_1": "Imaṁ udānanti imaṁ pāpakiriyāya nisedhanaṁ ādīnavavibhāvanañca udānaṁ udānesi.",
  "atk-s0503a5:81_0": "Tassattho – yadi tumhākaṁ sakalamāpāyikaṁ, sugatiyañca appāyukatāmanussadobhaggiyādibhedaṁ dukkhaṁ appiyaṁ aniṭṭhaṁ, yadi tumhe tato bhāyatha, āvi vā paresaṁ pākaṭabhāvavasena appaṭicchannaṁ katvā kāyena vā vācāya vā pāṇātipātādippabhedaṁ yadi vā raho apākaṭabhāvavasena paṭicchannaṁ katvā manodvāre eva abhijjhādippabhedaṁ aṇumattampi pāpakaṁ lāmakadhammaṁ mākattha mā karittha, atha pana taṁ pāpakammaṁ etarahi karotha, āyatiṁ vā karissatha, nirayādīsu catūsu apāyesu manussesu ca tassa phalabhūtaṁ dukkhaṁ ito vā etto vā palāyante amhe nānubandhissatīti adhippāyena upecca apecca palāyatampi tumhākaṁ tato mutti mokkho natthi.",
  "atk-s0503a5:81_1": "Gatikālādipaccayantarasamavāye vipaccissatiyevāti dasseti.",
  "atk-s0503a5:81_2": "‘‘Palāyane’’tipi paṭhanti, vuttanayena yattha katthaci gamane pakkamane satīti attho.",
  "atk-s0503a5:81_3": "Ayañca attho ‘‘na antalikkhe na samuddamajjhe…pe… pāpakammā’’ti (dha. pa. 127; mi. pa.",
  "atk-s0503a5:81_4": "4.2.4) imāya gāthāya dīpetabbo.",
  "atk-s0503a5:82_0": "Catutthasuttavaṇṇanā niṭṭhitā.",
  "atk-s0503a5:83_0": "5. Uposathasuttavaṇṇanā",
  "atk-s0503a5:84_0": "45.",
  "atk-s0503a5:84_1": "Pañcame tadahūti tasmiṁ ahani tasmiṁ divase.",
  "atk-s0503a5:84_2": "Uposatheti ettha upavasanti etthāti uposatho, upavasantīti sīlena vā anasanena vā upetā hutvā vasantīti attho.",
  "atk-s0503a5:84_3": "Ayañhi uposathasaddo ‘‘aṭṭhaṅgasamannāgataṁ uposathaṁ upavasāmī’’tiādīsu (a. ni. 3.71; 10.46) sīle āgato.",
  "atk-s0503a5:84_4": "‘‘Uposatho vā pavāraṇā vā’’tiādīsu (mahāva.",
  "atk-s0503a5:84_5": "155) pātimokkhuddesādivinayakamme.",
  "atk-s0503a5:84_6": "‘‘Gopālakūposatho nigaṇṭhūposatho’’tiādīsu (a. ni. 3.71) upavāse.",
  "atk-s0503a5:84_7": "‘‘Uposatho nāma nāgarājā’’tiādīsu (dī. ni. 2.246) paññattiyaṁ.",
  "atk-s0503a5:84_8": "‘‘Ajjuposatho pannaraso’’tiādīsu (mahāva. 168) divase.",
  "atk-s0503a5:84_9": "Idhāpi divaseyeva daṭṭhabbo, tasmā ‘‘tadahuposathe’’ti tasmiṁ uposathadivasabhūte ahanīti attho.",
  "atk-s0503a5:84_10": "Nisinno hotīti mahābhikkhusaṅghaparivuto ovādapātimokkhaṁ uddisituṁ nisinno hoti.",
  "atk-s0503a5:84_11": "Nisajja pana bhikkhūnaṁ cittāni olokento ekaṁ dussīlapuggalaṁ disvā, ‘‘sacāhaṁ imasmiṁ puggale idha nisinneyeva pātimokkhaṁ uddisissāmi, sattadhāssa muddhā phalissatī’’ti tasmiṁ anukampāya tuṇhīyeva ahosi.",
  "atk-s0503a5:85_0": "Ettha ca uddhastaṁ aruṇanti aruṇuggamanaṁ vatvāpi ‘‘uddisatu, bhante bhagavā, bhikkhūnaṁ pātimokkha’’nti thero bhagavantaṁ pātimokkhuddesaṁ yāci tasmiṁ kāle ‘‘na, bhikkhave, anuposathe uposatho kātabbo’’tisikkhāpadassa (mahāva. 183) apaññattattā.",
  "atk-s0503a5:85_1": "Aparisuddhā, ānanda, parisāti tikkhattuṁ therena pātimokkhuddesassa yācitattā anuddesassa kāraṇaṁ kathento ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti āha.",
  "atk-s0503a5:85_2": "Kasmā pana bhagavā tiyāmarattiṁ tathā vītināmesi?",
  "atk-s0503a5:85_3": "Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ.",
  "atk-s0503a5:86_0": "Addasāti kathaṁ addasa.",
  "atk-s0503a5:86_1": "Attano cetopariyañāṇena tassaṁ parisati bhikkhūnaṁ cittāni parijānanto tassa moghapurisassa dussīlyacittaṁ passi.",
  "atk-s0503a5:86_2": "Yasmā pana citte diṭṭhe taṁsamaṅgīpuggalo diṭṭho nāma hoti, tasmā ‘‘addasā kho āyasmā mahāmoggallāno taṁ puggalaṁ dussīla’’ntiādi vuttaṁ.",
  "atk-s0503a5:86_3": "Yatheva hi anāgate sattasu divasesu pavattamānaṁ paresaṁ cittaṁ cetopariyañāṇalābhī jānāti, evaṁ atītepīti.",
  "atk-s0503a5:86_4": "Dussīlanti nissīlaṁ, sīlavirahitanti attho.",
  "atk-s0503a5:86_5": "Pāpadhammanti dussīlattā eva hīnajjhāsayatāya lāmakasabhāvaṁ.",
  "atk-s0503a5:86_6": "Asucinti aparisuddhehi kāyakammādīhi samannāgatattā na suciṁ.",
  "atk-s0503a5:86_7": "Saṅkassarasamācāranti kiñcideva asāruppaṁ disvā ‘‘idaṁ iminā kataṁ bhavissatī’’ti evaṁ paresaṁ āsaṅkanīyatāya saṅkāya saritabbasamācāraṁ, atha vā kenacideva karaṇīyena mantayante bhikkhū disvā ‘‘kacci nu kho ime mayā katakammaṁ jānitvā mantentī’’ti attanoyeva saṅkāya saritabbasamācāraṁ.",
  "atk-s0503a5:87_0": "Lajjitabbatāya paṭicchādetabbakāraṇato paṭicchannaṁ kammantaṁ etassāti paṭicchannakammantaṁ.",
  "atk-s0503a5:87_1": "Kucchitasamaṇavesadhāritāya na samaṇanti assamaṇaṁ.",
  "atk-s0503a5:87_2": "Salākaggahaṇādīsu ‘‘kittakā samaṇā’’ti ca gaṇanāya ‘‘ahampi samaṇomhī’’ti micchāpaṭiññāya samaṇapaṭiññaṁ. Aseṭṭhacāritāya abrahmacāriṁ.",
  "atk-s0503a5:87_3": "Aññe brahmacārino sunivatthe supārute supattadhare gāmanigamādīsu piṇḍāya caritvā jīvikaṁ kappente disvā abrahmacārī samāno sayampi tādisena ākārena paṭipajjanto uposathādīsu sandissanto ‘‘ahampi brahmacārī’’ti paṭiññaṁ dento viya hotīti brahmacāripaṭiññaṁ.",
  "atk-s0503a5:87_4": "Pūtinā kammena sīlavipattiyā anto anupaviṭṭhattā antopūtiṁ.",
  "atk-s0503a5:87_5": "Chahi dvārehi rāgādikilesavassanena tintattā avassutaṁ.",
  "atk-s0503a5:87_6": "Sañjātarāgādikacavarattā sīlavantehi chaḍḍetabbattā ca kasambujātaṁ.",
  "atk-s0503a5:87_7": "Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "atk-s0503a5:87_8": "Diṭṭhosīti ayaṁ pana na pakatattoti bhagavatā diṭṭho asi.",
  "atk-s0503a5:87_9": "Yasmā ca evaṁ diṭṭho, tasmā natthi te tava bhikkhūhi saddhiṁ ekakammādisaṁvāso.",
  "atk-s0503a5:87_10": "Yasmā pana so saṁvāso tava natthi, tasmā uṭṭhehi, āvusoti evamettha padayojanā veditabbā.",
  "atk-s0503a5:88_0": "Tatiyampi kho so puggalo tuṇhī ahosīti anekavāraṁ vatvāpi thero ‘‘sayameva nibbinno oramissatī’’ti vā, ‘‘idāni imesaṁ paṭipattiṁ jānissāmī’’ti vā adhippāyena tuṇhī ahosi.",
  "atk-s0503a5:88_1": "Bāhāyaṁ gahetvāti bhagavatā mayā ca yāthāvato diṭṭho, yāvatatiyaṁ uṭṭhehīti vutto na uṭṭhāti, ‘‘idānissa nikkaḍḍhanakālo mā saṅghassa uposathantarāyo ahosī’’ti taṁ bāhāyaṁ aggahesi, tathā gahetvā.",
  "atk-s0503a5:88_2": "Bahidvārakoṭṭhakā nikkhāmetvāti dvārakoṭṭhakasālato bahi nikkhāmetvā.",
  "atk-s0503a5:88_3": "Bahīti pana nikkhāmitaṭṭhānadassanaṁ, atha vā bahidvārakoṭṭhakāti bahidvārakoṭṭhakatopi nikkhāmetvā, na antodvārakoṭṭhakato, evaṁ ubhayathāpi vihārato bahi katvāti attho.",
  "atk-s0503a5:88_4": "Sūcighaṭikaṁ datvāti aggaḷasūciñca uparighaṭikañca ādahitvā, suṭṭhutaraṁ kavāṭaṁ thaketvāti attho.",
  "atk-s0503a5:88_5": "Yāva bāhāgahaṇāpi nāmāti iminā ‘‘aparisuddhā, ānanda, parisā’’ti vacanaṁ sutvā eva hi tena pakkamitabbaṁ siyā, evaṁ apakkamitvā yāva bāhāgahaṇāpi nāma so moghapuriso āgamessatīti acchariyamidanti dasseti.",
  "atk-s0503a5:88_6": "Idampi garahaṇacchariyamevāti veditabbaṁ.",
  "atk-s0503a5:89_0": "Atha bhagavā cintesi – ‘‘idāni bhikkhusaṅgho abbudajāto, aparisuddhā puggalā uposathaṁ āgacchanti, na ca tathāgatā aparisuddhāya parisāya uposathaṁ karonti, pātimokkhaṁ uddisanti, anuddisante ca bhikkhusaṅghassa uposatho pacchijjati, yaṁnūnāhaṁ ito paṭṭhāya bhikkhūnaṁyeva pātimokkhuddesaṁ anujāneyya’’nti.",
  "atk-s0503a5:89_1": "Evaṁ pana cintetvā bhikkhūnaṁyeva pātimokkhuddesaṁ anujāni.",
  "atk-s0503a5:89_2": "Tena vuttaṁ – ‘‘atha kho bhagavā…pe… pātimokkhaṁ uddiseyyāthā’’ti.",
  "atk-s0503a5:90_0": "Tattha na dānāhanti idāni ahaṁ uposathaṁ na karissāmi, pātimokkhaṁ na uddisissāmīti paccekaṁ na-kārena sambandho.",
  "atk-s0503a5:90_1": "Duvidhañhi pātimokkhaṁ āṇāpātimokkhaṁ ovādapātimokkhanti.",
  "atk-s0503a5:90_2": "Tesu ‘‘suṇātu me, bhante’’tiādikaṁ (mahāva.",
  "atk-s0503a5:90_3": "134) āṇāpātimokkhaṁ, taṁ sāvakāva uddisanti, na buddhā, ayaṁ anvaddhamāsaṁ uddisiyati.",
  "atk-s0503a5:90_4": "‘‘Khantī paramaṁ…pe… sabbapāpassa akaraṇaṁ…pe… anūpavādo anūpaghāto…pe… etaṁ buddhāna sāsana’’nti (dī. ni. 2.90; dha. pa.",
  "atk-s0503a5:90_5": "183-185) imā pana tisso gāthā ovādapātimokkhaṁ nāma, taṁ buddhāva uddisanti, na sāvakā, channampi vassānaṁ accayena uddisanti.",
  "atk-s0503a5:90_6": "Dīghāyukabuddhānañhi dharamānakāle ayameva pātimokkhuddeso , appāyukabuddhānaṁ pana paṭhamabodhiyaṁyeva.",
  "atk-s0503a5:90_7": "Tato paraṁ itaro, tañca kho bhikkhū eva uddisanti, na buddhā, tasmā amhākampi bhagavā vīsativassamattaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi. Aṭṭhānanti akāraṇaṁ.",
  "atk-s0503a5:90_8": "Anavakāsoti tasseva vevacanaṁ.",
  "atk-s0503a5:90_9": "Kāraṇañhi yathā tiṭṭhati ettha phalaṁ tadāyattavuttitāyāti ṭhānanti vuccati, evaṁ anavakāsotipi vuccatīti.",
  "atk-s0503a5:90_10": "Yanti kiriyāparāmasanaṁ, taṁ heṭṭhā vuttanayena yojetabbaṁ.",
  "atk-s0503a5:91_0": "Aṭṭhime, bhikkhave, mahāsamuddeti ko anusandhi?",
  "atk-s0503a5:91_1": "Yvāyaṁ aparisuddhāya parisāya pātimokkhassa anuddeso vutto, so imasmiṁ dhammavinaye acchariyo abbhuto dhammoti taṁ aparehi sattahi acchariyabbhutadhammehi saddhiṁ vibhajitvā dassetukāmo paṭhamaṁ tāva tesaṁ upamābhāvena mahāsamudde aṭṭha acchariyabbhutadhamme dassento satthā ‘‘aṭṭhime, bhikkhave, mahāsamudde’’tiādimāha.",
  "atk-s0503a5:92_0": "Pakatidevā viya na suranti na isanti na virocantīti asurā, surā nāma devā, tesaṁ paṭipakkhāti vā asurā, vepacittipahārādādayo.",
  "atk-s0503a5:92_1": "Tesaṁ bhavanaṁ sinerussa heṭṭhābhāge, te tattha pavisantā nikkhamantā sinerupāde maṇḍapādiṁ nimminitvā kīḷantāva abhiramanti.",
  "atk-s0503a5:92_2": "Tattha tesaṁ abhirati ime guṇe disvāti āha – ‘‘ye disvā disvā asurā mahāsamudde abhiramantī’’ti.",
  "atk-s0503a5:92_3": "Tattha abhiramantīti ratiṁ vindanti, anukkaṇṭhamānā vasantīti attho.",
  "atk-s0503a5:93_0": "Anupubbaninnotiādīni sabbāni anupaṭipāṭiyā ninnabhāvasseva vevacanāni.",
  "atk-s0503a5:93_1": "Na āyatakeneva papātoti na chinnataṭo mahāsobbho viya ādito eva papāto.",
  "atk-s0503a5:93_2": "So hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaḍḍhayojanādivasena gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "atk-s0503a5:94_0": "Ṭhitadhammoti ṭhitasabhāvo avaṭṭhitasabhāvo.",
  "atk-s0503a5:94_1": "Na matena kuṇapena saṁvasatīti yena kenaci hatthiassādīnaṁ kaḷevarena saddhiṁ na saṁvasati. Tīraṁ vāhetīti tīraṁ apaneti.",
  "atk-s0503a5:94_2": "Thalaṁ ussāretīti hatthena gahetvā viya vīcippahāreneva thale khipati.",
  "atk-s0503a5:94_3": "Gaṅgā yamunāti anotattadahassa dakkhiṇamukhato nikkhantanadī pañca dhārā hutvā pavattaṭṭhāne gaṅgātiādinā pañcadhā saṅkhaṁ gatā.",
  "atk-s0503a5:95_0": "Tatrāyaṁ imāsaṁ nadīnaṁ ādito paṭṭhāya uppattikathā – ayañhi jambudīpo dasasahassayojanaparimāṇo, tattha catusahassayojanappamāṇo padeso udakena ajjhotthaṭo samuddoti saṅkhaṁ gato, tisahassayojanappamāṇe manussā vasanti, tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmena vitthārena gambhīratāya ca paṇṇāsayojanappamāṇo diyaḍḍhayojanasataparimaṇḍalo anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho sīhapapātadahoti satta mahāsarā patiṭṭhitā.",
  "atk-s0503a5:96_0": "Tesu anotattadaho sudassanakūṭaṁ cittakūṭaṁ kāḷakūṭaṁ gandhamādanakūṭaṁ kelāsakūṭanti imehi pañcahi pabbatakūṭehi parikkhitto.",
  "atk-s0503a5:96_1": "Tattha sudassanakūṭaṁ sovaṇṇamayaṁ tiyojanasatubbedhaṁ antovaṅkaṁ kākamukhasaṇṭhānaṁ tameva saraṁ paṭicchādetvā ṭhitaṁ, cittakūṭaṁ sattaratanamayaṁ. Kāḷakūṭaṁ añjanamayaṁ.",
  "atk-s0503a5:96_2": "Gandhamādanakūṭaṁ masāragallamayaṁ abbhantare muggavaṇṇaṁ;",
  "atk-s0503a5:96_3": "mūlagandho, sāragandho, pheggugandho, tacagandho, papaṭikāgandho, khandhagandho, rasagandho, pupphagandho, phalagandho, pattagandhoti imehi dasahi gandhehi ussannaṁ, nānappakāraosadhasañchannaṁ, kāḷapakkhuposathadivase ādittaṁ viya aṅgāraṁ pajjalantaṁ tiṭṭhati. Kelāsakūṭaṁ rajatamayaṁ.",
  "atk-s0503a5:96_4": "Sabbāni cetāni sudassanena samānubbedhasaṇṭhānāni tameva saraṁ paṭicchādetvā ṭhitāni.",
  "atk-s0503a5:96_5": "Tattha devānubhāvena nāgānubhāvena ca devo vassati, nadiyo ca sandanti, taṁ sabbampi udakaṁ anotattameva pavisati, candimasūriyā dakkhiṇena vā uttarena vā gacchantā pabbatantarena tattha obhāsaṁ karonti, ujukaṁ gacchantā na karonti, tenevassa ‘‘anotatta’’nti saṅkhā udapādi.",
  "atk-s0503a5:97_0": "Tattha ratanamayamanuññasopānasilātalāni nimmacchakacchapāni phalikasadisāni nimmalūdakāni tadupabhogasattānaṁ kammanibbattāneva nahānatitthāni ca honti, yattha buddhapaccekabuddhā iddhimanto sāvakā isayo ca nahānādīni karonti, devayakkhādayo udakakīḷaṁ kīḷanti.",
  "atk-s0503a5:98_0": "Tassa catūsu passesu sīhamukhaṁ, hatthimukhaṁ, assamukhaṁ, usabhamukhanti cattāri udakanikkhamanamukhāni honti, yehi catasso nadiyo sandanti.",
  "atk-s0503a5:98_1": "Sīhamukhena nikkhantanadītīre kesarasīhā bahutarā honti, tathā hatthimukhādīhi hatthiassausabhā.",
  "atk-s0503a5:98_2": "Puratthimadisato nikkhantanadī anotattaṁ tikkhattuṁ padakkhiṇaṁ katvā itarā tisso nadiyo anupagamma pācīnahimavanteneva amanussapathaṁ gantvā mahāsamuddaṁ pavisati.",
  "atk-s0503a5:98_3": "Pacchimadisato uttaradisato ca nikkhantanadiyopi tatheva padakkhiṇaṁ katvā pacchimahimavanteneva uttarahimavanteneva ca amanussapathaṁ gantvā mahāsamuddaṁ pavisanti.",
  "atk-s0503a5:99_0": "Dakkhiṇadisato nikkhantanadī pana taṁ tikkhattuṁ padakkhiṇaṁ katvā dakkhiṇena ujukaṁ pāsāṇapiṭṭheneva saṭṭhiyojanāni gantvā pabbataṁ paharitvā uṭṭhāya parikkhepena tigāvutappamāṇaudakadhārā hutvā ākāsena saṭṭhiyojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno.",
  "atk-s0503a5:99_1": "Tattha paññāsayojanappamāṇā tiyaggaḷā nāma pokkharaṇī jātā, pokkharaṇiyā kūlaṁ bhinditvā pāsāṇaṁ pavisitvā saṭṭhiyojanāni gantvā tato ghanapathaviṁ bhinditvā umaṅgena saṭṭhiyojanāni gantvā viñjhaṁ nāma tiracchānapabbataṁ paharitvā hatthatale pañcaṅgulisadisā pañcadhārā hutvā pavattanti.",
  "atk-s0503a5:100_0": "Sā tikkhattuṁ anotattaṁ padakkhiṇaṁ katvā gataṭṭhāne ‘‘āvaṭṭagaṅgā’’ti vuccati, ujukaṁ pāsāṇapiṭṭhena saṭṭhiyojanāni gataṭṭhāne ‘‘kaṇhagaṅgā’’ti, ākāsena saṭṭhiyojanāni gataṭṭhāne ‘‘ākāsagaṅgā’’ti, tiyaggaḷapāsāṇe paññāsayojanokāse ṭhitā ‘‘tiyaggaḷapokkharaṇī’’ti, kūlaṁ bhinditvā pāsāṇaṁ pavisitvā saṭṭhiyojanāni gataṭṭhāne ‘‘bahalagaṅgā’’ti, umaṅgena saṭṭhiyojanāni gataṭṭhāne ‘‘umaṅgagaṅgā’’ti vuccati, viñjhaṁ nāma tiracchānapabbataṁ paharitvā pañcadhārā hutvā pavattaṭṭhāne gaṅgā, yamunā, aciravatī, sarabhū, mahīti pañcadhā saṅkhaṁ gatā.",
  "atk-s0503a5:100_1": "Evametā pañca mahānadiyo himavantato pavattantīti veditabbā.",
  "atk-s0503a5:101_0": "Tattha nadī ninnagātiādikaṁ gottaṁ, gaṅgā yamunātiādikaṁ nāmaṁ.",
  "atk-s0503a5:101_1": "Savantiyoti yā kāci savamānā sandamānā gacchantiyo mahānadiyo vā kunnadiyo vā. Appentīti allīyanti osaranti. Dhārāti vuṭṭhidhārā. Pūrattanti puṇṇabhāvo.",
  "atk-s0503a5:101_2": "Mahāsamuddassa hi ayaṁ dhammatā – ‘‘imasmiṁ kāle devo mando jāto, jālakkhipādīni ādāya macchakacchape gaṇhissāmā’’ti vā ‘‘imasmiṁ kāle atimahantī vuṭṭhi, na labhissāma nu kho piṭṭhipasāraṇaṭṭhāna’’nti vā taṁ na sakkā vattuṁ.",
  "atk-s0503a5:101_3": "Paṭhamakappikakālato paṭṭhāya hi yaṁ vassitvā sinerumekhalaṁ āhacca udakaṁ ṭhitaṁ, taṁ tato ekaṅgulamattampi udakaṁ neva heṭṭhā otarati, na uddhaṁ uttarati.",
  "atk-s0503a5:102_0": "Ekarasoti asambhinnaraso.",
  "atk-s0503a5:102_1": "Muttāti khuddakamahantavaṭṭadīghādibhedā anekavidhā muttā.",
  "atk-s0503a5:102_2": "Maṇīti rattanīlādibhedo anekavidho maṇi.",
  "atk-s0503a5:102_3": "Veḷuriyoti vaṁsavaṇṇasirīsapupphavaṇṇādisaṇṭhānato anekavidho.",
  "atk-s0503a5:102_4": "Saṅkhoti dakkhiṇāvattatambakucchikadhamanasaṅkhādibhedo anekavidho.",
  "atk-s0503a5:102_5": "Silāti setakāḷamuggavaṇṇādibhedā anekavidhā.",
  "atk-s0503a5:102_6": "Pavāḷanti khuddakamahantamandarattaghanarattādibhedaṁ anekavidhaṁ.",
  "atk-s0503a5:102_7": "Lohitaṅgoti padumarāgādibhedo anekavidho masāragallanti kabaramaṇi.",
  "atk-s0503a5:102_8": "‘‘Cittaphalika’’ntipi vadanti.",
  "atk-s0503a5:103_0": "Mahataṁbhūtānanti mahantānaṁ sattānaṁ.",
  "atk-s0503a5:103_1": "Timitimiṅgalādikā tisso macchajātiyo.",
  "atk-s0503a5:103_2": "Timiṁ gilanasamatthā timiṅgalā, timiñca timiṅgalañca gilanasamatthā ‘‘timitimiṅgalā’’ti vadanti.",
  "atk-s0503a5:103_3": "Nāgāti ūmipiṭṭhivāsinopi vimānaṭṭhakanāgāpi.",
  "atk-s0503a5:104_0": "Evamevakhoti kiñcāpi satthā imasmiṁ dhammavinaye soḷasapi bāttiṁsapi tato bhiyyopi acchariyabbhutadhamme vibhajitvā dassetuṁ sakkoti, tadā upamābhāvena pana gahitānaṁ aṭṭhannaṁ anurūpavasena aṭṭheva te upametabbadhamme vibhajitvā dassento ‘‘evameva kho, bhikkhave, imasmiṁ dhammavinaye aṭṭha acchariyā abbhutā dhammā’’tiādimāha.",
  "atk-s0503a5:105_0": "Tattha anupubbasikkhāya tisso bhikkhā gahitā, anupubbakiriyāya terasa dhutaṅgadhammā, anupubbapaṭipadāya satta anupassanā aṭṭhārasa mahāvipassanā aṭṭhatiṁsa ārammaṇavibhattiyo sattatiṁsa bodhipakkhiyadhammā ca gahitā.",
  "atk-s0503a5:105_1": "Na āyatakeneva aññāpaṭivedhoti maṇḍūkassa uppatitvā gamanaṁ viya āditova sīlapūraṇādīni akatvā arahattapaṭivedho nāma natthi, paṭipāṭiyā pana sīlasamādhipaññāyo pūretvāva arahattappattīti attho.",
  "atk-s0503a5:106_0": "Mama sāvakāti sotāpannādike ariyapuggale sandhāya vadati.",
  "atk-s0503a5:106_1": "Na saṁvasatīti uposathakammādivasena saṁvāsaṁ na karoti. Ukkhipatīti apaneti. Ārakāvāti dūreyeva.",
  "atk-s0503a5:106_2": "Na tena nibbānadhātuyā ūnattaṁ vā pūrattaṁ vāti asaṅkhyeyyepi mahākappe buddhesu anuppajjantesu ekasattopi parinibbātuṁ na sakkoti, tadāpi ‘‘tucchā nibbānadhātū’’ti na sakkā vattuṁ, buddhakāle pana ekekasmiṁ samāgame asaṅkhyeyyāpi sattā amataṁ ārādhenti, tadāpi na sakkā vattuṁ ‘‘pūrā nibbānadhātū’’ti.",
  "atk-s0503a5:106_3": "Vimuttirasoti kilesehi vimuccanaraso.",
  "atk-s0503a5:106_4": "Sabbā hi sāsanassa sampatti yāvadeva anupādāya āsavehi cittassa vimuttiyā hoti.",
  "atk-s0503a5:107_0": "Ratanānīti ratijananaṭṭhena ratanāni.",
  "atk-s0503a5:107_1": "Satipaṭṭhānādayo hi bhāviyamānā pubbabhāgepi anappakaṁ pītipāmojjaṁ nibbattenti, pageva aparabhāge. Vuttañhetaṁ –",
  "atk-s0503a5:108_0": "‘‘Yato yato sammasati, khandhānaṁ udayabbayaṁ;",
  "atk-s0503a5:109_0": "Labhatī pītipāmojjaṁ, amataṁ taṁ vijānata’’nti. (dha. pa. 374) –",
  "atk-s0503a5:110_0": "Lokiyaratananimittaṁ pana pītipāmojjaṁ na tassa kalabhāgampi agghatīti ayamattho heṭṭhā dassito eva. Apica –",
  "atk-s0503a5:111_0": "‘‘Cittīkataṁ mahagghañca, atulaṁ dullabhadassanaṁ;",
  "atk-s0503a5:112_0": "Anomasattaparibhogaṁ, ‘ratana’nti pavuccatī’’ti.",
  "atk-s0503a5:113_0": "Yadi ca cittīkatādibhāvena ratanaṁ nāma hoti, satipaṭṭhānādīnaṁyeva bhūtato ratanabhāvo.",
  "atk-s0503a5:113_1": "Bodhipakkhiyadhammānañhi so ānubhāvo, yaṁ sāvakā sāvakapāramīñāṇaṁ, paccekabuddhā paccekabodhiñāṇaṁ, sammāsambuddhā sammāsambodhiṁ adhigacchantīti āsannakāraṇattā.",
  "atk-s0503a5:113_2": "Paramparakāraṇañhi dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ sātisayo.",
  "atk-s0503a5:113_3": "Tena vuttaṁ – ‘‘tatrimāni ratanāni, seyyathidaṁ, cattāro satipaṭṭhānā’’tiādi.",
  "atk-s0503a5:114_0": "Tattha ārammaṇe pakkhanditvā upaṭṭhānaṭṭhena paṭṭhānaṁ, satiyeva paṭṭhānaṁ satipaṭṭhānaṁ.",
  "atk-s0503a5:114_1": "Ārammaṇassa pana kāyādivasena catubbidhattā vuttaṁ ‘‘cattāro satipaṭṭhānā’’ti.",
  "atk-s0503a5:114_2": "Tathā hi kāyavedanācittadhammesu subhasukhaniccaattasaññānaṁ pahānato asubhadukkhāniccānattatāgahaṇato ca nesaṁ kāyānupassanādibhāvo vibhatto.",
  "atk-s0503a5:115_0": "Sammā padahanti etena, sayaṁ vā sammā padahati, pasatthaṁ, sundaraṁ vā padahanti sammappadhānaṁ.",
  "atk-s0503a5:115_1": "Puggalassa vā sammadeva padhānabhāvakaraṇato sammappadhānaṁ. Vīriyassetaṁ adhivacanaṁ.",
  "atk-s0503a5:115_2": "Tampi anuppannuppannānaṁ akusalānaṁ anuppādanapahānavasena anuppannuppannānaṁ kusalānaṁ dhammānaṁ uppādanabhāvanavasena ca catukiccaṁ katvā vuttaṁ ‘‘cattāro sammappadhānā’’ti.",
  "atk-s0503a5:116_0": "Ijjhatīti iddhi, samijjhati nipphajjatīti attho.",
  "atk-s0503a5:116_1": "Ijjhanti vā etāya sattā iddhā vuddhā ukkaṁsagatā hontīti iddhi.",
  "atk-s0503a5:116_2": "Iti paṭhamena atthena iddhi eva pādo iddhipādo, iddhikoṭṭhāsoti attho .",
  "atk-s0503a5:116_3": "Dutiyena atthena iddhiyā pādo patiṭṭhā adhigamūpāyoti iddhipādo.",
  "atk-s0503a5:116_4": "Tena hi uparūparivisesasaṅkhātaṁ iddhiṁ pajjanti pāpuṇanti, svāyaṁ iddhipādo yasmā chandādike cattāro adhipatidhamme dhure jeṭṭhake katvā nibbattiyati, tasmā vuttaṁ ‘‘cattāro iddhipādā’’ti.",
  "atk-s0503a5:117_0": "Pañcindriyānīti saddhādīni pañca indriyāni.",
  "atk-s0503a5:117_1": "Tattha assaddhiyaṁ abhibhavitvā adhimokkhalakkhaṇe indaṭṭhaṁ kāretīti saddhindriyaṁ, kosajjaṁ abhibhavitvā paggahalakkhaṇe , pamādaṁ abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ abhibhavitvā dassanalakkhaṇe indaṭṭhaṁ kāretīti paññindriyaṁ.",
  "atk-s0503a5:118_0": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ‘‘balānī’’ti veditabbāni.",
  "atk-s0503a5:119_0": "Satta bojjhaṅgāti bodhiyā, bodhissa vā aṅgāti bojjhaṅgā.",
  "atk-s0503a5:119_1": "Yā hi esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyoga- ucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhati, kilesaniddāya vuṭṭhahati, cattāri vā ariyasaccāni paṭivijjhati, nibbānameva vā sacchikarotīti ‘‘bodhī’’ti vuccati, tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādayo viya.",
  "atk-s0503a5:119_2": "Yopesa vuttappakārāya dhammasāmaggiyā bujjhatīti katvā ariyasāvako ‘‘bodhī’’ti vuccati, tassa bodhissa aṅgātipi bojjhaṅgā senaṅgarathaṅgādayo viya.",
  "atk-s0503a5:119_3": "Tenāhu porāṇā – ‘‘bujjhanakassa puggalassa aṅgāti bojjhaṅgā’’ti.",
  "atk-s0503a5:119_4": "‘‘Bodhiyā saṁvattantīti bojjhaṅgā’’tiādinā nayenapi bojjhaṅgānaṁ bojjhaṅgattho veditabbo.",
  "atk-s0503a5:120_0": "Ariyo aṭṭhaṅgiko maggoti taṁtaṁmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo.",
  "atk-s0503a5:120_1": "Sammādiṭṭhiādīni aṭṭhaṅgāni assa atthi, aṭṭha aṅgāniyeva vā aṭṭhaṅgiko.",
  "atk-s0503a5:120_2": "Kilese mārento gacchati, nibbānatthikehi maggiyati, sayaṁ vā nibbānaṁ maggatīti maggoti.",
  "atk-s0503a5:120_3": "Evametesaṁ satipaṭṭhānādīnaṁ atthavibhāgo veditabbo.",
  "atk-s0503a5:121_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti attho.",
  "atk-s0503a5:121_1": "Sotāpattiphalasacchikiriyāya paṭipannoti sotāpattiphalassa attapaccakkhakaraṇāya paṭipajjamāno paṭhamamaggaṭṭho, yo aṭṭhamakotipi vuccati.",
  "atk-s0503a5:121_2": "Sakadāgāmīti sakideva imaṁ lokaṁ paṭisandhiggahaṇavasena āgamanasīlo dutiyaphalaṭṭho.",
  "atk-s0503a5:121_3": "Anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho .",
  "atk-s0503a5:121_4": "Yo pana saddhānusārī dhammānusārī ekabījīti evamādiko ariyapuggalavibhāgo, so etesaṁyeva pabhedoti. Sesaṁ vuttanayameva.",
  "atk-s0503a5:122_0": "Etamatthaṁ viditvāti etaṁ attano dhammavinaye matakuṇapasadisena dussīlapuggalena saddhiṁ saṁvāsābhāvasaṅkhātaṁ atthaṁ viditvā.",
  "atk-s0503a5:122_1": "Imaṁ udānanti imaṁ asaṁvāsārahasaṁvāsārahavibhāgakāraṇaparidīpanaṁ udānaṁ udānesi.",
  "atk-s0503a5:123_0": "Tattha channamativassatīti āpattiṁ āpajjitvā paṭicchādento aññaṁ navaṁ āpattiṁ āpajjati, tato paraṁ tato paranti evaṁ āpattivassaṁ kilesavassaṁ ativiya vassati.",
  "atk-s0503a5:123_1": "Vivaṭaṁ nātivassatīti āpattiṁ āpanno taṁ appaṭicchādetvā vivaranto sabrahmacārīnaṁ pakāsento yathādhammaṁ yathāvinayaṁ paṭikaronto desento vuṭṭhahanto aññaṁ navaṁ āpattiṁ na āpajjati, tenassa vivaṭaṁ puna āpattivassaṁ kilesavassaṁ na vassati.",
  "atk-s0503a5:123_2": "Yasmā ca etadevaṁ, tasmā channaṁ chāditaṁ āpattiṁ vivaretha pakāsetha.",
  "atk-s0503a5:123_3": "Evaṁ taṁ nātivassatīti evaṁ sante taṁ āpattiāpajjanakaṁ āpannapuggalaṁ attabhāvaṁ ativijjhitvā kilesavassaṁ na vassati na temeti.",
  "atk-s0503a5:123_4": "Evaṁ so kilesehi anavassuto parisuddhasīlo samāhito hutvā vipassanaṁ paṭṭhapetvā sammasanto anukkamena nibbānaṁ pāpuṇātīti adhippāyo.",
  "atk-s0503a5:124_0": "Pañcamasuttavaṇṇanā niṭṭhitā.",
  "atk-s0503a5:125_0": "6. Soṇasuttavaṇṇanā",
  "atk-s0503a5:126_0": "46.",
  "atk-s0503a5:126_1": "Chaṭṭhe avantīsūti avantiraṭṭhe.",
  "atk-s0503a5:126_2": "Kuraraghareti evaṁnāmake nagare.",
  "atk-s0503a5:126_3": "Pavatte pabbateti pavattanāmake pabbate.",
  "atk-s0503a5:126_4": "‘‘Papāte pabbate’’tipi paṭhanti.",
  "atk-s0503a5:126_5": "Soṇo upāsako kuṭikaṇṇoti nāmena soṇo nāma, tīhi saraṇagamanehi upāsakabhāvappaṭivedanena upāsako, koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti vattabbe ‘‘kuṭikaṇṇo’’ti evaṁ abhiññāto, na sukhumālasoṇoti adhippāyo .",
  "atk-s0503a5:126_6": "Ayañhi āyasmato mahākaccāyanassa santike dhammaṁ sutvā sāsane abhippasanno, saraṇesu ca sīlesu ca patiṭṭhito pavatte pabbate chāyūdakasampanne ṭhāne vihāraṁ kāretvā theraṁ tattha vasāpetvā catūhi paccayehi upaṭṭhāti.",
  "atk-s0503a5:126_7": "Tena vuttaṁ – ‘‘āyasmato mahākaccānassa upaṭṭhāko hotī’’ti.",
  "atk-s0503a5:127_0": "So kālena kālaṁ therassa upaṭṭhānaṁ gacchati. Thero cassa dhammaṁ deseti.",
  "atk-s0503a5:127_1": "Tena saṁvegabahulo dhammacariyāya ussāhajāto viharati.",
  "atk-s0503a5:127_2": "So ekadā satthena saddhiṁ vāṇijjatthāya ujjeniṁ gacchanto antarāmagge aṭaviyaṁ satthe niviṭṭhe rattiyaṁ janasambādhabhayena ekamantaṁ apakkamma niddaṁ upagañchi.",
  "atk-s0503a5:127_3": "Sattho paccūsavelāyaṁ uṭṭhāya gato, na ekopi soṇaṁ pabodhesi, sabbepi visaritvā agamaṁsu.",
  "atk-s0503a5:127_4": "So pabhātāya rattiyā pabujjhitvā uṭṭhāya kañci apassanto sattheneva gatamaggaṁ gahetvā sīghaṁ sīghaṁ gacchanto ekaṁ vaṭarukkhaṁ upagañchi.",
  "atk-s0503a5:127_5": "Tattha addasa ekaṁ mahākāyaṁ virūpadassanaṁ gacchantaṁ purisaṁ aṭṭhito muttāni attano maṁsāni sayameva khādantaṁ, disvāna ‘‘kosi tva’’nti pucchi. ‘‘Petomhi, bhante’’ti. ‘‘Kasmā evaṁ karosī’’ti. ‘‘Attano pubbakammenā’’ti. ‘‘Kiṁ pana taṁ kamma’’nti.",
  "atk-s0503a5:127_6": "‘‘Ahaṁ pubbe bhārukacchanagaravāsī kūṭavāṇijo hutvā paresaṁ santakaṁ vañcetvā khādiṁ, samaṇe ca bhikkhāya upagate ‘tumhākaṁ maṁsaṁ khādathā’ti akkosiṁ, tena kammena etarahi imaṁ dukkhaṁ anubhavāmī’’ti.",
  "atk-s0503a5:127_7": "Taṁ sutvā soṇo ativiya saṁvegaṁ paṭilabhi.",
  "atk-s0503a5:128_0": "Tato paraṁ gacchanto mukhato paggharitakāḷalohite dve petadārake passitvā tatheva pucchi.",
  "atk-s0503a5:128_1": "Tepissa attano kammaṁ kathesuṁ.",
  "atk-s0503a5:128_2": "Te kira bhārukacchanagare dārakakāle gandhavāṇijjāya jīvikaṁ kappentā attano mātari khīṇāsave nimantetvā bhojentiyā gehaṁ gantvā ‘‘amhākaṁ santakaṁ kasmā samaṇānaṁ desi, tayā dinnaṁ bhojanaṁ bhuñjanakasamaṇānaṁ mukhato kāḷalohitaṁ paggharatū’’ti akkosiṁsu.",
  "atk-s0503a5:128_3": "Te tena kammena niraye paccitvā tassa vipākāvasesena petayoniyaṁ nibbattitvā tadā imaṁ dukkhaṁ anubhavanti.",
  "atk-s0503a5:128_4": "Tampi sutvā soṇo ativiya saṁvegajāto ahosi.",
  "atk-s0503a5:129_0": "So ujjeniṁ gantvā taṁ karaṇīyaṁ tīretvā kulagharaṁ paccāgato theraṁ upasaṅkamitvā katapaṭisanthāro therassa tamatthaṁ ārocesi.",
  "atk-s0503a5:129_1": "Theropissa pavattinivattīsu ādīnavānisaṁse vibhāvento dhammaṁ desesi.",
  "atk-s0503a5:129_2": "So theraṁ vanditvā gehaṁ gato sāyamāsaṁ bhuñjitvā sayanaṁ upagato thokaṁyeva niddāyitvā pabujjhitvā sayanatale nisajja yathāsutaṁ dhammaṁ paccavekkhituṁ āraddho.",
  "atk-s0503a5:129_3": "Tassa taṁ dhammaṁ paccavekkhato, te ca petattabhāve anussarato saṁsāradukkhaṁ ativiya bhayānakaṁ hutvā upaṭṭhāsi, pabbajjāya cittaṁ nami.",
  "atk-s0503a5:129_4": "So vibhātāya rattiyā sarīrapaṭijagganaṁ katvā theraṁ upasaṅkamitvā attano ajjhāsayaṁ ārocetvā pabbajjaṁ yāci.",
  "atk-s0503a5:129_5": "Tena vuttaṁ – ‘‘atha kho soṇassa upāsakassa kuṭikaṇṇassa rahogatassa…pe… pabbājetu maṁ, bhante, ayyo mahākaccāno’’ti.",
  "atk-s0503a5:130_0": "Tattha yathā yathātiādīnaṁ padānaṁ ayaṁ saṅkhepattho – yena yena ākārena ayyo mahākaccāno dhammaṁ deseti ācikkhati paññapeti paṭṭhapeti vivarati vibhajati uttānīkaroti pakāseti, tena tena me upaparikkhato evaṁ hoti, yadetaṁ sikkhattayabrahmacariyaṁ ekampi divasaṁ akkhaṇḍaṁ katvā carimakacittaṁ pāpetabbatāya ekantaparipuṇṇaṁ.",
  "atk-s0503a5:130_1": "Ekadivasampi kilesamalena amalinaṁ katvā carimakacittaṁ pāpetabbatāya ekantaparisuddhaṁ.",
  "atk-s0503a5:130_2": "Saṅkhalikhitanti likhitasaṅkhasadisaṁ dhotasaṅkhasappaṭibhāgaṁ caritabbaṁ.",
  "atk-s0503a5:130_3": "Idaṁ nasukaraṁ agāraṁ ajjhāvasatā agāramajjhe vasantena ekanta paripuṇṇaṁ…pe… carituṁ yaṁnūnāhaṁ kese ceva massūni ca ohāretvā voropetvā kāsāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā nivāsetvā ceva pārupitvā ca agārasmā nikkhamitvā anagāriyaṁ pabbajeyyaṁ.",
  "atk-s0503a5:130_4": "Yasmā agārassa hitaṁ kasivāṇijjādikammaṁ agāriyanti vuccati, tañca pabbajjāya natthi, tasmā pabbajjā anagāriyā nāma.",
  "atk-s0503a5:130_5": "Taṁ anagāriyaṁ pabbajjaṁ pabbajeyyaṁ upagaccheyyaṁ, paṭipajjeyyanti attho.",
  "atk-s0503a5:131_0": "Evaṁ attanā rahovitakkitaṁ soṇo upāsako therassa ārocetvā taṁ paṭipajjitukāmo ‘‘pabbājetu maṁ, bhante, ayyo mahākaccāno’’ti āha.",
  "atk-s0503a5:131_1": "Thero pana ‘‘tāvassa ñāṇaparipākaṁ katha’’nti upadhāretvā ñāṇaparipākaṁ āgamayamāno ‘‘dukkaraṁ kho’’tiādinā pabbajjāchandaṁ nivāresi.",
  "atk-s0503a5:132_0": "Tattha ekabhattanti ‘‘ekabhattiko hoti rattūparato virato vikālabhojanā’’ti (dī. ni. 1.194; a. ni.",
  "atk-s0503a5:132_1": "3.71) evaṁ vuttaṁ vikālabhojanaviratiṁ sandhāya vadati. Ekaseyyanti adutiyaseyyaṁ.",
  "atk-s0503a5:132_2": "Ettha ca seyyāsīsena ‘‘eko tiṭṭhati, eko gacchati, eko nisīdatī’’tiādinā (mahāni. 7;",
  "atk-s0503a5:132_3": "49) nayena vuttesu catūsu iriyāpathesu kāyavivekaṁ dīpeti, na ekākinā hutvā sayanamattaṁ.",
  "atk-s0503a5:132_4": "Brahmacariyanti methunaviratibrahmacariyaṁ, sikkhattayānuyogasaṅkhātaṁ sāsanabrahmacariyaṁ vā. Iṅghāti codanatthe nipāto. Tatthevāti geheyeva.",
  "atk-s0503a5:132_5": "Buddhānaṁ sāsanaṁ anuyuñjāti niccasīlauposathasīlādibhedaṁ pañcaṅgaaṭṭhaṅgadasaṅgasīlaṁ, tadanurūpañca samādhipaññābhāvanaṁ anuyuñja.",
  "atk-s0503a5:132_6": "Etañhi upāsakena pubbabhāge anuyuñjitabbaṁ buddhasāsanaṁ nāma.",
  "atk-s0503a5:132_7": "Tenāha – ‘‘kālayuttaṁ ekabhattaṁ ekaseyyaṁ brahmariya’’nti.",
  "atk-s0503a5:133_0": "Tattha kālayuttanti cātuddasīpañcadasīaṭṭhamīpāṭihāriyapakkhasaṅkhātena kālena yuttaṁ, yathāvuttakāle vā tuyhaṁ anuyuñjantassa yuttaṁ patirūpaṁ sakkuṇeyyaṁ, na sabbakālaṁ pabbajjāti adhippāyo.",
  "atk-s0503a5:133_1": "Sabbametaṁ ñāṇassa aparipakkattā tassa kāmānaṁ duppahānatāya sammāpaṭipattiyaṁ yogyaṁ kārāpetuṁ vadati, na pabbajjāchandaṁ nivāretuṁ.",
  "atk-s0503a5:133_2": "Pabbajjābhisaṅkhāroti pabbajituṁ ārambho ussāho.",
  "atk-s0503a5:133_3": "Paṭipassambhīti indriyānaṁ aparipakkattā, saṁvegassa ca nātitikkhabhāvato vūpasami.",
  "atk-s0503a5:133_4": "Kiñcāpi paṭipassambhi, therena vuttavidhiṁ pana anutiṭṭhanto kālena kālaṁ theraṁ upasaṅkamitvā payirupāsanto dhammaṁ suṇāti.",
  "atk-s0503a5:133_5": "Tassa vuttanayeneva dutiyaṁ pabbajjāya cittaṁ uppajji, therassa ca ārocesi. Dutiyampi thero paṭikkhipi.",
  "atk-s0503a5:133_6": "Tatiyavāre pana ñāṇassa paripakkabhāvaṁ ñatvā ‘‘idāni naṁ pabbājetuṁ kālo’’ti thero pabbājesi, pabbajitañca taṁ tīṇi saṁvaccharāni atikkamitvā gaṇaṁ pariyesitvā upasampādesi.",
  "atk-s0503a5:133_7": "Taṁ sandhāya vuttaṁ – ‘‘dutiyampi kho soṇo…pe… upasampādesī’’ti.",
  "atk-s0503a5:134_0": "Tattha appabhikkhukoti katipayabhikkhuko.",
  "atk-s0503a5:134_1": "Tadā kira bhikkhū yebhuyyena majjhimadese eva vasiṁsu.",
  "atk-s0503a5:134_2": "Tasmā tattha katipayā eva ahesuṁ , te ca ekasmiṁ nigame eko, ekasmiṁ dveti evaṁ visuṁ visuṁ vasiṁsu. Kicchenāti dukkhena. Kasirenāti āyāsena.",
  "atk-s0503a5:134_3": "Tato tatoti tasmā tasmā gāmanigamādito.",
  "atk-s0503a5:134_4": "Therena hi katipaye bhikkhū ānetvā aññesu ānīyamānesu pubbe ānītā kenacideva karaṇīyena pakkamiṁsu, kiñci kālaṁ āgametvā puna tesu ānīyamānesu itare pakkamiṁsu.",
  "atk-s0503a5:134_5": "Evaṁ punappunaṁ ānayanena sannipāto cireneva ahosi, thero ca tadā ekavihārī ahosi.",
  "atk-s0503a5:134_6": "Dasavaggaṁ bhikkhusaṅghaṁ sannipātetvāti tadā bhagavatā paccantadesepi dasavaggeneva saṅghena upasampadā anuññātā.",
  "atk-s0503a5:134_7": "Itonidānañhi therena yācito pañcavaggena saṅghena paccantadese upasampadaṁ anujāni.",
  "atk-s0503a5:134_8": "Tena vuttaṁ – ‘‘tiṇṇaṁ vassānaṁ…pe… sannipātetvā’’ti.",
  "atk-s0503a5:135_0": "Vassaṁvuṭṭhassāti upasampajjitvā paṭhamavassaṁ upagantvā vusitavato.",
  "atk-s0503a5:135_1": "Īdiso ca īdiso cāti evarūpo ca evarūpo ca, evarūpāya nāmakāyarūpakāyasampattiyā samannāgato, evarūpāya dhammakāyasampattiyā samannāgatoti sutoyeva me so bhagavā.",
  "atk-s0503a5:135_2": "Na kho me so bhagavā sammukhā diṭṭhoti etena puthujjanasaddhāya evaṁ āyasmā soṇo bhagavantaṁ daṭṭhukāmo ahosi.",
  "atk-s0503a5:135_3": "Aparabhāge pana satthārā saddhiṁ ekagandhakuṭiyaṁ vasitvā paccūsasamayaṁ ajjhiṭṭho soḷasa aṭṭhakavaggikāni satthu sammukhā aṭṭhiṁ katvā manasi katvā sabbaṁ cetaso samannāharitvā atthadhammappaṭisaṁvedī hutvā bhaṇanto dhammūpasañhitapāmojjādimukhena samāhito sarabhaññapariyosāne vipassanaṁ paṭṭhapetvā saṅkhāre sammasanto anupubbena arahattaṁ pāpuṇi.",
  "atk-s0503a5:135_4": "Etadatthameva hissa bhagavatā attanā saddhiṁ ekagandhakuṭiyaṁ vāso āṇattoti vadanti.",
  "atk-s0503a5:136_0": "Keci panāhu – ‘‘na kho me so bhagavā sammukhā diṭṭho’’ti idaṁ rūpakāyadassanameva sandhāya vuttanti.",
  "atk-s0503a5:136_1": "Āyasmā hi soṇo pabbajitvāva therassa santike kammaṭṭhānaṁ gahetvā ghaṭento vāyamanto anupasampannova sotāpanno hutvā upasampajjitvā ‘‘upāsakāpi sotāpannā honti, ahampi sotāpanno, kimettha citta’’nti uparimaggatthāya vipassanaṁ vaḍḍhetvā antovasseyeva chaḷabhiñño hutvā visuddhipavāraṇāya pavāresi .",
  "atk-s0503a5:136_2": "Ariyasaccadassanena hi bhagavato dhammakāyo diṭṭho nāma hoti. Vuttañhetaṁ –",
  "atk-s0503a5:137_0": "‘‘Yo kho, vakkali, dhammaṁ passati, so maṁ passati.",
  "atk-s0503a5:137_1": "Yo maṁ passati, so dhammaṁ passatī’’ti (saṁ. ni. 3.87).",
  "atk-s0503a5:138_0": "Tasmāssa dhammakāyadassanaṁ pageva siddhaṁ, pavāretvā pana rūpakāyaṁ daṭṭhukāmo ahosīti.",
  "atk-s0503a5:139_0": "‘‘Sace maṁ upajjhāyo anujānātī’’tipi pāṭho. ‘‘Bhante’’ti pana likhanti.",
  "atk-s0503a5:139_1": "Tathā ‘‘sādhu sādhu, āvuso soṇa, gaccha tvaṁ, āvuso soṇā’’tipi pāṭho.",
  "atk-s0503a5:139_2": "‘‘Āvuso’’ti pana kesuci potthakesu natthi.",
  "atk-s0503a5:139_3": "Tathā ‘‘evamāvusoti kho āyasmā soṇo’’tipi pāṭho.",
  "atk-s0503a5:139_4": "Āvusovādoyeva hi aññamaññaṁ bhikkhūnaṁ bhagavato dharamānakāle āciṇṇo.",
  "atk-s0503a5:139_5": "Bhagavantaṁ pāsādikantiādīnaṁ padānaṁ attho heṭṭhā vuttoyeva.",
  "atk-s0503a5:140_0": "Kacci bhikkhu khamanīyanti bhikkhu idaṁ tuyhaṁ catucakkaṁ navadvāraṁ sarīrayantaṁ kacci khamanīyaṁ, kiṁ sakkā khamituṁ sahituṁ pariharituṁ, kiṁ dukkhabhāro nābhibhavati.",
  "atk-s0503a5:140_1": "Kacci yāpanīyanti kiṁ taṁtaṁkiccesu yāpetuṁ gametuṁ sakkā, na kañci antarāyanti dasseti.",
  "atk-s0503a5:140_2": "Kaccisi appakilamathenāti anāyāsena imaṁ ettakaṁ addhānaṁ kacci āgatosi.",
  "atk-s0503a5:141_0": "Etadahosīti buddhāciṇṇaṁ anussarantassa āyasmato ānandassa etaṁ ‘‘yassa kho maṁ bhagavā’’tiādinā idāni vuccamānaṁ citte āciṇṇaṁ ahosi. Ekavihāreti ekagandhakuṭiyaṁ.",
  "atk-s0503a5:141_1": "Gandhakuṭi hi idha vihāroti adhippetā. Vatthunti vasituṁ.",
  "atk-s0503a5:142_0": "Nisajjāya vītināmetvāti ettha yasmā bhagavā āyasmato soṇassa samāpattisamāpajjane paṭisanthāraṁ karonto sāvakasādhāraṇā sabbā samāpattiyo anulomapaṭilomaṁ samāpajjanto bahudeva rattiṁ…pe… vihāraṁ pāvisi, tasmā āyasmāpi soṇo bhagavato adhippāyaṁ ñatvā tadanurūpaṁ sabbā tā samāpattiyo samāpajjanto ‘‘bahudeva rattiṁ…pe… vihāraṁ pāvisī’’ti keci vadanti.",
  "atk-s0503a5:142_1": "Pavisitvā ca bhagavatā anuññāto cīvaraṁ tirokaraṇīyaṁ katvāpi bhagavato pādapasse nisajjāya vītināmesi. Ajjhesīti āṇāpesi.",
  "atk-s0503a5:142_2": "Paṭibhātu taṁ bhikkhu dhammo bhāsitunti bhikkhu tuyhaṁ dhammo bhāsituṁ upaṭṭhātu ñāṇamukhe āgacchatu, yathāsutaṁ yathāpariyattaṁ dhammaṁ bhaṇāhīti attho.",
  "atk-s0503a5:143_0": "Soḷasa aṭṭhakavaggikānīti aṭṭhakavaggabhūtāni kāmasuttādīni soḷasa suttāni.",
  "atk-s0503a5:143_1": "Sarena abhaṇīti suttussāraṇasarena abhāsi, sarabhaññavasena kathesīti attho.",
  "atk-s0503a5:143_2": "Sarabhaññapariyosāneti ussāraṇāvasāne.",
  "atk-s0503a5:143_3": "Suggahitānīti sammā uggahitāni.",
  "atk-s0503a5:143_4": "Sumanasikatānīti suṭṭhu manasi katāni.",
  "atk-s0503a5:143_5": "Ekacco uggahaṇakāle sammā uggahetvāpi pacchā sajjhāyādivasena manasi karaṇakāle byañjanāni vā micchā ropeti, padapacchābhaṭṭhaṁ vā karoti, na evamayaṁ.",
  "atk-s0503a5:143_6": "Iminā pana sammadeva yathuggahitaṁ manasi katāni.",
  "atk-s0503a5:143_7": "Tena vuttaṁ – ‘‘sumanasikatānīti suṭṭhu manasi katānī’’ti.",
  "atk-s0503a5:143_8": "Sūpadhāritānīti atthatopi suṭṭhu upadhāritāni.",
  "atk-s0503a5:143_9": "Atthe hi suṭṭu upadhārite sakkā pāḷiṁ sammā ussāretuṁ.",
  "atk-s0503a5:143_10": "Kalyāṇiyāsi vācāya samannāgatoti sithiladhanitādīnaṁ yathāvidhānavacanena parimaṇḍalapadabyañjanaparipuṇṇāya poriyā vācāya samannāgato āsi. Vissaṭṭhāyāti vimuttāya.",
  "atk-s0503a5:143_11": "Etenassa vimuttavāditaṁ dasseti.",
  "atk-s0503a5:143_12": "Anelagaḷāyāti elā vuccati doso, taṁ na paggharatīti anelagaḷā, tāya niddosāyāti attho.",
  "atk-s0503a5:143_13": "Atha vā anelagaḷāyāti anelāya ca agaḷāya ca niddosāya agaḷitapadabyañjanāya, aparihīnapadabyañjanāyāti attho.",
  "atk-s0503a5:143_14": "Tathā hi naṁ bhagavā ‘‘etadaggaṁ, bhikkhave, mama sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇo’’ti (a. ni. 1.206) etadagge ṭhapesi.",
  "atk-s0503a5:143_15": "Atthassa viññāpaniyāti yathādhippetaṁ atthaṁ viññāpetuṁ samatthāya.",
  "atk-s0503a5:144_0": "Kativassoti so kira majjhimavayassa tatiyakoṭṭhāse ṭhito ākappasampanno ca paresaṁ ciratarapabbajito viya khāyati.",
  "atk-s0503a5:144_1": "Taṁ sandhāya bhagavā pucchatīti keci, taṁ akāraṇaṁ.",
  "atk-s0503a5:144_2": "Evaṁ sante samādhisukhaṁ anubhavituṁ yutto, ettakaṁ kālaṁ kasmā pamādamāpannoti puna anuyuñjituṁ satthā ‘‘kativassosī’’ti taṁ pucchati.",
  "atk-s0503a5:144_3": "Tenevāha – ‘‘kissa pana tvaṁ bhikkhu evaṁ ciraṁ akāsī’’ti.",
  "atk-s0503a5:145_0": "Tattha kissāti kiṁ kāraṇā.",
  "atk-s0503a5:145_1": "Evaṁ ciraṁ akāsīti evaṁ cirāyi, kena kāraṇena evaṁ cirakālaṁ pabbajjaṁ anupagantvā agāramajjhe vasīti attho.",
  "atk-s0503a5:145_2": "Ciraṁ diṭṭho meti cirena cirakālena mayā diṭṭho.",
  "atk-s0503a5:145_3": "Kāmesūti kilesakāmesu ca vatthukāmesu ca. Ādīnavoti doso.",
  "atk-s0503a5:145_4": "Api cāti kāmesu ādīnave kenaci pakārena diṭṭhepi na tāvāhaṁ gharāvāsato nikkhamituṁ asakkhiṁ. Kasmā?",
  "atk-s0503a5:145_5": "Sambādho gharāvāso uccāvacehi kiccakaraṇīyehi samupabyūḷho agāriyabhāvo.",
  "atk-s0503a5:145_6": "Tenevāha – ‘‘bahukicco bahukaraṇīyo’’ti.",
  "atk-s0503a5:146_0": "Etamatthaṁ viditvāti kāmesu yathābhūtaṁ ādīnavadassino cittaṁ cirāyitvāpi na patiṭṭhāti, aññadatthu padumapalāse udakabindu viya vinivattatiyevāti etamatthaṁ sabbākārato viditvā.",
  "atk-s0503a5:146_1": "Imaṁ udānanti pavattiṁ nivattiñca sammadeva jānanto pavattiyaṁ tannimitte ca na kadācipi ramatīti idamatthadīpakaṁ imaṁ udānaṁ udānesi.",
  "atk-s0503a5:147_0": "Tattha disvā ādīnavaṁ loketi sabbasmiṁ saṅkhāraloke ‘‘anicco dukkho vipariṇāmadhammo’’tiādinā ādīnavaṁ dosaṁ paññāya passitvā. Etena vipassanāvāro kathito .",
  "atk-s0503a5:147_1": "Ñatvā dhammaṁ nirupadhinti sabbūpadhipaṭinissaggattā nirupadhiṁ nibbānadhammaṁ yathābhūtaṁ ñatvā nissaraṇavivekāsaṅkhatāmatasabhāvato maggañāṇena paṭivijjhitvā.",
  "atk-s0503a5:147_2": "‘‘Disvā ñatvā’’ti imesaṁ padānaṁ ‘‘sappiṁ pivitvā balaṁ hoti, sīhaṁ disvā bhayaṁ hoti, paññāya disvā āsavā parikkhīṇā hontī’’tiādīsu (pu. pa. 208; a. ni.",
  "atk-s0503a5:147_3": "9.42-43) viya hetuatthatā daṭṭhabbā.",
  "atk-s0503a5:147_4": "Ariyo na ramatī pāpeti kilesehi ārakattā ariyo sappuriso aṇumattepi pāpe na ramati. Kasmā?",
  "atk-s0503a5:147_5": "Pāpe na ramatī sucīti suvisuddhakāyasamācārāditāya visuddhapuggalo rājahaṁso viya ukkāraṭṭhāne pāpe saṁkiliṭṭhadhamme na ramati nābhinandati.",
  "atk-s0503a5:147_6": "‘‘Pāpo na ramatī suci’’ntipi pāṭho.",
  "atk-s0503a5:147_7": "Tassattho – pāpo pāpapuggalo suciṁ anavajjaṁ vodānadhammaṁ na ramati, aññadatthu gāmasūkarādayo viya ukkāraṭṭhānaṁ asuciṁ saṁkilesadhammaṁyeva ramatīti paṭipakkhato desanaṁ parivatteti.",
  "atk-s0503a5:148_0": "Evaṁ bhagavatā udāne udānite āyasmā soṇo uṭṭhāyāsanā bhagavantaṁ vanditvā attano upajjhāyassa vacanena paccantadese pañcavaggena upasampadādipañcavatthūni yāci.",
  "atk-s0503a5:148_1": "Bhagavāpi tāni anujānīti taṁ sabbaṁ khandhake (mahāva.",
  "atk-s0503a5:148_2": "242 ādayo) āgatanayena veditabbaṁ.",
  "atk-s0503a5:149_0": "Chaṭṭhasuttavaṇṇanā niṭṭhitā.",
  "atk-s0503a5:150_0": "7. Kaṅkhārevatasuttavaṇṇanā",
  "atk-s0503a5:151_0": "47.",
  "atk-s0503a5:151_1": "Sattame kaṅkhārevatoti tassa therassa nāmaṁ.",
  "atk-s0503a5:151_2": "So hi sāsane pabbajitvā laddhūpasampado sīlavā kalyāṇadhammo viharati, ‘‘akappiyā muggā, na kappanti muggā paribhuñjituṁ, akappiyo guḷo’’ti (mahāva.",
  "atk-s0503a5:151_3": "272) ca ādinā vinayakukkuccasaṅkhātakaṅkhābahulo pana hoti.",
  "atk-s0503a5:151_4": "Tena kaṅkhārevatoti paññāyittha.",
  "atk-s0503a5:151_5": "So aparabhāge satthu santike kammaṭṭhānaṁ gahetvā ghaṭento vāyamanto chaḷabhiññā sacchikatvā jhānasukhena phalasukhena vītināmeti, yebhuyyena pana attanā adhigataṁ ariyamaggaṁ garuṁ katvā paccavekkhati.",
  "atk-s0503a5:151_6": "Tena vuttaṁ – ‘‘attano kaṅkhāvitaraṇavisuddhiṁ paccavekkhamāno’’ti.",
  "atk-s0503a5:151_7": "Maggapaññā hi ‘‘ahosiṁ nu kho ahaṁ atītamaddhāna’’ntiādinayapavattāya (ma. ni. 1.18; saṁ. ni.",
  "atk-s0503a5:151_8": "2.20) soḷasavatthukāya, ‘‘buddhe kaṅkhati…pe… paṭiccasamuppannesu dhammesu kaṅkhatī’’ti (dha. sa.",
  "atk-s0503a5:151_9": "1008) evaṁ vuttāya aṭṭhavatthukāya, pageva itarāsanti anavasesato sabbakaṅkhānaṁ vitaraṇato samatikkamanato, aññehi ca attanā pahātabbakilesehi accantavisujjhanato ‘‘kaṅkhāvitaraṇavisuddhī’’ti idhādhippetā.",
  "atk-s0503a5:151_10": "Tañhi ayamāyasmā dīgharattaṁ kaṅkhāpakatattā ‘‘imaṁ maggadhammaṁ adhigamma imā me kaṅkhā anavasesā pahīnā’’ti garuṁ katvā paccavekkhamāno nisīdi, na sappaccayanāmarūpadassanaṁ aniccantikattā tassa kaṅkhāvitaraṇassa.",
  "atk-s0503a5:152_0": "Etamatthaṁ viditvāti etaṁ ariyamaggassa anavasesakaṅkhāvitaraṇasaṅkhātaṁ atthaṁ viditvā tadatthadīpakaṁ imaṁ udānaṁ udānesi.",
  "atk-s0503a5:153_0": "Tattha yā kāci kaṅkhā idha vā huraṁ vāti idha imasmiṁ paccuppanne attabhāve ‘‘ahaṁ nu khosmi no nu khosmī’’tiādinā huraṁ vā, atītānāgatesu attabhāvesu ‘‘ahosiṁ nu kho ahaṁ atītamaddhāna’’ntiādinā uppajjanakā kaṅkhā.",
  "atk-s0503a5:153_1": "Sakavediyā vā paravediyā vāti tā evaṁ vuttanayeneva sakaattabhāve ārammaṇavasena paṭilabhitabbāya pavattiyā sakavediyā vā parassa attabhāve paṭilabhitabbāya ‘‘buddho nu kho, no nu kho’’tiādinā vā parasmiṁ padhāne uttame paṭilabhitabbāya pavattiyā paravediyā vā yā kāci kaṅkhā vicikicchā.",
  "atk-s0503a5:153_2": "Ye jhāyino tā pajahanti sabbā, ātāpino brahmacariyaṁ carantāti ye ārammaṇūpanijjhānena lakkhaṇūpanijjhānena jhāyino vipassanaṁ ussukkāpetvā catubbidhasammappadhānapāripūriyā ātāpino maggabrahmacariyaṁ carantā adhigacchantā saddhānusārīādippabhedā paṭhamamaggaṭṭhā puggalā, tā sabbā kaṅkhā pajahanti samucchindanti maggakkhaṇe.",
  "atk-s0503a5:153_3": "Tato paraṁ pana tā pahīnā nāma honti, tasmā ito aññaṁ tāsaṁ accantappahānaṁ nāma natthīti adhippāyo.",
  "atk-s0503a5:154_0": "Iti bhagavā jhānamukhena āyasmato kaṅkhārevatassa jhānasīsena ariyamaggādhigamaṁ thomento thomanāvasena udānaṁ udānesi.",
  "atk-s0503a5:154_1": "Teneva ca naṁ ‘‘etadaggaṁ, bhikkhave, mama sāvakānaṁ bhikkhūnaṁ jhāyīnaṁ yadidaṁ kaṅkhārevato’’ti (a. ni.",
  "atk-s0503a5:154_2": "1.204) jhāyībhāvena etadagge ṭhapesīti.",
  "atk-s0503a5:155_0": "Sattamasuttavaṇṇanā niṭṭhitā.",
  "atk-s0503a5:156_0": "8. Saṅghabhedasuttavaṇṇanā",
  "atk-s0503a5:157_0": "48.",
  "atk-s0503a5:157_1": "Aṭṭhame āyasmantaṁ ānandaṁ etadavocāti abhimāre payojetvā nāḷāgiriṁ vissajjāpetvā silaṁ pavaṭṭetvā bhagavato anatthaṁ kātuṁ asakkonto ‘‘saṅghaṁ bhinditvā cakkabhedaṁ karissāmī’’ti adhippāyena etaṁ ‘‘ajjatagge’’tiādivacanaṁ avoca.",
  "atk-s0503a5:157_2": "Aññatreva bhagavatāti vinā eva bhagavantaṁ, satthāraṁ akatvāti attho.",
  "atk-s0503a5:157_3": "Aññatra bhikkhusaṅghāti vinā eva bhikkhusaṅghaṁ.",
  "atk-s0503a5:157_4": "Uposathaṁ karissāmi saṅghakammāni cāti bhagavato ovādakārakaṁ bhikkhusaṅghaṁ visuṁ katvā maṁ anuvattantehi bhikkhūhi saddhiṁ āveṇikaṁ uposathaṁ saṅghakammāni ca karissāmīti attho.",
  "atk-s0503a5:157_5": "Devadatto saṅghaṁ bhindissatīti bhedakarānaṁ sabbesaṁ devadattena sajjitattā ekaṁseneva devadatto ajja saṅghaṁ bhindissati dvidhā karissati.",
  "atk-s0503a5:157_6": "‘‘Adhammaṁ dhammo’’tiādīsu hi aṭṭhārasasu bhedakaravatthūsu yaṁkiñci ekampi vatthuṁ dīpetvā tena tena kāraṇena ‘‘imaṁ gaṇhatha, imaṁ rocethā’’ti saññāpetvā salākaṁ gāhetvā visuṁ saṅghakamme kate saṅgho bhinno hoti. Vuttañhetaṁ –",
  "atk-s0503a5:158_0": "‘‘Pañcahi, upāli, ākārehi saṅgho bhijjati kammena uddesena voharanto anussāvanena salākaggāhenā’’ti (pari. 458).",
  "atk-s0503a5:159_0": "Tattha kammenāti apalokanakammādīsu catūsu kammesu aññatarena kammena.",
  "atk-s0503a5:159_1": "Uddesenāti pañcasu pātimokkhuddesesu aññatarena uddesena.",
  "atk-s0503a5:159_2": "Voharantoti tāhi tāhi uppattīhi ‘‘adhammaṁ dhammo’’tiādīni (a. ni. 10.37; cūḷava.",
  "atk-s0503a5:159_3": "352) aṭṭhārasabhedakaravatthūni dīpento.",
  "atk-s0503a5:159_4": "Anussāvanenāti ‘‘nanu tumhe jānātha mayhaṁ uccākulā pabbajitabhāvaṁ bahussutabhāvañca, mādiso nāma uddhammaṁ ubbinayaṁ gāheyyāti kiṁ tumhākaṁ cittampi uppādetuṁ yuttaṁ, kimahaṁ apāyato na bhāyāmī’’tiādinā nayena kaṇṇamūle vacībhedaṁ katvā anussāvanena.",
  "atk-s0503a5:159_5": "Salākaggāhenāti evaṁ anussāvetvā tesaṁ cittaṁ upatthambhetvā anāvattidhamme katvā ‘‘gaṇhatha imaṁ salāka’’nti salākaggāhena.",
  "atk-s0503a5:160_0": "Ettha ca kammameva uddeso vā pamāṇaṁ, vohārānussāvanasalākaggāhā pana pubbabhāgā.",
  "atk-s0503a5:160_1": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya gāhitāyapi abhinnova hoti saṅgho.",
  "atk-s0503a5:160_2": "Yadā panevaṁ cattāro vā atirekā vā salākaṁ gāhetvā āveṇikaṁ uddesaṁ vā kammaṁ vā karonti, tadā saṅgho bhinno nāma hoti.",
  "atk-s0503a5:160_3": "Devadatto ca sabbaṁ saṅghabhedassa pubbabhāgaṁ nipphādetvā ‘‘ekaṁseneva ajja āveṇikaṁ uposathaṁ saṅghakammañca karissāmī’’ti cintetvā ‘‘ajjatagge’’tiādivacanaṁ avoca.",
  "atk-s0503a5:160_4": "Tenāha – ‘‘ajja, bhante, devadatto saṅghaṁ bhindissatī’’ti.",
  "atk-s0503a5:160_5": "Yato avocumhā ‘‘bhedakarānaṁ sabbesaṁ devadattena sajjitattā’’ti.",
  "atk-s0503a5:161_0": "Etamatthaṁ viditvāti etaṁ avīcimahānirayuppattisaṁvattaniyaṁ kappaṭṭhiyaṁ atekicchaṁ devadattena nibbattiyamānaṁ saṅghabhedakammaṁ sabbākārato viditvā .",
  "atk-s0503a5:161_1": "Imaṁ udānanti kusalākusalesu yathākkamaṁ sappurisāsappurisasabhāgavisabhāgapaṭipattivasena pana sukusalāti idamatthavibhāvanaṁ imaṁ udānaṁ udānesi.",
  "atk-s0503a5:162_0": "Tattha sukaraṁ sādhunā sādhūti attano paresañca hitaṁ sādhetīti sādhu, sammāpaṭipanno.",
  "atk-s0503a5:162_1": "Tena sādhunā sāriputtādinā sāvakena paccekabuddhena sammāsambuddhena aññena vā lokiyasādhunā sādhu sundaraṁ bhaddakaṁ attano paresañca hitasukhāvahaṁ sukaraṁ sukhena kātuṁ sakkā.",
  "atk-s0503a5:162_2": "Sādhu pāpena dukkaranti tadeva pana vuttalakkhaṇaṁ sādhu pāpena devadattādinā pāpapuggalena dukkaraṁ kātuṁ na sakkā, na so taṁ kātuṁ sakkotīti attho.",
  "atk-s0503a5:162_3": "Pāpaṁ pāpena sukaranti pāpaṁ asundaraṁ attano paresañca anatthāvahaṁ pāpena yathāvuttapāpapuggalena sukaraṁ sukhena kātuṁ sakkuṇeyya.",
  "atk-s0503a5:162_4": "Pāpamariyehi dukkaranti ariyehi pana buddhādīhi taṁ taṁ pāpaṁ dukkaraṁ durabhisambhavaṁ.",
  "atk-s0503a5:162_5": "Setughātoyeva hi tesanti satthā dīpeti.",
  "atk-s0503a5:163_0": "Aṭṭhamasuttavaṇṇanā niṭṭhitā.",
  "atk-s0503a5:164_0": "9. Sadhāyamānasuttavaṇṇanā",
  "atk-s0503a5:165_0": "49. Navame māṇavakāti taruṇā.",
  "atk-s0503a5:165_1": "Paṭhame yobbane ṭhitā brāhmaṇakumārakā idhādhippetā.",
  "atk-s0503a5:166_0": "Sadhāyamānarūpāti uppaṇḍanajātikaṁ vacanaṁ sandhāya vuttaṁ.",
  "atk-s0503a5:166_1": "Aññesaṁ uppaṇḍentā sadhanti, tadatthavacanasīlāti attho.",
  "atk-s0503a5:166_2": "Tassāyaṁ vacanattho – sadhanaṁ sadho, taṁ ācikkhantīti sadhayamānāti vattabbe dīghaṁ katvā ‘‘sadhāyamānā’’ti vuttaṁ.",
  "atk-s0503a5:166_3": "Atha vā visesato sasedhe viya attānaṁ āvadantīti sadhāyamānā.",
  "atk-s0503a5:166_4": "Te evaṁ sabhāvatāya ‘‘sadhāyamānarūpā’’ti vuttaṁ.",
  "atk-s0503a5:166_5": "‘‘Saddāyamānarūpā’’tipi pāṭho, uccāsaddamahāsaddaṁ karontāti attho.",
  "atk-s0503a5:166_6": "Bhagavato avidūre atikkamantīti bhagavato savanavisaye taṁ taṁ mukhāruḷhaṁ vadantā atiyanti.",
  "atk-s0503a5:167_0": "Etamatthaṁviditvāti etaṁ tesaṁ vācāya asaññatabhāvaṁ jānitvā tadatthadīpakaṁ dhammasaṁvegavasena imaṁ udānaṁ udānesi.",
  "atk-s0503a5:168_0": "Tattha parimuṭṭhāti dandhā muṭṭhassatino.",
  "atk-s0503a5:168_1": "Paṇḍitābhāsāti paṇḍitapatirūpakā ‘‘ke aññe jānanti, mayamevettha jānāmā’’ti tasmiṁ tasmiṁ atthe attānameva jānantaṁ katvā samudācaraṇato.",
  "atk-s0503a5:168_2": "Vācāgocarabhāṇinoti yesaṁ vācā eva gocaro visayo, te vācāgocarabhāṇino, vācāvatthumattasseva bhāṇino atthassa apariññātattā.",
  "atk-s0503a5:168_3": "Atha vā vācāya agocaraṁ ariyānaṁ kathāya avisayaṁ musāvādaṁ bhaṇantīti vācāgocarabhāṇino.",
  "atk-s0503a5:168_4": "Atha vā ‘‘gocarabhāṇino’’ti ettha ākārassa rassabhāvo kato.",
  "atk-s0503a5:168_5": "Vācāgocarā, na satipaṭṭhānādigocarā bhāṇinova. Kathaṁ bhāṇino?",
  "atk-s0503a5:168_6": "Yāvicchanti mukhāyāmaṁ attano yāva mukhāyāmaṁ yāva mukhappasāraṇaṁ icchanti, tāva pasāretvā bhāṇino, paresu gāravena, attano avisayatāya ca mukhasaṅkocaṁ na karontīti attho.",
  "atk-s0503a5:168_7": "Atha vā vācāgocarā eva hutvā bhāṇino, sayaṁ ajānitvā parapattikā eva hutvā vattāroti attho.",
  "atk-s0503a5:168_8": "Tato eva yāvicchanti mukhāyāmaṁ yena vacanena sāvetabbā, taṁ acintetvā yāvadeva attano mukhappasāraṇamattaṁ icchantīti attho.",
  "atk-s0503a5:168_9": "Yena nītā na taṁ vidūti yena muṭṭhassaccādinā nillajjabhāvaṁ paṇḍitamānībhāvañca nītā ‘‘mayamevaṁ bhaṇāmā’’ti, taṁ tathā attano bhaṇantassa kāraṇaṁ na vidū, aviddasuno asūrā na jānantīti attho.",
  "atk-s0503a5:169_0": "Navamasuttavaṇṇanā niṭṭhitā.",
  "atk-s0503a5:170_0": "10. Cūḷapanthakasuttavaṇṇanā",
  "atk-s0503a5:171_0": "50.",
  "atk-s0503a5:171_1": "Dasame cūḷapanthakoti mahāpanthakattherassa kaniṭṭhabhātikattā panthe jātattā ca daharakāle laddhavohārena aparabhāgepi ayamāyasmā ‘‘cūḷapanthako’’tveva paññāyittha.",
  "atk-s0503a5:171_2": "Guṇavisesehi pana chaḷabhiñño pabhinnapaṭisambhido ‘‘etadaggaṁ, bhikkhave, mama sāvakānaṁ bhikkhūnaṁ manomayaṁ kāyaṁ abhinimminantānaṁ yadidaṁ cūḷapanthako, cetovivaṭṭakusalānaṁ yadidaṁ cūḷapanthako’’ti dvīsu (a. ni.",
  "atk-s0503a5:171_3": "1.199) ṭhānesu bhagavatā etadagge ṭhapito asītiyā mahāsāvakesu abbhantaro.",
  "atk-s0503a5:172_0": "So ekadivasaṁ pacchābhattaṁ piṇḍapātappaṭikkanto attano divāṭṭhāne divāvihāraṁ nisinno samāpattīhi divasabhāgaṁ vītināmetvā sāyanhasamayaṁ upāsakesu dhammassavanatthaṁ anāgatesu eva vihāramajjhaṁ pavisitvā bhagavati gandhakuṭiyaṁ nisinne ‘‘akālo tāva bhagavato upaṭṭhānaṁ upasaṅkamitu’’nti gandhakuṭipamukhe ekamantaṁ nisīdi pallaṅkaṁ ābhujitvā.",
  "atk-s0503a5:172_1": "Tena vuttaṁ – ‘‘tena kho pana samayena āyasmā cūḷapanthako bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā’’ti.",
  "atk-s0503a5:172_2": "So hi tadā kālaparicchedaṁ katvā samāpattiṁ samāpajjitvā nisīdi.",
  "atk-s0503a5:173_0": "Etamatthaṁ viditvāti etaṁ āyasmato cūḷapanthakassa kāyacittānaṁ sammāpaṇihitabhāvasaṅkhātaṁ atthaṁ jānitvā.",
  "atk-s0503a5:173_1": "Imaṁ udānanti aññopi yo passaddhakāyo sabbiriyāpathesu upaṭṭhitassati samāhito, tassa bhikkhuno anupādā parinibbānapariyosānassa visesādhigamassa tattha pātubhāvavibhāvanaṁ imaṁ udānaṁ udānesi.",
  "atk-s0503a5:174_0": "Tattha ṭhitena kāyenāti kāyadvārikassa asaṁvarassa pahānena akaraṇena sammā ṭhapitena copanakāyena, tathā cakkhādīnaṁ indriyānaṁ nibbisevanabhāvakaraṇena suṭṭhu ṭhapitena pañcadvārikakāyena, saṁyatahatthapādatāya hatthakukkuccādīnaṁ abhāvato apariphandanena ṭhitena karajakāyena cāti saṅkhepato sabbenapi kāyena nibbikāratāsaṅkhātena niccalabhāvena ṭhitena.",
  "atk-s0503a5:174_1": "Etenassa sīlapārisuddhi dassitā.",
  "atk-s0503a5:174_2": "Itthambhūtalakkhaṇe ca idaṁ karaṇavacanaṁ.",
  "atk-s0503a5:174_3": "Ṭhitena cetasāti cittassa ṭhitiparidīpanena samādhisampadaṁ dasseti.",
  "atk-s0503a5:174_4": "Samādhi hi cittassa ‘ṭhitī’ti vuccati.",
  "atk-s0503a5:174_5": "Tasmā samathavasena vipassanāvaseneva vā ekaggatāya sati cittaṁ ārammaṇe ekodibhāvūpagamanena ṭhitaṁ nāma hoti, na aññathā.",
  "atk-s0503a5:174_6": "Idañca yathāvuttakāyacittānaṁ ṭhapanaṁ samādahanaṁ sabbasmiṁ kāle sabbesu ca iriyāpathesu icchitabbanti dassento āha – ‘‘tiṭṭhaṁ nisinno uda vā sayāno’’ti . Tattha vā-saddo aniyamattho.",
  "atk-s0503a5:174_7": "Tena tiṭṭhanto vā nisinno vā sayāno vā tadaññiriyāpatho vāti ayamattho dīpito hotīti caṅkamanassāpi idha saṅgaho veditabbo.",
  "atk-s0503a5:175_0": "Etaṁsatiṁ bhikkhu adhiṭṭhahānoti yāya pageva parisuddhasamācāro kāyacittaduṭṭhullabhāvūpasamanena kāyaṁ cittañca asāraddhaṁ katvā paṭiladdhāya anavajjasukhādhiṭṭhāya kāyacittapassaddhivasena cittaṁ lahuṁ muduṁ kammaññañca katvā sammā ṭhapento samādahanto kammaṭṭhānaṁ paribrūheti matthakañca pāpeti, taṁ eva kammaṭṭhānānuyogassa ādimajjhapariyosānesu bahūpakāraṁ satiṁ bhikkhu adhiṭṭhahāno sīlavisodhanaṁ ādiṁ katvā yāva visesādhigamā tattha tattha adhiṭṭhahantoti attho.",
  "atk-s0503a5:175_1": "Labhetha pubbāpariyaṁ visesanti so evaṁ satiārakkhena cetasā kammaṭṭhānaṁ uparūpari vaḍḍhento brūhento phātiṁ karonto pubbāpariyaṁ pubbāpariyavantaṁ pubbāparabhāgena pavattaṁ uḷāruḷāratarādibhedavisesaṁ labheyya.",
  "atk-s0503a5:176_0": "Tattha duvidho pubbāpariyaviseso samathavasena vipassanāvasena cāti.",
  "atk-s0503a5:176_1": "Tesu samathavasena tāva nimittuppattito paṭṭhāya yāva nevasaññānāsaññāyatanavasībhāvo, tāva pavatto bhāvanāviseso pubbāpariyaviseso.",
  "atk-s0503a5:176_2": "Vipassanāvasena pana rūpamukhena abhinivisantassa rūpadhammapariggahato, itarassa nāmadhammapariggahato paṭṭhāya yāva arahattādhigamo, tāva pavatto bhāvanāviseso pubbāpariyaviseso. Ayameva ca idhādhippeto.",
  "atk-s0503a5:177_0": "Laddhāna pubbāpariyaṁ visesanti pubbāpariyavisesaṁ ukkaṁsapāramippattaṁ arahattaṁ labhitvā.",
  "atk-s0503a5:177_1": "Adassanaṁ maccurājassa gaccheti jīvitupacchedavasena sabbesaṁ sattānaṁ abhibhavanato maccurājasaṅkhātassa maraṇassa visayabhūtaṁ bhavattayaṁ samatikkantattā adassanaṁ agocaraṁ gaccheyya.",
  "atk-s0503a5:177_2": "Imasmiṁ vagge yaṁ avuttaṁ, taṁ heṭṭhā vuttanayamevāti.",
  "atk-s0503a5:178_0": "Dasamasuttavaṇṇanā niṭṭhitā.",
  "atk-s0503a5:179_0": "Niṭṭhitā ca mahāvaggavaṇṇanā."
}