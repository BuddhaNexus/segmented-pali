{
  "pli-tv-bi-vb-pc16:0.1_0": "Theravāda Vinaya",
  "pli-tv-bi-vb-pc16:0.2_0": "Bhikkhunivibhaṅga",
  "pli-tv-bi-vb-pc16:0.3_0": "Pācittiyakaṇḍa",
  "pli-tv-bi-vb-pc16:0.4_0": "Rattandhakāravagga",
  "pli-tv-bi-vb-pc16:0.5_0": "16. Anāpucchāabhinisīdanasikkhāpada",
  "pli-tv-bi-vb-pc16:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc16:1.2_0": "Tena kho pana samayena thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdatipi abhinipajjatipi.",
  "pli-tv-bi-vb-pc16:1.3_0": "Manussā thullanandaṁ bhikkhuniṁ hirīyamānā āsane neva abhinisīdanti na abhinipajjanti.",
  "pli-tv-bi-vb-pc16:1.4_0": "Manussā ujjhāyanti khiyyanti vipācenti—",
  "pli-tv-bi-vb-pc16:1.5_0": "“kathañhi nāma ayyā thullanandā pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipī”ti.",
  "pli-tv-bi-vb-pc16:1.6_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc16:1.7_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc16:1.8_0": "“kathañhi nāma ayyā thullanandā pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipī”ti …pe…",
  "pli-tv-bi-vb-pc16:1.9_0": "“saccaṁ kira, bhikkhave, thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdatipi abhinipajjatipī”ti?",
  "pli-tv-bi-vb-pc16:1.10_0": "“Saccaṁ, bhagavā”ti.",
  "pli-tv-bi-vb-pc16:1.11_0": "Vigarahi buddho bhagavā …pe…",
  "pli-tv-bi-vb-pc16:1.12_0": "kathañhi nāma, bhikkhave, thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipi.",
  "pli-tv-bi-vb-pc16:1.13_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc16:1.14_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc16:1.15.1_0": "“Yā pana bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdeyya vā abhinipajjeyya vā, pācittiyan”ti.",
  "pli-tv-bi-vb-pc16:2.1.1_0": "Yā panāti",
  "pli-tv-bi-vb-pc16:2.1.2_0": "yā yādisā …pe…",
  "pli-tv-bi-vb-pc16:2.1.3_0": "bhikkhunīti",
  "pli-tv-bi-vb-pc16:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc16:2.1.5_0": "Pacchābhattaṁ nāma",
  "pli-tv-bi-vb-pc16:2.1.6_0": "majjhanhike vītivatte yāva atthaṅgate sūriye.",
  "pli-tv-bi-vb-pc16:2.1.7_0": "Kulaṁ nāma",
  "pli-tv-bi-vb-pc16:2.1.8_0": "cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bi-vb-pc16:2.1.9_0": "Upasaṅkamitvāti",
  "pli-tv-bi-vb-pc16:2.1.10_0": "tattha gantvā.",
  "pli-tv-bi-vb-pc16:2.1.11_0": "Sāmike anāpucchāti",
  "pli-tv-bi-vb-pc16:2.1.12_0": "yo tasmiṁ kule manusso sāmiko dātuṁ, taṁ anāpucchā.",
  "pli-tv-bi-vb-pc16:2.1.13_0": "Āsanaṁ nāma",
  "pli-tv-bi-vb-pc16:2.1.14_0": "pallaṅkassa okāso vuccati.",
  "pli-tv-bi-vb-pc16:2.1.15_0": "Abhinisīdeyyāti",
  "pli-tv-bi-vb-pc16:2.1.16_0": "tasmiṁ abhinisīdati, āpatti pācittiyassa.",
  "pli-tv-bi-vb-pc16:2.1.17_0": "Abhinipajjeyyāti",
  "pli-tv-bi-vb-pc16:2.1.18_0": "tasmiṁ abhinipajjati, āpatti pācittiyassa.",
  "pli-tv-bi-vb-pc16:2.2.1_0": "Anāpucchite anāpucchitasaññā āsane abhinisīdati vā abhinipajjati vā, āpatti pācittiyassa.",
  "pli-tv-bi-vb-pc16:2.2.2_0": "Anāpucchite vematikā āsane abhinisīdati vā abhinipajjati vā, āpatti pācittiyassa.",
  "pli-tv-bi-vb-pc16:2.2.3_0": "Anāpucchite āpucchitasaññā āsane abhinisīdati vā abhinipajjati vā, āpatti pācittiyassa.",
  "pli-tv-bi-vb-pc16:2.2.4_0": "Pallaṅkassa anokāse āpatti dukkaṭassa.",
  "pli-tv-bi-vb-pc16:2.2.5_0": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc16:2.2.6_0": "Āpucchite vematikā, āpatti dukkaṭassa.",
  "pli-tv-bi-vb-pc16:2.2.7_0": "Āpucchite āpucchitasaññā, anāpatti.",
  "pli-tv-bi-vb-pc16:2.3.1_0": "Anāpatti—",
  "pli-tv-bi-vb-pc16:2.3.2_0": "āpucchā āsane abhinisīdati vā abhinipajjati vā,",
  "pli-tv-bi-vb-pc16:2.3.3_0": "dhuvapaññatte,",
  "pli-tv-bi-vb-pc16:2.3.4_0": "gilānāya,",
  "pli-tv-bi-vb-pc16:2.3.5_0": "āpadāsu,",
  "pli-tv-bi-vb-pc16:2.3.6_0": "ummattikāya,",
  "pli-tv-bi-vb-pc16:2.3.7_0": "ādikammikāyāti.",
  "pli-tv-bi-vb-pc16:2.3.8_0": "Chaṭṭhasikkhāpadaṁ niṭṭhitaṁ."
}