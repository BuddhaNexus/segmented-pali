{
  "atk-s0402a5:0_0": "(6) 1. Puggalavaggavaṇṇanā",
  "atk-s0402a5:1_0": "53.",
  "atk-s0402a5:1_1": "Dutiyapaṇṇāsakassa paṭhame cakkavattinā saddhiṁ gahitattā ‘‘lokānukampāyā’’ti na vuttaṁ.",
  "atk-s0402a5:1_2": "Ettha ca cakkavattino uppattiyā dve sampattiyo labhanti, buddhānaṁ uppattiyā tissopi.",
  "atk-s0402a5:2_0": "54.",
  "atk-s0402a5:2_1": "Dutiye acchariyamanussāti āciṇṇamanussā abbhutamanussā.",
  "atk-s0402a5:3_0": "55.",
  "atk-s0402a5:3_1": "Tatiye bahuno janassa anutappā hotīti mahājanassa anutāpakārī hoti.",
  "atk-s0402a5:3_2": "Tattha cakkavattino kālakiriyā ekacakkavāḷe devamanussānaṁ anutāpaṁ karoti, tathāgatassa kālakiriyā dasasu cakkavāḷasahassesu.",
  "atk-s0402a5:4_0": "56.",
  "atk-s0402a5:4_1": "Catutthe thūpārahāti thūpassa yuttā anucchavikā.",
  "atk-s0402a5:4_2": "Cakkavattino hi cetiyaṁ paṭijaggitvā dve sampattiyo labhanti, buddhānaṁ cetiyaṁ paṭijaggitvā tissopi.",
  "atk-s0402a5:5_0": "57.",
  "atk-s0402a5:5_1": "Pañcame buddhāti attano ānubhāvena cattāri saccāni buddhā.",
  "atk-s0402a5:6_0": "58.",
  "atk-s0402a5:6_1": "Chaṭṭhe phalantiyāti saddaṁ karontiyā. Na santasantīti na bhāyanti.",
  "atk-s0402a5:6_2": "Tattha khīṇāsavo attano sakkāyadiṭṭhiyā pahīnattā na bhāyati, hatthājānīyo sakkāyadiṭṭhiyā balavattāti. Sattamaṭṭhamesupi eseva nayo.",
  "atk-s0402a5:7_0": "61. Navame kiṁpurisāti kinnarā.",
  "atk-s0402a5:7_1": "Mānusiṁ vācaṁ na bhāsantīti manussakathaṁ na kathenti.",
  "atk-s0402a5:7_2": "Dhammāsokassa kira ekaṁ kinnaraṁ ānetvā dassesuṁ. So ‘‘kathāpetha na’’nti āha. Kinnaro kathetuṁ na icchati.",
  "atk-s0402a5:7_3": "Eko puriso ‘‘ahametaṁ kathāpessāmī’’ti heṭṭhāpāsādaṁ otāretvā dve khāṇuke koṭṭetvā ukkhaliṁ āropesi. Sā ubhatopassehi patati.",
  "atk-s0402a5:7_4": "Taṁ disvā kinnaro ‘‘kiṁ aññaṁ ekaṁ khāṇukaṁ koṭṭetuṁ na vaṭṭatī’’ti ettakameva āha.",
  "atk-s0402a5:7_5": "Puna aparabhāge dve kinnare ānetvā dassesuṁ. Rājā ‘‘kathāpetha ne’’ti āha. Te kathetuṁ na icchiṁsu.",
  "atk-s0402a5:7_6": "Eko puriso ‘‘ahamete kathāpessāmī’’ti te gahetvā antarāpaṇaṁ agamāsi.",
  "atk-s0402a5:7_7": "Tattheko ambapakkañca macche ca addasa, eko kabiṭṭhaphalañca ambilikāphalañca.",
  "atk-s0402a5:7_8": "Tattha purimo ‘‘mahāvisaṁ manussā khādanti, kathaṁ te kilāsino na hontī’’ti āha.",
  "atk-s0402a5:7_9": "Itaro ‘‘kathaṁ ime etaṁ nissāya kuṭṭhino na hontī’’ti āha.",
  "atk-s0402a5:7_10": "Evaṁ mānusiṁ vācaṁ kathetuṁ sakkontāpi dve atthe sampassamānā na kathentīti.",
  "atk-s0402a5:8_0": "62. Dasame appaṭivānoti anukaṇṭhito apaccosakkito.",
  "atk-s0402a5:9_0": "63.",
  "atk-s0402a5:9_1": "Ekādasame asantasannivāsanti asappurisānaṁ sannivāsaṁ.",
  "atk-s0402a5:9_2": "Na vadeyyāti ovādena vā anusāsaniyā vā na vadeyya, mā vadatūti attho.",
  "atk-s0402a5:9_3": "Therampāhaṁ na vadeyyanti ahampi theraṁ bhikkhuṁ ovādānusāsanivasena na vadeyyaṁ.",
  "atk-s0402a5:9_4": "Ahitānukampīti ahitaṁ icchamāno.",
  "atk-s0402a5:9_5": "No hitānukampīti hitaṁ anicchamāno.",
  "atk-s0402a5:9_6": "Noti naṁ vadeyyanti ‘‘ahaṁ tava vacanaṁ na karissa’’nti naṁ vadeyyaṁ.",
  "atk-s0402a5:9_7": "Viheṭheyyanti vacanassa akaraṇena viheṭheyyaṁ.",
  "atk-s0402a5:9_8": "Passampissanappaṭikareyyanti passantopi jānantopi ahaṁ tassa vacanaṁ na kareyyaṁ.",
  "atk-s0402a5:9_9": "Iminā upāyena sabbattha attho veditabbo.",
  "atk-s0402a5:9_10": "Sukkapakkhe pana sādhūti naṁ vadeyyanti ‘‘sādhu bhaddakaṁ sukathitaṁ tayā’’ti tassa kathaṁ abhinandanto naṁ vadeyyanti attho.",
  "atk-s0402a5:10_0": "64.",
  "atk-s0402a5:10_1": "Dvādasame ubhato vacīsaṁsāroti dvīsupi pakkhesu aññamaññaṁ akkosanapaccakkosanavasena saṁsaramānā vācā vacīsaṁsāro.",
  "atk-s0402a5:10_2": "Diṭṭhipaḷāsoti diṭṭhiṁ nissāya uppajjanako yugaggāhalakkhaṇo paḷāso diṭṭhipaḷāso nāma. Cetaso āghātoti kopo.",
  "atk-s0402a5:10_3": "So hi cittaṁ āghātento uppajjati.",
  "atk-s0402a5:10_4": "Appaccayoti atuṭṭhākāro, domanassanti attho. Anabhiraddhīti kopoyeva.",
  "atk-s0402a5:10_5": "So hi anabhirādhanavasena anabhiraddhīti vuccati.",
  "atk-s0402a5:10_6": "Ajjhattaṁ avūpasantaṁ hotīti sabbampetaṁ niyakajjhattasaṅkhāte attano citte ca saddhivihārikaantevāsikasaṅkhātāya attano parisāya ca avūpasantaṁ hoti. Tasmetanti tasmiṁ etaṁ.",
  "atk-s0402a5:10_7": "Sesaṁ vuttanayeneva veditabbanti.",
  "atk-s0402a5:11_0": "Puggalavaggo paṭhamo."
}