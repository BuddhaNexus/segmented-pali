{
  "ud6.9:0.1_0": "Udāna 6.9",
  "ud6.9:0.2_0": "Upātidhāvantisutta",
  "ud6.9:1.1_0": "Evaṁ me sutaṁ—",
  "ud6.9:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.9:1.3_0": "Tena kho pana samayena bhagavā rattandhakāratimisāyaṁ abbhokāse nisinno hoti telappadīpesu jhāyamānesu.",
  "ud6.9:2.1_0": "Tena kho pana samayena sambahulā adhipātakā tesu telappadīpesu āpātaparipātaṁ anayaṁ āpajjanti, byasanaṁ āpajjanti, anayabyasanaṁ āpajjanti.",
  "ud6.9:2.2_0": "Addasā kho bhagavā te sambahule adhipātake tesu telappadīpesu āpātaparipātaṁ anayaṁ āpajjante, byasanaṁ āpajjante, anayabyasanaṁ āpajjante.",
  "ud6.9:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.9:4.1_0": "“Upātidhāvanti na sāramenti,",
  "ud6.9:4.2_0": "Navaṁ navaṁ bandhanaṁ brūhayanti;",
  "ud6.9:4.3_0": "Patanti pajjotamivādhipātakā,",
  "ud6.9:4.4_0": "Diṭṭhe sute itiheke niviṭṭhā”ti.",
  "ud6.9:4.5_0": "Navamaṁ."
}