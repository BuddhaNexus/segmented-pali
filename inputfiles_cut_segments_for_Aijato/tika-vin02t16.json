{
  "tika-vin02t16:0_0": "8. Cīvarakkhandhakaṁ",
  "tika-vin02t16:1_0": "Jīvakavatthukathāvaṇṇanā",
  "tika-vin02t16:2_0": "329-330.",
  "tika-vin02t16:2_1": "Cīvarakkhandhake kammavipākanti kammajarogaṁ.",
  "tika-vin02t16:2_2": "Saṁyamassāti ānisaṁsassa, upayogatthe cetaṁ sāmivacanaṁ.",
  "tika-vin02t16:3_0": "Pajjotarājavatthukathādivaṇṇanā",
  "tika-vin02t16:4_0": "334-336.Vicchikassa jātoti tassa kira mātuyā utusamaye sayanagatāya vicchiko nābhippadesaṁ āruḷho, sā tassa samphassena gabbhaṁ gaṇhi.",
  "tika-vin02t16:4_1": "Taṁ sandhāya vuttaṁ ‘‘vicchikassa jāto’’ti.",
  "tika-vin02t16:4_2": "Ussannadosoti sañcitapittādidoso.",
  "tika-vin02t16:5_0": "Varayācanakathāvaṇṇanā",
  "tika-vin02t16:6_0": "337.Itarītarenāti itarena itarena.",
  "tika-vin02t16:6_1": "Itara-saddo pana aniyamavacano dvikkhattuṁ vuccamāno yaṁkiñci-saddehi samānattho hotīti vuttaṁ ‘‘appagghenapi mahagghenapi yena kenacī’’ti.",
  "tika-vin02t16:6_2": "Mahāpiṭṭhiyakojavanti hatthipiṭṭhīsu attharitabbatāya mahāpiṭṭhiyanti laddhasamaññaṁ caturaṅgulapupphaṁ kojavaṁ.",
  "tika-vin02t16:7_0": "Kambalānujānanādikathāvaṇṇanā",
  "tika-vin02t16:8_0": "340.Upacāreti susānassa āsanne padese.",
  "tika-vin02t16:8_1": "Chaḍḍetvā gatāti kiñci avatvāyeva chaḍḍetvā gatā.",
  "tika-vin02t16:8_2": "So eva sāmīti akatāya katikāya yena gahitaṁ, sova sāmī.",
  "tika-vin02t16:9_0": "Cīvarapaṭiggāhakasammutiādikathāvaṇṇanā",
  "tika-vin02t16:10_0": "342-343.Dhuravihāraṭṭhāneti vihāradvārassa sammukhaṭṭhāne.",
  "tika-vin02t16:10_1": "Vihāramajjheyeva sammannitabbanti sabbesaṁ jānanatthāya vihāramajjheyeva nisinnehi sammannitabbaṁ. Tulābhūtoti tulāsadiso.",
  "tika-vin02t16:10_2": "Vaṇṇāvaṇṇaṁ katvāti sabbakoṭṭhāse agghato samake katvā.",
  "tika-vin02t16:10_3": "Tenevāha ‘‘same paṭivīse ṭhapetvā’’ti.",
  "tika-vin02t16:10_4": "Idanti sāmaṇerānaṁ upaḍḍhapaṭivīsassa dānaṁ.",
  "tika-vin02t16:10_5": "Phātikammanti sammuñjanībandhanādihatthakammaṁ .",
  "tika-vin02t16:10_6": "Ukkuṭṭhiṁ karontīti mahāsaddaṁ karonti.",
  "tika-vin02t16:10_7": "Samapaṭivīso dātabboti karissāmāti yācantānaṁ paṭiññāmattenapi samakoṭṭhāso dātabbo.",
  "tika-vin02t16:11_0": "Cīvararajanakathāvaṇṇanā",
  "tika-vin02t16:12_0": "344.Rajanakumbhiyā majjhe ṭhapetvāti antorajanakumbhiyā majjhe ṭhapetvā evaṁ vaṭṭādhārake antorajanakumbhiyā pakkhitte majjhe udakaṁ tiṭṭhati, vaṭṭādhārakato bahi samantā antokumbhiyaṁ rajanacchalli.",
  "tika-vin02t16:12_1": "Rajanaṁ pakkhipitunti rajanacchalliṁ pakkhipituṁ.",
  "tika-vin02t16:13_0": "Ticīvarānujānanakathāvaṇṇanā",
  "tika-vin02t16:14_0": "346.Uddhaste aruṇeti uggate aruṇasīse. Nandimukhiyāti tuṭṭhamukhiyā.",
  "tika-vin02t16:15_0": "Atirekacīvarādikathāvaṇṇanā",
  "tika-vin02t16:16_0": "348.Acchupeyyanti patiṭṭhapeyyaṁ.",
  "tika-vin02t16:16_1": "Hatavatthakānanti kālātītavatthānaṁ.",
  "tika-vin02t16:16_2": "Uddharitvā allīyāpanakhaṇḍanti dubbalaṭṭhānaṁ apanetvā allīyāpanavatthakhaṇḍaṁ.",
  "tika-vin02t16:17_0": "Visākhāvatthukathāvaṇṇanā",
  "tika-vin02t16:18_0": "349-351.",
  "tika-vin02t16:18_1": "Visākhāvatthumhi kallakāyāti akilantakāyā pītisomanassehi phuṭasarīrā. Gatīti ñāṇagati ñāṇādhigamo.",
  "tika-vin02t16:18_2": "Abhisamparāyoti ñāṇābhisamparāyo ñāṇasahito peccabhāvo.",
  "tika-vin02t16:19_0": "Taṁbhagavā byākarissatīti ‘‘so bhikkhu sotāpanno sakadāgāmī’’tiādinā tassa taṁ ñāṇagatiṁ, tato paraṁ ‘‘niyato sambodhiparāyaṇo sakideva imaṁ lokaṁ āgantvā dukkhassantaṁ karissatī’’tiādinā (saṁ. ni.",
  "tika-vin02t16:19_1": "5.1004) ñāṇābhisamparāyañca āvi karissati.",
  "tika-vin02t16:19_2": "Sovaggikanti saggasaṁvattanikaṁ.",
  "tika-vin02t16:19_3": "Sokaṁ nudati vinodetīti sokanudaṁ.",
  "tika-vin02t16:20_0": "Nisīdanādianujānanakathāvaṇṇanā",
  "tika-vin02t16:21_0": "353.Dukkhaṁsupatīti nānāvidhasupinaṁ passanto dukkhaṁ supati.",
  "tika-vin02t16:21_1": "Dukkhaṁ paṭibujjhatīti paṭibujjhantopi uttasitvā salomahaṁso dukkhaṁ paṭibujjhati.",
  "tika-vin02t16:22_0": "Pacchimavikappanupagacīvarādikathāvaṇṇanā",
  "tika-vin02t16:23_0": "359-362.Aṭṭhapadakacchannena pattamukhaṁ sibbitunti aṭṭhapadaphalakākārena pattamukhe tattha tattha gabbhaṁ dassetvā sibbituṁ.",
  "tika-vin02t16:23_1": "Aggaḷaguttiyeva pamāṇanti imehi catūhi nikkhepakāraṇehi ṭhapentenapi aggaḷaguttivihāreyeva ṭhapetuṁ vaṭṭatīti adhippāyo.",
  "tika-vin02t16:24_0": "Saṅghikacīvaruppādakathāvaṇṇanā",
  "tika-vin02t16:25_0": "363.Pañca māseti accantasaṁyoge upayogavacanaṁ.",
  "tika-vin02t16:25_1": "Vaḍḍhiṁ payojetvā ṭhapitaupanikkhepatoti vassāvāsikatthāya veyyāvaccakarehi vaḍḍhiṁ payojetvā ṭhapitaupanikkhepato.",
  "tika-vin02t16:25_2": "Tatruppādatoti nāḷikeraārāmāditatruppādato.",
  "tika-vin02t16:25_3": "‘‘Vassāvāsikalābhavasena vā matakacīvaravasena vā tatruppādavasena vā aññena vā kenaci ākārena saṅghaṁ uddissa uppannacīvaraṁ, sabbaṁ tasseva atthatakathinassa pañca māse, anatthatakathinassa ekaṁ cīvaramāsaṁ pāpuṇātī’’ti avisesato vatvāpi puna vassāvāsikalābhavasena uppanne labbhamānavisesaṁ dassetuṁ ‘‘yaṁ pana ida’’ntiādi āraddhaṁ.",
  "tika-vin02t16:25_4": "Tattha idhāti abhilāpamattametaṁ.",
  "tika-vin02t16:25_5": "‘‘Vassaṁvutthasaṅghassa demā’’ti vuttepi soyeva nayo.",
  "tika-vin02t16:25_6": "Anatthatakathinassapi pañca māse pāpuṇātīti vassāvāsikalābhavasena uppannattā anatthatakathinassapi vutthavassassa pañca māse pāpuṇāti.",
  "tika-vin02t16:25_7": "Kenaci pana ‘‘idha-saddena niyamitattā’’ti kāraṇaṁ vuttaṁ, taṁ akāraṇaṁ.",
  "tika-vin02t16:25_8": "Tathā hi idha-saddena aniyametvāpi ‘‘vassaṁvutthasaṅghassa demā’’ti vā ‘‘vassāvāsikaṁ demā’’ti vā antohemante vassāvāsikalābhavasena dinnaṁ cīvaraṁ anatthatakathinassapi vutthavassassa pañca māse pāpuṇāti, teneva parato aṭṭhasu mātikāsu ‘‘vassaṁvutthasaṅghassa detī’’ti imassa mātikāpadassa vinicchaye (mahāva. aṭṭha.",
  "tika-vin02t16:25_9": "379) ‘‘cīvaramāsato paṭṭhāya yāva hemantassa pacchimo divaso, tāva vassāvāsikaṁ demāti vutte kathinaṁ atthataṁ vā hotu anatthataṁ vā, atītavassaṁvutthānameva pāpuṇātī’’ti vuttaṁ.",
  "tika-vin02t16:25_10": "Tato paranti pañcamāsato paraṁ, gimhānassa paṭhamadivasato paṭṭhāyāti attho.",
  "tika-vin02t16:26_0": "‘‘Kasmā?",
  "tika-vin02t16:26_1": "Piṭṭhisamaye uppannattā’’ti idaṁ ‘‘udāhu anāgatavasse’’ti imassānantaraṁ daṭṭhabbaṁ.",
  "tika-vin02t16:26_2": "Gimhānassa paṭhamadivasato paṭṭhāya uppannameva hi piṭṭhisamaye uppannattā ‘‘kiṁ atītavasse idaṁ vassāvāsika’’ntiādinā pucchitabbaṁ, teneva paratopi vakkhati ‘‘gimhānaṁ paṭhamadivasato paṭṭhāya vutte pana mātikā āropetabbā ‘atītavassāvāsassa pañca māsā atikkantā, anāgato cātumāsaccayena bhavissati, kataravassāvāsassa desī’ti.",
  "tika-vin02t16:26_3": "Sace ‘atītavassaṁvutthānaṁ dammī’ti vadati, taṁantovassaṁvutthānameva pāpuṇātī’’ti (mahāva. aṭṭha. 379).",
  "tika-vin02t16:26_4": "Potthakesu pana ‘‘anatthatakathinassapi pañca māse pāpuṇātī’’ti imassānantaraṁ ‘‘kasmā?",
  "tika-vin02t16:26_5": "Piṭṭhisamaye uppannattā’’ti idaṁ likhanti, taṁ na yujjati.",
  "tika-vin02t16:26_6": "Na hi piṭṭhisamaye uppannaṁ sandhāya ‘‘anatthatakathinassapi pañca māse pāpuṇātī’’ti vuttaṁ, na ca piṭṭhisamaye uppannaṁ vutthavassasseva pāpuṇāti, sammukhībhūtānaṁ sabbesaṁ pāpuṇāti, teneva parato vakkhati ‘‘asukavihāre vassaṁvutthasaṅghassāti vadati, tatra vassaṁvutthānameva yāva kathinassubbhārā pāpuṇāti.",
  "tika-vin02t16:26_7": "Sace pana gimhānaṁ paṭhamadivasato paṭṭhāya evaṁ vadati, tatra sammukhībhūtānaṁ sabbesaṁ pāpuṇāti. Kasmā?",
  "tika-vin02t16:26_8": "Piṭṭhisamaye uppannattā’’ti (mahāva. aṭṭha. 379).",
  "tika-vin02t16:27_0": "Ṭhitikā pana na tiṭṭhatīti ettha aṭṭhitāya ṭhitikāya puna aññasmiṁ cīvare uppanne sace eko bhikkhu āgacchati, majjhe chinditvā dvīhipi gahetabbaṁ.",
  "tika-vin02t16:27_1": "Ṭhitāya pana ṭhitikāya puna aññasmiṁ cīvare uppanne sace navakataro āgacchati, ṭhitikā heṭṭhā gacchati.",
  "tika-vin02t16:27_2": "Sace vuḍḍhataro āgacchati, ṭhitikā uddhamārohati.",
  "tika-vin02t16:27_3": "Atha añño natthi, puna attano pāpetvā gahetabbaṁ.",
  "tika-vin02t16:27_4": "Duggahitāni hontīti ettha saṅghikāneva hontīti adhippāyo.",
  "tika-vin02t16:27_5": "Gahitameva nāmāti ‘‘imassa idaṁ patta’’nti kiñcāpi na viditaṁ, te pana bhāgā atthato tesaṁ pattāyevāti adhippāyo.",
  "tika-vin02t16:27_6": "Itovāti therānaṁ dātabbatoyeva.",
  "tika-vin02t16:28_0": "Saṅghikacīvaruppādakathāvaṇṇanā niṭṭhitā.",
  "tika-vin02t16:29_0": "Upanandasakyaputtavatthukathāvaṇṇanā",
  "tika-vin02t16:30_0": "364.Sattāhavārenaaruṇameva uṭṭhāpetīti etaṁ vacanamattameva ekasmiṁ vihāre sattāhakiccābhāvato. Idanti ekādhippāyadānaṁ.",
  "tika-vin02t16:30_1": "Nānālābhehītiādīsu nānā visuṁ visuṁ lābho etesūti nānālābhā, dve vihārā, tehi nānālābhehi.",
  "tika-vin02t16:30_2": "Nānā visuṁ visuṁ pākārādīhi paricchinno upacāro etesanti nānūpacārā, tehi nānūpacārehi.",
  "tika-vin02t16:30_3": "Ekasīmavihārehīti ekūpacārasīmāyaṁ dvīhi vihārehi.",
  "tika-vin02t16:31_0": "Gilānavatthukathāvaṇṇanā",
  "tika-vin02t16:32_0": "365.Palipannoti nimuggo, makkhitoti attho. Uccāretvāti ukkhipitvā.",
  "tika-vin02t16:32_1": "Samānācariyakoti ettha sacepi ekassa ācariyassa eko antevāsiko hoti, eko saddhivihāriko, etepi aññamaññaṁ samānācariyakā evāti vadanti.",
  "tika-vin02t16:33_0": "366.Bhesajjaṁ yojetuṁ asamattho hotīti vejjena ‘‘idañcidañca bhesajjaṁ gahetvā iminā yojetvā dātabba’’nti vutte tathā kātuṁ asamatthoti attho.",
  "tika-vin02t16:33_1": "Nīhātunti nīharituṁ, chaḍḍetunti attho.",
  "tika-vin02t16:34_0": "Matasantakakathāvaṇṇanā",
  "tika-vin02t16:35_0": "367-369.Bhikkhussa kālakateti ettha kālakata-saddo bhāvasādhanoti āha ‘‘kālakiriyāyā’’ti.",
  "tika-vin02t16:35_1": "Tattha tattha saṅghassāti tasmiṁ tasmiṁ vihāre saṅghassa.",
  "tika-vin02t16:36_0": "Saṅghe bhinne cīvaruppādakathāvaṇṇanā",
  "tika-vin02t16:37_0": "376.Yattha pana dakkhiṇodakaṁ pamāṇanti bhikkhū yasmiṁ raṭṭhe dakkhiṇodakapaaggahaṇamattenapi deyyadhammassa sāmino hontīti adhippāyo. Parasamuddeti jambudīpe.",
  "tika-vin02t16:38_0": "378.Matakacīvaraṁ adhiṭṭhātīti ettha maggaṁ gacchanto tassa kālakiriyaṁ sutvā avihāraṭṭhāne ce dvādasaratanabbhantare aññesaṁ bhikkhūnaṁ abhāvaṁ ñatvā ‘‘idaṁ cīvaraṁ mayhaṁ pāpuṇātī’’ti adhiṭṭhāti, svādhiṭṭhitaṁ.",
  "tika-vin02t16:39_0": "Aṭṭhacīvaramātikākathāvaṇṇanā",
  "tika-vin02t16:40_0": "379.Puggalādhiṭṭhānanayenavuttanti ‘‘sīmāyadāna’’ntiādinā vattabbe ‘‘sīmāya detī’’tiādi puggalādhiṭṭhānanayena vuttaṁ.",
  "tika-vin02t16:40_1": "Parikkhepārahaṭṭhānena paricchinnāti iminā aparikkhittassa vihārassa dhuvasannipātaṭṭhānādito paṭhamaleḍḍupātassa anto upacārasīmāti dasseti.",
  "tika-vin02t16:40_2": "Idāni dutiyaleḍḍupātassa antopi upacārasīmāyevāti dassetuṁ ‘‘apicā’’tiādi āraddhaṁ.",
  "tika-vin02t16:40_3": "Dhuvasannipātaṭṭhānampi pariyantagatameva gahetabbaṁ.",
  "tika-vin02t16:40_4": "Bhikkhunīnaṁ ārāmappavesanasenāsanāpucchanādi parivāsamānattārocanavassacchedanissayasenāsanaggāhādi vidhānanti idaṁ sabbaṁ imissāyeva upacārasīmāya vasena veditabbaṁ.",
  "tika-vin02t16:40_5": "Lābhatthāya ṭhapitasīmā lābhasīmā.",
  "tika-vin02t16:40_6": "Samānasaṁvāsaavippavāsasīmāsu dinnassa idaṁ nānattaṁ – ‘‘avippavāsasīmāya dammī’’ti dinnaṁ gāmaṭṭhānaṁ na pāpuṇāti. Kasmā?",
  "tika-vin02t16:40_7": "‘‘Ṭhapetvā gāmañca gāmūpacārañcā’’ti vuttattā.",
  "tika-vin02t16:40_8": "‘‘Samānasaṁvāsakasīmāya dammī’’ti dinnaṁ pana gāme ṭhitānampi pāpuṇātīti.",
  "tika-vin02t16:41_0": "Buddhādhivutthoti buddhena bhagavatā adhivuttho. Ekasminti ekasmiṁ vihāre. Pākavaṭṭanti dānavaṭṭaṁ. Vattatīti pavattati.",
  "tika-vin02t16:41_1": "Paṁsukūlikānampi vaṭṭatīti ‘‘tuyhaṁ demā’’ti avatvā ‘‘bhikkhūnaṁ dema, therānaṁ demā’’ti vuttattā paṁsukūlikānaṁ vaṭṭati.",
  "tika-vin02t16:41_2": "Vicāritamevāti upāhanatthavikādīnamatthāya vicāritameva.",
  "tika-vin02t16:42_0": "Upaḍḍhaṁ dātabbanti yaṁ ubhatosaṅghassa dinnaṁ, tato upaḍḍhaṁ bhikkhūnaṁ, upaḍḍhaṁ bhikkhunīnaṁ dātabbaṁ.",
  "tika-vin02t16:42_1": "Sacepi eko bhikkhu hoti ekā vā bhikkhunī, antamaso anupasampannassapi upaḍḍhameva dātabbaṁ.",
  "tika-vin02t16:42_2": "‘‘Bhikkhusaṅghassa ca bhikkhunīnañca tuyhañcā’’ti vutte pana puggalo visuṁ na labhatīti idaṁ aṭṭhakathāpamāṇeneva gahetabbaṁ.",
  "tika-vin02t16:42_3": "Na hettha visesakāraṇaṁ upalabbhati.",
  "tika-vin02t16:42_4": "Tathā hi ‘‘ubhatosaṅghassa ca tuyhañca dammī’’ti vutte sāmaññavisesavacanehi saṅgahitattā yathā puggalo visuṁ labhati, evamidhāpi ‘‘bhikkhusaṅghassa ca tuyhañcā’’ti sāmaññavisesavacanasabbhāvato bhavitabbameva visuṁ puggalapaṭivīsenāti viññāyati, tasmā aṭṭhakathāvacanamevettha pamāṇaṁ.",
  "tika-vin02t16:42_5": "Pāpuṇanaṭṭhānato ekameva labhatīti attano vassaggena pattaṭṭhānato ekameva koṭṭhāsaṁ labhati. Tattha kāraṇamāha ‘‘kasmā?",
  "tika-vin02t16:42_6": "Bhikkhusaṅghaggahaṇena gahitattā’’ti, bhikkhusaṅghaggahaṇeneva puggalassapi gahitattāti adhippāyo.",
  "tika-vin02t16:42_7": "Bhikkhusaṅghassa harāti vuttepi haritabbanti īdisaṁ gihiveyyāvaccaṁ na hotīti katvā vuttaṁ.",
  "tika-vin02t16:43_0": "Lakkhaṇaññū vadantīti idaṁ sanniṭṭhānavacanaṁ, aṭṭhakathāsu anāgatattā pana evaṁ vuttaṁ.",
  "tika-vin02t16:43_1": "Bahiupacārasīmāyaṁ…pe… sabbesaṁ pāpuṇātīti yattha katthaci vutthavassānaṁ sabbesaṁ pāpuṇātīti adhippāyo.",
  "tika-vin02t16:43_2": "Teneva mātikāṭṭhakathāyampi (kaṅkhā. aṭṭha.",
  "tika-vin02t16:43_3": "akālacīvarasikkhāpadavaṇṇanā) ‘‘sace pana bahiupacārasīmāyaṁ ṭhito ‘vassaṁvutthasaṅghassā’ti vadati, yattha katthaci vutthavassānaṁ sabbesaṁ sampattānaṁ pāpuṇātī’’ti vuttaṁ.",
  "tika-vin02t16:43_4": "Gaṇṭhipadesu pana ‘‘vassāvāsassa ananurūpe padese ṭhatvā vuttattā vassaṁvutthānaṁ avutthānañca sabbesaṁ pāpuṇātī’’ti vuttaṁ, taṁ na gahetabbaṁ.",
  "tika-vin02t16:43_5": "Na hi ‘‘vassaṁvutthasaṅghassa dammī’’ti vutte avutthavassānaṁ pāpuṇāti.",
  "tika-vin02t16:43_6": "Evaṁ vadatīti ‘‘vassaṁvutthasaṅghassa dammī’’ti vadati.",
  "tika-vin02t16:43_7": "Uddesaṁ gahetuṁ āgatoti tassa santike uddesaṁ agahitapubbassapi uddesaṁ gaṇhissāmīti āgatakālato paṭṭhāya antevāsikabhāvūpagamanato vuttaṁ. Sesamettha suviññeyyameva.",
  "tika-vin02t16:44_0": "Aṭṭhacīvaramātikākathāvaṇṇanā niṭṭhitā.",
  "tika-vin02t16:45_0": "Cīvarakkhandhakavaṇṇanā niṭṭhitā."
}