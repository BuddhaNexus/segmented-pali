{
  "tika-abh06t70:0_0": "Ekūnatiṁsatimo paricchedo",
  "tika-abh06t70:1_0": "29. Nāmapaññattikathā",
  "tika-abh06t70:2_0": "1114.",
  "tika-abh06t70:3_0": " Nāmavohārasaṅketakāraṇopanibandhanā;",
  "tika-abh06t70:4_0": "Yathāvuttatthasaddānaṁ, antarā cintanā gatā.",
  "tika-abh06t70:5_0": "1115.",
  "tika-abh06t70:6_0": "Nāmapaññatti nāmāyaṁ, atthasaddavinissaṭā;",
  "tika-abh06t70:7_0": "Taṁdvayābaddhasaṅketañeyyākāropalakkhitā.",
  "tika-abh06t70:8_0": "1116.",
  "tika-abh06t70:9_0": " Yā gayhati nāmaghosagocaruppannavīthiyā;",
  "tika-abh06t70:10_0": "Pavattānantaruppanna-manodvārikavīthiyā.",
  "tika-abh06t70:11_0": "1117.",
  "tika-abh06t70:12_0": " Mañcapīṭhādisaddaṁ hi, sotaviññāṇavīthiyā;",
  "tika-abh06t70:13_0": "Sutvā tameva cintetvā, manodvārikavīthiyā.",
  "tika-abh06t70:14_0": "1118.",
  "tika-abh06t70:15_0": " Tato saṅketanipphannaṁ, nāmaṁ cintāya gayhati;",
  "tika-abh06t70:16_0": "Nāmapaññattiatthā tu, tato gayhanti sambhavā.",
  "tika-abh06t70:17_0": "1119.",
  "tika-abh06t70:18_0": " Saddanāmatthapaññattiparamatthavasena hi;",
  "tika-abh06t70:19_0": "Catudhā tividhā vātha, cintanā tattha icchitā.",
  "tika-abh06t70:20_0": "1120.",
  "tika-abh06t70:21_0": " Itthamaṭṭhakathāmaggaṁ, vaṇṇentena hi dassito;",
  "tika-abh06t70:22_0": "Nayo ācariyeneti, vibhāgoyaṁ pakāsito.",
  "tika-abh06t70:23_0": "1121.",
  "tika-abh06t70:24_0": " Natthaññā kāci viññatti, vikārasahito pana;",
  "tika-abh06t70:25_0": "Saddova nāmapaññatti, iccekaccehi vaṇṇitaṁ.",
  "tika-abh06t70:26_0": "1122.",
  "tika-abh06t70:27_0": " Tadetaṁ nāmapaññattibhāvenekavidhampi ca;",
  "tika-abh06t70:28_0": "Neruttikayādicchakavasā nāmaṁ dvidhā bhave.",
  "tika-abh06t70:29_0": "1123.",
  "tika-abh06t70:30_0": " Saññāsu dhāturūpāni, paccayañca tato paraṁ;",
  "tika-abh06t70:31_0": "Katvā vaṇṇāgamādiñca, saddalakkhaṇasādhitaṁ.",
  "tika-abh06t70:32_0": "1124.",
  "tika-abh06t70:33_0": " Neruttikamudīrenti , nāmaṁ yādicchakaṁ padaṁ;",
  "tika-abh06t70:34_0": "Yadicchāya katamattaṁ, byañjanatthavivajjitaṁ.",
  "tika-abh06t70:35_0": "1125.",
  "tika-abh06t70:36_0": " Tividhampi tadanvatthakādimañcopacārimaṁ;",
  "tika-abh06t70:37_0": "Nibbacanatthasāpekkhaṁ, tatthānvatthamudīritaṁ.",
  "tika-abh06t70:38_0": "1126.",
  "tika-abh06t70:39_0": " Yadicchākatasaṅketaṁ, kādimañcopacārimaṁ;",
  "tika-abh06t70:40_0": "Atambhūtassa tabbhāvavohāroti pavuccati.",
  "tika-abh06t70:41_0": "1127.",
  "tika-abh06t70:42_0": " Tathā sāmaññanāmañca, guṇanāmañca kittimaṁ;",
  "tika-abh06t70:43_0": "Opapātikamiccevaṁ, nāmaṁ hoti catubbidhaṁ.",
  "tika-abh06t70:44_0": "1128.",
  "tika-abh06t70:45_0": " Mahājanasammatañca, anvatthañceva tādisaṁ;",
  "tika-abh06t70:46_0": "Tīṇi nāmāni candādināmaṁ tatthopapātikaṁ.",
  "tika-abh06t70:47_0": "1129.",
  "tika-abh06t70:48_0": " Yādicchakamāvatthikaṁ, nemittakamathāparaṁ;",
  "tika-abh06t70:49_0": "Liṅgikaṁ ruḷhikañceti, nāmaṁ pañcavidhaṁ bhave.",
  "tika-abh06t70:50_0": "1130.",
  "tika-abh06t70:51_0": " Yādicchakaṁ yathāvuḍḍhaṁ, vacchadammādikaṁ pana;",
  "tika-abh06t70:52_0": "Āvatthikaṁ nemittakaṁ, sīlavāpaññavādikaṁ.",
  "tika-abh06t70:53_0": "1131.",
  "tika-abh06t70:54_0": " Liṅgikaṁ diṭṭhaliṅgaṁ tu, daṇḍīchattītiādikaṁ;",
  "tika-abh06t70:55_0": "Ruḷhikaṁ lesamattena, ruḷhaṁ gomahiṁsādikaṁ.",
  "tika-abh06t70:56_0": "1132.",
  "tika-abh06t70:57_0": " Vijjamānāvijjamāna-paññattobhayamissitā;",
  "tika-abh06t70:58_0": "Vibhattā nāmapaññatti, chabbidhā hoti tattha hi.",
  "tika-abh06t70:59_0": "1133.",
  "tika-abh06t70:60_0": " Vijjamānapaññattīti , vijjamānatthadīpitā;",
  "tika-abh06t70:61_0": "Vuccati khandhāyatana-dhātupañcindriyādikā.",
  "tika-abh06t70:62_0": "1134.",
  "tika-abh06t70:63_0": " Avijjamānapaññatti-nāmikā paramatthato;",
  "tika-abh06t70:64_0": "Avijjamānamañcādi, atthapaññattidīpitā.",
  "tika-abh06t70:65_0": "1135.",
  "tika-abh06t70:66_0": " Vijjamānena avijja-mānapaññattināmikā;",
  "tika-abh06t70:67_0": "Tevijjo chaḷabhiñño ca, sīlavā paññavāpi ca.",
  "tika-abh06t70:68_0": "1136.",
  "tika-abh06t70:69_0": " Avijjamānena vijja-mānapaññattināmikā;",
  "tika-abh06t70:70_0": "Itthirūpaṁ itthisaddo, itthicittantiādikā.",
  "tika-abh06t70:71_0": "1137.",
  "tika-abh06t70:72_0": " Vijjamānena tu vijja-mānapaññattināmikā;",
  "tika-abh06t70:73_0": "Cakkhuviññāṇaṁ ca cakkhu-samphasso cevamādikā.",
  "tika-abh06t70:74_0": "1138.",
  "tika-abh06t70:75_0": " Avijjamānenāvijja-mānapaññattināmikā;",
  "tika-abh06t70:76_0": "Khattiyaputto brāhmaṇa-putto iccevamādikā.",
  "tika-abh06t70:77_0": "1139.",
  "tika-abh06t70:78_0": " Iti vuttānusārena, nāmapaññattiyā budho;",
  "tika-abh06t70:79_0": "Sarūpaṁ visayañceva, vibhāgañca vibhāvaye.",
  "tika-abh06t70:80_0": "1140.",
  "tika-abh06t70:81_0": " Iccevaṁ paramatthā ca, yathāvuttā catubbidhā;",
  "tika-abh06t70:82_0": "Paññatti duvidhā ceti, ñeyyatthā chabbidhā matāti.",
  "tika-abh06t70:83_0": "Iti paññattivibhāge nāmapaññattikathā niṭṭhitā.",
  "tika-abh06t70:84_0": "Ekūnatiṁsatimo paricchedo.",
  "tika-abh06t70:85_0": "Niṭṭhito ca sabbathāpi paññattivibhāgo.",
  "tika-abh06t70:86_0": "Nigamanakathā",
  "tika-abh06t70:87_0": "1141.",
  "tika-abh06t70:88_0": " Seṭṭhe kañcivare raṭṭhe, kāverinagare vare;",
  "tika-abh06t70:89_0": "Kule sañjātabhūtena, bahussutena ñāṇinā.",
  "tika-abh06t70:90_0": "1142.",
  "tika-abh06t70:91_0": "Anuruddhena therena, aniruddhayasassinā;",
  "tika-abh06t70:92_0": "Tambaraṭṭhe vasantena, nagare tañjanāmake.",
  "tika-abh06t70:93_0": "1143.",
  "tika-abh06t70:94_0": " Tattha saṅghavisiṭṭhena, yācitena anākulaṁ;",
  "tika-abh06t70:95_0": "Mahāvihāravāsīnaṁ, vācanāmagganissitaṁ.",
  "tika-abh06t70:96_0": "1144.",
  "tika-abh06t70:97_0": " Paramatthaṁ pakāsentaṁ, paramatthavinicchayaṁ;",
  "tika-abh06t70:99_0": " Pakaraṇaṁ kataṁ tena, paramatthatthavedināti.",
  "tika-abh06t70:100_0": "Iti anuruddhācariyena racito",
  "tika-abh06t70:101_0": "Paramatthavinicchayo niṭṭhito.",
  "tika-abh06t70:102_0": " Namo tassa bhagavato arahato sammāsambuddhassa"
}