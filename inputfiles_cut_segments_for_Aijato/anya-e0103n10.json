{
  "anya-e0103n10:0_0": "10. Āruppaniddesavaṇṇanā",
  "anya-e0103n10:1_0": "Paṭhamāruppavaṇṇanā",
  "anya-e0103n10:2_0": "275.Uddiṭṭhesūti ‘‘cattāro āruppā’’ti evaṁ uddiṭṭhesu, niddhāraṇe cetaṁ bhummaṁ.",
  "anya-e0103n10:2_1": "Tenevāha ‘‘catūsu āruppesū’’ti.",
  "anya-e0103n10:2_2": "Tattha rūpavivekena arūpaṁ, arūpameva āruppaṁ jhānaṁ, idha pana tadatthaṁ kammaṭṭhānaṁ adhippetaṁ.",
  "anya-e0103n10:2_3": "Taṁ bhāvetukāmo catutthajjhānaṁ uppādetīti sambandho. Rūpādhikaraṇanti rūpahetu.",
  "anya-e0103n10:2_4": "Hetuattho hi ettha adhikaraṇa-saddo ‘‘kāmādhikaraṇa’’ntiādīsu (ma. ni. 1.168-169) viya.",
  "anya-e0103n10:2_5": "Daṇḍanaṭṭhena daṇḍo, muggarādi.",
  "anya-e0103n10:2_6": "Parapīḷādhippāyena tassa ādānaṁ daṇḍādānaṁ.",
  "anya-e0103n10:2_7": "Sattānaṁ sasanaṭṭhena satthaṁ, āvudhaṁ. Bhaṇḍanaṁ kalaho. Virodho viggaho. Nānāvādo vivādo.",
  "anya-e0103n10:2_8": "Etanti yathāvuttaṁ daṇḍādānādikaṁ. Sabbasoti anavasesato.",
  "anya-e0103n10:2_9": "Āruppe arūpabhāve, āruppe vā bhave.",
  "anya-e0103n10:2_10": "Rūpānaṁyevāti diṭṭhādīnavānaṁ rūpānaṁyeva, na arūpānanti adhippāyo.",
  "anya-e0103n10:2_11": "Nibbidāyāti vikkhambhanavasena nibbindanatthāya. Virāgāyāti virajjanatthāya. Nirodhāyāti nirujjhanatthāya.",
  "anya-e0103n10:2_12": "Sabbametaṁ samatikkamaṁ sandhāya vuttaṁ.",
  "anya-e0103n10:2_13": "Daṇḍādānādīnanti ādi-saddena adinnādānādikaṁ sabbaṁ rūpahetukaṁ anatthaṁ saṅgaṇhāti, na idha pāḷiyaṁ āgatamevāti daṭṭhabbaṁ.",
  "anya-e0103n10:2_14": "Karajarūpeti yathāvuttādīnavādhikaraṇabhāvayogyaṁ dassetuṁ vuttaṁ, oḷārikarūpeti attho. Ādīnavanti dosaṁ. Tassāti rūpassa.",
  "anya-e0103n10:2_15": "Ālokoti vaṇṇaviseso evāti tattha pavattaṁ paṭibhāganimittaṁ ugghāṭetvā siyā ākāsanimittaṁ uggahetuṁ, na pana paricchinnākāsakasiṇaṁ ugghāṭetvā.",
  "anya-e0103n10:2_16": "Tassa hi ugghāṭanā nāma rūpanimitteneva siyāti āha ‘‘ṭhapetvā paricchinnākāsakasiṇaṁ navasū’’ti.",
  "anya-e0103n10:2_17": "Keci pana ‘‘ālokakasiṇampi ṭhapetvā aṭṭhasū’’ti vadanti, tassa pana ṭhapane kāraṇaṁ na dissati, karajarūpaṁ atikkantaṁ hoti tassa anālambanato.",
  "anya-e0103n10:3_0": "Yadi evaṁ kasmā ‘‘catutthajjhānavasenā’’ti vuttaṁ.",
  "anya-e0103n10:3_1": "Nanu paṭhamajjhānādīnipi tassa anālambanavaseneva pavattanti paṭibhāganimittārammaṇattā?",
  "anya-e0103n10:3_2": "Saccametaṁ, oḷārikaṅgappahānato pana santasabhāvena āneñjappattena catutthajjhānena atikkantaṁ suṭṭhu atikkantaṁ nāma hotīti ‘‘catutthajjhānavasenā’’ti vuttaṁ .",
  "anya-e0103n10:3_3": "Keci ‘‘assāsapassāsānaṁ nirujjhanato, kāmadhātusamatikkamanato cā’’ti vadanti, taṁ akāraṇaṁ, itaresaṁ cittasamuṭṭhānarūpānaṁ sambhavato, heṭṭhimajjhānānañca akāmadhātusaṁvattanīyato.",
  "anya-e0103n10:3_4": "Tappaṭibhāgamevāti karajarūpapaṭibhāgameva nimittaggāhasambhavato.",
  "anya-e0103n10:3_5": "Sadisañca nāma taṁ na hoti, tasmā kiṁ tassa samatikkamanenāti anuyogaṁ sandhāya ‘‘kathaṁ? Yathā’’tiādi vuttaṁ.",
  "anya-e0103n10:3_6": "Tattha kathanti kathetukamyatāpucchā. Yathāti opammatthe nipāto.",
  "anya-e0103n10:3_7": "Lekhācittanti kāḷavaṇṇādinā kataparikammāya lekhāya cittaṁ. Phalitantaranti vivaraṁ. Disvāti dūrato disvā.",
  "anya-e0103n10:3_8": "Samānarūpasaddasamudācāranti sadisarūpasaṇṭhānasarappayogaṁ.",
  "anya-e0103n10:4_0": "Ārammaṇavasenāti ‘‘mama cakkhu sobhanaṁ, mama kāyo thiro, mama parikkhārā sundarā’’ti evaṁ ārammaṇakaraṇavasena.",
  "anya-e0103n10:4_1": "Karajarūpasamaṅgikāloti attano attabhāvarūpena ceva ārammaṇarūpena ca samannāgatakālo. Tampīti kasiṇarūpassapi.",
  "anya-e0103n10:4_2": "Sāmiatthe hi idaṁ upayogavacanaṁ.",
  "anya-e0103n10:4_3": "Bhayasantāsaadassanakāmatā viya samatikkamitukāmatāti yojanā.",
  "anya-e0103n10:4_4": "Idañca yathāvuttānaṁ nibbidāvirāganirodhānaṁ sādhāraṇavacanaṁ.",
  "anya-e0103n10:4_5": "Te hi tayo apekkhitvā bhayasantāsaadassanakāmatā vuttā.",
  "anya-e0103n10:4_6": "Eko kira sunakho vane sūkarena pahaṭamatto palāto, so arūpadassanavelāya bhattapacanaukkhaliṁ dūrato disvā sūkarasaññāya bhīto uttasanto palāyi, pisācabhīruko puriso rattibhāge aparicite dese matthakacchinnaṁ tālakkhandhaṁ disvā pisācasaññāya bhīto uttasanto mucchito papati, taṁ sandhāya vuttaṁ ‘‘sūkarā…pe… veditabbā’’ti.",
  "anya-e0103n10:5_0": "276.Evanti yathāvuttaṁ opammatthaṁ nigamento āha. Soti yogāvacaro.",
  "anya-e0103n10:5_1": "Tasmiṁ jhāne ādīnavaṁ passatīti sambandho. Rūpanti kasiṇarūpaṁ.",
  "anya-e0103n10:5_2": "Santavimokkhatoti arūpajjhānato.",
  "anya-e0103n10:5_3": "Tāni hi ‘‘ye te santā vimokkhā atikkamma rūpe āruppā’’tiādīsu (a. ni. 8.72; 10.9) santavimokkhāti āgatā.",
  "anya-e0103n10:5_4": "Santatāsiddhi cassa anussutito daṭṭhabbā.",
  "anya-e0103n10:5_5": "Yathevāti eva-kārena yena pakārena etaṁ rūpāvacaracatutthajjhānaṁ duvaṅgikaṁ, evaṁ āruppānipīti upekkhācittekaggatāvasena duvaṅgikattaṁ dasseti, na tatiyajjhāne viya duvaṅgikatāmattaṁ.",
  "anya-e0103n10:5_6": "Nanu cetthāpi duvaṅgikatāmattameva bhūmibhedatoti?",
  "anya-e0103n10:5_7": "Nāyaṁ doso upamopameyyabhāvassa bhinnādhikaraṇato.",
  "anya-e0103n10:6_0": "Tatthāti tasmiṁ rūpāvacaracatutthajjhāne. Nikantinti apekkhaṁ.",
  "anya-e0103n10:6_1": "Pariyādāyāti ādīnavadassanena tasmiṁ jhāne khepetvā, anapekkho hutvāti attho.",
  "anya-e0103n10:6_2": "Santato manasikaraṇeneva paṇītato, sukhumato ca manasikāro siddho hotīti āha ‘‘santato anantato manasi karitvā’’ti.",
  "anya-e0103n10:6_3": "Pattharitvāti pageva vaḍḍhitaṁ, tadā vaḍḍhanavasena vā pattharitvā. Tenāti kasiṇarūpena.",
  "anya-e0103n10:6_4": "Ugghāṭeti kasiṇanti rūpāvacaracatutthajjhānassa ārammaṇabhūtaṁ pathavīkasiṇādikasiṇarūpaṁ apaneti.",
  "anya-e0103n10:6_5": "Ugghāṭanavidhiṁ pana dassento ‘‘ugghāṭento hī’’tiādimāha.",
  "anya-e0103n10:6_6": "Tattha saṁvelletīti paṭisaṁharati. Aññadatthūti ekaṁsena.",
  "anya-e0103n10:6_7": "Neva ubbaṭṭatīti neva uṭṭhahati.",
  "anya-e0103n10:6_8": "Na vivaṭṭatīti na vinivaṭṭati.",
  "anya-e0103n10:6_9": "Imassāti imassa kasiṇarūpassa.",
  "anya-e0103n10:6_10": "Amanasikāranti manasi akaraṇaṁ acintanaṁ.",
  "anya-e0103n10:6_11": "Manasikārañca paṭiccāti ‘‘ākāso ākāso’’ti bhāvanāmanasikārañca nissāya.",
  "anya-e0103n10:6_12": "Idaṁ vuttaṁ hoti – rūpāvacaracatutthajjhānassa ārammaṇabhūtaṁ kasiṇarūpaṁ na sabbena sabbaṁ manasi karoto, tena ca phuṭṭhokāsaṁ ‘‘ākāso ākāso’’ti manasi karoto yadā taṁ bhāvanānubhāvena ākāsaṁ hutvā upaṭṭhāti, tadā so kasiṇaṁ ugghāṭeti nāma, tañca tena ugghāṭitaṁ nāma hotīti.",
  "anya-e0103n10:6_13": "Tenāha ‘‘kasiṇugghāṭimākāsamattaṁ paññāyatī’’ti.",
  "anya-e0103n10:6_14": "Sabbametanti tividhampetaṁ ekameva pariyāyabhāvato.",
  "anya-e0103n10:7_0": "‘‘Nīvaraṇāni vikkhambhantī’’ti kasmā vuttaṁ?",
  "anya-e0103n10:7_1": "Nanu rūpāvacarapaṭhamajjhānassa upacārakkhaṇeyeva nīvaraṇāni vikkhambhitāni, tato paṭṭhāya cassa na nesaṁ pariyuṭṭhānaṁ.",
  "anya-e0103n10:7_2": "Yadi siyā, jhānato parihāyeyya?",
  "anya-e0103n10:7_3": "Yaṁ paneke vadanti ‘‘attheva sukhumāni arūpajjhānavikkhambhaneyyāni nīvaraṇāni, tāni sandhāyetaṁ vutta’’nti, taṁ tesaṁ matimattaṁ.",
  "anya-e0103n10:7_4": "Na hi mahaggatakusalesu lokuttarakusalesu viya odhiso pahānaṁ nāma atthi.",
  "anya-e0103n10:7_5": "Yo pana rūpāvacarehi āruppānaṁ uḷāraphalatādiviseso, so bhāvanāvisesena santatarapaṇītatarabhāvena tesuyeva purimapurimehi pacchimapacchimānaṁ viyāti daṭṭhabbaṁ.",
  "anya-e0103n10:7_6": "‘‘Vikkhambhantī’’ti pana vacanaṁ vaṇṇabhaṇanavasena vuttaṁ.",
  "anya-e0103n10:7_7": "Tathā hi aññatthāpi heṭṭhā pahīnānaṁ upari pahānaṁ vuccati.",
  "anya-e0103n10:7_8": "Ye pana ‘‘sabbe kusalā dhammā sabbesaṁ akusalānaṁ paṭipakkhāti katvā evaṁ vutta’’nti vadanti, tehi dutiyajjhānūpacārādīsu nīvaraṇavikkhambhanāvacanassa kāraṇaṁ vattabbaṁ.",
  "anya-e0103n10:7_9": "Sati santiṭṭhatīti ākāsanimittārammaṇā sati sammā sūpaṭṭhitā hutvā tiṭṭhati.",
  "anya-e0103n10:7_10": "Satisīsena cettha upacārajjhānānuguṇānaṁ saddhāpañcamānaṁ sakiccayogaṁ dasseti. Upacārenāti upacārajjhānena.",
  "anya-e0103n10:7_11": "Idhāpīti rūpāvacaracatutthajjhānaṁ sandhāya sampiṇḍanaṁ.",
  "anya-e0103n10:7_12": "Taṁ hi upekkhāvedanāsampayuttaṁ.",
  "anya-e0103n10:7_13": "Sesanti ‘‘sesāni kāmāvacarānī’’tiādi.",
  "anya-e0103n10:7_14": "Yaṁ idha vattabbamavuttaṁ, taṁ pana pathavīkasiṇaniddese (visuddhi.",
  "anya-e0103n10:7_15": "1.51 ādayo) vuttanayānusārena veditabbanti āha ‘‘pathavīkasiṇe vuttanayamevā’’ti.",
  "anya-e0103n10:8_0": "Evaṁ yaṁ tattha avisiṭṭhaṁ, taṁ atidisitvā idāni visiṭṭhaṁ dassetuṁ ‘‘ayaṁ pana viseso’’tiādimāha.",
  "anya-e0103n10:8_1": "Yānapputoḷi kumbhimukhādīnanti oguṇṭhanasivikādiyānānaṁ mukhaṁ yānamukhaṁ, putoḷiyā khuddakadvārassa mukhaṁ putoḷimukhaṁ, kumbhimukhanti paccekaṁ mukha-saddo sambandhitabbo.",
  "anya-e0103n10:8_2": "Ākāsaṁyeva yānamukhādiparicchinnaṁ.",
  "anya-e0103n10:8_3": "Parikammamanasikārenāti parikammabhūtena manasikārena upacārajjhānena.",
  "anya-e0103n10:8_4": "Parikammaṁ anulomaṁ upacāroti ca anatthantarañhetaṁ.",
  "anya-e0103n10:8_5": "Pekkhamāno arūpāvacarajjhānacakkhunā.",
  "anya-e0103n10:9_0": "277.Sabbākārenāti rūpanimittaṁ daṇḍādānasambhavadassanādinā sabbena rūpadhammesu, pathavīkasiṇādirūpanimittesu, tadārammaṇajjhānesu ca dosadassanākārena, tesu eva vā rūpādīsu nikantippahānaanāvajjitukāmatādinā.",
  "anya-e0103n10:9_1": "Rūpajjhānampi rūpanti vuccati uttarapadalopena ‘‘rūpūpapattiyā maggaṁ bhāvetī’’tiādīsu (dha. sa. 160; vibha. 625) yathā rūpabhavo rūpaṁ.",
  "anya-e0103n10:9_2": "Rūpīti hi rūpajjhānalābhīti attho.",
  "anya-e0103n10:9_3": "Ārammaṇampi kasiṇarūpaṁ rūpanti vuccati purimapadalopena yathā ‘‘devadatto datto’’ti.",
  "anya-e0103n10:9_4": "Rūpāni passatīti kasiṇarūpāni jhānacakkhunā passatīti attho.",
  "anya-e0103n10:9_5": "Tasmāti yasmā uttarapadalopena, purimapadalopena ca yathākkamaṁ rūpajjhānakasiṇarūpesu rūpavohāro dissati, tasmā.",
  "anya-e0103n10:9_6": "Rūpe rūpajjhāne taṁsahagatā saññā rūpasaññā.",
  "anya-e0103n10:9_7": "Tadārammaṇassa cāti ca-saddena yathāvuttaṁ rūpāvacarajjhānaṁ sampiṇḍeti, tena pāḷiyaṁ ‘‘rūpasaññāna’’nti sarūpekasesena niddeso katoti dasseti. Virāgāti jigucchanato.",
  "anya-e0103n10:9_8": "Nirodhāti tappaṭibandhachandarāgavikkhambhanena nirodhanato.",
  "anya-e0103n10:9_9": "Vuttamevatthaṁ pākaṭataraṁ kātuṁ ‘‘kiṁ vuttaṁ hotī’’tiādi vuttaṁ.",
  "anya-e0103n10:9_10": "Tassa sabbākārena virāgā anavasesānaṁ nirodhāti evaṁ vā ettha yojanā kātabbā.",
  "anya-e0103n10:10_0": "‘‘Ārammaṇe avirattassa saññāsamatikkamo na hotī’’ti idaṁ yasmā imāni jhānāni ārammaṇātikkamena pattabbāni, na aṅgātikkamenāti katvā vuttaṁ.",
  "anya-e0103n10:10_1": "Yasmā panettha saññāsamatikkamo ārammaṇasamatikkamena vinā na hoti, tasmā ‘‘samatikkantāsu ca saññāsu ārammaṇaṁ samatikkantameva hotī’’ti āha. Avatvā vuttoti sambandho.",
  "anya-e0103n10:10_2": "Samāpannassātiādīsu kusalasaññāvasena samāpannaggahaṇaṁ, vipākasaññāvasena upapannaggahaṇaṁ, kiriyāsaññāvasena diṭṭhadhammasukhavihāraggahaṇaṁ.",
  "anya-e0103n10:10_3": "Arahato hi jhānāni visesato diṭṭhadhammasukhavihāro.",
  "anya-e0103n10:10_4": "Yadi saññāsamatikkamassa anunipphādiārammaṇasamatikkamo vibhaṅge ca avutto, atha kasmā idha gahitoti anuyogaṁ sandhāyāha ‘‘yasmā panā’’tiādi.",
  "anya-e0103n10:10_5": "Ārammaṇasamatikkamavasenāpi ayamatthavaṇṇanā katā, ‘‘tadārammaṇassa cetaṁ adhivacana’’ntiādinā vibhaṅge viya saññāsamatikkamameva avatvāti adhippāyo.",
  "anya-e0103n10:11_0": "278.Paṭighātenāti paṭihananena visayīvisayasamodhānena.",
  "anya-e0103n10:11_1": "Atthaṅgamātiādīsu purimaṁ purimaṁ pacchimassa pacchimassa atthavacanaṁ, tasmā paṭighasaññānaṁ atthaṅgamo jhānasamaṅgikāle anuppattīti tassa idheva gahaṇe kāraṇaṁ anuyogamukhena dassetuṁ ‘‘kāmañcetā’’tiādi vuttaṁ.",
  "anya-e0103n10:11_2": "Ussāhajananatthaṁ paṭipajjanakānaṁ. Etāsaṁ paṭighasaññānaṁ. Ettha paṭhamāruppakathāyaṁ. Vacanaṁ atthaṅgamavasena.",
  "anya-e0103n10:12_0": "Kiṁ vā pasaṁsākittanena, paṭighasaññānaṁ pana atthaṅgamo idheva vattabbattā vuttoti dassetuṁ ‘‘atha vā’’tiādi vuttaṁ.",
  "anya-e0103n10:12_1": "Tattha sabhāvadhammassa abhāvo nāma paṭipakkhena pahīnatāya vā paccayābhāvena vā.",
  "anya-e0103n10:12_2": "Tesu rūpajjhānasamaṅgino paṭighasaññānaṁ abhāvo paccayābhāvamattena, na paṭipakkhādhigamenāti dassento āha ‘‘kiñcāpī’’tiādi. Tattha tāti paṭighasaññā .",
  "anya-e0103n10:12_3": "Rūpāvacaranti rūpāvacarajjhānaṁ.",
  "anya-e0103n10:12_4": "Samāpannassāti samāpajjitvā viharantassa. Kiñcāpi na santīti yojanā.",
  "anya-e0103n10:12_5": "Na pahīnattā na santīti na tadā paṭighasaññā pahīnabhāvena na santi nāma.",
  "anya-e0103n10:12_6": "Tattha kāraṇamāha ‘‘na hi rūpavirāgāya rūpāvacarabhāvanā saṁvattatī’’ti.",
  "anya-e0103n10:12_7": "Nanu ca paṭighasaññāpi arūpadhammā evāti codanaṁ sandhāyāha ‘‘rūpāyattā ca etāsaṁ pavattī’’ti.",
  "anya-e0103n10:12_8": "Ayaṁ pana bhāvanāti arūpabhāvanamāha. Dhāretunti avadhāretuṁ. Idhāti arūpajjhāne.",
  "anya-e0103n10:12_9": "Āneñjābhisaṅkhāravacanādīhi āneñjatā.",
  "anya-e0103n10:12_10": "‘‘Ye te santā vimokkhā atikkamma rūpe āruppā’’tiādinā (a. ni. 8.72;",
  "anya-e0103n10:12_11": "10.9) santavimokkhatā ca vuttā.",
  "anya-e0103n10:13_0": "279.",
  "anya-e0103n10:13_1": "Dosadassanapubbakapaṭipakkhabhāvanāvasena paṭighasaññānaṁ suppahīnattā mahatāpi saddena arūpasamāpattito na vuṭṭhāti.",
  "anya-e0103n10:13_2": "Tathā pana na suppahīnattā sabbarūpāvacarasamāpattito vuṭṭhānaṁ siyā, paṭhamajjhānaṁ pana appakampi saddaṁ na sahatīti taṁ samāpannassa saddo kaṇṭakoti vuttaṁ.",
  "anya-e0103n10:13_3": "Āruppabhāvanāya abhāve cutito uddhaṁ uppattirahānaṁ rūpasaññāpaṭighasaññānaṁ yāva attano vipākappavatti, tāva anuppattidhammatāpādanena samatikkamo, atthaṅgamo ca vutto.",
  "anya-e0103n10:13_4": "Nānattasaññāsu pana yā tasmiṁ bhave na uppajjanti ekantarūpanissitā, tā anokāsatāya na uppajjanti, na āruppabhāvanāya nivāritattā, anivāritattā ca kāci uppajjanti.",
  "anya-e0103n10:13_5": "Tasmā tāsaṁ amanasikāro anāvajjanaṁ apaccavekkhaṇaṁ, javanapaṭipādakena vā bhavaṅgamanassa anto akaraṇaṁ appavesanaṁ vuttaṁ.",
  "anya-e0103n10:14_0": "Tena ca nānattasaññāmanasikārahetūnaṁ rūpānaṁ samatikkamā samādhissa thirabhāvaṁ dassetuṁ ‘‘saṅkhepato’’tiādi vuttaṁ.",
  "anya-e0103n10:14_1": "Apica imehi tīhi padehi ākāsānañcāyatanasamāpattiyā vaṇṇo kathito sotūnaṁ ussāhajananatthaṁ, palobhanatthañca.",
  "anya-e0103n10:14_2": "Ye hi akusalā evaṁgāhino ‘‘sabbassādarahite ākāse pavattitasaññāya ko ānisaṁso’’ti, te tato micchāgāhato nivattetuṁ tīhi padehi jhānassa ānisaṁso kathito.",
  "anya-e0103n10:14_3": "Taṁ hi sutvā tesaṁ evaṁ bhavissati ‘‘evaṁ santā kirāyaṁ samāpatti evaṁ paṇītā, handassā nibbattanatthaṁ ussāhaṁ karissāmī’’ti.",
  "anya-e0103n10:15_0": "280.Assāti ākāsassa.",
  "anya-e0103n10:15_1": "Uppādo eva anto uppādanto, tathā vayanto.",
  "anya-e0103n10:15_2": "Sabhāvadhammo hi ahutvā sambhavato, hutvā ca vinassanato udayavayaparicchinno.",
  "anya-e0103n10:15_3": "Ākāso pana asabhāvadhammattā tadubhayābhāvato ananto vutto.",
  "anya-e0103n10:15_4": "Ajaṭākāsaparicchinnākāsānaṁ idha anadhippetattā ‘‘ākāsoti kasiṇugghāṭimākāso vuccatī’’ti āha.",
  "anya-e0103n10:15_5": "Kasiṇaṁ ugghāṭīyati etenāti kasiṇugghāṭo, tadeva kasiṇugghāṭimaṁ.",
  "anya-e0103n10:15_6": "Manasikāravasenāpīti rūpavivekamattaggahaṇena paricchedassa aggahaṇato anantapharaṇākārena pavattaparikammamanasikāravasenāpi.",
  "anya-e0103n10:15_7": "Anantaṁ pharatīti aggahitaparicchedatāya anantaṁ katvā parikammasamphassapubbakena jhānasamphassena phusati.",
  "anya-e0103n10:15_8": "Yathā bhisaggameva bhesajjaṁ, evaṁ ākāsānantameva ākāsānañcaṁ saṁyogaparassa ta-kārassa ca-kāraṁ katvā.",
  "anya-e0103n10:15_9": "Jhānassa pavattiṭṭhānabhāvato ārammaṇaṁ adhiṭṭhānaṭṭhena ‘‘āyatanamassā’’ti vuttaṁ, adhiṭṭhānaṭṭhe āyatana-saddassa dassanato.",
  "anya-e0103n10:15_10": "Kāraṇākarasañjātidesanivāsatthepi āyatana-saddo idha yujjateva.",
  "anya-e0103n10:16_0": "Viññāṇañcāyatanakathāvaṇṇanā",
  "anya-e0103n10:17_0": "281.",
  "anya-e0103n10:17_1": "Ciṇṇo carito paguṇikato āvajjanādilakkhaṇo vasībhāvo etenāti ciṇṇavasībhāvo, tena ciṇṇavasībhāvena.",
  "anya-e0103n10:17_2": "Rūpāvacarasaññaṁ anatikkamitvā anadhigantabbato, taṁsahagatasaññāmanasikārasamudācārassa hānabhāgiyabhāvāvahato, taṁsamatikkameneva tadaññesaṁ samatikkamitabbānaṁ samatikkamasiddhito ca vuttaṁ ‘‘āsannarūpāvacarajjhānapaccatthikā’’ti.",
  "anya-e0103n10:17_3": "Vīthipaṭipannāya bhāvanāya uparūparivisesāvahabhāvato, paṇītabhāvasiddhito ca paṭhamāruppato dutiyāruppaṁ santatarasabhāvanti āha ‘‘no ca viññāṇañcāyatanamiva santā’’ti vakkhati hi ‘‘suppaṇītatarā honti, pacchimā pacchimā idhā’’ti (visuddhi. 1.290).",
  "anya-e0103n10:17_4": "Anantaṁ anantanti kevalaṁ ‘‘anantaṁ ananta’’nti na manasi kātabbaṁ na bhāvetabbaṁ, ‘‘anantaṁ viññāṇaṁ, anantaṁ viññāṇa’’nti pana manasi kātabbaṁ, ‘‘viññāṇaṁ viññāṇa’’nti vā.",
  "anya-e0103n10:18_0": "Tasmiṁ nimitteti tasmiṁ paṭhamāruppaviññāṇasaṅkhāte viññāṇanimitte.",
  "anya-e0103n10:18_1": "Cittaṁ cārentassāti bhāvanācittaṁ pavattentassa.",
  "anya-e0103n10:18_2": "Ākāsaphuṭe viññāṇeti kasiṇugghāṭimākāsaṁ pharitvā pavatte paṭhamāruppaviññāṇe ārammaṇabhūte.",
  "anya-e0103n10:18_3": "Appetīti appanāvasena pavattati.",
  "anya-e0103n10:18_4": "Sabhāvadhammepi ārammaṇasamatikkamabhāvanābhāvato idaṁ appanāppattaṁ hoti catutthāruppaṁ viya.",
  "anya-e0103n10:18_5": "Appanānayo panettha vuttanayenevāti ettha dutiyāruppajjhāne purimabhāge tīṇi, cattāri vā javanāni kāmāvacarāni upekkhāvedanāsampayuttāneva honti.",
  "anya-e0103n10:18_6": "‘‘Catutthaṁ pañcamaṁ vā arūpāvacara’’ntiādinā (visuddhi.",
  "anya-e0103n10:18_7": "1.276) paṭhamāruppajjhāne vuttena nayena, atha vā appanānayoti sabhāvadhammepi ārammaṇe jhānassa appanānayo ārammaṇātikkamabhāvanāvasena āruppaṁ appanaṁ pāpuṇāti, ‘‘appanāppattasseva hi jhānassa ārammaṇasamatikkamanamattaṁ tattha hotī’’ti maraṇānussatiniddese (visuddhi.",
  "anya-e0103n10:18_8": "1.177) vuttanayena veditabboti attho.",
  "anya-e0103n10:19_0": "282.Sabbasoti sabbākārena paṭhamāruppe ‘‘āsannarūpajjhānapaccatthikatā, asantasabhāvatā’’ti evamādinā sabbena dosadassanākārena, tattha vā nikantipahānaanāvajjitukāmatādiākārena, sabbaṁ vā kusalavipākakiriyābhedato anavasesanti attho.",
  "anya-e0103n10:19_1": "Svāyamattho heṭṭhā vuttanayena ñātuṁ sakkāti āha ‘‘sabbasoti idaṁ vuttanayamevā’’ti.",
  "anya-e0103n10:19_2": "Jhānassa ākāsānañcāyatanatā bāhiratthasamāsavasena heṭṭhā vuttāti āha ‘‘pubbe vuttanayena jhānampi ākāsānañcāyatana’’nti .",
  "anya-e0103n10:19_3": "Ārammaṇassa pana samānādhikaraṇasamāsavasenāti sandassetuṁ ‘‘ārammaṇampī’’tiādi vuttaṁ.",
  "anya-e0103n10:19_4": "Tattha ‘‘purimanayenevā’’ti idaṁ ‘‘nāssa anto’’tiādinā vuttapadasiddhiṁ sandhāya vuttaṁ.",
  "anya-e0103n10:19_5": "Yathā adhiṭṭhānaṭṭhena, evaṁ sañjātidesaṭṭhenapi āyatana-saddena idha attho yujjatīti dassetuṁ ‘‘tathā’’tiādi vuttaṁ.",
  "anya-e0103n10:19_6": "Tattha sañjāyati etthāti sañjāti, sañjāti eva deso sañjātideso. Jhānaṁ appavattikaraṇena. Ārammaṇaṁ amanasikaraṇena.",
  "anya-e0103n10:19_7": "Ubhayampi vā ubhayatā yojetabbā.",
  "anya-e0103n10:19_8": "Jhānassapi hi anāvajjanaṁ, javanapaṭipādakena vā bhavaṅgamanassa anto akaraṇaṁ amanasikaraṇaṁ, ārammaṇassa ca ārammaṇakaraṇavasena appavattanaṁ appavattikaraṇanti atthassa sambhavato ekajjhaṁ katvā sāmaññaniddesena, ekasesanayena vā.",
  "anya-e0103n10:20_0": "Pubbe anantassa ākāsassa ārammaṇakaraṇavasena paṭhamāruppaviññāṇaṁ attano pharaṇākāreneva ‘‘ananta’’nti manasi kātabbattā ‘‘anantaṁ viññāṇa’’nti vuttanti puna ‘‘manasikāravasena vā ananta’’nti vuttaṁ, sabbaso manasikaraṇavasenāti adhippāyo.",
  "anya-e0103n10:20_1": "Tenāha ‘‘anavasesato manasi karonto ‘ananta’nti manasi karotī’’ti.",
  "anya-e0103n10:20_2": "Jhānavibhaṅgepi ayamevattho vuttoti dassento ‘‘yaṁ pana vibhaṅge vutta’’ntiādimāha.",
  "anya-e0103n10:20_3": "Tassā pāḷiyā evaṁ vā attho veditabbo – taṁyeva ākāsaṁ phuṭaṁ viññāṇaṁ viññāṇañcāyatanaviññāṇena manasi karotīti.",
  "anya-e0103n10:20_4": "Ayaṁ panattho yutto viya dissati, taṁyeva ākāsaṁ viññāṇena phuṭaṁ tena gahitākāraṁ manasi karoti.",
  "anya-e0103n10:20_5": "Evaṁ taṁ viññāṇaṁ anantaṁ pharatīti.",
  "anya-e0103n10:20_6": "Yaṁ hi ākāsaṁ paṭhamāruppasamaṅgī viññāṇena anantaṁ pharati, taṁ pharaṇākārasahitameva viññāṇaṁ manasi karonto dutiyāruppasamaṅgī anantaṁ pharatīti vuccati.",
  "anya-e0103n10:21_0": "Manasikāravasena anantapharaṇākārena idha anantatā, na ākāsassa viya uppādantādiabhāvenāti ‘‘nāssa antoti ananta’’nti ettakamevāha.",
  "anya-e0103n10:21_1": "‘‘Ruḷhīsaddo’’ti iminā ‘‘viññāṇānañca’’nti etassa padassa atthe viññāṇañca-saddo niruḷhoti dasseti, yathāvuttaṁ vā viññāṇaṁ dutiyāruppajjhānena añcīyati vuttākārena ālambīyatīti viññāṇañcanti evampettha attho daṭṭhabbo.",
  "anya-e0103n10:21_2": "Sesaṁ vuttatthamevāti āha ‘‘sesaṁ purimasadisamevā’’ti.",
  "anya-e0103n10:22_0": "Ākiñcaññāyatanakathāvaṇṇanā",
  "anya-e0103n10:23_0": "283.",
  "anya-e0103n10:23_1": "Tatiyāruppakammaṭṭhāne yaṁ heṭṭhā vuttasadisaṁ, taṁ vuttanayānusārena veditabbaṁ, apubbameva vaṇṇayissāma.",
  "anya-e0103n10:23_2": "Tattha tassevāti yaṁ ārabbha viññāṇañcāyatanaṁ pavattaṁ, tasseva.",
  "anya-e0103n10:23_3": "Kiṁ pana tanti āha ‘‘ākāsānañcāyatanaviññāṇassā’’ti.",
  "anya-e0103n10:23_4": "Etena tato aññaṁ tatiyāruppajjhānassa ārammaṇaṁ natthīti dasseti.",
  "anya-e0103n10:23_5": "‘‘Ārammaṇabhūtassā’’ti iminā tassa anārammaṇabhūtaṁ dutiyāruppaviññāṇaṁ nivatteti. Abhāvoti natthitā. Suññatāti rittatā. Vivittākāroti viveko.",
  "anya-e0103n10:23_6": "Tīhi padehi paṭhamāruppaviññāṇassa apagamameva vadati.",
  "anya-e0103n10:23_7": "‘‘Manasi kātabbo’’ti vatvā manasikāravidhiṁ dassetuṁ ‘‘taṁ viññāṇa’’ntiādi vuttaṁ.",
  "anya-e0103n10:23_8": "Tattha amanasikaritvāti sabbena sabbaṁ manasi akatvā acintetvā.",
  "anya-e0103n10:23_9": "Vā-saddo aniyamattho, tena tīsu pakāresu ekenapi atthasiddhīti dasseti.",
  "anya-e0103n10:24_0": "Tasmiṁ nimitteti tasmiṁ paṭhamāruppaviññāṇassa abhāvasaṅkhāte jhānuppattinimitte.",
  "anya-e0103n10:24_1": "Ākāse phuṭeti ākāsaṁ pharitvā pavatte. ‘‘Ākāsaphuṭe’’ti vā pāṭho.",
  "anya-e0103n10:24_2": "Suññavivittanatthibhāveti suññabhāve, vivittabhāve, natthibhāve cāti yena ākārena bhāvitaṁ, tassa gahaṇatthaṁ vuttaṁ.",
  "anya-e0103n10:24_3": "Atha vā suññavivittanatthibhāveti suññavivittatāsaṅkhāte natthibhāve, tena vināsābhāvameva dasseti, na pure abhāvādike.",
  "anya-e0103n10:25_0": "Tasmiṁ hi appanācitteti ākiñcaññāyatanajjhānasampayutte appanāvasena pavatte citte, tasmiṁ vā paṭhamāruppassa apagamasaṅkhāte natthibhāve yathāvutte appanācitte uppanne.",
  "anya-e0103n10:25_1": "So bhikkhu abhāvameva passanto viharatīti sambandho.",
  "anya-e0103n10:25_2": "Puriso katthaci gantvā āgantvā suññameva passati, natthibhāvameva passatīti yojanā.",
  "anya-e0103n10:25_3": "Taṁ ṭhānanti taṁ sannipātaṭṭhānaṁ.",
  "anya-e0103n10:25_4": "‘‘Parikammamanasikārena antarahite’’ti iminā ārammaṇakaraṇābhāvena tassa antaradhānaṁ na naṭṭhattāti dasseti.",
  "anya-e0103n10:25_5": "Tatridaṁ opammasaṁsandanaṁ – yathā so puriso tattha sannipatitaṁ bhikkhusaṅghaṁ disvā gato, tato sabbesu bhikkhūsu kenacideva karaṇīyena apagatesu āgantvā taṁ ṭhānaṁ bhikkhūhi suññameva passati, na bhikkhūnaṁ tatopi apagatakāraṇaṁ, evamayaṁ yogāvacaro pubbe viññāṇañcāyatanajjhānacakkhunā paṭhamāruppaviññāṇaṁ disvā pacchā natthīti parikammamanasikārena tasmiṁ apagate tatiyāruppajjhānacakkhunā tassa natthibhāvameva passanto viharati, na tassa apagamanakāraṇaṁ vīmaṁsati jhānassa tādisābhogābhāvatoti.",
  "anya-e0103n10:25_6": "Sabbaso viññāṇañcāyatanaṁ samatikkammāti ettha yaṁ vattabbaṁ, taṁ heṭṭhā vuttanayānusārena veditabbaṁ.",
  "anya-e0103n10:26_0": "284.",
  "anya-e0103n10:26_1": "Natthitā pariyāyāsuññavivittabhāvāti ‘‘natthī’’ti padassa atthaṁ vadantena suññavivittapadānipi gahitāni.",
  "anya-e0103n10:26_2": "Āmeḍitavacanaṁ pana bhāvanākāradassanaṁ.",
  "anya-e0103n10:26_3": "Vibhaṅgepi imassa padassa ayamevattho vuttoti dassetuṁ ‘‘yampi vibhaṅge’’tiādi vuttaṁ.",
  "anya-e0103n10:26_4": "Tattha taññeva viññāṇaṁ abhāvetīti yaṁ pubbe ‘‘anantaṁ viññāṇa’’nti manasi kataṁ paṭhamāruppaviññāṇaṁ, taṁyevāti attho .",
  "anya-e0103n10:26_5": "Taṁyeva hi ārammaṇabhūtaṁ paṭhamena viya rūpanimittaṁ tatiyenāruppenābhāvetīti.",
  "anya-e0103n10:26_6": "Khayato sammasananti bhaṅgānupassanamāha.",
  "anya-e0103n10:26_7": "Sā hi saṅkhatadhammānaṁ bhaṅgābhāvameva passantī ‘‘viññāṇampi abhāvetī’’tiādinā vattabbataṁ labhatīti adhippāyenāha ‘‘khayato sammasanaṁ viya vutta’’nti. Assāti pāṭhassa. Puna assāti viññāṇassa. Abhāvetīti abhāvaṁ karoti.",
  "anya-e0103n10:26_8": "Yathā ñāṇassa na upatiṭṭhati, evaṁ karoti amanasikaraṇato.",
  "anya-e0103n10:26_9": "Tato eva vibhāveti vigatabhāvaṁ karoti, vināseti vā yathā na dissati, tathā karaṇato.",
  "anya-e0103n10:26_10": "Teneva antaradhāpeti tirobhāvaṁ gameti.",
  "anya-e0103n10:26_11": "Na aññathāti imissā pāḷiyā evamattho, na ito aññathā ayujjamānakattāti adhippāyo.",
  "anya-e0103n10:27_0": "Assāti paṭhamāruppaviññāṇābhāvassa. Kiñcananti kiñcipi.",
  "anya-e0103n10:27_1": "Sabhāvadhammassa appāvasesatā nāma bhaṅgo eva siyāti āha ‘‘bhaṅgamattampi assa avasiṭṭhaṁ natthī’’ti.",
  "anya-e0103n10:27_2": "Sati hi bhaṅgamattepi tassa sakiñcanatā siyā.",
  "anya-e0103n10:27_3": "Akiñcananti ca viññāṇassa kiñci pakāraṁ aggahetvā sabbena sabbaṁ vibhāvanamāha. Sesaṁ vuttanayameva.",
  "anya-e0103n10:28_0": "Nevasaññānāsaññāyatanakathāvaṇṇanā",
  "anya-e0103n10:29_0": "285.No ca santāti yathā nevasaññānāsaññāyatanasamāpatti saṅkhārāvasesasukhumabhāvappattiyā savisesā santā, evamayaṁ ākiñcaññāyatanasamāpatti no ca santā tadabhāvato.",
  "anya-e0103n10:29_1": "Yā ayaṁ khandhesu paccayayāpanīyatāya, rogamūlatāya ca rogasarikkhatā, dukkhatāsūlayogādinā gaṇḍasarikkhatā, pīḷājananādinā sallasarikkhatā ca, sā saññāya sati hoti, nāsatīti vuttaṁ ‘‘saññā rogo, saññā gaṇḍo, saññā salla’’nti.",
  "anya-e0103n10:29_2": "Sā cettha paṭukiccā pañcavokārabhavato oḷārikasaññā veditabbā.",
  "anya-e0103n10:29_3": "Na kevalaṁ saññā eva, atha kho vedanācetanādīnampi saṅgaho daṭṭhabbo.",
  "anya-e0103n10:29_4": "Saññāsīsena pana niddeso kato.",
  "anya-e0103n10:29_5": "Etaṁ santanti etaṁ asantabhāvakararogādisarikkhasaññāvirahato santaṁ. Tato eva paṇītaṁ.",
  "anya-e0103n10:29_6": "Kiṁ pana tanti āha ‘‘nevasaññānāsaññā’’ti ?",
  "anya-e0103n10:29_7": "Tadapadesena taṁsampayuttajjhānamāha ‘‘ādīnava’’nti.",
  "anya-e0103n10:29_8": "Ettha rogādisarikkhasaññādisabbhāvopi ādīnavo daṭṭhabbo, na āsannaviññāṇañcāyatanapaccatthikatāva. Uparīti catutthāruppe. Sā vāti sā eva.",
  "anya-e0103n10:29_9": "Vattitāti pavattitā nibbattitā vaḷañjitā.",
  "anya-e0103n10:30_0": "Tasmiṁ nimitteti tasmiṁ tatiyāruppasamāpattisaṅkhāte jhānanimitte.",
  "anya-e0103n10:30_1": "Mānasanti cittaṁ ‘‘mano eva mānasa’’nti katvā, bhāvanāmanasikāraṁ vā.",
  "anya-e0103n10:30_2": "Taṁ hi manasi bhavanti mānasanti vuccati.",
  "anya-e0103n10:30_3": "Jhānasampayuttadhammānampi jhānānuguṇatāya samāpattipariyāyo labbhatīti āha ‘‘ākiñcaññāyatanasamāpattisaṅkhātesu catūsu khandhesū’’ti, ārammaṇabhūtesūti adhippāyo.",
  "anya-e0103n10:31_0": "286.",
  "anya-e0103n10:31_1": "Yathāvuttaṁ ākiñcaññaṁ ārammaṇapaccayabhāvato āyatanaṁ kāraṇamassāti jhānaṁ ākiñcaññāyatanaṁ, ākiñcaññameva ārammaṇapaccayabhūtaṁ jhānassa kāraṇanti ārammaṇaṁ ākiñcaññāyatananti evaṁ vā attho daṭṭhabbo.",
  "anya-e0103n10:31_2": "Sesamettha heṭṭhā vuttanayānusārena veditabbaṁ.",
  "anya-e0103n10:32_0": "Yāya saññāya bhāvatoti yādisāya saññāya atthibhāvena.",
  "anya-e0103n10:32_1": "Yā hi sā paṭusaññākiccassa abhāvato saññātipi na vattabbā, saññāsabhāvānātivattanato asaññātipi na vattabbā, tassā vijjamānattāti attho. Tanti taṁ jhānaṁ.",
  "anya-e0103n10:32_2": "Taṁ tāva dassetunti ettha tanti taṁ sasāpaṭipadaṁ, yathāvuttasaññaṁ, tassā ca adhigamupāyanti attho.",
  "anya-e0103n10:32_3": "Nevasaññīnāsaññīti hi puggalādhiṭṭhānena dhammaṁ uddharantena saññāvantamukhena saññā uddhaṭā, aññathā nevasaññānāsaññāyatananti uddharitabbaṁ siyā.",
  "anya-e0103n10:32_4": "Sā pana paṭipadā yattha pavattati, yathā ca pavattati, taṁ dassetuṁ ‘‘ākiñcaññāyatanaṁ santato manasi karoti, saṅkhārāvasesasamāpattiṁ bhāvetī’’ti vuttaṁ.",
  "anya-e0103n10:32_5": "Ākiñcaññāyatanaṁ hi catutthāruppabhāvanāya pavattiṭṭhānaṁ, saṅkhārāvasesasamāpatti pavattiākāroti. Yatra hi nāmāti yā nāma.",
  "anya-e0103n10:32_6": "Natthibhāvampīti viññāṇassa suññatampi, evaṁ sukhumampīti adhippāyo.",
  "anya-e0103n10:32_7": "Santārammaṇatāyāti santaṁ ārammaṇaṁ etissāti santārammaṇā, tabbhāvo santārammaṇatā, tāya, na jhānasantatāya.",
  "anya-e0103n10:32_8": "Na hi tatiyāruppasamāpatti catutthāruppajjhānato santā.",
  "anya-e0103n10:33_0": "Codako ‘‘yaṁ santato manasi karoti, na tattha ādīnavadassanaṁ bhaveyya.",
  "anya-e0103n10:33_1": "Asati ca ādīnavadassane samatikkamo eva na siyā’’ti dassento ‘‘santato ce manasi karoti, kathaṁ samatikkamohotī’’ti āha.",
  "anya-e0103n10:33_2": "Itaro ‘‘asamāpajjitukāmatāyā’’ti parihāramāha, tena ādīnavadassanampi atthevāti dasseti.",
  "anya-e0103n10:33_3": "So hītiādinā vuttamevatthaṁ pākaṭataraṁ karoti.",
  "anya-e0103n10:33_4": "Tattha yasmiṁ jhāne abhirati, tattha āvajjanasamāpajjanādipaṭipattiyā bhavitabbaṁ.",
  "anya-e0103n10:33_5": "Sā panassa tatiyāruppe sabbaso natthi, kevalaṁ aññābhāvato ārammaṇakaraṇamattamevāti dassento ‘‘kiñcāpī’’tiādimāha.",
  "anya-e0103n10:34_0": "Samatikkamitvāva gacchatīti tesaṁ sippīnaṁ jīvikaṁ tiṇāyapi amaññamāno te vītivattatiyeva. Soti yogāvacaro. Tanti tatiyāruppasamāpattiṁ.",
  "anya-e0103n10:34_1": "Pubbe vuttanayenāti ‘‘santā vatāyaṁ samāpattī’’tiādinā vuttena nayena santato manasi karonto.",
  "anya-e0103n10:34_2": "Tanti yāya nevasaññīnāsaññī nāma hoti, saṅkhārāvasesasamāpattiṁ bhāvetīti vuccati, taṁ saññaṁ pāpuṇātīti yojanā. Saññāsīsena hi desanā.",
  "anya-e0103n10:34_3": "Paramasukhumanti ukkaṁsagatasukhumabhāvaṁ.",
  "anya-e0103n10:34_4": "Saṅkhārāvasesasamāpattinti ukkaṁsagatasukhumatāya saṅkhārānaṁ sesatāmattaṁ samāpattiṁ.",
  "anya-e0103n10:34_5": "Tenāha ‘‘accantasukhumabhāvappattasaṅkhāra’’nti. Antamaticca accantaṁ.",
  "anya-e0103n10:34_6": "Yato sukhumatamaṁ nāma natthi, tathāparamukkaṁsagatasukhumasaṅkhāranti attho.",
  "anya-e0103n10:34_7": "Paṭhamajjhānūpacārato paṭṭhāya hi tacchantiyā viya pavattamānāya bhāvanāya anukkamena saṅkhārā tattha antimakoṭṭhāsataṁ pāpitā, tato paraṁ nirodho eva, na saṅkhārappavattīti.",
  "anya-e0103n10:34_8": "Tena vuccati ‘‘saṅkhārāvasesasamāpattī’’ti.",
  "anya-e0103n10:35_0": "287.Yaṁ taṁ catukkhandhaṁ.",
  "anya-e0103n10:35_1": "Atthatoti kusalādivisesavisiṭṭhaparamatthato.",
  "anya-e0103n10:35_2": "Visesato adhipaññāsikkhāya adhiṭṭhānabhūtaṁ idhādhippetanti āha ‘‘idha samāpannassa cittacetasikā dhammā adhippetā’’ti.",
  "anya-e0103n10:35_3": "Oḷārikāya saññāya abhāvatoti yadipi catutthāruppavipākasaññāya catutthāruppakusalasaññā oḷārikā, tathā vipassanāmaggaphalasaññāhi, tathāpi oḷārikasukhumatā nāma upādāyupādāya gahetabbāti pañcavokārabhavapariyāpannāya viya catuvokārepi heṭṭhā tīsu bhūmīsu saññāya viya oḷārikāya abhāvato.",
  "anya-e0103n10:35_4": "Sukhumāyāti saṅkhārāvasesasukhumabhāvappattiyā sukhumāya saññāya bhāvato vijjamānattā.",
  "anya-e0103n10:35_5": "Nevasaññāti ettha na-kāro abhāvattho, nāsaññanti ettha na-kāro aññattho, a-kāro abhāvatthova, asaññaṁ anasaññañcāti attho.",
  "anya-e0103n10:35_6": "Pariyāpannattāti ekadesabhāvena antogadhattā. Etthāti catutthāruppe.",
  "anya-e0103n10:35_7": "Dutiye atthavikappe nevasaññāti ettha na-kāro aññattho.",
  "anya-e0103n10:35_8": "Tathā nāsaññāti ettha na-kāro, a-kāro ca aññattho evāti tena dvayena saññābhāvo eva dassitoti dhammāyatanapariyāpannatāya āyatanabhāvo vuttovāti ‘‘adhiṭṭhānaṭṭhenā’’ti vuttaṁ nissayapaccayabhāvato.",
  "anya-e0103n10:36_0": "Kiṁ pana kāraṇaṁ, yenettha saññāva edisī jātāti anuyogaṁ sandhāyāha ‘‘na kevala’’ntiādi.",
  "anya-e0103n10:36_1": "Saññāsīsenāyaṁ desanā katā ‘‘nānattakāyā nānattasaññino’’tiādīsu (dī. ni. 3.341, 359; a. ni. 9.24) viyāti daṭṭhabbaṁ.",
  "anya-e0103n10:36_2": "Evaṁ esa atthoti kañci visesaṁ upādāya sabhāvato atthīti vattabbasseva dhammassa kañci visesaṁ upādāya natthīti vattabbatāsaṅkhāto attho.",
  "anya-e0103n10:37_0": "Atithokampi yaṁ telamatthi bhanteti āha akappiyabhāvaṁ upādāya, tadeva natthi, bhante, telanti āha nāḷipūraṇaṁ upādāya. Tenāha ‘‘tattha yathā’’tiādi.",
  "anya-e0103n10:38_0": "Yadi ārammaṇasañjānanaṁ saññākiccaṁ, taṁ saññā samānā kathamayaṁ kātuṁ na sakkotīti āha ‘‘dahanakiccamivā’’tiādi.",
  "anya-e0103n10:38_1": "Saṅkhārāvasesasukhumabhāvappattiyā eva hesā paṭusaññākiccaṁ kātuṁ na sakkoti, tato eva ca ñāṇassa sugayhāpi na hoti.",
  "anya-e0103n10:38_2": "Tenāha ‘‘nibbidājananampi kātuṁ na sakkotī’’ti.",
  "anya-e0103n10:38_3": "Akatābhinivesoti akatavipassanābhiniveso appavattitasammasanacāro.",
  "anya-e0103n10:38_4": "Pakativipassakoti pakatiyā vipassako.",
  "anya-e0103n10:38_5": "Khandhādimukhena vipassanaṁ abhinivisitvā dvārālambanehi saddhiṁ dvārappavattadhammānaṁ vipassako sakkuṇeyya tabbisayaudayabbayañāṇaṁ uppādetuṁ, yathā pana sakkoti, taṁ dassetuṁ ‘‘sopī’’tiādi vuttaṁ.",
  "anya-e0103n10:38_6": "Kalāpasammasanavasenevāti catutthāruppacittuppādapariyāpanne phassādidhamme avinibbhujja ekato gahetvā kalāpato samūhato sammasanavasena nayavipassanāsaṅkhātakalāpasammasanavasena.",
  "anya-e0103n10:38_7": "Phassādidhamme vinibbhujjitvā visuṁ visuṁ sarūpato gahetvā aniccādivasena sammasanaṁ anupadadhammavipassanā.",
  "anya-e0103n10:38_8": "Evaṁ sukhumattaṁ gatā yathā dhammasenāpatināpi nāma anupadaṁ na vipassaneyyāti attho.",
  "anya-e0103n10:39_0": "Therassāti aññatarassa therassa.",
  "anya-e0103n10:39_1": "Aññāhipīti ettha ayamaparā upamā – eko kira brāhmaṇo aññataraṁ purisaṁ manuññaṁ mattikabhājanaṁ gahetvā ṭhitaṁ disvā yāci ‘‘dehi me imaṁ bhājana’’nti.",
  "anya-e0103n10:39_2": "So surāsittataṁ sandhāya ‘‘nāyyo sakkā dātuṁ, surā ettha atthī’’ti āha.",
  "anya-e0103n10:39_3": "Brāhmaṇo attano samīpe ṭhitaṁ purisaṁ uddissa āha ‘‘tena hi imassa pātuṁ dehī’’ti. Itaro ‘‘natthayyo’’ti āha.",
  "anya-e0103n10:39_4": "Tattha yathā brāhmaṇassa ayogyabhāvaṁ upādāya ‘‘atthī’’tipi vattabbaṁ, pātabbatāya tattha abhāvato ‘‘natthī’’tipi vattabbaṁ jātaṁ, evaṁ idhāpīti daṭṭhabbaṁ.",
  "anya-e0103n10:40_0": "Kasmā panettha yathā heṭṭhā ‘‘ananto ākāso, anantaṁ viññāṇaṁ, natthi kiñcī’’ti tattha tattha bhāvanākāro gahito, evaṁ koci bhāvanākāro na gahitoti?",
  "anya-e0103n10:40_1": "Keci tāva āhu – ‘‘bhāvanākāro nāma sopacārassa jhānassa yathāsakaṁ ārammaṇe pavattiākāro, ārammaṇañcettha ākiñcaññāyatanadhammā.",
  "anya-e0103n10:40_2": "Te pana gayhamānā ekassa vā pubbaṅgamadhammassa vasena gahetabbā siyuṁ, sabbe eva vā.",
  "anya-e0103n10:40_3": "Tattha paṭhamapakkhe viññāṇassa gahaṇaṁ āpannanti ‘viññāṇaṁ viññāṇa’nti manasikāre catutthāruppassa viññāṇañcāyatanabhāvo āpajjati.",
  "anya-e0103n10:40_4": "Dutiyapakkhe pana sabbaso ākiñcaññāyatanadhammārammaṇatāya jhānassa ‘ākiñcaññaṁ ākiñcañña’nti manasikāre ākiñcaññāyatanatā vā siyā, abhāvārammaṇatā vā.",
  "anya-e0103n10:40_5": "Sabbathā nevasaññānāsaññāyatanabhāvo na labbhatī’’ti.",
  "anya-e0103n10:40_6": "Tadidamakāraṇaṁ tathā jhānassa appavattanato.",
  "anya-e0103n10:40_7": "Na hi catutthāruppabhāvanā viññāṇamākiñcaññaṁ vā āmasantī pavattati, kiñcarahi? Tatiyāruppassa santataṁ.",
  "anya-e0103n10:41_0": "Yadi evaṁ, kasmā pāḷiyaṁ ‘‘santa’’nti na gahitanti?",
  "anya-e0103n10:41_1": "Kiñcāpi na gahitataṁ sutte (dī. ni. 2.129; saṁ. ni. 2.152), vibhaṅge (vibha. 606 ādayo) pana gahitameva.",
  "anya-e0103n10:41_2": "Yathāha – ‘‘taññeva ākiñcaññāyatanaṁ santato manasi karoti, saṅkhārāvasesasamāpattiṁ bhāvetī’’ti (vibha. 619).",
  "anya-e0103n10:41_3": "Atha kasmā vibhaṅge viya sutte bhāvanākāro na gahitoti?",
  "anya-e0103n10:41_4": "Veneyyajjhāsayato, desanāvilāsato ca.",
  "anya-e0103n10:41_5": "Ye hi veneyyā yathā heṭṭhā tīsu āruppesu ‘‘ananto ākāso, anantaṁ viññāṇaṁ, natthi kiñcī’’ti bhāvanākāro gahito, evaṁ aggahite eva tasmiṁ tamatthaṁ paṭivijjhanti, tesaṁ vasena sutte tathā desanā katā, suttantagatikāva abhidhamme suttantabhājanīye (vibha. 605 ādayo) uddesadesanā.",
  "anya-e0103n10:41_6": "Ye pana veneyyā vibhajitvā vutteyeva tasmiṁ tamatthaṁ paṭivijjhanti, tesaṁ vasena vibhaṅge bhāvanākāro vutto.",
  "anya-e0103n10:41_7": "Dhammissaro pana bhagavā sammāsambuddho dhammānaṁ desetabbappakāraṁ jānanto katthaci bhāvanākāraṁ gaṇhāti, katthaci bhāvanākāraṁ na gaṇhāti.",
  "anya-e0103n10:41_8": "Sā ca desanā yāvadeva veneyyavinayatthāti ayamettha desanāvilāso.",
  "anya-e0103n10:41_9": "Suttantadesanā vā pariyāyakathāti tattha bhāvanākāro na gahito, abhidhammadesanā pana nippariyāyakathāti tattha bhāvanākāro gahitoti evampettha bhāvanākārassa gahaṇe, aggahaṇe ca kāraṇaṁ veditabbaṁ.",
  "anya-e0103n10:42_0": "Apare pana bhaṇanti – ‘‘catutthāruppe visesadassanatthaṁ sutte bhāvanākārassa aggahaṇaṁ, svāyaṁ viseso anupubbabhāvanājanito.",
  "anya-e0103n10:42_1": "Sā ca anupubbabhāvanā pahānakkamopajanitā pahātabbasamatikkamena jhānānaṁ adhigantabbato.",
  "anya-e0103n10:42_2": "Tathā hi kāmādivivekavitakkavicāravūpasamapītivirāgasomanassatthaṅgamamukhena rūpāvacarajjhānāni desitāni, rūpasaññādisamatikkamamukhena arūpajjhānāni.",
  "anya-e0103n10:42_3": "Na kevalañca jhānāniyeva, atha kho sabbampi sīlaṁ, sabbāpi paññā paṭipakkhadhammappahānavaseneva sampādetabbato pahātabbadhammasamatikkamadassanamukheneva desanā āruḷhā.",
  "anya-e0103n10:42_4": "Tathā hi ‘‘pāṇātipātaṁ pahāya pāṇātipātā paṭivirato’’tiādinā (dī. ni.",
  "anya-e0103n10:42_5": "1.8, 194) sīlasaṁvaro, ‘‘cakkhunā rūpaṁ disvā na nimittaggāhī hoti nānubyañjanaggāhī’’tiādinā (dī. ni. 1.213; ma. ni. 1.411, 421;",
  "anya-e0103n10:42_6": "3.15, 75) indriyasaṁvaro, ‘‘neva davāya na madāyā’’tiādinā (ma. ni. 1.23, 422; 2.24; 3.75; saṁ. ni. 2.63; a. ni. 6.58; mahāni. 206; vibha.",
  "anya-e0103n10:42_7": "518) bhojane mattaññutā, ‘‘idha bhikkhu micchājīvaṁ pahāya sammāājīvena jīvikaṁ kappetī’’tiādinā (saṁ. ni.",
  "anya-e0103n10:42_8": "5.8) ājīvapārisuddhi, ‘‘abhijjhaṁ loke pahāya vigatābhijjhena cetasā’’tiādinā (dī. ni. 1.217; ma. ni. 1.412, 425;",
  "anya-e0103n10:42_9": "3.16, 75) jāgariyānuyogo, ‘‘aniccasaññā bhāvetabbā asmimānasamugghātāya, aniccasaññino, meghiya, anattasaññā saṇṭhāti, anattasaññī asmimānasamugghātaṁ gacchati, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’’tiādinā paññā paṭipakkhadhammappahānavaseneva desitā.",
  "anya-e0103n10:42_10": "Tasmā jhānāni desento bhagavā ‘‘vivicceva kāmehī’’tiādinā (dī. ni. 1.226; saṁ. ni. 2.152; a. ni.",
  "anya-e0103n10:42_11": "4.123) pahātabbadhammasamatikkamadassanamukheneva desesi.",
  "anya-e0103n10:42_12": "Tena vuttaṁ ‘‘kāmādivivekavitakkavicāravūpasamapītivirāgasomanassatthaṅgamamukhena rūpāvacarajjhānāni desitāni, rūpasaññādisamatikkamamukhena arūpajjhānānī’’ti.",
  "anya-e0103n10:42_13": "Tattha yathā rūpāvacaraṁ paṭhamaṁ jhānaṁ bhāvanāvisesādhigatehi vitakkādīhi viya saddhādīhipi tikkhavisadasūrasabhāvehi dhammehi samannāgatattā kāmacchandādīnaṁ nīvaraṇānaṁ, tadekaṭṭhānañca pāpadhammānaṁ vikkhambhanato uttarimanussadhammabhāvappattaṁ kāmāvacaradhammehi saṇhasukhumaṁ, santaṁ, paṇītañca hoti;",
  "anya-e0103n10:42_14": "dutiyajjhānādīni pana bhāvanāvisesena oḷārikaṅgappahānato tato sātisayaṁ saṇhasukhumasaṇhasukhumatarādibhāvappattāni honti.",
  "anya-e0103n10:42_15": "Tathā arūpāvacaraṁ paṭhamajjhānaṁ rūpavirāgabhāvanābhāvena pavattamānaṁ ārammaṇasantatāyapi aṅgasantatāyapi pākatikaparittadhammehi viya sabbarūpāvacaradhammehi santasukhumabhāvappattaṁ hoti.",
  "anya-e0103n10:42_16": "Ārammaṇasantabhāvenāpi hi tadārammaṇadhammā santasabhāvā honti, seyyathāpi lokuttaradhammārammaṇā dhammā.",
  "anya-e0103n10:43_0": "Satipi dhammato, mahaggatabhāvenāpi ca abhede rūpāvacaracatutthato āruppaṁ aṅgatopi santameva, yatassa santavimokkhatā vuttā.",
  "anya-e0103n10:43_1": "Dutiyāruppādīni pana paṭhamāruppādito aṅgato, ārammaṇato ca santasantatarasantatamabhāvappattāni tathā bhāvanāvisesasamāyogato, svāyaṁ bhāvanāviseso paṭhamajjhānūpacārato paṭṭhāya taṁtaṁpahātabbasamatikkamanavasena tassa tassa jhānassa santasukhumabhāvaṁ āpādento catutthāruppe saṅkhārāvasesasukhumabhāvaṁ pāpeti.",
  "anya-e0103n10:43_2": "Yato catutthāruppaṁ yathā anupadadhammavipassanāvasena vipassanāya ārammaṇabhāvaṁ upagantvā pakativipassakassāpi nibbiduppattiyā paccayo na hoti saṅkhārāvasesasukhumabhāvappattito, tathā sayaṁ tatiyāruppadhammesu pavattamānaṁ te yāthāvato vibhāvetuṁ na sakkoti, yathā tadaññajjhānāni attano ārammaṇaṁ.",
  "anya-e0103n10:43_3": "Kevalaṁ pana ārabbha pavattimattamevassa tattha hoti , tayidaṁ ārammaṇabhāvenāpi nāma vibhūtākāratāya ṭhātuṁ appahontaṁ ārammaṇakaraṇe kiṁ pahoti.",
  "anya-e0103n10:43_4": "Tasmā tadassa avibhūtakiccataṁ disvā satthā heṭṭhā tīsu ṭhānesu bhāvanākāraṁ vatvā tādiso idha na labbhatīti dīpetuṁ catutthāruppadesanāyaṁ sutte bhāvanākāraṁ pariyāyadesanattā na kathesi.",
  "anya-e0103n10:44_0": "Yasmā pana sārammaṇassa dhammassa ārammaṇe pavattiākāro atthevāti atisukhumabhāvappattaṁ taṁ dassetuṁ ‘‘taṁyeva ākiñcaññāyatanaṁ santato manasi karotī’’ti (vibha.",
  "anya-e0103n10:44_1": "619) vibhaṅge vuttaṁ yathādhammasāsanabhāvato, pubbabhāgavasena vā vibhaṅge ‘‘santato manasi karotī’’ti vuttaṁ tadā yogino tassa vibhūtabhāvato.",
  "anya-e0103n10:44_2": "Appanāvasena pana sutte bhāvanākāro na gahito avibhūtabhāvato.",
  "anya-e0103n10:44_3": "Kammaṭṭhānaṁ hi kiñci ādito avibhūtaṁ hoti, yathā taṁ? Buddhānussatiādi. Kiñci majjhe, yathā taṁ? Ānāpānassati. Kiñci ubhayattha, yathā taṁ? Upasamānussatiādi.",
  "anya-e0103n10:44_4": "Catutthāruppakammaṭṭhānaṁ pana pariyosāne avibhūtaṁ bhāvanāya matthakappattiyaṁ ārammaṇassa avibhūtabhāvato.",
  "anya-e0103n10:44_5": "Tasmā catutthāruppe imaṁ visesaṁ dassetuṁ satthārā sutte bhāvanākāro na gahito, na sabbena sabbaṁ abhāvatoti niṭṭhamettha gantabbaṁ.",
  "anya-e0103n10:45_0": "Pakiṇṇakakathāvaṇṇanā",
  "anya-e0103n10:46_0": "288.Asadisarūpoti dvattiṁsamahāpurisalakkhaṇaasītianubyañjanabyāmappabhāketumālādīhi rūpaguṇehi aññehi asādhāraṇarūpakāyo, sabhāvattho vā rūpa-saddo ‘‘yaṁ loke piyarūpaṁ sātarūpa’’ntiādīsu (dī. ni. 2.400; ma. ni. 1.133; vibha. 203) viya.",
  "anya-e0103n10:46_1": "Tasmā asadisarūpoti asadisasabhāvo, tena dasabalacatuvesārajjādiguṇavisesasamāyogadīpanato satthu dhammakāyasampattiyāpi asadisatā dassitā hoti. Itīti evaṁ vuttappakārena. Tasminti āruppe.",
  "anya-e0103n10:46_2": "Pakiṇṇakakathāpi viññeyyāti pubbe viya asādhāraṇaṁ tattha tattha jhāne patiniyatameva atthaṁ aggahetvā sādhāraṇabhāvato tattha tattheva pakiṇṇakaṁ visaṭaṁ atthaṁ gahetvā pavattā pakiṇṇakakathāpi vijānitabbā.",
  "anya-e0103n10:47_0": "289.Rūpanimittātikkamatoti kasiṇarūpasaṅkhātassa paṭibhāganimittassa atikkamanato.",
  "anya-e0103n10:47_1": "Ākāsātikkamatoti kasiṇugghāṭimākāsassa atikkamanato.",
  "anya-e0103n10:47_2": "Ākāse pavattitaviññāṇātikkamatoti paṭhamāruppaviññāṇassa atikkamanato, na dutiyāruppaviññāṇātikkamanato.",
  "anya-e0103n10:47_3": "Tadatikkamato hi tasseva vibhāvanaṁ hoti.",
  "anya-e0103n10:47_4": "Dutiyāruppaviññāṇavibhāvane hi tadeva atikkantaṁ siyā, na tassa ārammaṇaṁ, na ca ārammaṇe dosaṁ disvā anārammaṇassa vibhāvanātikkamo yujjati.",
  "anya-e0103n10:47_5": "Pāḷiyañca ‘‘viññāṇañcāyatanaṁ sato samāpajjati…pe… sato vuṭṭhahitvā taṁyeva viññāṇaṁ abhāvetī’’ti vuttaṁ, na vuttaṁ ‘‘taṁyeva viññāṇañcāyatanaṁ abhāvetī’’ti, ‘‘taṁyeva abhāvetī’’ti vā.",
  "anya-e0103n10:47_6": "‘‘Anantaṁ viññāṇanti viññāṇañcāyatanaṁ upasampajjā’’ti ettha pana dvayaṁ vuttaṁ ārammaṇañca viññāṇaṁ, viññāṇañcāyatanañca.",
  "anya-e0103n10:47_7": "Tasmiṁ dvaye yena kenaci, yato vā vuṭṭhito, teneva padhānaniddiṭṭhena taṁ-saddassa sambandhe āpanne ‘‘ayañca ārammaṇātikkamabhāvanā’’ti viññāṇañcāyatanassa nivattanatthaṁ viññāṇavacanaṁ.",
  "anya-e0103n10:47_8": "Tasmā paṭhamāruppaviññāṇasseva abhāvanātikkamo vutto.",
  "anya-e0103n10:48_0": "290.Evaṁsantepīti aṅgātikkame asatipi.",
  "anya-e0103n10:48_1": "Suppaṇītatarāti suṭṭhu paṇītatarā, sundarā paṇītatarā cāti vā attho.",
  "anya-e0103n10:48_2": "Satipi catunnaṁ pāsādatalānaṁ, sāṭikānañca tabbhāvato, pamāṇato ca samabhāve uparūpari pana kāmaguṇānaṁ, sukhasamphassādīnañca visesena paṇītatarādibhāvo viya etāsaṁ catunnaṁ samāpattīnaṁ āruppabhāvato, aṅgato ca satipi samabhāve bhāvanāvisesasiddho pana sātisayo uparūpari paṇītatarādibhāvoti imamatthaṁ dasseti ‘‘yathā hī’’tiādinā.",
  "anya-e0103n10:49_0": "291.Nissitoti nissāya ṭhito.",
  "anya-e0103n10:49_1": "Duṭṭhitāti na sammā ṭhitā, dukkhaṁ vā ṭhitā.",
  "anya-e0103n10:49_2": "Tannissitanti tena nissitaṁ, ṭhānanti attho.",
  "anya-e0103n10:49_3": "Tannissitanti vā taṁ maṇḍapalaggaṁ purisaṁ nissāya ṭhitaṁ purisanti attho.",
  "anya-e0103n10:49_4": "Maṇḍapalaggañhi anissāya tena vinābhūte vivitte bahi okāse ṭhānaṁ viya ākāsalaggaviññāṇassa viveke tadapagame tatiyāruppassa ṭhānanti.",
  "anya-e0103n10:50_0": "292.Ārammaṇaṁkaroteva, aññābhāvena taṁ idanti ‘‘āsannaviññāṇañcāyatanapaccatthikarūpāsannākāsārammaṇaviññāṇāpagamārammaṇaṁ, no ca santa’’nti ca diṭṭhādīnavampi taṁ ākiñcaññāyatanaṁ idaṁ nevasaññānāsaññāyatanajjhānaṁ aññassa tādisassa ārammaṇabhāvayogyassa abhāvena alābhena ārammaṇaṁ karoti eva.",
  "anya-e0103n10:50_1": "‘‘Sabbadisampati’’nti idaṁ janassa agatikabhāvadassanatthaṁ vuttaṁ. Vuttinti jīvikaṁ. Vattatīti jīvati.",
  "anya-e0103n10:51_0": "293.Āruḷhotiādīsu ayaṁ saṅkhepattho – yathā koci puriso anekaporisaṁ dīghanisseṇiṁ āruḷho tassa uparimapade ṭhito tassā nisseṇiyā bāhumeva olubbhati aññassa alābhato, yathā ca paṁsupabbatassa, missakapabbatassa vā aggakoṭiṁ āruḷho tassa matthakameva olubbhati, yathā ca giriṁ silāpabbataṁ āruḷho paripphandamāno aññābhāvato attano jaṇṇukameva olubbhati, tathā etaṁ catutthāruppajjhānaṁ taṁ tatiyāruppaṁ olubbhitvā pavattatīti.",
  "anya-e0103n10:51_1": "Yaṁ panettha atthato avibhattaṁ, taṁ uttānameva.",
  "anya-e0103n10:52_0": "Āruppaniddesavaṇṇanā niṭṭhitā.",
  "anya-e0103n10:53_0": "Iti dasamaparicchedavaṇṇanā."
}