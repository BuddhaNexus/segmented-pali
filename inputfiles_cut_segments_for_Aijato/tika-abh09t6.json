{
  "tika-abh09t6:0_0": "7. Paṭṭhānamātikā",
  "tika-abh09t6:1_0": "Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti (paṭṭhā.",
  "tika-abh09t6:1_1": "1.1.paccayuddesa).",
  "tika-abh09t6:2_0": "Paṭṭhānamātikā niṭṭhitā.",
  "tika-abh09t6:3_0": "Nigamanaṁ",
  "tika-abh09t6:4_0": "Sattappakaraṇanāmato , abhidhammamadesayi;",
  "tika-abh09t6:5_0": "Devātidevo devānaṁ, devalokamhi taṁ pure.",
  "tika-abh09t6:6_0": "Tassāyaṁ mātikā sabbā, sakalassāpi uddharā;",
  "tika-abh09t6:7_0": "Ciraṭṭhitatthaṁ dhammassa, taṁ paggaṇhantu sādhavo.",
  "tika-abh09t6:8_0": "Dvāvīsati tikā ceva, tatheva hetugocchakaṁ;",
  "tika-abh09t6:9_0": "Cūḷantaradukā satta, gocchakā ca tato paraṁ.",
  "tika-abh09t6:10_0": "Mahantaradukā cāpi, tato cuddasa niddise;",
  "tika-abh09t6:11_0": "Gocchakāni duve piṭṭhi-dukāniṭṭhārasedisā.",
  "tika-abh09t6:12_0": "Dvācattālīsa suttanta-dukā tevanti pañcadhā;",
  "tika-abh09t6:13_0": "Sattappakaraṇikā bhinnā, dhammasaṅgaṇimātikā.",
  "tika-abh09t6:14_0": "Abhidhammamātikāpāḷi niṭṭhitā.",
  "tika-abh09t6:15_0": "Namo tassa bhagavato arahato sammāsambuddhassa",
  "tika-abh09t6:16_0": "Mohavicchedanī",
  "tika-abh09t6:17_0": "Ganthārambhakathā",
  "tika-abh09t6:18_0": "1. Kāruññabhāvitaṁ yassa, ñāṇacakkhu mahodayaṁ.",
  "tika-abh09t6:19_0": "Andhabhūtassa lokassa, jātaṁ sāmaññalocanaṁ.",
  "tika-abh09t6:20_0": "2. Taṁ buddhaṁ sugataṁ dhīraṁ, sasaddhammaṁ sasāvakaṁ.",
  "tika-abh09t6:21_0": "Vanditvānussaritvā ca, thometvā ca vināyakaṁ.",
  "tika-abh09t6:22_0": "3. There ca thirasīlādi-guṇālaṅkārasobhite.",
  "tika-abh09t6:23_0": "Sāsanujjotake dhīre, pubbake vaṁsapālake.",
  "tika-abh09t6:24_0": "4. Visuddhidevadevo yaṁ, devānaṁ tidasālaye.",
  "tika-abh09t6:25_0": "Paññāya desayī tassa, abhidhammassa mātikā.",
  "tika-abh09t6:26_0": "5. Yā tassā vipulatthāya, dhammasaṅgaṇiādihi.",
  "tika-abh09t6:27_0": "Anekehi pakārehi, pāḷiaṭṭhakathāhi ca.",
  "tika-abh09t6:28_0": "6. Attho vinicchayo ceva,",
  "tika-abh09t6:29_0": "Vibhatto sāgarūpamo;",
  "tika-abh09t6:30_0": "Anantanayavokiṇṇo,",
  "tika-abh09t6:31_0": "Dukkhogāho yato tato.",
  "tika-abh09t6:32_0": "7. Samāsenābhidhammatthaṁ, mātikāmukhatokhilaṁ.",
  "tika-abh09t6:33_0": "Ñātukāmehi suddhehi, antevāsīhi yācito.",
  "tika-abh09t6:34_0": "8. Saṅkaḍḍhitvāna nayato, pāḷiaṭṭhakathāgataṁ.",
  "tika-abh09t6:35_0": "Atthaṁ vinicchayañceva, samāsena nirākulaṁ.",
  "tika-abh09t6:36_0": "9. Sāmatthiyagataṁ atthaṁ, nikāyantaranissaṭaṁ.",
  "tika-abh09t6:37_0": "Mahāvihāravāsīnaṁ, kamābhatanayānugaṁ.",
  "tika-abh09t6:38_0": "10. Dīpayanto nayaññūnaṁ, sadā sammodakāriniṁ.",
  "tika-abh09t6:39_0": "Mohavicchedaniṁ nāma, karissāmatthavaṇṇananti.",
  "tika-abh09t6:40_0": "Ganthārambhakathā niṭṭhitā."
}