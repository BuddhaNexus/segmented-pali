{
  "anya-e0801n6:0_0": "6. Chaṭṭho kaṇḍo (tyādi)",
  "anya-e0801n6:1_0": "1. Vattamāne ti anti si tha mi ma te ante se vhe e mhe.",
  "anya-e0801n6:2_0": "Vattamāne āraddhāparisamatte atthe vattamānato kriyatthā tyādayo honti.",
  "anya-e0801n6:2_1": "Gacchati, gacchanti, gacchasi gacchatha, gacchāmi gacchāma, gacchate gacchante, gacchase gacchavhe, gacche gacchāmhe.",
  "anya-e0801n6:2_2": "Kathaṁ ‘pure adhammo dippati, purā marāmī’ti?",
  "anya-e0801n6:2_3": "Vattamānassevavattumiṭṭhattā taṁsamīpassa taggahaṇena gahaṇā, purepurāsaddehi vā anāgatattāvagame tadā tassa vattamānattā, kālabyattayo vā eso, bhavanteva hi kālantarepi tyādayo bāhulakā ‘santesu parigūhāmi, mā ca kiñca ito adaṁ’ ‘kāyassa bhedā abhisamparāyaṁ, sahabyataṁ gacchati vāsavassa, ‘anekajātisaṁsāraṁ sandhāvissaṁ’ ativelaṁ na massissa’nti.",
  "anya-e0801n6:3_0": "2. Bhavissati ssati ssanti ssasi ssatha ssāmi ssāma ssate ssante ssase ssavhe ssaṁ ssāmhe.",
  "anya-e0801n6:4_0": "Bhavissati anāraddhe atthe vattamānato kriyatthā ssatyādayo honti.",
  "anya-e0801n6:4_1": "Gamissati gamissanti, gamissasi gamissatha, gamissāmi gamissāma, gamissate gamissante, gamissase gamissavhe, gamissaṁ gamissāmhe.",
  "anya-e0801n6:5_0": "3. Nāme garahāvimhayesu.",
  "anya-e0801n6:6_0": "Nāmasadde nipāte sati garahāyaṁ vimhaye ca gamyamāne ssatyādayo honti.",
  "anya-e0801n6:6_1": "Ime hi nāma kalyāṇadhammā paṭijānissanti, na hi nāma bhikkhave tassa moghapurisassa pāṇesu anuddayā bhavissati, kathaṁ hi nāma so bhikkhave moghapuriso sabbamattikāmayaṁ kuṭikaṁ karissati?",
  "anya-e0801n6:6_2": "Tattha nāma tvaṁ moghapurisa mayā virāgāya dhamme desite sarāgāya cetessasi?",
  "anya-e0801n6:6_3": "Atthi nāma tāta sudinna ābhidosikaṁ kummāsaṁ paribhuñjissasi, atthiyevihāpi nindāvagamo.",
  "anya-e0801n6:6_4": "Vimuye-acchariyaṁ vata bho abbhutaṁ vata bho santena vata bho pabbajitā vihārena viharanti, yatra hi nāma saññī samāno jāgaro pañcamattāni sakaṭasatāni nissāya nissāya abhikkantāni neva dakkhati na pana saddaṁ sossati, acchariyaṁ andho nāma pabbatamārohissati, badhiro nāma saddaṁ sossati.",
  "anya-e0801n6:7_0": "4. Bhūte īuṁ ottha iṁ mhā ā ū se vhaṁ a mhe.",
  "anya-e0801n6:8_0": "Bhūte parisamatte atthe vattamānato kriyatthā ī ādayo honti.",
  "anya-e0801n6:8_1": "Agamī agamuṁ, agamo agamittha, agamiṁ agamimhā , agamā agamū, agamise agamivhaṁ, agama agamimhe.",
  "anya-e0801n6:8_2": "Bhūtasāmaññavacanicchāyamanajjatanepi ‘suvo ahosi ānando’.",
  "anya-e0801n6:9_0": "5. Anajjatane ā ū o ttha a mhā ttha tthuṁ se vhaṁ iṁ mhase.",
  "anya-e0801n6:10_0": "Avijjamānajjatane bhūte-tthe vattamānato kriyatthā āādayo honti.",
  "anya-e0801n6:11_0": "Āñāyyā ca uṭṭhānā, āñāyyā ca saṁvesanā;",
  "anya-e0801n6:12_0": "Esajjatano kālo, aharubhataḍḍharattaṁ vā.",
  "anya-e0801n6:13_0": "Agamā agamū, agamo, agamattha, agama agamamhā, agamattha agamatthuṁ, agamase agamavhaṁ, agamiṁ agamamhase.",
  "anya-e0801n6:13_1": "Aññapadattho kiṁ?",
  "anya-e0801n6:13_2": "Ajja hiyyo vā agamāsi.",
  "anya-e0801n6:14_0": "6. Parokkhe a u e ttha a mha ttha re ttho vho i mhe.",
  "anya-e0801n6:15_0": "Apaccakkhe bhūtānajjatane-tthe vuttamānato kriyātthā a ādayo honti.",
  "anya-e0801n6:15_1": "Jagāma jagamu, jagame jagapittha, jagama jagamimha, jagamittha jagamire, jagamittho jagamivho, jagami jagamimhe.",
  "anya-e0801n6:15_2": "Mūḷhavikkhittabyāsattacittena attanāpi kriyākatābhinibbattitakāle-nupaladdhā samānā phalenā-numīyamānā parokkhāva vatthuto, tenuttamavisayepi payogasamavo.",
  "anya-e0801n6:16_0": "7. Eyyādo vātipattiyaṁ ssā ssaṁ su sse ssatha ssaṁ ssāmhā ssatha ssiṁsu sasse ssavhe ssiṁ ssāmhase.",
  "anya-e0801n6:17_0": "Eyyādo visaye kriyātipattiyaṁ ssādayo honti vibhāsā.",
  "anya-e0801n6:17_1": "Vidhurappaccayopanipātato kāraṇavekallato vā kriyāyātipatanamanipphatti kriyātipatti, ete ca ssādayo sāmatthiyātītānāgatesveva honti na vattamāne tatra…",
  "anya-e0801n6:17_2": "kriyātipatyasambhavā, sace paṭhamavaye pabbajjaṁ alabhissā arahā abhavissā, dakkhiṇena ce agamissā na sakaṭaṁ pariyā bhavissā, dakkhiṇena ce agamissaṁsu, agamisse agamissatha, agamissaṁ agamissāmhā, agamissatha agamissiṁsu, agamissase agamissavhe, agamissiṁ agamissāmhase, na sakaṭaṁ pariyābhavissā, vātikiṁ?",
  "anya-e0801n6:17_3": "Dakkhiṇe na ce gamissati na sakaṭaṁ pariyā bhavissati.",
  "anya-e0801n6:18_0": "8. Hetuphalesveyya eyyuṁ eyyāsi eyyātha eyyāmi eyyāma etha eraṁ etho eyyavho eyyaṁ eyyāmhe.",
  "anya-e0801n6:19_0": "Hetubhūtāyaṁ elabhūtāyañca kriyāyaṁ vattamānato kriyatthā eyyādayo vā honti, sace saṅkhārā niccā bhaveyyuṁ na nirujjheyyuṁ, dakkhiṇena ce gaccheyya na sakaṭaṁ pariyābhaveyya, dakkhiṇena ce gaccheyyuṁ, gaccheyyāsi gaccheyyātha, gaccheyyāmi gaccheyyāma, gacchetha gaccheraṁ, gacchetho gaccheyyavho, gaccheyyaṁ gaccheyyāmhe, na sakaṭaṁ pariyyābhaveyya, bhavanaṁ gamanaṁ ca hetu, anirujjhanaṁ apariyābhavanaṁ ca phalaṁ, iha kasmā na hoti ‘hantīhi palāyati, vassatīti dhāvati, hanissatīti palāyissatī’ti?",
  "anya-e0801n6:19_1": "Iti saddeneva hetuhetumantatāya jotitattā, vāti kiṁ?",
  "anya-e0801n6:19_2": "Dakkhiṇena ce gamissati na sakaṭaṁ pariyābhavissati.",
  "anya-e0801n6:20_0": "9. Pañhapatthanāvidhīsu.",
  "anya-e0801n6:21_0": "Pañho=sampucchanaṁ sampadhāraṇaṁ nirūpaṇaṁ kāriyānicchayanaṁ patthanā=yācanaṁ iṭṭhāsiṁ bhanañca, vidhi=vidhānaṁ niyojanaṁ kriyāsu byāpāraṇā, sā ca duvidhāva sādarānādaravasena…",
  "anya-e0801n6:21_1": "visayabhedena bhinnāyapi tadubhayānativattanato, etesu pañhādīsu kriyatthato eyyodayo honti, pañhe - kimāyasmā vinayaṁ pariyāpuṇeyya?",
  "anya-e0801n6:21_2": "Udāhu dhammaṁ, gaccheyyaṁ vāhaṁ uposathaṁ na vā gaccheyyaṁ, patthanāyaṁ-labheyyā-haṁ bhante bhagavato santike pabbajjaṁ labheyyaṁ upasampadaṁ, passeyyaṁ taṁ vassasataṁ arogaṁ, vidhimhi-bhavaṁ pattaṁ paceyya, bhavaṁ puññaṁ kareyya, iha bhavaṁ bhuñjeyya, iha bhavaṁ nisīdeyya, māṇavakaṁ bhavaṁ ajjhāpeyya, anuññāpattakālesupi siddhāva…",
  "anya-e0801n6:21_3": "tatthāpi vidhippatītito, anuññāyaṁ-evaṁ kareyyāsi, pattakāle-kaṭaṁ kareyyāsi, patto te kālo kaṭakaraṇe, yadi saṅghassa pattakallaṁ saṅgho uposathaṁ kareyya, etassa bhagavā kālo etassa sugata kālo yaṁ bhagavā sāvakānaṁ sikkhāpadaṁ paññapeyya, pesanepicchanti ‘gāmaṁ tvaṁ bhaṇe gaccheyyāsi’.",
  "anya-e0801n6:22_0": "10. Tu antu hi tha mi ma taṁ antaṁ ssu vho e āmase.",
  "anya-e0801n6:23_0": "Pañhādīsvete honti kriyatthato.",
  "anya-e0801n6:23_1": "Gacchatu gacchantu, gacchāhi gacchatha, gacchāmi gacchāma, gacchataṁ gacchantaṁ, gacchassu gacchavho, gacche, gacchāmase, pañhe-kinnu khalu bho byākaraṇamadhīyassu, patthanāyaṁ-dadāhi me, jīvatu bhavaṁ, vidhimhi-kaṭaṁ karotu bhavaṁ, puññaṁ karotu bhavaṁ, iha bhavaṁ bhuñjatu, iha bhavaṁ nisīdatu, uddisatu bhante bhagavā bhikkhūnaṁ pātimokkhaṁ, pesane-gaccha bhaṇe gāmaṁ, anumatiyaṁ - evaṁ karohi, pattakāle-kālo-yaṁ te mahāvīra uppajja mātukucchiyaṁ.",
  "anya-e0801n6:24_0": "11. Satyarahesveyyādī.",
  "anya-e0801n6:25_0": "Sattiyaṁ ara hatthe ca kriyatthā eyyādayo honti. Bhavaṁ khalu rajjaṁ kareyya, bhavaṁ satto araho.",
  "anya-e0801n6:26_0": "12. Sambhāvane vā.",
  "anya-e0801n6:27_0": "Sambhāvane gamyamāne dhātunā vuccamāne ca eyyādayo honti vibhāsā.",
  "anya-e0801n6:27_1": "Api pabbataṁ sirasā bhindeyya, kriyātipattiyantu ssādī-asaniyāpi hato nāpatissā, sambhāvemi saddahāmi avakappemi bhuñjeyya bhavaṁ bhuñjissati bhavaṁ abhuñji bhavaṁ, kriyātipattiyantu ssādī-sambhāvemi nābhuñjissā bhavaṁ.",
  "anya-e0801n6:28_0": "13. Māyoge īāādī.",
  "anya-e0801n6:29_0": "Mā yoge sati īādayo āādayo ca vā honti.",
  "anya-e0801n6:29_1": "Mā su punapi evarūpamakāsi, mā bhavaṁ agamā vanaṁ, vātveva?",
  "anya-e0801n6:29_2": "Mā te kāmaguṇe bhamassu cittaṁ, mā tvaṁ karissasi, mā tvaṁ kareyyāsi, asakakālatthoyamārambho, buddho bhavissatīti padantarasambandhenānāgatakālatā patīyate, evaṁ kato kaṭo sve bhavissati, bhāvi kiccamāsīti.",
  "anya-e0801n6:30_0": "Lunāhi lunāhitvevāyaṁ lunāti, lunassu lunassutvevāyaṁ lunā-tīti tvādīnamevetaṁ majjhimapurisekavacanānamābhikkhaññe dvibbavacanaṁ, idaṁ vuttaṁ hoti ‘eva mesa turito aññepi niyojentoviya kiriyaṁ karotī’ti, evaṁ lunātha lunāthatvevāyaṁ lunāti, lunavho lunavhotvevāyaṁ lunāti, tathā kālantaresupi lunāhi lunāhitvevāyaṁ aluni, alunā, lulāva, lunissatīti, evaṁ ssumhi ca yojanīyaṁ, tathā samuccayepi maṭhamaṭa, vihāramaṭetvevāyamaṭati, maṭhamaṭassu, vihāramaṭassutvevāyamaṭati, byāpārabhede tusāmaññavacanasseva byāpakattā anuppayogo bhavati, odanaṁ bhuñja, yāguṁ piva, dhānā khādetvevāya-majjhoharati.",
  "anya-e0801n6:31_0": "14. Pubbaparacchakkānamekānekesu tumhāmhasesesu dve dve majjhimuttamapaṭhamā.",
  "anya-e0801n6:32_0": "Ekānekesu tumhāmhasaddavacanīyesu tadaññasaddavacanīyesu ca kārakesu pubbacchakkānaṁ paracchakkānaṁ majjhimuttamapaṭhamā dve dve honti yathākkamaṁ kriyatthā, uttamasaddo-yaṁ sabhāvato tatiyaduke ruḷho, tvaṁ gacchasi, tumhe gacchatha, tvaṁ gacchase, tumhe gacchavhe, ahaṁ gacchāmi, mayaṁ gacchāma, ahaṁ gacche, mayaṁ gacchāmhe, so gacchati, te gacchanti, so gacchate, te gacchante, sāmatthiyā laddhattā appayujjamānesupi tumhāmhasesesu bhavanti.",
  "anya-e0801n6:32_1": "Gacchasi, gacchatha, gacchase, gacchavhe, gacchāmi, gacchāma, gacche, gacchāmhe, gacchati, gacchanti, gacchate, gacchante.",
  "anya-e0801n6:33_0": "15. Āīssādīsvaña vā.",
  "anya-e0801n6:34_0": "Āādo īādo ssā ādo ca kriyatthassa vā aña hoti.",
  "anya-e0801n6:34_1": "Ñakāro-nubandho, agamā, gamā, agamī, gamī, agamissā, gamissā.",
  "anya-e0801n6:35_0": "16. Aādīsvāho brūssa.",
  "anya-e0801n6:36_0": "Brūssa āho hoti aādīsu. Āha, āhu.",
  "anya-e0801n6:37_0": "17. Bhūssa vuka.",
  "anya-e0801n6:38_0": "Aādīsu bhūssa vuka hoti. Kakāro-nubandho, ukāro uccāraṇattho, babhūva.",
  "anya-e0801n6:39_0": "18. Pubbassa a.",
  "anya-e0801n6:40_0": "Aādīsu dvitte pubbassa bhūssa a hoti, babhūva.",
  "anya-e0801n6:41_0": "19. Ussaṁsvāhā vā.",
  "anya-e0801n6:42_0": "Āhādesā parassa ussa aṁsuvā hoti. Ahaṁsu, āhu.",
  "anya-e0801n6:43_0": "20. Tyantīnaṁ ṭaṭū.",
  "anya-e0801n6:44_0": "Āhā paresaṁ tiantīnaṁ ṭaṭū honti.",
  "anya-e0801n6:44_1": "Ṭakārā sabbādesatthā, āha, āhu, atoyeva ca ñāpakā tiantīsu ca brūssā-ho.",
  "anya-e0801n6:45_0": "21. Īādo vacassoma.",
  "anya-e0801n6:46_0": "Īādīsu vacassa oma hoti. Makāro-nubandho, avoca, īādoti kiṁ? Avacā.",
  "anya-e0801n6:47_0": "22. Dāssa daṁ vā mimesvadvitte.",
  "anya-e0801n6:48_0": "Advite vattamānassa dāssa daṁ vā hoti mimesu. Dammi demi, damma dema, advitteti kiṁ? Dadādhi dadāma.",
  "anya-e0801n6:49_0": "23. Karassa sossa kuṁ.",
  "anya-e0801n6:50_0": "Karassa saokārassa kuṁ vā hoti mimesu. Kummi kumma, karomi karoma.",
  "anya-e0801n6:51_0": "24. Kā īādīsu.",
  "anya-e0801n6:52_0": "Karassa saokārassa kā hoti vā īādīsu. Akāsi akari, akaṁsu akariṁsu, akā akarā.",
  "anya-e0801n6:53_0": "25. Hāssa, cāhaṅa ssena.",
  "anya-e0801n6:54_0": "Karassa sossa hāssa ca āhaṅa vā hoti ssena saha.",
  "anya-e0801n6:54_1": "Kāhati karissati, akāhā akarissā, hāhati hāyissati, ahāhā ahāyissā.",
  "anya-e0801n6:55_0": "26. Labhavasacchidabhidarudānaṁ cchaṅa.",
  "anya-e0801n6:56_0": "Labhādīnaṁ cchaṅa vā hoti ssenasaha.",
  "anya-e0801n6:56_1": "Alacchā alabhissā, lacchati labhissāti, avacchā avasissā, vacchati vasissati, acchecchā acchindissā, checchati chindissati, abhecchā abhindissā, bhecchati bhindissati, arucchā arodissā, rucchati rodissatī , aññasmimpi chidassa vā cchaṅa yogavibhāgā, acchecchuṁ acchantiṁsu, aññesañca gacchaṁ gacchissaṁ.",
  "anya-e0801n6:57_0": "27. Bhuja muca vaca visānaṁ kkhaṅa.",
  "anya-e0801n6:58_0": "Bhujādīnaṁ kkhaṅa vā hoti ssena saha.",
  "anya-e0801n6:58_1": "Abhokkhā abhuñjissā, bhokkhati bhuñjissati, amokkhā amuñcissā, mokkhatimuñcissati, avakkhā avacissā, vakkhati vaccissati, pāvekkhā pāvisissā, pavekkhati pavisissati, visassā-ññasmimpi vā kkhaṅa yogavibhāgā pāvekkhi, pāvisi.",
  "anya-e0801n6:59_0": "28. Āīādīsu harassā.",
  "anya-e0801n6:60_0": "Āādo īādo a harassa ā hoti vā. Ahā aharā, ahāsi ahari.",
  "anya-e0801n6:61_0": "29. Gamissa.",
  "anya-e0801n6:62_0": "Āādo īādo a gamissa ā hoti vā. Agā agamā, agā agamī.",
  "anya-e0801n6:63_0": "30. Ḍaṁsassa ca chaṅa.",
  "anya-e0801n6:64_0": "Ḍaṁsassa gamissa ca chaṅa vā hoti āīādīsu.",
  "anya-e0801n6:64_1": "Aḍañchā aḍaṁsā, aḍañchi aḍaṁsī, agañchā agacchā, agañchi agacchī.",
  "anya-e0801n6:65_0": "31. Hūssa hehehihohi ssatyādo.",
  "anya-e0801n6:66_0": "Hūssa heādayo honti ssatyādo. Hessati, hehissati, hohissati.",
  "anya-e0801n6:67_0": "32. Ṇānāsu rasso.",
  "anya-e0801n6:68_0": "Kṇāknāsu kriyatthassa rasso hoti. Kiṇāti, dhunāti.",
  "anya-e0801n6:69_0": "33. Ā ī ñu mhā ssā ssamhānaṁ vā.",
  "anya-e0801n6:70_0": "Esaṁ vā rasso hoti.",
  "anya-e0801n6:70_1": "Gama gamā, gami gamī, gamu gamū, gamimha gamimhā, gamissa gamissā, gamissamha gamissamhā.",
  "anya-e0801n6:71_0": "34. Kusaruhehīssa chi.",
  "anya-e0801n6:72_0": "Kusā ruhā ca parassa īssa chi vā hoti. Akkocchi akkosi, abhirucchi abhiruhi.",
  "anya-e0801n6:73_0": "35. A ī ssāādīnaṁ byañjanassiña.",
  "anya-e0801n6:74_0": "Kriyatthā paresaṁ aādīnaṁ īādīnaṁ ssaādīnañca-byañjanassa iña hoti vibhāsā.",
  "anya-e0801n6:74_1": "Babhuvittha, abhavitthā, anubhavissā, anubhavissati anubhossati harisati hassati, etesanti kiṁ?",
  "anya-e0801n6:74_2": "Bhavati, byañjanassāti kiṁ? Babhūva.",
  "anya-e0801n6:75_0": "36. Brūto tissīña.",
  "anya-e0801n6:76_0": "Brūto parassa tissa īña vā hoti. Bravīti, brūti.",
  "anya-e0801n6:77_0": "37. Kyassa.",
  "anya-e0801n6:78_0": "Kriyatthā parassa kyassa īña vā hoti. Pacīyati, paccati.",
  "anya-e0801n6:79_0": "38. Eyyātha sse a ā īthānaṁ o, a, aṁ, ttha, ttho, vhoka.",
  "anya-e0801n6:80_0": "Eyyāthādīnaṁ oādayo vā honti yathākkamaṁ.",
  "anya-e0801n6:80_1": "Tumhe bhaveyyātho bhaveyyātha, tvaṁ abhavissa abhavisse, ahaṁ abhavaṁ abhava, so abhavittha abhavā, so abhavittho, abhavī, tumhe bhavathavho bhavatha, āsahacaritova akāro gayhate, tho pana-nte niddesā tvādisambandhīyeva, tasseva vā nissitattā, nissayakaraṇampi hi suttakārāciṇṇaṁ.",
  "anya-e0801n6:81_0": "39. Uṁssiṁ svaṁsu.",
  "anya-e0801n6:82_0": "Umīccassa iṁsu aṁsu vā honti. Agamiṁsu, agamaṁsu, agamuṁ.",
  "anya-e0801n6:83_0": "40. Eottā suṁ.",
  "anya-e0801n6:84_0": "Eādesato oādesato ca parassa umiccassa suṁ vā hoti.",
  "anya-e0801n6:84_1": "Nesuṁ, nayiṁsu, assosuṁ, assuṁ, ādesattākhyāpanatthaṁttaggahaṇaṁ.",
  "anya-e0801n6:85_0": "41. Hūto resuṁ.",
  "anya-e0801n6:86_0": "Hūto parassa umiccassa resuṁ vā hoti. Ahesuṁ, ahavuṁ.",
  "anya-e0801n6:87_0": "42. Ossa a i ttha ttho.",
  "anya-e0801n6:88_0": "Ossa aādayo vā honti. Tvaṁ abhava, abhavi, abhavittha, abhavittho abhavo.",
  "anya-e0801n6:89_0": "43. Si.",
  "anya-e0801n6:90_0": "Ossa si vā hoti. Ahosi tvaṁ ahuvo.",
  "anya-e0801n6:91_0": "44. Dīghā īssa.",
  "anya-e0801n6:92_0": "Dīghato parassa īssa si vā hoti. Akāsi akā, adāsi adā.",
  "anya-e0801n6:93_0": "45. Mhātthānamuña.",
  "anya-e0801n6:94_0": "Mhātthānamhaña vā hoti. Agamhamhā agamimhā, agamuttha agamittha.",
  "anya-e0801n6:95_0": "46. Iṁssa ca siña.",
  "anya-e0801n6:96_0": "Imiccassa siña vā toti mhātthānañca bahulaṁ. Akāsiṁ akariṁ, akāsimhā akarimhā akāsittha akarittha.",
  "anya-e0801n6:97_0": "47. Eyyuṁssuṁ.",
  "anya-e0801n6:98_0": "Eyyumiccassa ñaṁ vā hoti. Gacchuṁ gaccheyyuṁ.",
  "anya-e0801n6:99_0": "48. Hissa-to lopo.",
  "anya-e0801n6:100_0": "Ato parassa hissa lopo vā hoti. Gaccha gacchāhi, atoti kiṁ? Karohi.",
  "anya-e0801n6:101_0": "49. Kyassa sse.",
  "anya-e0801n6:102_0": "Kyassa vā lopo hoti sse. Anvabhavissā anvabhūyissā, anubhavissati anuchūyissati.",
  "anya-e0801n6:103_0": "50. Atthiteyyādicchannaṁ sa su sa satha saṁ sāma.",
  "anya-e0801n6:104_0": "Asa=bhuviccasmā paresaṁ eyyādicchannaṁ sādayo honti yathākkamaṁ.",
  "anya-e0801n6:104_1": "Assa, assu, assa, assatha, assaṁ, assāma.",
  "anya-e0801n6:105_0": "51. Ādidvinnamiyāiyuṁ.",
  "anya-e0801n6:106_0": "Atthiteyyādicchannaṁ ādibhūtānaṁ dvinnaṁ iyā iyuṁ honti yathākkamaṁ. Siyā, siyuṁ.",
  "anya-e0801n6:107_0": "52. Tassa tho.",
  "anya-e0801n6:108_0": "Atthito parassa takārassa tho hoti. Atthi, atthu.",
  "anya-e0801n6:109_0": "53. Sihisvaṭa.",
  "anya-e0801n6:110_0": "Atthissa aṭa hoti sihisu, ṭo sabbādesattho. Asi ahi.",
  "anya-e0801n6:111_0": "54. Mimānaṁ vā mhimhā ca.",
  "anya-e0801n6:112_0": "Atthismā paresaṁ mimānaṁ mhimhā vā honti, taṁsanniyogenaatthissa aṭa ca. Amhi asmi, amha asma.",
  "anya-e0801n6:113_0": "55. Esu si.",
  "anya-e0801n6:114_0": "Esu mimesu atthissa sakāro hoti. Asmi asma, pararūpabādhanatthaṁ.",
  "anya-e0801n6:115_0": "56. Īādo dīgho.",
  "anya-e0801n6:116_0": "Atthissa dīgho hoti īādimhi. Āsi, āsuṁ, āsi, āsittha, āsiṁ, āsiṁ mhā.",
  "anya-e0801n6:117_0": "57. Himimesvassa.",
  "anya-e0801n6:118_0": "Akārassa dīgho hoti himimesu. Pacāhi, pacāmi, pacāma, muyhāmi.",
  "anya-e0801n6:119_0": "58. Sakā ṇāssa kha īādo.",
  "anya-e0801n6:120_0": "Sakasmā kṇāssakhohoti īādīsu. Asakkhi, asakkhiṁsu.",
  "anya-e0801n6:121_0": "59. Sse vā.",
  "anya-e0801n6:122_0": "Sakasmā kṇassakho vā hoti sse. Sakkhissā sakkuṇissā, sakkhissati, sakkuṇissati.",
  "anya-e0801n6:123_0": "60. Tesu suto kṇokṇānaṁ roṭa.",
  "anya-e0801n6:124_0": "Tesu īādissesu suto paresaṁ kṇokṇānaṁ roṭa vā hoti.",
  "anya-e0801n6:124_1": "Assosi asuṇi, assossā asuṇissā, sossati suṇissati.",
  "anya-e0801n6:125_0": "61. Ñāssa sanāssa nāyo timhi. Sanāssa ñāssa nāyo vā hoti timhi. Nāyati, jānāti.",
  "anya-e0801n6:126_0": "62. Ñāmhi jaṁ.",
  "anya-e0801n6:127_0": "Ñādese sanāssa ñāssa jaṁ (vā) hoti. Jaññā (jāneyya).",
  "anya-e0801n6:128_0": "63. Eyyāssiyāñā vā.",
  "anya-e0801n6:129_0": "Ñāto eyyāssa iyāñā honti vā. Jāniyā, jaññā jāneyya.",
  "anya-e0801n6:130_0": "64. Īssatyādīsu knālopo.",
  "anya-e0801n6:131_0": "Īādo ssatyādo ca ñāto knālopo vā hoti. Aññāsi ajāni, ñassati jānissati.",
  "anya-e0801n6:132_0": "65. Ssassa hi kamme.",
  "anya-e0801n6:133_0": "Ñāto parassa ssassa hi vā hoti kamme. Paññāyihiti paññāyissati.",
  "anya-e0801n6:134_0": "66. Etismā.",
  "anya-e0801n6:135_0": "Etismā parassa ssassa hi hoti vā. Ehiti essati.",
  "anya-e0801n6:136_0": "67. Hanā chakhā.",
  "anya-e0801n6:137_0": "Hanā ssassa chakhā vā honti. Hañchāmi hanissāmi, paṭihaṅkhāmi paṭihanissāmi.",
  "anya-e0801n6:138_0": "68. Hāto ha.",
  "anya-e0801n6:139_0": "Hāto parassa ssassa ha hoti vā. Hāhati jahissati.",
  "anya-e0801n6:140_0": "69. Dakkha kha hehi hohīhi lopo.",
  "anya-e0801n6:141_0": "Dakkhādīhi ādesehi parassa ssassa lopo vā hoti.",
  "anya-e0801n6:141_1": "Dakkhati dakkhissati, sakkhati sakkhissati, hehiti hehissatihohiti hohissati.",
  "anya-e0801n6:142_0": "70. Kayireyyasseyyumādīnaṁ.",
  "anya-e0801n6:143_0": "Kayirā parassa eyyumādīnaṁ eyyassa lopo hoti. Kayiruṁ, kayirāsi, kayirātha, kahirāmi, kayirāma.",
  "anya-e0801n6:144_0": "71. Ṭā.",
  "anya-e0801n6:145_0": "Kayirā parassa eyyassa ṭā hoti. So kayirā.",
  "anya-e0801n6:146_0": "72. Ethassā.",
  "anya-e0801n6:147_0": "Kayirā parassa ethassa ā hoti. Kayirātha.",
  "anya-e0801n6:148_0": "73. Labhā iṁ īnaṁ thaṁ thā vā.",
  "anya-e0801n6:149_0": "Labhasmā iṁīiccesaṁ thaṁthā honti vā. Alatthaṁ alabhiṁ, alattha alabhi.",
  "anya-e0801n6:150_0": "74. Gurupubbā rassā re ntentīnaṁ.",
  "anya-e0801n6:151_0": "Gurupubbasmā rassā paresaṁ ntentīnaṁ re vā hoti.",
  "anya-e0801n6:151_1": "Gacchare gacchanti, gacchare gacchante, gamissare gamissanti, gamissare gamissante, gurupubbāti kiṁ?",
  "anya-e0801n6:151_2": "Paca, rassati kiṁ? Honti.",
  "anya-e0801n6:152_0": "75. Eyyeyyāseyyannaṁ ṭe.",
  "anya-e0801n6:153_0": "Eyyādīnaṁ ṭe vā hoti. So kare kareyya, tvaṁ kare kareyyāsi, ahaṁ kare kareyyaṁ.",
  "anya-e0801n6:154_0": "76. Ovikaraṇassu paracchakke.",
  "anya-e0801n6:155_0": "Ovikaraṇassa u hoti paracchakke visaye. Tanute.",
  "anya-e0801n6:156_0": "77. Pubbacchakke vā kvaci.",
  "anya-e0801n6:157_0": "Ovikaraṇassa u hoti vā kvaci pubbacchakke. Vanuti vanoti.",
  "anya-e0801n6:158_0": "78. Eyyāmassemu ca.",
  "anya-e0801n6:159_0": "Eyyāmassemu vā hoti u ca. Bhavemha, bhaveyyāmu bhaveyyāma.",
  "anya-e0801n6:160_0": "Iti moggallāne byākaraṇe vuttiyaṁ",
  "anya-e0801n6:161_0": "Tyādikaṇḍo chaṭṭho."
}