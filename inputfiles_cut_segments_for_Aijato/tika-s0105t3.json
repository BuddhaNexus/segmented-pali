{
  "tika-s0105t3:0_0": "5. Kūṭadantasuttavaṇṇanā",
  "tika-s0105t3:1_0": "323.",
  "tika-s0105t3:1_1": "Evaṁ soṇadaṇḍasuttaṁ saṁvaṇṇetvā idāni kūṭadantasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, soṇadaṇḍa suttassānantaraṁ saṅgītassa suttassa kūṭadantasuttabhāvaṁ vā pakāsetuṁ ‘‘evaṁ me sutaṁ…pe…",
  "tika-s0105t3:1_2": "magadhesūti kūṭadantasutta’’nti āha.",
  "tika-s0105t3:1_3": "‘‘Magadhā nāma janapadino rājakumārā’’tiādīsu ambaṭṭhasutte kosalajanapadavaṇṇanāyaṁ amhehi vuttanayo yathārahaṁ netabbo.",
  "tika-s0105t3:1_4": "Ayaṁ panettha viseso –",
  "tika-s0105t3:1_5": "magena saddhiṁ dhāvantīti magadhā, rājakumārā, maṁsesu vā gijjhantīti magadhā niruttinayena.",
  "tika-s0105t3:1_6": "Ruḷhito, paccayalopato ca tesaṁ nivāsabhūtepi janapade vuddhi na hotīti neruttikā.",
  "tika-s0105t3:1_7": "Janapadanāmeyeva bahuvacanaṁ, na janapadasadde jātisaddattāti vuttaṁ ‘‘tasmiṁ magadhesu janapade’’ti.",
  "tika-s0105t3:1_8": "Ito paranti ‘‘magadhesū’’ti padato paraṁ ‘‘cārikaṁ caramāno’’tiādivacanaṁ.",
  "tika-s0105t3:1_9": "Purimasuttadvayeti ambaṭṭhasoṇadaṇḍasuttadvaye.",
  "tika-s0105t3:1_10": "Vuttanayamevāti yaṁ tattha āgatasadisaṁ idhāgataṁ, taṁ atthavaṇṇanāto vuttanayameva, tattha vuttanayeneva veditabbanti vuttaṁ hoti.",
  "tika-s0105t3:1_11": "‘‘Taruṇo ambarukkho ambalaṭṭhikā’’ti brahmajālasuttavaṇṇanāyaṁ (dī. ni. aṭṭha.",
  "tika-s0105t3:1_12": "1.2) vuttattā ‘‘ambalaṭṭhikā brahmajāle vuttasadisāvā’’ti āha.",
  "tika-s0105t3:2_0": "Yaññāvāṭaṁ sampādetvā mahāyaññaṁ uddissa saviññāṇakāni, aviññāṇakāni ca yaññūpakaraṇāni upaṭṭhapitānīti atthaṁ sandhāya ‘‘mahāyañño upakkhaṭo’’ti pāḷiyaṁ vuttaṁ, taṁ panetaṁ upakaraṇaṁ tesaṁ tathā sajjanamevāti dasseti ‘‘sajjito’’ti iminā.",
  "tika-s0105t3:2_1": "Vacchatarasatānīti yuvabhāvappattāni balavavacchasatāni.",
  "tika-s0105t3:2_2": "Vacchānaṁ visesāti hi vacchatarā, te pana vacchā eva honti, na dammā, na ca balībaddāti āha ‘‘vacchasatānī’’ti.",
  "tika-s0105t3:2_3": "Ayaṁ ācariyamati (dī. ni. ṭī. 1.323).",
  "tika-s0105t3:2_4": "Tara-saddo vā anatthakoti vuttaṁ ‘‘vacchasatānī’’ti.",
  "tika-s0105t3:2_5": "Evañhi sabbopi vacchappabhedo saṅgahito hoti.",
  "tika-s0105t3:2_6": "Eteti usabhādayo urabbhapariyosānā.",
  "tika-s0105t3:2_7": "Anekesanti anekajātikānaṁ.",
  "tika-s0105t3:2_8": "Migapakkhīnanti mahiṁsarurupasadakuruṅgagokaṇṇamigānañceva morakapiñjaravaṭṭakatittira lāpādipakkhīnañca.",
  "tika-s0105t3:2_9": "Saṅkhyāvasena anekataṁ sattasataggahaṇena paricchindituṁ ‘‘sattasattasatānī’’ti vuttaṁ, sattasatāni, sattasatāni cāti attho.",
  "tika-s0105t3:2_10": "Thūṇanti yaññopakaraṇānaṁ migapakkhīnaṁ bandhanatthambhaṁ.",
  "tika-s0105t3:2_11": "Yūpotipi tassa nāmaṁ.",
  "tika-s0105t3:2_12": "Tenāha ‘‘yūpasaṅkhāta’’nti.",
  "tika-s0105t3:3_0": "328.Vidhāti vippaṭisāravinodanā.",
  "tika-s0105t3:3_1": "Yo hi yaññasaṅkhātassa puññassa upakkileso, tassa vidhamanato nivāraṇato nirodhanato vidhā vuccanti vippaṭisāravinodanā, tā eva puññābhisandaṁ avicchinditvā ṭhapentīti ‘‘ṭhapanā’’ti ca vuttā.",
  "tika-s0105t3:3_2": "Avippaṭisārato eva hi uparūpari puññābhisandappavattīti.",
  "tika-s0105t3:3_3": "Ṭhapanā cetā yaññassa ādimajjhapariyosānavasena tīsu kālesu pavattiyā tippakārāti āha ‘‘tiṭṭhapana’’nti.",
  "tika-s0105t3:3_4": "Parikkhārasaddo cettha parivārapariyāyo ‘‘parikaronti yaññaṁ abhisaṅkharontī’’ti katvā.",
  "tika-s0105t3:3_5": "Tenāha ‘‘soḷasaparivāra’’nti.",
  "tika-s0105t3:4_0": "Mahāvijitarājayaññakathāvaṇṇanā",
  "tika-s0105t3:5_0": "336.",
  "tika-s0105t3:5_1": "Pubbe bhūtaṁ bhūtapubbaṁ yathā ‘‘diṭṭhapubba’’nti āha ‘‘pubbacarita’’nti, attano purimajātisambhūtaṁ bodhisambhārabhūtaṁ puññacariyanti attho.",
  "tika-s0105t3:5_2": "Tathā hi tassa anugāminidhissa thāvaranidhinā nidassanaṁ upapannaṁ hoti.",
  "tika-s0105t3:5_3": "Saddavidū pana vadanti ‘‘bhūtapubbanti idaṁ kālasattamiyā nepātikapada’’nti.",
  "tika-s0105t3:5_4": "Atītakāleti hi tesaṁ matena attho.",
  "tika-s0105t3:5_5": "Assāti anena.",
  "tika-s0105t3:5_6": "Mahantaṁ pathavīmaṇḍalaṁ vijitanti sambandho.",
  "tika-s0105t3:5_7": "Mahantaṁ vā vijitaṁ pathavīmaṇḍalamassa atthīti attho.",
  "tika-s0105t3:5_8": "‘‘Antoraṭṭheti yassa vijite viharati, tassa raṭṭhe’’tiādīsu viya hi vijitasaddo rajje pavattati, iminā tassa ekarājabhāvaṁ dīpeti, na cakkavattirājabhāvaṁ sattaratanasampannatāavacanato.",
  "tika-s0105t3:5_9": "Pāḷiyaṁ na yena kenaci santakamattena aḍḍhatāti dassetuṁ ‘‘aḍḍho’’ti vatvā ‘‘mahaddhano’’ti vuttaṁ.",
  "tika-s0105t3:5_10": "Tenāha ‘‘yo kocī’’tiādi.",
  "tika-s0105t3:5_11": "Aḍḍhatā hi nāma vibhavasampannattā sā ca taṁ tadupādāya vuccati.",
  "tika-s0105t3:5_12": "Tathā mahaddhanatāpīti taṁ thāmappattaṁ ukkaṁsagataṁ dassetuṁ ‘‘aparimāṇasaṅkhyenā’’ti āha.",
  "tika-s0105t3:5_13": "Bhuñjitabbaṭṭhena visesato kāmā idha bhogā nāmāti dasseti.",
  "tika-s0105t3:5_14": "‘‘Pañcakāmaguṇavasenā’’ti iminā.",
  "tika-s0105t3:5_15": "Piṇḍapiṇḍavasenāti bhājanālaṅkārādivibhāgaṁ ahutvā kevalaṁ khaṇḍakhaṇḍavasena.",
  "tika-s0105t3:6_0": "Rūpaṁ appetvā, anappetvā vā māsappamāṇena kato māsako.",
  "tika-s0105t3:6_1": "Ādisaddena thālakādīni saṅgaṇhāti.",
  "tika-s0105t3:6_2": "Anekakoṭisaṅkhyenāti kahāpaṇānaṁ koṭisatādippamāṇaṁ sandhāya vuttaṁ heṭṭhimantena koṭisatappamāṇeneva khattiyamahāsālabhāvappattito.",
  "tika-s0105t3:7_0": "Tuṭṭhīti sumanatā.",
  "tika-s0105t3:7_1": "Upakaraṇasaddo cettha kāraṇapariyāyo.",
  "tika-s0105t3:7_2": "Kiṁ pana tanti āha ‘‘nānāvidhālaṅkārasuvaṇṇarajatabhājanādibheda’’nti.",
  "tika-s0105t3:7_3": "Ādisaddena vatthaseyyāvasathādīni saṅgayhanti, suvaṇṇarajatamaṇimuttāveḷuriyavajirapavāḷāni satta ratanānīti vadanti. Yathāhu –",
  "tika-s0105t3:8_0": "‘‘Suvaṇṇaṁ rajataṁ muttā, maṇiveḷuriyāni ca;",
  "tika-s0105t3:9_0": "Vajirañca pavāḷanti, sattāhu ratanānime’’ti.",
  "tika-s0105t3:10_0": "Sālivīhiādi sattadhaññaṁ sānulomaṁ pubbannaṁ nāma purekkhataṁ sassaphalanti katvā.",
  "tika-s0105t3:10_1": "Tabbipariyāyato muggamāsādi tadavasesaṁ aparannaṁ nāma.",
  "tika-s0105t3:10_2": "Aparannato pubbe pavattamannaṁ pubbannaṁ, tato aparasmiṁ pavattamannaṁ aparannaṁ.",
  "tika-s0105t3:10_3": "Nna-kārassa pana ṇṇa-kāre kate pubbaṇṇaṁ, aparaṇṇañcāti neruttikā.",
  "tika-s0105t3:10_4": "Pubbāparabhāvo panetesaṁ ādikappe sambhavāsambhavavasena veditabbo.",
  "tika-s0105t3:10_5": "Purimaṁ ‘‘aḍḍho mahaddhano pahūtajātarūparajato’’ti vacanaṁ devasikaṁ paribbayadānagahaṇādivasena, parivattanadhanadhaññavasena ca vuttaṁ, idaṁ pana ‘‘pahūtadhanadhañño’’ti vacanaṁ nidhānagatadhanavasena, saṅgahitadhaññavasena cāti imaṁ visesaṁ sandhāya ayaṁ nayo dassito.",
  "tika-s0105t3:10_6": "Vīsakahāpaṇambaṇādidevasikavaḷañjanampi hi mahāsālalakkhaṇaṁ.",
  "tika-s0105t3:11_0": "Idāni tabbiparītavasena visesaṁ dassetuṁ ‘‘atha vā’’tiādinā dutiyanayo āraddho.",
  "tika-s0105t3:11_1": "Iminā eva hi purimavacanaṁ nidhānagatadhanavasena, saṅgahitadhaññavasena ca vuttanti atthato siddhaṁ hoti.",
  "tika-s0105t3:11_2": "Tattha idanti ‘‘pahūtadhanadhañño’’ti vacanaṁ.",
  "tika-s0105t3:11_3": "Assāti mahāvijitarañño.",
  "tika-s0105t3:11_4": "Divase divase paribhuñjitabbaṁ devasikaṁ, bhāvanapuṁsakametaṁ.",
  "tika-s0105t3:11_5": "Dāsakammakaraporisādīnaṁ vettanānuppadānaṁ paribbayadānaṁ.",
  "tika-s0105t3:11_6": "Iṇasodhanādivasena dhanadhaññānamādānaṁ gahaṇaṁ.",
  "tika-s0105t3:11_7": "Ādisaddena iṇadānādīnaṁ saṅgaho.",
  "tika-s0105t3:11_8": "Parivattanadhanadhaññavasenāti kayavikkayakaraṇena parivattitabbānaṁ dhanadhaññānaṁ vasena.",
  "tika-s0105t3:11_9": "Katthaci pana samuccayavirahitapāṭho dissati.",
  "tika-s0105t3:11_10": "Tattha ‘‘paribbayadānaggahaṇādivasenā’’ti idaṁ parivattanapadena sambandhaṁ katvā tādisena vidhinā ito cito ca parivattetabbānaṁ dhanadhaññānaṁ vasenāti attho veditabbo.",
  "tika-s0105t3:12_0": "Koṭṭhaṁ vuccati dhaññaṭṭhapanaṭṭhānaṁ, tadeva agāraṁ tathā.",
  "tika-s0105t3:12_1": "Tenāha ‘‘dhaññena paripuṇṇakoṭṭhāgāro’’ti.",
  "tika-s0105t3:12_2": "Evaṁ sāragabbhaṁ koso, dhaññaṭṭhapanaṭṭhānaṁ koṭṭhāgāranti dassetvā idāni tato aññathāpi taṁ dassetuṁ ‘‘atha vā’’tiādi vuttaṁ.",
  "tika-s0105t3:12_3": "Tattha yathā asino tikkhabhāvaparihārato paricchado ‘‘koso’’ti vuccati, evaṁ rañño tikkhabhāvaparihārakattā caturaṅginī senā ‘‘koso’’ti āha ‘‘catubbidho koso’’tiādi.",
  "tika-s0105t3:12_4": "‘‘Dvādasapuriso hatthī’’tiādinā (pāci.",
  "tika-s0105t3:12_5": "314) vuttalakkhaṇena cettha hatthiādayo gahetabbā.",
  "tika-s0105t3:12_6": "Vatthakoṭṭhāgāraggahaṇeneva sabbassapi kuppabhaṇḍaṭṭhapanaṭṭhānassa gahitattā ‘‘koṭṭhāgāraṁ tividha’’ntiādi vuttaṁ.",
  "tika-s0105t3:12_7": "Jātarūparajatato hi aññaṁ lohaayadāruvisāṇavatthādikamasāradabbaṁ gopetabbato ga-kārassa ka-kāraṁ katvā kuppaṁ vuccati.",
  "tika-s0105t3:12_8": "Jātarūparajatanidhānaṁ dhanakoṭṭhāgāraṁ.",
  "tika-s0105t3:12_9": "Tattha tattha ratanaṁ viloketvā caraṇaṁ ratanavilokanacārikā.",
  "tika-s0105t3:12_10": "Kāmaṁ tamatthaṁ rājā jānāti, bhaṇḍāgārikena pana kathāpetvā parisāya nissaddabhāvāpādanatthameva evaṁ pucchati.",
  "tika-s0105t3:12_11": "Tathā kathāpane hi asati parisā saddaṁ karissati ‘‘kasmā rājā paramparāgataṁ kuladhanaṁ vināsetī’’ti, tato ca pakatikkhobho bhavissati, sati pana tathā kathāpane ‘‘etaṁkāraṇā taṁ chaḍḍetī’’ti nissaddabhāvamāpajjissati.",
  "tika-s0105t3:12_12": "Tato ca pakatikkhobho na bhavissati, tasmā tathā pucchatīti veditabbaṁ.",
  "tika-s0105t3:12_13": "Maraṇavasanti maraṇassa, maraṇasaṅkhātaṁ vā visayaṁ.",
  "tika-s0105t3:13_0": "337.",
  "tika-s0105t3:13_1": "Pāḷiyaṁ ‘‘āmantetvā’’ti etassa mantitukāmo hutvāti atthaṁ viññāpetuṁ ‘‘ekena paṇḍitena saddhiṁ mantetvā’’ti vuttaṁ.",
  "tika-s0105t3:13_2": "Dhātvatthānuvattako hettha upasaggo, pakaraṇādhigato ca katthaci atthaviseso yathā ‘‘sikkhamānena bhikkhave bhikkhunā aññātabbaṁ paripucchitabbaṁ paripañhitabba’’nti (pāci. 434).",
  "tika-s0105t3:13_3": "Tathā hissa padabhājane vuttaṁ ‘‘sikkhamānenāti sikkhitukāmena.",
  "tika-s0105t3:13_4": "Aññātabbanti jānitabba’’ntiādi (pāci. 436).",
  "tika-s0105t3:13_5": "Āmantesīti mantitukāmosi.",
  "tika-s0105t3:13_6": "Janapadassa anupaddavatthaṁ, yaññassa ca cirānappavattanatthaṁ brāhmaṇo cintesīti āha ‘‘ayaṁ rājā’’tiādi.",
  "tika-s0105t3:13_7": "Āharantānaṁ manussānaṁ gehānīti sambandho, anādare vā etaṁ sāmivacanaṁ.",
  "tika-s0105t3:14_0": "338.",
  "tika-s0105t3:14_1": "Sattānaṁ hitasukhassa vidūsanato, ahitadukkhassa ca āvahanato kaṇṭakasadisatāya corā eva idha ‘‘kaṇṭakā’’ti vuttaṁ ‘‘corakaṇṭakehi sakaṇṭako’’ti.",
  "tika-s0105t3:14_2": "Yathā gāmavāsīnaṁ ghātakā gāmaghātakā abhedavasena, upacārena ca nissayanāmassa nissitepi pavattanato, evaṁ panthikānaṁ duhanā bādhanā panthaduhā.",
  "tika-s0105t3:14_3": "Dhammato apetassa ayuttassa karaṇasīlo adhammakārī, yo vā attano vijite janapadādīnaṁ tato tato anatthato tāyanena khattiyena kattabbadhammo, tassa akaraṇasīloti attho.",
  "tika-s0105t3:14_4": "Dassūti corānametaṁ adhivacanaṁ.",
  "tika-s0105t3:14_5": "Daṁsenti viddhaṁsentīti hi dassavo niggahītalopena, te eva khīlasadisattā khīlanti dassukhīlaṁ.",
  "tika-s0105t3:14_6": "Yathā hi khette khīlaṁ kasanādīnaṁ sukhappavattiṁ, mūlasantānena sassaparibuddhiñca vibandhati, evaṁ dassavopi rajje rājāṇāya sukhappavattiṁ, mūlaviruḷhiyā janapadaparibuddhiñca vibandhantī.",
  "tika-s0105t3:14_7": "Pāṇacāgaṁ dassetuṁ ‘‘māraṇenā’’ti vuttaṁ, hiṁsanaṁ dassetuṁ ‘‘koṭṭanenā’’ti.",
  "tika-s0105t3:14_8": "Vadhasaddo hi hiṁsanatthopi hoti ‘‘vadhati na rodati, āpatti dukkaṭassā’’tiādīsu (pāci.",
  "tika-s0105t3:14_9": "880) viya, kapparādīhi pothanenāti attho.",
  "tika-s0105t3:14_10": "Addu nāma dārukkhandhena kato bandhanopakaraṇaviseso, tena bandhanaṁ tathā.",
  "tika-s0105t3:14_11": "Ādisaddena rajjubandhanasaṅkhalikabandhanagharabandhanādīni saṅgaṇhāti.",
  "tika-s0105t3:14_12": "Hā-dhātuyā jānipadanipphattiṁ dasseti ‘‘hāniyā’’ti iminā, sā ca dhanahāyanamevāti vuttaṁ ‘‘sataṁ gaṇhathā’’tiādi.",
  "tika-s0105t3:15_0": "Pañcasikhamattaṁ ṭhapetvā muṇḍāpanaṁ pañcasikhamuṇḍakaraṇaṁ.",
  "tika-s0105t3:15_1": "Taṁ ‘‘kākapakkhakaraṇa’’ntipi voharanti.",
  "tika-s0105t3:15_2": "Sīse chakaṇodakāvasecanaṁ gomayasiñcanaṁ.",
  "tika-s0105t3:15_3": "Kudaṇḍako nāma catuhatthato ūno rassadaṇḍako, yo ‘‘gaddulo’’tipi vuccati, tena bandhanaṁ kudaṇḍakabandhanaṁ.",
  "tika-s0105t3:15_4": "Ādisaddena khuramuṇḍaṁ karitvā bhasmapuṭavadhanādīnaṁ saṅgaho.",
  "tika-s0105t3:15_5": "Sammāsaddo ñāyatthoti āha ‘‘hetunā’’tiādi, pariyāyavacanametaṁ.",
  "tika-s0105t3:15_6": "Ūhanissāmīti uddharissāmi, apanessāmīti attho.",
  "tika-s0105t3:15_7": "Pubbe tattha kataparicayatāya ussāhaṁ karonti.",
  "tika-s0105t3:15_8": "‘‘Anuppadetū’’ti etassa anu anu padetūti atthaṁ sandhāya ‘‘dinne appahonte’’tiādi vuttaṁ.",
  "tika-s0105t3:15_9": "Kasiupakaraṇabhaṇḍaṁ phālapājanayuganaṅgalādi, iminā pāḷiyaṁ bījabhattameva nidassanavasena vuttanti dasseti.",
  "tika-s0105t3:15_10": "Sakkhikaraṇapaṇṇāropananibandhanaṁ vaḍḍhiyā saha vā vinā vā puna gahetukāmassa dāne hoti, idha pana tadubhayampi natthi puna aggahetukāmattāti vuttaṁ ‘‘sakkhiṁ akatvā’’tiādi.",
  "tika-s0105t3:15_11": "Tenāha ‘‘mūlacchejjavasenā’’ti.",
  "tika-s0105t3:15_12": "Sakkhinti tadā paccakkhakajanaṁ.",
  "tika-s0105t3:15_13": "Paṇṇe anāropetvāti tālādipaṇṇe yathāciṇṇaṁ likhanavasena anāropetvā.",
  "tika-s0105t3:15_14": "Aññattha paṇṇākārepi pābhatasaddo, idha pana bhaṇḍamūleyevāti āha ‘‘bhaṇḍamūlassā’’tiādi.",
  "tika-s0105t3:15_15": "Bhaṇḍamūlañhi pakārato udayabhaṇḍāni ābharati saṁharati etenāti pābhataṁ.",
  "tika-s0105t3:15_16": "Udayadhanato pageva ābhataṁ pābhatanti saddavidū, paṇṇākāro pana taṁ tadatthaṁ patthentehi ābharīyateti pābhataṁ.",
  "tika-s0105t3:15_17": "Patthanatthajotako hi ayaṁ pa-saddo.",
  "tika-s0105t3:16_0": "‘‘Yathāhā’’tiādinā pābhatasaddassa mūlabhaṇḍatthataṁ cūḷaseṭṭhijātakapāṭhena (jā.",
  "tika-s0105t3:16_1": "1.1.4) sādheti.",
  "tika-s0105t3:16_2": "Tatrāyamaṭṭhakathā (jā. aṭṭha.",
  "tika-s0105t3:16_3": "1.1.4) ‘‘appakenapīti thokenapi parittakenapi.",
  "tika-s0105t3:16_4": "Medhāvīti paññavā.",
  "tika-s0105t3:16_5": "Pābhatenāti bhaṇḍamūlena.",
  "tika-s0105t3:16_6": "Vicakkhaṇoti vohārakusalo.",
  "tika-s0105t3:16_7": "Samuṭṭhāpeti attānanti mahantaṁ dhanañca yasañca uppādetvā tattha attānaṁ saṇṭhāpeti patiṭṭhāpeti.",
  "tika-s0105t3:16_8": "Yathā kiṁ?",
  "tika-s0105t3:16_9": "Aṇuṁ aggiṁva sandhamaṁ, yathā paṇḍitapuriso parittaṁ aggiṁ anukkamena gomayacuṇṇādīni pakkhipitvā mukhavātena dhamanto samuṭṭhāpeti vaḍḍheti mahantaṁ aggikkhandhaṁ karoti, evameva paṇḍito thokampi pābhataṁ labhitvā nānāupāyehi payojetvā dhanañca yasañca vaḍḍheti, vaḍḍhetvā ca pana tattha attānaṁ patiṭṭhāpeti, tāya eva vā pana dhanayasamahantatāya attānaṁ samuṭṭhāpeti, abhiññātaṁ pākaṭaṁ karotīti attho’’ti.",
  "tika-s0105t3:17_0": "Divase divase dātabbaṁ devasikaṁ.",
  "tika-s0105t3:17_1": "Māse māse dātabbaṁ māsikaṁ.",
  "tika-s0105t3:17_2": "Ādisaddena anuposathikādīni saṅgaṇhāti.",
  "tika-s0105t3:17_3": "Tassa tassa purisassa.",
  "tika-s0105t3:17_4": "Kusalānurūpena, kammānurūpena sūrabhāvānurūpenāti dvandato paraṁ suyyamāno anurūpasaddo paccekaṁ yojetabbo.",
  "tika-s0105t3:17_5": "Chekabhāvānurūpatā cettha kusalānurūpaṁ.",
  "tika-s0105t3:17_6": "Katthaci kulasaddo dissati, so ca jāṇusoṇiādikulānamiva kulānurūpampi dātabbato yujjateva.",
  "tika-s0105t3:17_7": "Senāpaccādi ṭhānantaraṁ, iminā bhattavetanaṁ niddiṭṭhamattanti dasseti.",
  "tika-s0105t3:17_8": "Sakakammapasutattā, anupaddavattā ca dhanadhaññānaṁ rāsiko rāsikārabhūto.",
  "tika-s0105t3:17_9": "Khemena ṭhitāti anupaddavena pavattā.",
  "tika-s0105t3:17_10": "Tenāha ‘‘abhayā’’ti, kutocipi bhayarahitāti attho.",
  "tika-s0105t3:17_11": "Modā modamānāti modāya modamānā, somanasseneva modamānā, na saṁsandanamattenāti vuttaṁ hoti.",
  "tika-s0105t3:17_12": "‘‘Bhagavatā saddhiṁ sammodī’’tiādīsu (dī. ni.",
  "tika-s0105t3:17_13": "1.381) hi mudasaddo saṁsandanepi pavattati, aññe modā hutvā aparepi modamānā viharantīti vā attho.",
  "tika-s0105t3:17_14": "Tenāha ‘‘aññamaññaṁ pamuditacittāti, asaññogepi vatticchāyeva vuddhīti dvidhā pāṭho vutto.",
  "tika-s0105t3:17_15": "Iddhaphītabhāvanti samiddhavepullabhāvaṁ.",
  "tika-s0105t3:18_0": "Catuparikkhāravaṇṇanā",
  "tika-s0105t3:19_0": "339.",
  "tika-s0105t3:19_1": "Tasmiṁ tasmiṁ kicce anuyanti anuvattantīti anuyantā.",
  "tika-s0105t3:19_2": "Teyeva ānuyantā yathā ‘‘anubhāvo eva ānubhāvo’’ti, ‘‘ānuyuttā’’tipi pāṭho, tasmiṁ tasmiṁ kicce anuyujjantīti hi ānuyuttā vuttanayena.",
  "tika-s0105t3:19_3": "Assāti rañño.",
  "tika-s0105t3:19_4": "Teti ānuyantakhattiyādayo.",
  "tika-s0105t3:19_5": "‘‘Amhe ettha bahi karotī’’ti attamanā na bhavissanti.",
  "tika-s0105t3:19_6": "‘‘Nibandhavipulāyāgamo gāmo nigamo.",
  "tika-s0105t3:19_7": "Vivaḍḍhitamahāāyo mahāgāmo’’ti (dī. ni. ṭī.",
  "tika-s0105t3:19_8": "1.338) ācariyena vuttaṁ.",
  "tika-s0105t3:19_9": "‘‘Apākāraparikkhepo sāpaṇo nigamo, sapākārāpaṇaṁ nagaraṁ, taṁ tabbiparīto gāmo’’ti (kaṅkhāvitaraṇī abhinavaṭīkāyaṁ saṅghādisesakaṇḍe kuladūsakasikkhāpade passitabbaṁ) vinayaṭīkāsu.",
  "tika-s0105t3:19_10": "Gasanti madanti etthāti gāmo, sveva pākaṭo ce, nigamo nāma atireko gāmoti katvā.",
  "tika-s0105t3:19_11": "Bhusattho hettha nī-saddo, saññāsaddattā ca rassoti saddavidū.",
  "tika-s0105t3:19_12": "Janapadattho vuttova.",
  "tika-s0105t3:19_13": "‘‘Sāmyāmacco sakhā koso, duggañca vijitaṁ bala’’nti vuttāsu sattasu rājapakatīsu rañño tadavasesānaṁ channaṁ vasena hitasukhātivuddhi, tadekadesā ca ānuyantādayoti āha ‘‘yaṁ tumhāka’’ntiādi.",
  "tika-s0105t3:20_0": "Taṁtaṁkiccesu raññā amā saha bhavantīti amaccā.",
  "tika-s0105t3:20_1": "‘‘Amāvāsī’’tiādīsu viya hi samakiriyāya amāti abyayapadaṁ, ca-paccayena taddhitasiddhīti neruttikā.",
  "tika-s0105t3:20_2": "Rajjakiccavosāsanakāle pana te raññā piyā, sahapavattanakā ca bhavantīti dasseti ‘‘piyasahāyakā’’ti iminā.",
  "tika-s0105t3:20_3": "Rañño parisati bhavā ‘‘pārisajjā.",
  "tika-s0105t3:20_4": "Ke pana teti vuttaṁ ‘‘sesā āṇattikārakā’’ti , yathāvuttānuyuttakhattiyādīhi avasesā rañño āṇākarāti attho.",
  "tika-s0105t3:20_5": "Satipi deyyadhamme ānubhāvasampattiyā, parivārasampattiyā ca abhāve tādisaṁ dātuṁ na sakkā.",
  "tika-s0105t3:20_6": "Vuddhakāle ca tādisānampi rājūnaṁ tadubhayaṁ hāyateva, deyyadhamme pana asati pagevāti dassetuṁ ‘‘deyyadhammasmiñhī’’tiādimāha.",
  "tika-s0105t3:20_7": "Deyyadhammasmiṁ asati ca mahallakakāle ca dātuṁ na sakkāti yojanā.",
  "tika-s0105t3:20_8": "Etenāti yathāvuttakāraṇadvayena.",
  "tika-s0105t3:20_9": "Anumatiyāti anujānanena.",
  "tika-s0105t3:20_10": "Pakkhāti sapakkhā yaññassa aṅgabhūtā.",
  "tika-s0105t3:20_11": "Yaññaṁ parikarontīti parikkhārā, sambhārā, te ca tassa yaññassa aṅgabhūtattā parivārā viya hontīti āha ‘‘parivārā bhavantī’’ti.",
  "tika-s0105t3:20_12": "‘‘Ratho’’tiādinā idhānadhippetamatthaṁ nisedheti.",
  "tika-s0105t3:21_0": "‘‘Ratho setaparikkhāro, jhānakkho cakkavīriyo;",
  "tika-s0105t3:22_0": "Upekkhā dhurasamādhi, anicchā parivāraṇa’’nti. (saṁ. ni. 5.4);",
  "tika-s0105t3:23_0": "Hi saṁyuttamahāvaggapāḷi.",
  "tika-s0105t3:23_1": "Tattha rathoti brahmayānasaññito aṭṭhaṅgikamaggaratho.",
  "tika-s0105t3:23_2": "Setaparikkhāroti catupārisuddhisīlālaṅkāro.",
  "tika-s0105t3:23_3": "‘‘Sīlaparikkhāro’’tipi pāṭho.",
  "tika-s0105t3:23_4": "Jhānakkhoti vipassanāsampayuttānaṁ pañcannaṁ jhānaṅgānaṁ vasena jhānamayaakkho.",
  "tika-s0105t3:23_5": "Cakkavīriyoti vīriyacakko.",
  "tika-s0105t3:23_6": "Upekkhā dhurasamādhīti upekkhā dvinnaṁ dhurānaṁ samatā.",
  "tika-s0105t3:23_7": "Anicchā parivāraṇanti alobho sīhadhammādīni viya parivāraṇaṁ.",
  "tika-s0105t3:24_0": "Aṭṭhaparikkhāravaṇṇanā",
  "tika-s0105t3:25_0": "340.Ubhato sujātādīhi vuccamānehi.",
  "tika-s0105t3:25_1": "Yasasāti pañcavidhena ānubhāvena.",
  "tika-s0105t3:25_2": "Tenāha ‘‘āṇāṭhapanasamatthatāyā’’ti.",
  "tika-s0105t3:25_3": "‘‘Saddho’’ti etassa ‘‘dātādānassa phalaṁ paccanubhoti pattiyāyatī’’ti atthaṁ dassetuṁ ‘‘dānassā’’tiādi vuttaṁ.",
  "tika-s0105t3:25_4": "Dāne sūroti dānasūro, deyyadhamme īsakampi saṅgaṁ akatvā muttacāgo, tabbhāvo pana kammassakatāñāṇassa tikkhavisadabhāvena veditabbo.",
  "tika-s0105t3:25_5": "Tassa hi tikkhavisadabhāvaṁ vibhāvetuṁ ‘‘saddo’’ti vatvā ‘‘dānasūro’’ti vuttanti daṭṭhabbaṁ.",
  "tika-s0105t3:25_6": "Tenāha ‘‘na saddhāmattakenā’’tiādi.",
  "tika-s0105t3:25_7": "Yassa hi kammassakatā paccakkhamiva upaṭṭhāti, so evaṁ vutto.",
  "tika-s0105t3:25_8": "Yaṁ dānaṁ detīti yaṁ deyyadhammaṁ parassa deti.",
  "tika-s0105t3:25_9": "Tassa pati hutvāti tabbisayaṁ lobhaṁ suṭṭhumabhibhavanto tassa adhipati hutvā deti.",
  "tika-s0105t3:25_10": "Kāraṇopacāravacanañhetaṁ.",
  "tika-s0105t3:25_11": "Paratopi eseva nayo.",
  "tika-s0105t3:25_12": "Tabbisayena lobhena anākaḍḍhanīyattā na dāso, na sahāyo.",
  "tika-s0105t3:26_0": "Tadevatthaṁ byatirekato, anvayato ca vivaritvā dassento ‘‘yo hī’’tiādimāha.",
  "tika-s0105t3:26_1": "Idhānadhippetassa hi dāsādidvayassa byatirekato dassanaṁ.",
  "tika-s0105t3:26_2": "Khādanīyabhojanīyādīsu madhurasseva paṇītattā ‘‘madhuraṁ bhuñjatī’’ti vuttaṁ, nidassanamattaṁ vā etaṁ, paṇītaṁ paribhuñjatīti vuttaṁ hoti.",
  "tika-s0105t3:26_3": "Dāso hutvā deti taṇhāya dāsabyataṁ upagatattā.",
  "tika-s0105t3:26_4": "Sahāyo hutvā deti tassa piyabhāvānissajjanato.",
  "tika-s0105t3:26_5": "Sāmī hutvā deti tattha taṇhādāsabyato attānaṁ mocetvā abhibhuyya pavattanato.",
  "tika-s0105t3:26_6": "Yaṁ panetaṁ ācariyena vuttaṁ ‘‘sāmiparibhogasadisā’’ti, (dī. ni. ṭī.",
  "tika-s0105t3:26_7": "1.340) taṁ taṇhādāsabyamatikkantatāsāmaññaṁ sandhāya vuttaṁ.",
  "tika-s0105t3:26_8": "Na hi khīṇāsavassa paribhogo sāmiparibhogo viya khīṇāsavasseva dānaṁ dānasāmīti attho upapanno hoti, pacchā vā pamādalikhitametaṁ.",
  "tika-s0105t3:26_9": "Tādisoti dānasāmisabhāvo.",
  "tika-s0105t3:27_0": "Samitapāpasamaṇabāhitapāpabrāhmaṇā ukkaṭṭhaniddesenettha vuttā, pabbajjāmattasamaṇajātimattabrāhmaṇā vā kapaṇādiggahaṇena gahitāti veditabbaṁ.",
  "tika-s0105t3:27_1": "Duggatāti dukkaraṁ jīvikamupagatā kasiravuttikā.",
  "tika-s0105t3:27_2": "Tenāha ‘‘daliddamanussā’’ti.",
  "tika-s0105t3:27_3": "Pathāvinoti maggagāmino.",
  "tika-s0105t3:27_4": "Vaṇibbakāti dāyakānaṁ guṇakittanavasena, kammaphalakittanamukhena ca yācanakā seyyathāpi naggacariyādayoti atthaṁ dassetuṁ ‘‘ye iṭṭhaṁ dinna’’ntiādi vuttaṁ.",
  "tika-s0105t3:27_5": "Tadubhayeneva hi dānassa vaṇṇathomanā sambhavati.",
  "tika-s0105t3:27_6": "Ye vicaranti, te vaṇibbakā nāmāti yojetabbaṁ.",
  "tika-s0105t3:27_7": "Pasatamattanti vīhitaṇḍulādivasena vuttaṁ, sarāvamattanti yāgubhattādivasena.",
  "tika-s0105t3:27_8": "Opānaṁ vuccati ogāhetvā pātabbato nadītaḷākādīnaṁ sabbasādhāraṇaṁ titthaṁ, opānamivabhūtoti opānabhūto.",
  "tika-s0105t3:27_9": "Tenāha ‘‘udapānabhūto’’tiādi.",
  "tika-s0105t3:27_10": "Hutvāti bhāvato.",
  "tika-s0105t3:27_11": "Sutameva sutajātanti jātasaddassa anatthantaravācakattamāha yathā ‘‘kosajāta’’nti.",
  "tika-s0105t3:28_0": "Atītādiatthacintanasamatthatā nāma tassa rañño anumānavasena, itikattabbatāvasena ca veditabbā, na buddhānaṁ viya tattha paccakkhadassitāyāti dassetuṁ ‘‘atīte’’tiādi vuttaṁ.",
  "tika-s0105t3:28_1": "Puññāpuññānisaṁsacintanañcettha pakaraṇādhigatavasena veditabbaṁ.",
  "tika-s0105t3:28_2": "Puññassāti yaññapuññassa.",
  "tika-s0105t3:28_3": "Dāyakacittampīti dāyakānaṁ, dāyakaṁ vā cittampi, dātukamyatācittampīti vuttaṁ hoti.",
  "tika-s0105t3:28_4": "Imesu pana aṭṭhasu aṅgesu aḍḍhatādayo pañca yaññassa tāva parikkhārā hontu tehi vinā tassa asijjhanato , sujātatā, pana sūrūpatā ca kathaṁ yaññassa parikkhāro siyā tadubhayena vināpi tassa sijjhanatoti codanāya sabbesampi aṭṭhannamaṅgānaṁ parikkhārabhāvaṁ anvayato, byatirekato ca dassento ‘‘ete hi kirā’’tiādimāha.",
  "tika-s0105t3:28_5": "Ettha ca keci evaṁ vadanti ‘‘yathā aḍḍhatādayo pañca yaññassa ekaṁsatova aṅgāni, na evaṁ sujātatā, surūpatā ca, tadubhayaṁ pana anekaṁsatova aṅganti dīpetuṁ arucisūcakassa kirasaddassa gahaṇaṁ kata’’nti.",
  "tika-s0105t3:28_6": "Te hi ‘‘ayaṁ dujjātotiādivacanassa anekaṁsikataṁ maññamānā tathā vadanti, tayidaṁ asāraṁ.",
  "tika-s0105t3:28_7": "Sabbasādhāraṇavasena hetaṁ byatirekato yaññassa aṅgabhāvadassanaṁ tattha siyā kesañci tathā parivitakko’’ti tassāpi avakāsābhāvadassanatthameva evaṁ vuttattā, tadubhayasādhāraṇavaseneva anekaṁsato aṅgabhāvassa adassanato ca.",
  "tika-s0105t3:28_8": "Kirasaddo panettha tadā brāhmaṇassa cintitākārasūcanattho daṭṭhabbo.",
  "tika-s0105t3:28_9": "Evamanena cintetvā ‘‘imānipi aṭṭhaṅgāni tasseva yaññassa parikkhārā bhavantīti vuttānī’’ti kirasaddena tassa cintitākāro sūcito hoti.",
  "tika-s0105t3:28_10": "Evamādīnīti ettha ādisaddena ‘‘ayaṁ virūpo kittakaṁ…pe…",
  "tika-s0105t3:28_11": "upacchindissati, ayaṁ daliddo, appesakkho, assaddho, appassuto, na atthaññū, na medhāvī kittakaṁ…pe…",
  "tika-s0105t3:28_12": "upacchindissatī’’ti etesaṁ saṅgaho veditabbo.",
  "tika-s0105t3:29_0": "Catuparikkhārādivaṇṇanā",
  "tika-s0105t3:30_0": "341.",
  "tika-s0105t3:30_1": "‘‘Sujaṁ paggaṇhantāna’’nti ettha soṇadaṇḍasuttavaṇṇanāyaṁ (dī. ni. aṭṭha.",
  "tika-s0105t3:30_2": "1.311-313) vuttesu dvīsu vikappesu dutiyavikappaṁ nisedhento ‘‘mahāyāga’’ntiādimāha, tena ca purohitassa sayameva kaṭacchuggahaṇajotanena evaṁ sahatthā sakkaccaṁ dāne yuttapayuttatā icchitabbāti dasseti.",
  "tika-s0105t3:30_3": "Evaṁ dujjātassāti etthāpi ‘‘sujātatāya anekaṁsato aṅgabhāvadassanamevida’’nti aggahetvā heṭṭhā vuttanayena sabbasādhāraṇavaseneva attho gahetabbo.",
  "tika-s0105t3:30_4": "Ādisaddena hi ‘‘evaṁ anajjhāyakassa…pe…",
  "tika-s0105t3:30_5": "dussīlassa…pe…",
  "tika-s0105t3:30_6": "duppaññassa saṁvidhānena pavattadānaṁ kittakaṁ kālaṁ pavattissatī’’ti etesaṁ saṅgaho daṭṭhabbo.",
  "tika-s0105t3:30_7": "Tasmāti tadubhayakāraṇato.",
  "tika-s0105t3:31_0": "Tissovidhāvaṇṇanā",
  "tika-s0105t3:32_0": "342.Tiṇṇaṁ ṭhānānanti dānassa ādimajjhapariyosānasaṅkhātānaṁ tissannaṁ bhūmīnaṁ, avatthānānanti attho.",
  "tika-s0105t3:32_1": "Calantīti kampanti purimākārena na tiṭṭhanti.",
  "tika-s0105t3:32_2": "Karaṇattheti tatiyāvibhattiatthe.",
  "tika-s0105t3:32_3": "Karaṇīyasaddāpekkhāya hi kattari eva etaṁ sāmivacanaṁ, na karaṇe.",
  "tika-s0105t3:32_4": "Yebhuyyena hi karaṇajotakavacanassa atthabhāvato anuttakattāva karaṇatthoti idhādhippeto.",
  "tika-s0105t3:32_5": "Pacchānutāpassa akaraṇūpāyaṁ dassetuṁ ‘‘pubba…pe…",
  "tika-s0105t3:32_6": "patiṭṭhapetabbā’’ti vuttaṁ.",
  "tika-s0105t3:32_7": "Tattha acalāti daḷhā kenaci asaṁhīrā.",
  "tika-s0105t3:32_8": "Patiṭṭhapetabbāti suppatiṭṭhitā kātabbā.",
  "tika-s0105t3:32_9": "Tathā patiṭṭhāpanūpāyampi dassento ‘‘evañhī’’tiādimāha.",
  "tika-s0105t3:32_10": "Tathā patiṭṭhāpanena hi yathā taṁ dānaṁ sampati yathādhippāyaṁ nippajjati, evaṁ āyatimpi vipulaphalatāya mahapphalaṁ hoti vippaṭisārena anupakkiliṭṭhabhāvato.",
  "tika-s0105t3:32_11": "Dvīsu ṭhānesūti yajamānayiṭṭhaṭṭhānesu.",
  "tika-s0105t3:32_12": "Vippaṭisāro…pe…",
  "tika-s0105t3:32_13": "na kattabboti atthaṁ sandhāya ‘‘eseva nayo’’ti vuttaṁ.",
  "tika-s0105t3:32_14": "Muñcacetanāti pariccāgacetanā, tassā niccalabhāvo nāma muttacāgatā pubbābhisaṅkhāravasena uḷārabhāvo.",
  "tika-s0105t3:32_15": "Pacchāsamanussaraṇacetanāti paracetanā, tassā pana niccalabhāvo ‘‘aho mayā dānaṁ dinnaṁ sādhu suṭṭhū’’ti dānassa sakkaccaṁ paccavekkhaṇavasena veditabbo.",
  "tika-s0105t3:32_16": "Tadubhayacetanānaṁ niccalakaraṇūpāyaṁ byatirekato dassetuṁ ‘‘tathā…pe…",
  "tika-s0105t3:32_17": "hotī’’ti vuttaṁ.",
  "tika-s0105t3:32_18": "Tattha tathā akarontassāti muñcacetanaṁ, pacchāsamanussaraṇacetanañca niccalamakarontassa, vippaṭisāraṁ, uppādentassāti vuttaṁ hoti.",
  "tika-s0105t3:32_19": "‘‘Nāpi uḷāresu bhogesu cittaṁ namatī’’ti idaṁ pana pacchāsamanussaraṇacetanāya eva byatirekato niccalakaraṇūpāyadassanaṁ.",
  "tika-s0105t3:32_20": "Evañhi yathāniddiṭṭhanidassanaṁ upapannaṁ hoti.",
  "tika-s0105t3:32_21": "Tattha uḷāresu bhogesūti khettavisese pariccāgassa katattā laddhesupi uḷāresu bhogesu.",
  "tika-s0105t3:32_22": "Nāpi cittaṁ namati pacchā vippaṭisārena upakkiliṭṭhabhāvato.",
  "tika-s0105t3:32_23": "Yathā kathanti āha ‘‘mahāroruva’’ntiādi.",
  "tika-s0105t3:32_24": "Tassa hi seṭṭhissa gahapatino vatthu kosalasaṁyutte, (saṁ. ni.",
  "tika-s0105t3:32_25": "1.131) mayhakajātake (jā. aṭṭha.",
  "tika-s0105t3:32_26": "3.6.mayhakajātakavaṇṇanā) ca āgataṁ.",
  "tika-s0105t3:32_27": "Tathā hi vuttaṁ –",
  "tika-s0105t3:33_0": "‘‘Bhūtapubbaṁ so mahārāja seṭṭhi gahapati tagarasikhiṁ nāma paccekasambuddhaṁ piṇḍapātena paṭipādesi, ‘detha samaṇassa piṇḍapāta’nti vatvā uṭṭhāyāsanā pakkāmi, datvā ca pana pacchā vippaṭisārī ahosi ‘‘varametaṁ piṇḍapātaṁ dāsā vā kammakarā vā bhuñjeyyu’’’ntiādi.",
  "tika-s0105t3:34_0": "So kira aññesupi divasesu taṁ paccekabuddhaṁ passati, dātuṁ panassa cittaṁ na uppajjati, tasmiṁ pana divase ayaṁ padumavatiyā deviyā tatiyaputto tagarasikhī paccekabuddho gandhamādanapabbate phalasamāpattisukhena vītināmetvā pubbaṇhasamaye vuṭṭhāya anotattadahe mukhaṁ dhovitvā manosilātale nivāsetvā kāyabandhanaṁ bandhitvā pattacīvaramādāya abhiññāpādakaṁ jhānaṁ samāpajjitvā iddhiyā vehāsaṁ abbhuggantvā nagaradvāre oruyha cīvaraṁ pārupitvā pattamādāya nagaravāsīnaṁ gharadvāresu sahassabhaṇḍikaṁ ṭhapento viya pāsādikehi abhikkamanādīhi anupubbena seṭṭhino gharadvāraṁ sampatto, taṁ divasañca seṭṭhi pātova uṭṭhāya paṇītaṁ bhojanaṁ bhuñjitvā gharadvārakoṭṭhake āsanaṁ paññapetvā dantantarāni sodhento nisinno hoti.",
  "tika-s0105t3:34_1": "So paccekabuddhaṁ disvā taṁ divasaṁ pātova bhutvā nisinnattā dānacittaṁ uppādetvā bhariyaṁ pakkosāpetvā ‘‘imassa samaṇassa piṇḍapātaṁ dehī’’ti vatvā rājupaṭṭhānatthaṁ pakkāmi.",
  "tika-s0105t3:34_2": "Seṭṭhibhariyā sampajaññajātikā cintesi ‘‘mayā ettakena kālena imassa ‘dethā’ti vacanaṁ na sutapubbaṁ, dāpentopi ca ajja na yassa vā tassa vā dāpeti, vītarāgadosamohassa vantakilesassa ohitabhārassa paccekabuddhassa dāpeti, yaṁ vā taṁ vā adatvā paṇītaṁ piṇḍapātaṁ dassāmī’’ti gharā nikkhamma paccekabuddhaṁ pañcapatiṭṭhitena vanditvā pattaṁ ādāya antonivesane paññattāsane nisīdāpetvā suparisuddhehi sālitaṇḍulehi bhattaṁ sampādetvā tadanurūpaṁ khādanīyaṁ, byañjanaṁ, sūpeyyañca abhisaṅkharitvā pattaṁ pūretvā bahi gandhehi alaṅkaritvā paccekabuddhassa hatthesu patiṭṭhapetvā vandi.",
  "tika-s0105t3:34_3": "Paccekabuddho ‘‘aññesampi paccekabuddhānaṁ saṅgahaṁ karissāmī’’ti aparibhuñjitvāva anumodanaṁ vatvā pakkāmi.",
  "tika-s0105t3:34_4": "Sopi kho seṭṭhi rājupaṭṭhānaṁ katvā āgacchanto paccekabuddhaṁ disvā āha ‘‘mayaṁ tumhākaṁ piṇḍapātaṁ dethā’’ti vatvā pakkantā, api vo laddho piṇḍapāto’’ti?",
  "tika-s0105t3:34_5": "Āma, seṭṭhi laddhoti.",
  "tika-s0105t3:34_6": "‘‘Passāmā’’ti gīvaṁ ukkhipitvā olokesi , athassa piṇḍapātagandho uṭṭhahitvā nāsapuṭaṁ pahari.",
  "tika-s0105t3:34_7": "So cittaṁ saṁyametuṁ asakkonto pacchā vippaṭisārī ahosi, tassa pana vippaṭisārassa uppannākāro ‘‘varameta’’ntiādinā pāḷiyaṁ vuttoyeva.",
  "tika-s0105t3:34_8": "Piṇḍapātadānena panesa sattakkhattuṁ sugatiṁ saggaṁ lokaṁ upapanno, sattakkhattumeva ca sāvatthiyaṁ seṭṭhikule nibbatto, ayañcassa sattamo bhavo, pacchā vippaṭisārena pana nāpi uḷāresu bhogesu cittaṁ namati.",
  "tika-s0105t3:34_9": "Vuttañhetaṁ saṁyuttavaralañchake –",
  "tika-s0105t3:35_0": "‘‘Yaṁ kho so mahārāja seṭṭhi gahapati datvā pacchā vippaṭisārī ahosi ‘varametaṁ piṇḍapātaṁ dāsā vā kammakarā vā bhuñjeyyu’nti, tassa kammassa vipākena nāssuḷārāya bhattabhogāya cittaṁ namati, nāssuḷārāya vatthabhogāya, yānabhogāya, nāssuḷārānaṁ pañcannaṁ kāmaguṇānaṁ bhogāya cittaṁ namatī’’ti (saṁ. ni. 1.131).",
  "tika-s0105t3:36_0": "Mayhakajātakepi vuttaṁ –",
  "tika-s0105t3:37_0": "‘‘Iti mahārāja āgantukaseṭṭhi tagarasikhipaccekabuddhassa dinnapaccayena bahuṁ dhanaṁ labhi , datvā aparacetanaṁ paṇītaṁ kātuṁ asamatthatāya paṇīte bhoge bhuñjituṁ nāsakkhī’’ti (jā. aṭṭha.",
  "tika-s0105t3:37_1": "3.6.mayhakajātakavaṇṇanā).",
  "tika-s0105t3:38_0": "Bhātu panesa ekaṁ puttaṁ (dha. pa. aṭṭha.",
  "tika-s0105t3:38_1": "2.354) sāpateyyassa kāraṇā jīvitaṁ voropesi, tena kammena bahūni vassāni niraye paccittha, sattakkhattuñca aputtako jāto, idānipi teneva kammena mahāroruvaṁ upapanno.",
  "tika-s0105t3:38_2": "Tena vuttaṁ ‘‘mahāroruvaṁ upapannassa seṭṭhigahapatino viyā’’ti, purimapacchimacetanāvasena cettha attho veditabbo.",
  "tika-s0105t3:38_3": "Ekā hi cetanā dve paṭisandhiyo na detīti.",
  "tika-s0105t3:39_0": "Dasaākāravaṇṇanā",
  "tika-s0105t3:40_0": "343.",
  "tika-s0105t3:40_1": "Ākaroti attano anurūpatāya samariyādaparicchedaṁ phalaṁ nibbattetīti ākāro, kāraṇanti āha ‘‘dasahi kāraṇehī’’ti.",
  "tika-s0105t3:40_2": "Mariyādattho hettha ā-saddo.",
  "tika-s0105t3:40_3": "Na dussīlesveva, atha kho sīlavantesupi vippaṭisāraṁ uppādessati.",
  "tika-s0105t3:40_4": "Tadubhayepi na uppādetabboti hi dassetuṁ api-saddena, pi-saddena vā sampiṇḍanaṁ karoti.",
  "tika-s0105t3:40_5": "Paṭiggāhakatova uppajjatīti balavataraṁ vippaṭisāraṁ sandhāya vuttaṁ, dubbalo pana deyyadhammato, parivārajanatopi uppajjateva.",
  "tika-s0105t3:40_6": "Uppajjituṁ yuttanti uppajjanārahaṁ.",
  "tika-s0105t3:40_7": "Vippaṭisārampi vinodesīti sambandho.",
  "tika-s0105t3:40_8": "Tesaṁyevāti pāṇātipātīnameva.",
  "tika-s0105t3:40_9": "Yajanaṁ nāmettha dānamevādhippetaṁ, na aggijuhananti āha ‘‘detu bhava’’nti.",
  "tika-s0105t3:40_10": "Vissajjatūti muttacāgavasena cajatu.",
  "tika-s0105t3:40_11": "Abbhantaranti ajjhattaṁ sakasantāne.",
  "tika-s0105t3:41_0": "Soḷasākāravaṇṇanā",
  "tika-s0105t3:42_0": "344.",
  "tika-s0105t3:42_1": "Anumatipakkhādayo eva heṭṭhā yaññassa vatthuṁ katvā ‘‘soḷasaparikkhārā’’ti vuttā, idha pana sandassanādivasena anumodanāya āraddhattā vuttaṁ ‘‘soḷasahi ākārehī’’ti.",
  "tika-s0105t3:42_2": "Dassetvāti attano desanānubhāvena paccakkhamiva phalaṁ dassetvā, anekavāraṁ pana dassanato ‘‘dassetvā dassetvā’’ti byāpanavacanaṁ, tadeva ābhuso meḍanaṭṭhena āmeḍitavacananti ācariyena (dī. ni. ṭī.",
  "tika-s0105t3:42_3": "1.344) vuttaṁ.",
  "tika-s0105t3:42_4": "‘‘Samādapetvā samādapetvā’’tiādīsupi eseva nayo.",
  "tika-s0105t3:42_5": "Tamatthanti dānaphalavasena kammaphalasambandhamatthaṁ.",
  "tika-s0105t3:42_6": "Samādapetvāti sutamattaṁ akatvā yathā rājā tamatthaṁ sammadeva ādiyati citte karonto suggahitaṁ katvā gaṇhāti, tathā sakkaccaṁ ādāpetvā.",
  "tika-s0105t3:43_0": "‘‘Vippaṭisāravinodanenā’’ti idaṁ nidassanamattaṁ.",
  "tika-s0105t3:43_1": "Lobhadosamohaissāmacchariyamānādayopi hi dānacittassa upakkilesā, tesaṁ vinodanenapi taṁ vodāpitaṁ samuttejitaṁ nāma hoti tikkhavisadabhāvāpattito, āsannatarabhāvato pana vippaṭisāravinodanameva gahitaṁ.",
  "tika-s0105t3:43_2": "Pavattite hi dāne tassa sambhavoti.",
  "tika-s0105t3:43_3": "Yāthāvato vijjamānehi guṇehi haṭṭhapahaṭṭhabhāvāpādanaṁ sampahaṁsananti āha ‘‘sundara’’ntiādi.",
  "tika-s0105t3:43_4": "Dhammatoti saccato.",
  "tika-s0105t3:43_5": "Tadatthameva dassetuṁ ‘‘dhammena samena kāraṇenā’’ti vuttaṁ.",
  "tika-s0105t3:43_6": "Saccañhi dhammato anapetattā dhammaṁ, upasamacariyabhāvato samaṁ, yuttabhāvena kāraṇanti ca vuccati.",
  "tika-s0105t3:44_0": "345.",
  "tika-s0105t3:44_1": "Tasmiṁ yaññe rukkhatiṇacchedopi nāma nāhosi, kuto pāṇavadhoti pāṇavadhābhāvasseva daḷhīkaraṇatthaṁ, sabbaso viparītaggāhehi avidūsitatādassanatthañca pāḷiyaṁ ‘‘neva gāvo haññiṁsū’’tiādīni vatvāpi ‘‘na rukkhā chijjiṁsū’’tiādi vuttanti dassento ‘‘ye yūpanāmake’’tiādimāha.",
  "tika-s0105t3:44_2": "Barihisatthāyāti paricchedatthāya.",
  "tika-s0105t3:44_3": "Vanamālāsaṅkhepenāti vanapupphehi gandhitamālāniyāmena.",
  "tika-s0105t3:44_4": "Evaṁ ācariyena (dī. ni. ṭī.",
  "tika-s0105t3:44_5": "1.345) vuttaṁ, vanapantiākārenāti attho.",
  "tika-s0105t3:44_6": "Bhūmiyaṁ vā pattharantīti vedibhūmiṁ parikkhipantā tattha tattha pattharanti.",
  "tika-s0105t3:44_7": "Mantādinā hi parisaṅkhatā bhūmi vindati assa lābhasakkāreti katvā ‘‘vedī’’ti vuccati.",
  "tika-s0105t3:44_8": "Tepi rukkhā tepi dabbāti sambandho, kammakattā cetaṁ dvayaṁ, abhihitakammaṁ vā.",
  "tika-s0105t3:44_9": "Vatticchāya hi yathāsattiṁ kārakā bhavanti.",
  "tika-s0105t3:44_10": "Vuttanayena pāṇavadhābhāvassa daḷhīkaraṇatthaṁ, viparītaggāhena avidūsitabhāvadassanatthañcetanti dasseti kiṁ panā’’tiādinā.",
  "tika-s0105t3:44_11": "Antogehadāso antojāto.",
  "tika-s0105t3:44_12": "Ādisaddena dhanakkītakaramarānītasāmaṁdāsabyūpagatānaṁ saṅgaho.",
  "tika-s0105t3:44_13": "Pubbamevāti bhatikaraṇato pageva.",
  "tika-s0105t3:44_14": "Dhanaṁ gahetvāti divase divase yathākammaṁ gahetvā.",
  "tika-s0105t3:44_15": "Bhattavetananti devasikaṁ bhattañceva māsikādiparibbayañca.",
  "tika-s0105t3:44_16": "Vuttovāyamattho.",
  "tika-s0105t3:44_17": "Tajjitāti santajjitā.",
  "tika-s0105t3:44_18": "Parikammānīti sabbabhāgiyāni kammāni, uccāvacāni kammānīti attho.",
  "tika-s0105t3:44_19": "Piyasamudācārenevāti iṭṭhavacaneneva.",
  "tika-s0105t3:44_20": "Yathānāmavasenevāti pākaṭanāmānurūpeneva.",
  "tika-s0105t3:44_21": "Sappitelanavanītadadhimadhuphāṇitena cevāti ettha ca-saddo avuttasamuccayattho, tena paṇītapaṇītānaṁ nānappakārānaṁ khādanīyabhojanīyādīnañceva vatthayānamālāgandhavilepanaseyyāvasathādīnañca saṅgaho daṭṭhabbo, tenāha ‘‘paṇītehi sappitelādisammissehevā’’tiādi.",
  "tika-s0105t3:44_22": "Tassa tassa kālassa anurūpehi yāgu…pe…",
  "tika-s0105t3:44_23": "pānakādīhīti sambandho.",
  "tika-s0105t3:44_24": "Sappiādīnanti sappiādīhi.",
  "tika-s0105t3:45_0": "346.",
  "tika-s0105t3:45_1": "Paṭisāmetabbato, attano attano santakabhāvato ca saṁ nāma dhanaṁ vuccati, tassa patīti sapati niggahitalopena, dhanavā, diṭṭhadhammikasamparāyikahitāvahattā tassa hitanti sāpateyyaṁ, tadeva dhanaṁ.",
  "tika-s0105t3:45_2": "Tenāha ‘‘pahūtaṁ dhana’’nti.",
  "tika-s0105t3:45_3": "Akkhayadhammamevāti akhayasabhāvameva.",
  "tika-s0105t3:45_4": "Gāmabhāgenāti saṁkittanavasena gāme vā gahetabbabhāgena, evaṁ ācariyena (dī. ni. ṭī.",
  "tika-s0105t3:45_5": "1.346) vuttaṁ, paccekaṁ sabhāgagāmakoṭṭhāsenātipi attho.",
  "tika-s0105t3:45_6": "Sesesupi eseva nayo.",
  "tika-s0105t3:46_0": "347.Yaññāvāṭoti khaṇitāvāṭassa assamedhādiyaññayajanaṭṭhānassetaṁ adhivacanaṁ, tabbohārena pana idha dānasālāya eva, tāya ca puratthimanagaradvāre katāya puratthimabhāge evāti atthaṁ dasseti ‘‘puratthimato nagaradvāre’’tiādinā.",
  "tika-s0105t3:46_1": "Taṁ pana ṭhānaṁ rañño dānasālāya nātidūre evāti āha ‘‘yathā’’tiādi.",
  "tika-s0105t3:46_2": "Yato tattha pātarāsaṁ bhuñjitvā akilantarūpāyeva sāyanhe rañño dānasālaṁ sampāpuṇanti.",
  "tika-s0105t3:46_3": "‘‘Dakkhiṇena yaññāvāṭassā’’tiādīsupi eseva nayo.",
  "tika-s0105t3:46_4": "Yāguṁ pivitvāti hi yāgusīsena pātarāsabhojanamāha.",
  "tika-s0105t3:47_0": "348.Madhuranti sādurasaṁ.",
  "tika-s0105t3:47_1": "Upari vattabbamatthanti ‘‘apica me bho evaṁ hotī’’tiādinā vuccamānamatthaṁ.",
  "tika-s0105t3:47_2": "Parihārenāti bhagavantaṁ garuṁ katvā agāravaparihārena, ujukabhāvāpanayanena vā, ujukavuttiṁ pariharitvā vaṅkavuttiyāva yathācintitamatthaṁ pucchanto evamāhāti vuttaṁ hoti.",
  "tika-s0105t3:47_3": "Tenāha ‘‘ujukameva pucchayamāno agāravo viya hotī’’ti.",
  "tika-s0105t3:48_0": "Niccadānaanukulayaññavaṇṇanā",
  "tika-s0105t3:49_0": "349.Uṭṭhāyāti dāne uṭṭhānavīriyamāha, samuṭṭhāyāti tassa sātaccakiriyaṁ.",
  "tika-s0105t3:49_1": "Kasivāṇijjādikammāni akaronto daliddiyādianatthāpattiyā nassissatīti adhippāyo.",
  "tika-s0105t3:49_2": "Appasambhārataro ceva mahapphalataro cāti saṅkhepato aṭṭhakathāyaṁ vutto pāḷiyaṁ pana ‘‘appatthataro ca appasamārambhataro ca mahapphalataro ca mahānisaṁsataro cā’’ti pāṭho.",
  "tika-s0105t3:49_3": "Tattha appasambhārataroti ativiya parittasambhāro, asamārabbhiyasambhāro.",
  "tika-s0105t3:49_4": "Appatthataroti pana ativiya appakicco, attho cettha kiccaṁ, ttha-kārassa ṭṭha-kāraṁ katvā ‘‘appaṭṭhataro’’tipi pāṭho.",
  "tika-s0105t3:49_5": "Sammā ārabhīyati yañño etenāti samārambho, sambhārasambharaṇavasena pavattasattapīḷā, appo samārambho etassāti tathā, ayaṁ panātisayenāti appasamārambhataro.",
  "tika-s0105t3:49_6": "Vipākasaññitaṁ mahantaṁ sadisaṁ phalametassāti mahapphalo, ayaṁ panātisayenāti mahapphalataro.",
  "tika-s0105t3:49_7": "Udayasaññitaṁ mahantaṁ nissandādiphalametassāti mahānisaṁso, ayaṁ panātisayenāti mahānisaṁsataro.Dhuvadānānīti dhuvāni thirāni avicchinnāni katvā dātabbadānāni.",
  "tika-s0105t3:49_8": "Niccabhattānīti ettha bhattasīsena catupaccayaggahaṇaṁ.",
  "tika-s0105t3:49_9": "Anukulayaññānīti anukulaṁ kulānukkamaṁ upādāya dātabbadānāni .",
  "tika-s0105t3:49_10": "Tenāha ‘‘amhāka’’ntiādi.",
  "tika-s0105t3:49_11": "Yāni pavattetabbāni, tāni anukulayaññāni nāmāti yojetabbaṁ.",
  "tika-s0105t3:49_12": "Nibaddhadānānīti nibandhetvā niyametvā paveṇīvasena pavattitadānāni.",
  "tika-s0105t3:50_0": "Hatthidantena katā dantamayasalākā, yattha dāyakānaṁ nāmaṁ aṅkanti, iminā taṁ niccabhattaṁ salākadānavasenāti dasseti.",
  "tika-s0105t3:50_1": "Taṁ kulanti anāthapiṇḍikakulaṁ.",
  "tika-s0105t3:50_2": "Dāliddiyenāti daliddabhāvena.",
  "tika-s0105t3:50_3": "‘‘Ekasalākato uddhaṁ dātuṁ nāsakkhī’’ti iminā ekenapi salākadānena nibaddhadānaṁ upacchinditumadatvā anurakkhaṇamāha.",
  "tika-s0105t3:50_4": "Raññoti setavāhanarañño.",
  "tika-s0105t3:51_0": "Ādīni vatvāti ettha ādisaddena ‘‘kasmā seno viya maṁsapesiṁ pakkhanditvā gaṇhāsī’’ti evamādīnaṁ samasamadāne ussukkanavacanānaṁ saṅgaho.",
  "tika-s0105t3:51_1": "Galaggāhāti galaggahaṇā.",
  "tika-s0105t3:51_2": "‘‘Kammacchedavasenā’’ti iminā attano attano kammokāsādānampi pīḷāyevāti dasseti.",
  "tika-s0105t3:51_3": "Samārambhasaddo cettha pīḷanatthoti āha ‘‘pīḷāsaṅkhāto samārambho’’ti.",
  "tika-s0105t3:51_4": "Pubbacetanāmuñcacetanāaparacetanāsampattiyā dāyakavasena tīṇi aṅgāni, vītarāgatāvītadosatāvītamohatāpaṭipattiyā dakkhiṇeyyavasena ca tīṇīti evaṁ chaḷaṅgasamannāgatā hoti dakkhiṇā, chaḷaṅguttare nandamātāsuttañca (a. ni.",
  "tika-s0105t3:51_5": "6.37) tassatthassa sādhakaṁ.",
  "tika-s0105t3:51_6": "Aparāparaṁ uppajjanakacetanāvasena mahānadī viya, mahogho viya ca ito cito ca abhisanditvā pakkhanditvā pavattito puññameva puññābhisando.",
  "tika-s0105t3:51_7": "Tathāvidhanti pamāṇassa kātuṁ asukarattamāha.",
  "tika-s0105t3:51_8": "Kāraṇamahattena phalamahattampi veditabbaṁ upari najjā vuṭṭhiyā mahogho viyāti vuttaṁ ‘‘tasmā’’tiādi.",
  "tika-s0105t3:52_0": "350.Navanavoti sabbadā abhinavo, divase divase dāyakassa byāpārāpajjanato kiccapariyosānaṁ natthīti vuttaṁ ‘‘ekenā’’tiādi.",
  "tika-s0105t3:52_1": "Yathāraddhassa āvāsassa katipayenāpi kālena parisamāpetabbato kiccapariyosānaṁ atthīti āha ‘‘paṇṇasāla’’ntiādi.",
  "tika-s0105t3:52_2": "Mahāvihārepi kiccapariyosānassa atthitāupāyaṁ dassetuṁ ‘‘ekavāraṁ dhanapariccāgaṁ katvā’’ti vuttaṁ.",
  "tika-s0105t3:52_3": "Suttantapariyāyenāti sabbāsavasuttantādipāḷinayena.",
  "tika-s0105t3:52_4": "Navānisaṁsāti sītapaṭighātādayo paṭisallānārāmapariyosānā yathāpaccavekkhaṇaṁ gaṇitā nava udayā, appamattatāya cete vuttā.",
  "tika-s0105t3:53_0": "Yasmā pana āvāsaṁ dentena nāma sabbampi paccayajātaṁ dinnameva hoti.",
  "tika-s0105t3:53_1": "Yathāha saṁyuttāgamavaralañchake ‘‘so ca sabbadado hoti yo dadāti upassaya’’nti (saṁ. ni.",
  "tika-s0105t3:53_2": "1.42), sadā puññapavaḍḍhanūpāyañca etaṁ.",
  "tika-s0105t3:53_3": "Vuttañhi tattheva ‘‘ye dadanti upassayaṁ, tesaṁ divā ca ratto ca, sadā puññaṁ pavaḍḍhatī’’ti (saṁ. ni.",
  "tika-s0105t3:53_4": "1.47) tathā hi dve tayo gāme piṇḍāya caritvā kiñci aladdhā āgatassāpi chāyūdakasampannaṁ ārāmaṁ pavisitvā nahāyitvā patissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti.",
  "tika-s0105t3:53_5": "Bahi vicarantassa ca kāye vaṇṇadhātu vātātapehi kilamati, patissayaṁ pavisitvā dvāraṁ pidhāya muhuttaṁ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti.",
  "tika-s0105t3:53_6": "Bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṁ pavisitvā dvāraṁ pidhāya nipannassa sabbe te parissayā na honti, sajjhāyantassa dhammapītisukhaṁ, kammaṭṭhānaṁ manasi karontassa upasamasukhañca uppajjati bahiddhā vikkhepābhāvato.",
  "tika-s0105t3:53_7": "Bahi vicarantassa ca kāye sedā muccanti akkhīni phandanti, senāsanaṁ pavisanakkhaṇe mañcapīṭhādīni na paññāyanti, muhuttaṁ nipannassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti.",
  "tika-s0105t3:53_8": "Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti.",
  "tika-s0105t3:53_9": "Tena vuttaṁ ‘‘āvāsaṁ dentena…pe…",
  "tika-s0105t3:53_10": "hotī’’ti ‘‘sadā puññapavaḍḍhanūpāyañca eta’’nti ca, tasmā ete yathāvuttā sabbepi ānisaṁsā veditabbā.",
  "tika-s0105t3:54_0": "Khandhakapariyāyenāti senāsanakkhandhake (cūḷava. 294) āgatavinayapāḷinayena. Tattha hi āgatā –",
  "tika-s0105t3:55_0": "‘‘Sītaṁ uṇhaṁ paṭihanti, tato vāḷamigāni ca;",
  "tika-s0105t3:56_0": "Sarīsape ca makase, sisire cāpi vuṭṭhiyo.",
  "tika-s0105t3:57_0": "Tato vātātapo ghoro, sañjāto paṭihaññati;",
  "tika-s0105t3:58_0": "Leṇatthañca sukhatthañca, jhāyituñca vipassituṁ.",
  "tika-s0105t3:59_0": "Vihāradānaṁ saṅghassa, aggaṁ buddhena vaṇṇitaṁ;",
  "tika-s0105t3:60_0": "Tasmā hi paṇḍito poso, sampassaṁ atthamattano.",
  "tika-s0105t3:61_0": "Vihāre kāraye ramme, vāsayettha bahussute;",
  "tika-s0105t3:62_0": "Tesaṁ annañca pānañca, vatthasenāsanāni ca.",
  "tika-s0105t3:63_0": "Dadeyya ujubhūtesu, vippasannena cetasā;",
  "tika-s0105t3:64_0": "Te tassa dhammaṁ desenti, sabbadukkhapanūdanaṁ;",
  "tika-s0105t3:65_0": "Yaṁ so dhammaṁ idhaññāya, parinibbāti anāsavo’’ti. –",
  "tika-s0105t3:66_0": "Rājagahaseṭṭhādīnaṁ vihāradānena anumodanāgāthāyo peyyālavasena dassitā.",
  "tika-s0105t3:66_1": "Tattha sītaṁ uṇhanti utuvisabhāgavasena vuttaṁ.",
  "tika-s0105t3:66_2": "Sisire cāpi vuṭṭhiyoti ettha sisiroti samphusitakavāto vuccati.",
  "tika-s0105t3:66_3": "Vuṭṭhiyoti ujukameghavuṭṭhiyo eva.",
  "tika-s0105t3:66_4": "Etāni sabbāni ‘‘paṭihantī’’ti imināva padena yojetabbāni.",
  "tika-s0105t3:67_0": "Paṭihaññatīti vihārena paṭihaññati.",
  "tika-s0105t3:67_1": "Leṇatthanti nilīyanatthaṁ.",
  "tika-s0105t3:67_2": "Sukhatthanti sītādiparissayābhāvena sukhavihāratthaṁ.",
  "tika-s0105t3:67_3": "‘‘Jhāyituñca vipassitu’’nti idampi padadvayaṁ ‘‘sukhatthañcā’’ti imināva padena yojetabbaṁ.",
  "tika-s0105t3:67_4": "Idañhi vuttaṁ hoti –",
  "tika-s0105t3:67_5": "sukhatthañca vihāradānaṁ, katamasukhatthaṁ?",
  "tika-s0105t3:67_6": "Jhāyituṁ, vipassituñca yaṁ sukhaṁ tadatthaṁ.",
  "tika-s0105t3:67_7": "Atha vā parapadenapi yojetabbaṁ –",
  "tika-s0105t3:67_8": "jhāyituñca vipassituñca vihāradānaṁ, ‘‘idha jhāyissati vipassissatī’’ti dadato vihāradānaṁ saṅghassa aggaṁ buddhena vaṇṇitaṁ.",
  "tika-s0105t3:67_9": "Vuttañhetaṁ ‘‘so ca sabbadado hoti, yo dadāti upassaya’’nti (saṁ. ni. 1.42).",
  "tika-s0105t3:68_0": "Yasmā ca aggaṁ vaṇṇitaṁ, tasmā hi paṇḍito posoti gāthā.",
  "tika-s0105t3:68_1": "Vāsayettha bahussuteti ettha vihāre pariyattibahussute ca paṭivedhabahussute ca vāseyya.",
  "tika-s0105t3:68_2": "Tesaṁ annañcāti yaṁ tesaṁ anucchavikaṁ annañca pānañca vatthāni ca mañcapīṭhādisenāsanāni ca, taṁ sabbaṁ tesu ujubhūtesu akuṭilacittesu.",
  "tika-s0105t3:68_3": "Dadeyyāti nidaheyya.",
  "tika-s0105t3:68_4": "Tañca kho vippasannena cetasā, na cittappasādaṁ virādhetvā.",
  "tika-s0105t3:68_5": "Evaṁ vippasannacittassa hi te tassa dhammaṁ desenti…pe…",
  "tika-s0105t3:68_6": "parinibbāti anāsavoti ayamettha aṭṭhakathānayo.",
  "tika-s0105t3:69_0": "Ayaṁ pana ācariyadhammapālattherena (dī. ni. ṭī.",
  "tika-s0105t3:69_1": "1.350) ceva ācariyasāriputtattherena (sārattha. ṭī.",
  "tika-s0105t3:69_2": "3.295) ca saṁvaṇṇito ṭīkānayo –",
  "tika-s0105t3:69_3": "sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ.",
  "tika-s0105t3:69_4": "Uṇhanti aggisantāpaṁ, tassa vanaḍāhādīsu sambhavo daṭṭhabbo.",
  "tika-s0105t3:69_5": "Paṭihantīti paṭibādhati yathā tadubhayavasena kāyacittānaṁ bādhanaṁ na hoti, evaṁ karoti.",
  "tika-s0105t3:69_6": "Sītuṇhabbhāhate hi sarīre vikkhittacitto bhikkhu yoniso padahituṁ na sakkoti, vāḷamigānīti sīhabyagghādicaṇḍamige .",
  "tika-s0105t3:69_7": "Guttasenāsanañhi āraññakampi pavisitvā dvāraṁ pidhāya nisinnassa te parissayā na honti.",
  "tika-s0105t3:69_8": "Sarīsapeti ye keci sarante gacchante dīghajātike sappādike.",
  "tika-s0105t3:69_9": "Makaseti nidassanamattametaṁ, ṭaṁsādīnampi eteneva saṅgaho daṭṭhabbo.",
  "tika-s0105t3:69_10": "Sisireti sisirakālavasena, sattāhavaddalikādivasena ca uppanne sisirasamphasse.",
  "tika-s0105t3:69_11": "Vuṭṭhiyoti yadā tadā uppannā vassavuṭṭhiyo paṭihantīti yojanā.",
  "tika-s0105t3:70_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca paṭihaññati paṭibāhīyati.",
  "tika-s0105t3:70_1": "Leṇatthanti nānārammaṇato cittaṁ nivattetvā paṭisallānārāmatthaṁ.",
  "tika-s0105t3:70_2": "Sukhatthanti vuttaparissayābhāvena phāsuvihāratthaṁ.",
  "tika-s0105t3:70_3": "Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā upanijjhāyituṁ.",
  "tika-s0105t3:70_4": "Vipassitunti aniccādito saṅkhāre sammasituṁ.",
  "tika-s0105t3:71_0": "Vihāreti patissaye.",
  "tika-s0105t3:71_1": "Kārayeti kārāpeyya.",
  "tika-s0105t3:71_2": "Rammeti manorame nivāsasukhe.",
  "tika-s0105t3:71_3": "Vāsayettha bahussuteti kāretvā pana ettha vihāre bahussute sīlavante kalyāṇadhamme nivāseyya, te nivāsento pana tesaṁ bahussutānaṁ yathā paccayehi kilamatho na hoti, evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammakammaphalānaṁ, ratanattayaguṇānañca saddahanena vippasannena cetasā.",
  "tika-s0105t3:72_0": "Idāni gahaṭṭhapabbajitānaṁ aññamaññūpakāritaṁ dassetuṁ ‘‘te tassā’’ti gāthamāha.",
  "tika-s0105t3:72_1": "Tattha teti bahussutā.",
  "tika-s0105t3:72_2": "Tassāti upāsakassa.",
  "tika-s0105t3:72_3": "Dhammaṁ desentīti sakalavaṭṭadukkhapanūdanaṁ saddhammaṁ desenti.",
  "tika-s0105t3:72_4": "Yaṁ so dhammaṁ idhaññāyāti so upāsako yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamanena anāsavo hutvā parinibbāti ekādasaggivūpasamena sīti bhavatīti.",
  "tika-s0105t3:73_0": "Sītapaṭighātādikā vipassanāvasānā terasa, annādilābho, dhammassavanaṁ, dhammāvabodho, parinibbānanti evamettha sattarasa ānisaṁsā vuttā.",
  "tika-s0105t3:74_0": "Paṭiggahaṇakānaṁ vihāravasena uppannaphalānurūpampi dāyakānaṁ vihāradānaphalaṁ veditabbaṁ.",
  "tika-s0105t3:74_1": "Yebhuyyena hi kammasarikkhakaphalaṁ labhantīti āha ‘‘tasmā’’tiādi.",
  "tika-s0105t3:74_2": "‘‘Saṅghassa pana pariccattattā’’ti iminā saṅghikavihārameva padhānavasena vadati, saṅghikavihāro nāmesa cātuddisaṁ saṅghaṁ uddissa katavihāro, yaṁ sandhāya padabhājaniyaṁ vuttaṁ ‘‘saṅghiko nāma vihāro saṅghassa dinno hoti pariccatto’’ti.",
  "tika-s0105t3:74_3": "Yattha hi cetiyaṁ patiṭṭhitaṁ hoti, dhammassavanaṁ karīyati, catūhi disāhi bhikkhū āgantvā appaṭipucchitvāyeva pāde dhovitvā kuñcikāya dvāraṁ vivaritvā senāsanaṁ paṭijaggitvā yathāphāsukaṁ gacchanti, so antamaso caturatanikāpi paṇṇasālā hotu, cātuddisaṁ saṅghaṁ uddissa katavihārotveva vuccati.",
  "tika-s0105t3:75_0": "351.",
  "tika-s0105t3:75_1": "Lobhaṁ niggaṇhituṁ asakkontassa duppariccajā.",
  "tika-s0105t3:75_2": "‘‘Ekabhikkhussa vā’tiādi upāsakānaṁ tathā samādāne āciṇṇaṁ, daḷhataraṁ samādānañca dassetuṁ vuttaṁ, saraṇaṁ pana tesaṁ sāmaṁ samādinnampi samādinnameva hotī’’ti vadanti.",
  "tika-s0105t3:75_3": "Saṅghassa vā gaṇassa vā santiketi yojanā.",
  "tika-s0105t3:75_4": "Tatthāti yathāgahite saraṇe, ‘‘tassā’’tipi pāṭho, yathāgahitasaraṇassāti attho.",
  "tika-s0105t3:75_5": "Natthi punappunaṁ kattabbatāti viññūjātike sandhāya vuttaṁ.",
  "tika-s0105t3:75_6": "Viññūjātikānameva hi saraṇādiatthakosallānaṁ suvaṇṇaghaṭe sīhavasā viya akuppaṁ saraṇagamanaṁ tiṭṭhati.",
  "tika-s0105t3:75_7": "‘‘Jīvitapariccāgamayaṁ puñña’’nti ca idaṁ ‘‘sace tvaṁ yathāgahitaṁ saraṇaṁ na bhindissati, evāhaṁ taṁ māremī’’ti kāmaṁ koci tiṇhena satthena jīvitā voropeyya, tathāpi ‘‘nevāhaṁ buddhaṁ ‘na buddho’ti, dhammaṁ ‘na dhammo’ti, saṅghaṁ ‘na saṅgho’ti vadāmī’’ti daḷhataraṁ katvā gahitasaraṇassa vasena vuttaṁ.",
  "tika-s0105t3:75_8": "‘‘Saggasampattiṁ detī’’ti nidassanamattametaṁ.",
  "tika-s0105t3:75_9": "Phalānisaṁsāni panassa saraṇagamanavaṇṇanāyaṁ (dī. ni. aṭṭha.",
  "tika-s0105t3:75_10": "1.250 saraṇagamanakathā) vuttāneva.",
  "tika-s0105t3:76_0": "352.",
  "tika-s0105t3:76_1": "Vakkhamānanayena verahetutāya veraṁ vuccati pāṇātipātādipāpadhammo, taṁ maṇati ‘‘mayi idha ṭhitāya kathamāgacchasī’’ti tajjentī viya nivāretīti veramaṇī, tato vā pāpadhammato viramati etāyāti ‘‘viramaṇī’’ti vattabbe niruttinayena i-kārassa e-kāraṁ katvā ‘‘veramaṇī’’ti vuttaṁ.",
  "tika-s0105t3:76_2": "Khuddakapāṭhaṭṭhakathāyaṁ panāha ‘‘veramaṇisikkhāpadaṁ, viramaṇisikkhāpadanti dvidhāsajjhāyaṁ karontī’’ti (khu. pā. aṭṭha.",
  "tika-s0105t3:76_3": "sādhāraṇavibhāvanā) kusalacittasampayuttāvettha virati adhippetā, na phalasampayuttā yaññādhikaraṇato.",
  "tika-s0105t3:76_4": "Asamādinnasīlassa sampattato yathūpaṭṭhitavītikkamitabbavatthuto virati sampattavirati.",
  "tika-s0105t3:76_5": "Samādānavasena uppannā virati samādānavirati.",
  "tika-s0105t3:76_6": "Setu vuccati ariyamaggo, tappariyāpannā hutvā pāpadhammānaṁ samucchedavasena ghātanappavattā virati setughātavirati.",
  "tika-s0105t3:76_7": "Aññatra ‘‘samucchedaviratī’’tipi vuttā.",
  "tika-s0105t3:76_8": "Idāni tā sarūpato dassetuṁ ‘‘tatthā’’tiādi vuttaṁ. Jāti…pe…",
  "tika-s0105t3:76_9": "dīnīti apadisitabbajātigottakulādīni.",
  "tika-s0105t3:76_10": "Ādisaddena vayabāhusaccādīnaṁ saṅgaho .",
  "tika-s0105t3:76_11": "Pariharatīti avītikkamavasena parivajjeti, sīhaḷadīpe cakkanaupāsakassa viya sampattavirati veditabbā.",
  "tika-s0105t3:77_0": "‘‘Pāṇaṁ na hanāmī’’tiādīsu ādayatthena iti-saddena, vikappatthena vā-saddena vā ‘‘adinnaṁ nādiyāmi, adinnādānā viramāmi, veramaṇiṁ samādiyāmī’’ti evamādīnaṁ paccekamatthānaṁ saṅgaho daṭṭhabbo.",
  "tika-s0105t3:77_1": "Evañca katvā ‘‘sikkhāpada’’ micceva avatvā ‘‘sikkhāpadānī’’ti vuttaṁ.",
  "tika-s0105t3:77_2": "Pāṇātipātā veramaṇinti sambandho.",
  "tika-s0105t3:77_3": "Samādiyāmīti sammā ādiyāmi, avītikkamādhippāyena, akhaṇḍā’ chiddā’ kammāsā’ sabalakāritāya ca gaṇhāmīti vuttaṁ hoti.",
  "tika-s0105t3:77_4": "Uttaravaḍḍhamānapabbatavāsiupāsakassa (ma. ni. aṭṭha.",
  "tika-s0105t3:77_5": "1.89 kusalakammapathavaṇṇanā; saṁ. ni. aṭṭha.",
  "tika-s0105t3:77_6": "2.2.109-111; dha. sa. aṭṭha.",
  "tika-s0105t3:77_7": "kusalakammapathavaṇṇanā) viya samādānavirati veditabbā.",
  "tika-s0105t3:78_0": "Maggasampayuttāti sammādiṭṭhiyādimaggasampayuttā.",
  "tika-s0105t3:78_1": "Idāni tatthā tatthāgatesu dhammato, koṭṭhāsato, ārammaṇato, vedanāto, mūlato, ādānato, bhedatotiādinā anekadhā vinicchayesu saṅkhepeneva ārammaṇato vinicchayaṁ dassetuṁ ‘‘tatthā’’tiādi vuttaṁ.",
  "tika-s0105t3:78_2": "Purimā dveti sampattasamādānaviratiyo.",
  "tika-s0105t3:78_3": "‘‘Jīvitindriyādivatthū’’ti paramatthato pāṇo vutto, paññattito pana ‘‘sattādivatthū’’ti vattabbaṁ, evañhi ‘‘satteyeva ārabhitvā pāṇātipātā, abrahmacariyā ca viramatī’’ti (khu. pā. aṭṭha.",
  "tika-s0105t3:78_4": "ekatānānatādivinicchaya) khuddakāgamaṭṭhakathāvacanena saṁsandati sametīti.",
  "tika-s0105t3:78_5": "Ādisaddena cettha sattasaṅkhāravasena adinnavatthu, tathā phoṭṭhabbavatthu, vitathavatthu, saṅkhāravaseneva surāmerayavatthūti etesaṁ saṅgaho daṭṭhabbo.",
  "tika-s0105t3:78_6": "Taṁ ārammaṇaṁ katvā pavattantīti yathāvuttaṁ vītikkamavatthuṁ ālambitvā vītikkamanacetanāsaṅkhātaviramitabbavatthuto viramaṇavasena pavattanti.",
  "tika-s0105t3:78_7": "Pacchimāti setughātavirati.",
  "tika-s0105t3:78_8": "Nibbānārammaṇāva tathāpi kiccasādhanato.",
  "tika-s0105t3:78_9": "Iminā pana tattheva āgatesu tīsu ācariyavādesu dve paṭibāhitvā ekassevānujānanaṁ veditabbaṁ.",
  "tika-s0105t3:79_0": "‘‘Sampattavirati, hi samādānavirati ca yadeva pajahati, taṁ attano pāṇātipātādiakusalamevārammaṇaṁ katvā pavattatī’’ti keci vadanti.",
  "tika-s0105t3:79_1": "‘‘Samādānavirati yato viramati, taṁ attano vā paresaṁ vā pāṇātipātādiakusalamevālambaṇaṁ katvā pavattati.",
  "tika-s0105t3:79_2": "Sampattavirati pana yato viramati, tesaṁ pāṇātipātādīnaṁ ālambaṇāneva ārammaṇaṁ katvā pavattatī’’ti apare.",
  "tika-s0105t3:79_3": "‘‘Dvayampi cetaṁ yato pāṇātipātādiakusalato viramati, tesamārammaṇabhūtaṁ vītikkamitabbavatthumevālambaṇaṁ katvā pavattati.",
  "tika-s0105t3:79_4": "Purimapurimapadatthañhi vītikkamavatthumālambaṇaṁ katvā pacchimapacchimapadatthato viramitabbavatthuto viramatī’’ti aññe.",
  "tika-s0105t3:79_5": "Paṭhamavādo cettha ayuttoyeva. Kasmā?",
  "tika-s0105t3:79_6": "Tassa attano pāṇātipātādiakusalassa paccuppannābhāvato, abahiddhābhāvato ca.",
  "tika-s0105t3:79_7": "Sikkhāpadavibhaṅge hi pañcannaṁ sikkhāpadānaṁ paccuppannārammaṇatā, bahiddhārammaṇatā ca vuttā.",
  "tika-s0105t3:79_8": "Tathā dutiyavādopi ayuttoyeva. Kasmā?",
  "tika-s0105t3:79_9": "Purimavādena sammissattā, paresaṁ pāṇātipātādiakusalārammaṇabhāve ca anekanti kattā, dvinnaṁ ālambaṇappabhedavacanato ca.",
  "tika-s0105t3:79_10": "Tatiyavādo pana yutto sabbabhāṇakānamabhimato, tasmā tadeva anujānātīti daṭṭhabbaṁ.",
  "tika-s0105t3:79_11": "Tena vuttaṁ ‘‘tīsu ācariyavādesu dve paṭibāhitvā ekassevānujānanaṁ veditabba’’nti.",
  "tika-s0105t3:80_0": "Etthāha –",
  "tika-s0105t3:80_1": "yajjetaṁ viratidvayaṁ jīvitindriyādivītikkamitabbavatthumevālambaṇaṁ katvā pavatteyya, evaṁ sati aññaṁ cintento aññaṁ kareyya, yañca pajahati, taṁ na jāneyyāti aya’manadhippeto attho āpajjatīti? Vuccate –",
  "tika-s0105t3:80_2": "na hi kiccasādhanavasena pavattento ‘‘aññaṁ cintento aññaṁ karotī’’ti vā ‘‘yañca pajahati, taṁ na jānātī’’ti vā vuccati.",
  "tika-s0105t3:80_3": "Yathā pana ariyamaggo nibbānārammaṇova kilese pajahati, evaṁ jīvitindriyādivatthārammaṇampetaṁ viratidvayaṁ pāṇātipātādīni dussīlyāni pajahati.",
  "tika-s0105t3:80_4": "Tenāhu porāṇā –",
  "tika-s0105t3:81_0": "‘‘Ārabhitvāna amataṁ, jahanto sabbapāpake;",
  "tika-s0105t3:82_0": "Nidassanañcettha bhave, maggaṭṭhoriyapuggalo’’ti. (khu. pā. aṭṭha. ekatānānatāvinicchaya);",
  "tika-s0105t3:83_0": "Idāni saṅkhepeneva ādānato, bhedato vā vinicchayaṁ dassetuṁ ‘‘etthā’’tiādi vuttaṁ.",
  "tika-s0105t3:83_1": "‘‘Pañcaṅgasamannāgataṁ sīlaṁ samādiyāmī’’tiādinā ekato ekajjhaṁ gaṇhāti.",
  "tika-s0105t3:83_2": "Evampi hi kiccavasena etāsaṁ pañcavidhatā viññāyati.",
  "tika-s0105t3:83_3": "Sabbānipi bhinnāni honti ekajjhaṁ samādinnattā.",
  "tika-s0105t3:83_4": "Na hi tadā pañcaṅgikattaṁ sīlassa sampajjati.",
  "tika-s0105t3:83_5": "Yaṁ tu vītikkantaṁ, teneva kammabaddho.",
  "tika-s0105t3:83_6": "‘‘Pāṇātipātā veramaṇisikkhāpadaṁ samādiyāmī’’tiādinā ekekaṁ visuṁ visuṁ gaṇhāti.",
  "tika-s0105t3:83_7": "‘‘Veramaṇisikkhāpada’’nti ca idaṁ samāsabhāvena khuddakapāṭhaṭṭhakathāyaṁ (khu. pā. aṭṭha.",
  "tika-s0105t3:83_8": "sādhāraṇavibhāvanā) vuttaṁ, pāḷipotthakesu pana ‘‘veramaṇi’’nti niggahitantameva byāsabhāvena dissati.",
  "tika-s0105t3:83_9": "Gahaṭṭhavasena cetaṁ vuttaṁ.",
  "tika-s0105t3:83_10": "Sāmaṇerānaṁ pana yathā tathā vā samādāne ekasmiṁ bhinne sabbānipi bhinnāni honti pārājikāpattito.",
  "tika-s0105t3:83_11": "Iti ekajjhaṁ, paccekañca samādāne viseso idha vutto, khuddakāgamaṭṭhakathāyaṁ pana ‘‘ekajjhaṁ samādiyato ekāyeva virati ekāva cetanā hoti, kiccavasena panetāsaṁ pañcavidhattaṁ viññāyati.",
  "tika-s0105t3:83_12": "Paccekaṁ samādiyato pana pañceva viratiyo, pañca ca cetanā hontī’’ti (khu. pā. aṭṭha.",
  "tika-s0105t3:83_13": "ekatānānatādivinicchaya) ayaṁ viseso vutto.",
  "tika-s0105t3:83_14": "Bhedepi ‘‘yathā tathā vā samādiyantu, sāmaṇerānaṁ ekasmiṁ bhinne sabbānipi bhinnāni honti.",
  "tika-s0105t3:83_15": "Pārājikaṭṭhāniyāni hi tāni tesaṁ.",
  "tika-s0105t3:83_16": "Yaṁ tu vītikkantaṁ hoti, teneva kammabaddho.",
  "tika-s0105t3:83_17": "Gahaṭṭhānaṁ pana ekasmiṁ bhinne ekameva bhinnaṁ hoti, yato tesaṁ taṁsamādāneneva puna pañcaṅgikattaṁ sīlassa sampajjatī’’ti vuttaṁ.",
  "tika-s0105t3:83_18": "Yathāvuttopi dīghabhāṇakānaṁ vādo aparevādo nāma tattha kato.",
  "tika-s0105t3:84_0": "Setughātaviratiyā pana bhedo nāma natthi paṭipakkhasamucchindanena akuppasabhāvattā.",
  "tika-s0105t3:84_1": "Tadevatthaṁ dassentena ‘‘bhavantarepī’’tiādi vuttaṁ.",
  "tika-s0105t3:84_2": "Tattha ‘‘bhavantarepī’’ti iminā attano ariyabhāvaṁ ajānantopīti atthaṁ viññāpeti.",
  "tika-s0105t3:84_3": "Jīvitahetupi, pageva aññahetu.",
  "tika-s0105t3:84_4": "‘‘Neva pāṇaṁ hanati, na suraṁ pivatī’’ti idaṁ majjhepeyyālaniddiṭṭhaṁ, migapadavaḷañjananayena vā vuttaṁ .",
  "tika-s0105t3:84_5": "Suranti ca nidassanamattaṁ.",
  "tika-s0105t3:84_6": "Sabbampi hi surāmerayamajjapamādaṭṭhānānuyogaṁ na karoti.",
  "tika-s0105t3:84_7": "‘‘Majjanti tadeva ubhayaṁ, yaṁ vā panaññampi surāsavavinimuttaṁ madanīya’’nti (saṁ. ni. aṭṭha.",
  "tika-s0105t3:84_8": "3.5.1134) saṁyuttamahāvaggaṭṭhakathāyaṁ vuttaṁ.",
  "tika-s0105t3:84_9": "Khuddakapāṭhaṭṭhakathāyañca ‘‘tadubhayameva madanīyaṭṭhena majjaṁ, yaṁ vā panaññampi kiñci atthi madanīyaṁ, yena pītena matto hoti pamatto, idaṁ vuccati majja’’nti (khu. pā. aṭṭha.",
  "tika-s0105t3:84_10": "purimapañcasikkhāpadavaṇṇanā) ‘‘sace pissā’’tiādinā tattheva visesadassanaṁ, ajānantassapi khīrameva mukhaṁ pavisati,na surā, pageva jānantassa.",
  "tika-s0105t3:84_11": "Koñcasakuṇānanti kuntasakuṇānaṁ.",
  "tika-s0105t3:84_12": "Sacepi mukhe khīramissake udake pakkhipantīti yojetabbaṁ.",
  "tika-s0105t3:84_13": "‘‘Na cettha upamopameyyānaṁ sambaddhatā siyā koñcasakuṇānaṁ yonisiddhattā’’ti koci vadeyyāti āha ‘‘ida’’ntiādi.",
  "tika-s0105t3:84_14": "Yonisiddhanti manussatiracchānānaṁ uddhaṁ tiriyameva dīghatā viya, bakānaṁ meghasaddena, kukkuṭīnaṁ vātena gabbhaggahaṇaṁ viya ca jātisiddhaṁ, iti koci vadeyya ceti attho.",
  "tika-s0105t3:84_15": "‘‘Cevā’’tipi pāṭhaṁ vatvā samuccayatthamicchanti keci.",
  "tika-s0105t3:84_16": "Dhammatāsiddhanti bodhisatte kucchigate bodhisattamātu sīlaṁ viya, vijāte tassā divaṅgamanaṁ viya ca sabhāvena siddhaṁ, maggadhammatāya vā ariyamaggānubhāvena siddhanti veditabbanti vissajjeyyāti attho.",
  "tika-s0105t3:85_0": "Diṭṭhijukaraṇaṁ nāma bhāriyaṁ dukkaraṁ, tasmā saraṇagamanaṁ sikkhāpadasamādānato mahaṭṭhatarameva, na appaṭṭhataranti adhippāyo.",
  "tika-s0105t3:85_1": "Etanti sikkhāpadaṁ.",
  "tika-s0105t3:85_2": "Yathā vā tathā vā gaṇhantassāpīti ādaraṁ gāravamakatvā samādiyantassāpi.",
  "tika-s0105t3:85_3": "Sādhukaṁ gaṇhantassāpīti sakkaccaṁ sīlāni samādiyantassāpi appaṭṭhatarameva, appasamārambhatarañca, na diguṇaṁ ussāho karaṇīyoti vuttaṁ hoti.",
  "tika-s0105t3:85_4": "Sīlaṁ idha abhayadānatāya dānaṁ, anavasesaṁ vā sattanikāyaṁ dayati rakkhatīti dānaṁ.",
  "tika-s0105t3:85_5": "Ayamettha aṭṭhakathāmuttakanayo –",
  "tika-s0105t3:85_6": "saraṇaṁ upagatena kāyavācācittehi sakkaccaṁ vatthuttayapūjā kātabbā, tattha ca saṁkileso sādhukaṁ pariharitabbo, sikkhāpadāni pana samādānamattaṁ, sampattavatthuto viramaṇamattañcāti saraṇagamanato sīlassa appaṭṭhataratā, appasamārambhataratā ca veditabbā.",
  "tika-s0105t3:85_7": "Sabbesaṁ sattānaṁ jīvitadānādinā daṇḍanidhānato, sakalalokiyalokuttara guṇādhiṭṭhānato cassa mahapphalataratā, mahānisaṁsataratā ca daṭṭhabbāti.",
  "tika-s0105t3:86_0": "Tamatthaṁ pāḷiyā sādhento ‘‘vuttañheta’’ntiādimāha.",
  "tika-s0105t3:86_1": "Tattha ‘‘aggānī’’ti ñātattā aggaññāni.",
  "tika-s0105t3:86_2": "Cirarattatāya ñātattā rattaññāni.",
  "tika-s0105t3:86_3": "‘‘Ariyānaṁ sādhūnaṁ vaṁsānī’’ti ñātattā vaṁsaññāni.",
  "tika-s0105t3:86_4": "Purimakānaṁ ādipurisānaṁ etānīti porāṇāni.",
  "tika-s0105t3:86_5": "Sabbaso kenacipi pakārena sādhūhi na kiṇṇāni na chaḍḍitānīti asaṁkiṇṇāni.",
  "tika-s0105t3:86_6": "Ayañca nayo nesaṁ yathā atīte, evaṁ etarahi, anāgate cāti āha ‘‘asaṁkiṇṇapubbānī’’tiādi.",
  "tika-s0105t3:86_7": "Atīte hi kāle asaṁkiṇṇabhāvassa ‘‘asaṁkiṇṇapubbānī’’ti nidassanaṁ, paccuppanne ‘‘na saṅkiyantī’’ti, anāgate ‘‘na saṅkiyissantī’’ti.",
  "tika-s0105t3:86_8": "Atoyeva appaṭikuṭṭhāni na paṭikkhittāni.",
  "tika-s0105t3:86_9": "Na hi kadācipi viññū samaṇabrāhmaṇā hiṁsādipāpadhammaṁ anujānanti.",
  "tika-s0105t3:86_10": "Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi sattanikāyassa bhayābhāvaṁ deti.",
  "tika-s0105t3:86_11": "Na hi ariyasāvakato kassaci bhayaṁ hoti.",
  "tika-s0105t3:86_12": "Averanti verābhāvaṁ.",
  "tika-s0105t3:86_13": "Abyāpajjhanti niddukkhataṁ.",
  "tika-s0105t3:86_14": "‘‘Aparimāṇānaṁ sattānaṁ abhayaṁ datvā’’tiādi ānisaṁsadassanaṁ, hetumpi cettha tvā-saddo yathā ‘‘mātaraṁ saritvā rodatī’’ti.",
  "tika-s0105t3:87_0": "Yaṁ kiñci cajanalakkhaṇaṁ, sabbaṁ taṁ yaññoti āha ‘‘idañca panā’’tiādi.",
  "tika-s0105t3:87_1": "Na nu ca pañcasīlaṁ sabbakālikaṁ.",
  "tika-s0105t3:87_2": "Abuddhuppādakālepi hi viññū taṁ samādiyanti, na ca ekantato vimuttāyatanaṁ bāhirakānampi samādinnattā.",
  "tika-s0105t3:87_3": "Saraṇagamanaṁ pana buddhuppādahetukaṁ, ekantato ca vimuttāyatanaṁ, kathaṁ tattha saraṇagamanato pañcasīlassa mahapphalatāti āha ‘‘kiñcāpī’’tiādi.",
  "tika-s0105t3:87_4": "Jeṭṭhakanti mahapphalabhāvena uttamaṁ.",
  "tika-s0105t3:87_5": "‘‘Saraṇagamaneyeva patiṭṭhāyā’’ti iminā tassa sīlassa saraṇagamanena abhisaṅkhatattā tato mahapphalataṁ, tathā anabhisaṅkhatassa ca sīlassa appaphalataṁ dasseti.",
  "tika-s0105t3:88_0": "353.Īdisamevāti evaṁ saṁkilesapaṭipakkhameva hutvā.",
  "tika-s0105t3:88_1": "Nanu ca paṭhamajjhānādiyaññāyeva desetabbā, kasmā buddhuppādato paṭṭhāya desanamārabhatīti anuyogaṁ pariharituṁ ‘‘tividha…pe…",
  "tika-s0105t3:88_2": "dassetukāmo’’ti vuttaṁ.",
  "tika-s0105t3:88_3": "Tividhasīlapāripūriyaṁ ṭhitassa hi nesaṁ yaññānaṁ appaṭṭhataratā, mahapphalataratā ca hoti, tasmā taṁ dassetukāmattā buddhuppādato paṭṭhāya desanaṁ ārabhatīti vuttaṁ hoti.",
  "tika-s0105t3:88_4": "Tenāha ‘‘tatthā’’tiādi.",
  "tika-s0105t3:88_5": "Heṭṭhāvuttehi guṇehīti ettha ‘‘so taṁ dhammaṁ sutvā tathāgate saddhaṁ paṭilabhatī’’tiādinā (dī. ni.",
  "tika-s0105t3:88_6": "1.191) heṭṭhā vuttā saraṇagamanaṁ, sīlasampadā, indriyesu guttadvāratāti evamādayo guṇā veditabbā.",
  "tika-s0105t3:88_7": "Paṭhamaṁ jhānaṁ nibbattento na kilamatīti yojanā.",
  "tika-s0105t3:88_8": "Tānīti paṭhamajjhānādīni.",
  "tika-s0105t3:88_9": "‘‘Paṭhamaṁ jhāna’’ntiādinā pāḷiyaṁ paṇītānameva jhānānaṁ ukkaṭṭhaniddeso katoti mantavā ‘‘ekaṁ kappaṁ, aṭṭha kappe’’tiādi vuttaṁ, mahākappavasena cettha attho.",
  "tika-s0105t3:88_10": "Hīnaṁ pana paṭhamaṁ jhānaṁ asaṅkhyeyyakappassa tatiyabhāgaṁ āyuṁ deti.",
  "tika-s0105t3:88_11": "Majjhimaṁ upaḍḍhakappaṁ.",
  "tika-s0105t3:88_12": "Hīnaṁ dutiyaṁ jhānaṁ dve kappāni, majjhimaṁ cattārītiādinā attho netabbo.",
  "tika-s0105t3:88_13": "Apica yasmā paṇītāniyevettha jhānāni adhippetāni mahapphalatarabhāvadassanaparattā desanāya, tasmā ‘‘paṭhamaṁ jhānaṁ ekaṁ kappa’’ntiādinā paṇītāneva jhānāni niddiṭṭhānīti daṭṭhabbaṁ.",
  "tika-s0105t3:89_0": "Tadevāti catutthajjhānameva.",
  "tika-s0105t3:89_1": "Catukkanayena hi desanā āgatā.",
  "tika-s0105t3:89_2": "Yadi evaṁ kathaṁ āruppatāti āha ‘‘ākāsānañcāyatanādisamāpattivasena bhāvita’’nti, tathā bhāvitattā catutthajjhānameva āruppaṁ hutvā vīsatikappasahassādīni āyuṁ detīti adhippāyo.",
  "tika-s0105t3:89_3": "Ayaṁ ācariyassa mati.",
  "tika-s0105t3:89_4": "Atha vā tadevāti āruppasaṅkhātaṁ catutthajjhānameva, taṁ pana kasmā vīsatikappasahassādīni āyuṁ detīti vuttaṁ ‘‘ākāsānañcāyatanādisamāpattivasena bhāvita’’nti, tathā bhāvitattā evaṁ detīti adhippāyo.",
  "tika-s0105t3:89_5": "Aparo nayo ‘‘tadevā’’ti vutte rūpāvacaracatutthajjhānamevāti attho āpajjeyyāti taṁ nivattetuṁ ‘‘ākāsānañcāyatanādisamāpattivasena bhāvita’’nti āha, tathā bhāvitaṁ aṅgasamatāya catutthajjhānasaṅkhātaṁ āruppajjhānamevādhippetanti vuttaṁ hoti.",
  "tika-s0105t3:90_0": "Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme samānentī vipassanā vipassakapuggalassa anappakaṁ pītisomanassaṁ samāvahatīti vuttaṁ ‘‘vipassanāsukhasadisassa pana sukhassa abhāvā mahapphala’’nti.",
  "tika-s0105t3:90_1": "Yathāha dhammarājā dhammapade –",
  "tika-s0105t3:91_0": "‘‘Yato yato sammasati, khandhānaṁ udayabbayaṁ;",
  "tika-s0105t3:92_0": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0105t3:93_0": "Yasmā panāyaṁ desanā iminā anukkamena imāni ñāṇāni nibbattentassa vasena pavattitā, tasmā ‘‘vipassanāñāṇe patiṭṭhāyā’’tiādinā heṭṭhimaṁ heṭṭhimaṁ uparimassa uparimassa patiṭṭhābhūtaṁ katvā vuttaṁ.",
  "tika-s0105t3:93_1": "Samānarūpanimmānaṁ nāma manomayiddhiyā aññehi asādhāraṇakiccanti āha ‘‘attano…pe…",
  "tika-s0105t3:93_2": "mahapphalā’’ti.",
  "tika-s0105t3:93_3": "Hatthiassādivividharūpakaraṇaṁ vikubbanaṁ, tassa dassanasamatthatāya.",
  "tika-s0105t3:93_4": "Icchiticchitaṭṭhānaṁ nāma purimajātīsu icchiticchito khandhapadeso.",
  "tika-s0105t3:93_5": "Arahattamaggeneva maggasukhaṁ niṭṭhitanti vuttaṁ ‘‘ati…pe…",
  "tika-s0105t3:93_6": "mahapphala’’nti.",
  "tika-s0105t3:93_7": "Samāpentoti pariyosāpento.",
  "tika-s0105t3:94_0": "Kūṭadantaupāsakattapaṭivedanādikathāvaṇṇanā",
  "tika-s0105t3:95_0": "354-8.‘‘Abhikkantaṁ bho gotamā’’tiādi desanāya pasādavacanaṁ, ‘‘esāhaṁ bhavanta’’ntiādi pana saraṇagamanavacananti tadubhayasambandhaṁ dassento ‘‘desanāyā’’tiādimāha.",
  "tika-s0105t3:95_1": "Tanūti mando kāyikacetasikasukhasamupabyūhato.",
  "tika-s0105t3:95_2": "Sabbe te pāṇayoti ‘‘satta ca usabhasatānī’’tiādinā vutte sabbe te pāṇino.",
  "tika-s0105t3:95_3": "Taṁ pavattinti tesaṁ pāṇīnaṁ mocanākāraṁ.",
  "tika-s0105t3:95_4": "Ākulabhāvoti bhagavato santike dhammassa sutattā pāṇīsu anuddayaṁ upaṭṭhapetvā ṭhitassa ‘‘kathañhi nāma mayā tāva bahū pāṇino māraṇatthāya bandhāpitā’’ti citte paribyākulabhāvo, yasmā atthi, tasmā na desetīti yojanā, ‘‘udapādī’’tipi pāṭho.",
  "tika-s0105t3:95_5": "Sutvāti ‘‘muttā bho te pāṇayo’’ti ārocitavacanaṁ sutvā.",
  "tika-s0105t3:95_6": "Cittacāroti cittappavatti.",
  "tika-s0105t3:95_7": "‘‘Kallacittaṁ muducittaṁ vinīvaraṇacittaṁ udaggacittaṁ pasannacitta’’nti idaṁ padapañcakaṁ sandhāya‘‘kallacittantiādī’’ti vuttaṁ.",
  "tika-s0105t3:95_8": "Tattha ‘‘dānakathaṁ sīlakatha’’ntiādinā vuttāya anupubbikathāya ānubhāvena.",
  "tika-s0105t3:95_9": "Kāmacchandavigamena kallacittatā arogacittatā, byāpādavigamena mettāvasena muducittatā akathinacittatā, uddhaccakukkuccavigamena vikkhepābhāvato vinīvaraṇacittatā tehi amalīnacittatā, thinamiddhavigamena sampaggahaṇavasena udaggacittatā amalīnacittatā, vicikicchāvigamena sammāpaṭipattiyā avimuttatāya pasannacittatā anāvilacittatā ca hotīti āha ‘‘anupubbikathānubhāvena vikkhambhitanīvaraṇataṁ sandhāya vutta’’nti.",
  "tika-s0105t3:95_10": "Yaṁ panettha atthato avibhattaṁ, taṁ suviññeyyameva.",
  "tika-s0105t3:96_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā kūṭadantasuttavaṇṇanāya līnatthapakāsanā.",
  "tika-s0105t3:97_0": "Kūṭadantasuttavaṇṇanā niṭṭhitā."
}