{
  "tika-abh06t10:0_0": "10. Dasamo paricchedo",
  "tika-abh06t10:1_0": "Rūpavibhāganiddeso",
  "tika-abh06t10:2_0": "622.",
  "tika-abh06t10:3_0": " Vuttamādimhi yaṁ rūpaṁ, cittajānamanantaraṁ;",
  "tika-abh06t10:4_0": "Tassa dāni karissāmi, samāsena vibhāvanaṁ.",
  "tika-abh06t10:5_0": "623.",
  "tika-abh06t10:6_0": " Yaṁ ruppatīti rūpanti, tathā rūpayatīti vā;",
  "tika-abh06t10:7_0": "Rūpārūpabhavātīto, surūpo rūpamabravi.",
  "tika-abh06t10:8_0": "624.",
  "tika-abh06t10:9_0": " Taṁ rūpaṁ duvidhaṁ hoti, bhūtopādāyabhedato;",
  "tika-abh06t10:10_0": "Catubbidhā mahābhūtā, upādā catuvīsati.",
  "tika-abh06t10:11_0": "625.",
  "tika-abh06t10:12_0": " Pathavīdhātu āpo ca,",
  "tika-abh06t10:13_0": "Tejo vāyo tatheva ca;",
  "tika-abh06t10:14_0": "Cattārome mahābhūtā,",
  "tika-abh06t10:15_0": "Mahābhūtena desitā.",
  "tika-abh06t10:16_0": "626.",
  "tika-abh06t10:17_0": " Mahantā pātubhūtāti, mahābhūtasamāti vā;",
  "tika-abh06t10:18_0": "Vañcakattā abhūtena, mahābhūtāti saññitā.",
  "tika-abh06t10:19_0": "627.",
  "tika-abh06t10:20_0": " Cakkhu sotañca ghānañca, jivhā kāyo ca rūpatā;",
  "tika-abh06t10:21_0": "Saddo gandho raso itthi-purisindriyajīvitaṁ.",
  "tika-abh06t10:22_0": "628.",
  "tika-abh06t10:23_0": " Vatthumāhāratā kāya-vacīviññattiyo duve;",
  "tika-abh06t10:24_0": "Ākāso ceva rūpassa, lahutādittayampi ca.",
  "tika-abh06t10:25_0": "629.",
  "tika-abh06t10:26_0": " Upacayo santatirūpaṁ, jaratāniccatāpi ca;",
  "tika-abh06t10:27_0": "Upādāti pavuccanti, imāni catuvīsati.",
  "tika-abh06t10:28_0": "630.",
  "tika-abh06t10:29_0": " Mahābhūtāni nissāya, amuñcitvā pavattito;",
  "tika-abh06t10:30_0": "Upādārūpamiccāha, nirupādānamānaso.",
  "tika-abh06t10:31_0": "631.",
  "tika-abh06t10:32_0": " Pathavī patthaṭattā ca, vāyo vāyanato bhave;",
  "tika-abh06t10:33_0": "Tejo tejeti rūpāni, āpo āpeti pālanā.",
  "tika-abh06t10:34_0": "632.",
  "tika-abh06t10:35_0": " Tesaṁ dāni pavakkhāmi, rūpānaṁ lakkhaṇādikaṁ;",
  "tika-abh06t10:36_0": "Lakkhaṇādīsu ñātesu, dhammā āvi bhavanti hi.",
  "tika-abh06t10:37_0": "633.",
  "tika-abh06t10:38_0": " Sāmaññaṁ vā sabhāvo vā, dhammānaṁ lakkhaṇaṁ mataṁ;",
  "tika-abh06t10:39_0": "Kiccaṁ vā tassa sampatti, rasoti paridīpito.",
  "tika-abh06t10:40_0": "634.",
  "tika-abh06t10:41_0": " Phalaṁ vā paccupaṭṭhānaṁ, upaṭṭhānanayopi vā;",
  "tika-abh06t10:42_0": "Āsannakāraṇaṁ yaṁ tu, taṁ padaṭṭhānasaññitaṁ.",
  "tika-abh06t10:43_0": "Tattha kakkhaḷattalakkhaṇā pathavīdhātu, patiṭṭhānarasā, sampaṭicchanapaccupaṭṭhānā.",
  "tika-abh06t10:43_1": "Paggharaṇalakkhaṇā āpodhātu, upabrūhanarasā, saṅgahapaccupaṭṭhānā.",
  "tika-abh06t10:43_2": "Uṇhattalakkhaṇā tejodhātu, paripācanarasā, maddavānuppadānapaccupaṭṭhānā.",
  "tika-abh06t10:43_3": "Vitthambhanalakkhaṇā vāyodhātu, samudīraṇarasā, abhinīhārapaccupaṭṭhānā.",
  "tika-abh06t10:43_4": "Ekekāya cettha sesabhūtattayapadaṭṭhānāti veditabbā.",
  "tika-abh06t10:44_0": "Cakkhatīti cakkhu, rūpaṁ vibhāvetīti attho.",
  "tika-abh06t10:45_0": "635.",
  "tika-abh06t10:46_0": " Tattha cakkhu dvidhā vuttaṁ, paññāmaṁsappabhedato;",
  "tika-abh06t10:47_0": "Tattha paññāmayaṁ cakkhu, hoti pañcavidhaṁ pana.",
  "tika-abh06t10:48_0": "636.",
  "tika-abh06t10:49_0": " Buddhadhammasamantehi, ñāṇadibbehi nāmato;",
  "tika-abh06t10:50_0": "Yathānukkamato tesaṁ, nānattaṁ me nibodhatha.",
  "tika-abh06t10:51_0": "637.",
  "tika-abh06t10:52_0": " Āsayānusaye ñāṇaṁ, indriyānaṁ paropare;",
  "tika-abh06t10:53_0": "Buddhacakkhunti niddiṭṭhaṁ, muninā lokacakkhunā.",
  "tika-abh06t10:54_0": "638.",
  "tika-abh06t10:55_0": " Heṭṭhāmaggattaye ñāṇaṁ, dhammacakkhunti saññitaṁ;",
  "tika-abh06t10:56_0": "Ñeyyaṁ samantacakkhunti, ñāṇaṁ sabbaññutā pana.",
  "tika-abh06t10:57_0": "639.",
  "tika-abh06t10:58_0": " Yaṁ ‘‘cakkhuṁ udapādī’’ti, āgataṁ ñāṇacakkhu taṁ;",
  "tika-abh06t10:59_0": "Abhiññācittajā paññā, dibbacakkhunti vuccati.",
  "tika-abh06t10:60_0": "640.",
  "tika-abh06t10:61_0": " Maṁsacakkhupi duvidhaṁ, sasambhārapasādato;",
  "tika-abh06t10:62_0": "Sasambhārañca nāmettha, akkhikūpe patiṭṭhitaṁ.",
  "tika-abh06t10:63_0": "641.",
  "tika-abh06t10:64_0": " Akkhikūpaṭṭhinā heṭṭhā, uddhañca bhamukaṭṭhinā;",
  "tika-abh06t10:65_0": "Ubhato akkhikūṭehi, matthaluṅgena antato.",
  "tika-abh06t10:66_0": "642.",
  "tika-abh06t10:67_0": " Bahiddhā akkhilomehi, paricchinno ca yo pana;",
  "tika-abh06t10:68_0": "Nhārusuttena ābandho, maṁsapiṇḍo pavuccati.",
  "tika-abh06t10:69_0": "643.",
  "tika-abh06t10:70_0": " Sakalopi ca lokoyaṁ, kamalassa dalaṁ viya;",
  "tika-abh06t10:71_0": "Puthulaṁ vipulaṁ nīlaṁ, iti jānāti locanaṁ.",
  "tika-abh06t10:72_0": "644.",
  "tika-abh06t10:73_0": " Cakkhu nāma na taṁ hoti, vatthu tassāti vuccati;",
  "tika-abh06t10:74_0": "Idaṁ pana sasambhāra-cakkhunti paridīpitaṁ.",
  "tika-abh06t10:75_0": "645.",
  "tika-abh06t10:76_0": " Vaṇṇo gandho raso ojā,",
  "tika-abh06t10:77_0": "Catasso cāpi dhātuyo;",
  "tika-abh06t10:78_0": "Bhāvasambhavasaṇṭhānaṁ,",
  "tika-abh06t10:79_0": "Jīvitāni tatheva ca.",
  "tika-abh06t10:80_0": "646.",
  "tika-abh06t10:81_0": " Kāyacakkhupasādāti ,",
  "tika-abh06t10:82_0": "Sambhārā honti cuddasa;",
  "tika-abh06t10:83_0": "Tathā vitthārato cetaṁ,",
  "tika-abh06t10:84_0": "Catasso cāpi dhātuyo.",
  "tika-abh06t10:85_0": "647.",
  "tika-abh06t10:86_0": " Vaṇṇo gandho raso ojā,",
  "tika-abh06t10:87_0": "Saṇṭhānasambhavo tathā;",
  "tika-abh06t10:88_0": "Dasete catusamuṭṭhānā,",
  "tika-abh06t10:89_0": "Cattālīsa bhavanti te.",
  "tika-abh06t10:90_0": "648.",
  "tika-abh06t10:91_0": " Cakkhu kāyappasādo ca, bhāvo jīvitameva ca;",
  "tika-abh06t10:92_0": "Cattālīsañca rūpāni, cattāri tu bhavanti hi.",
  "tika-abh06t10:93_0": "649.",
  "tika-abh06t10:94_0": " Imesaṁ pana rūpānaṁ, vasena paripiṇḍitaṁ;",
  "tika-abh06t10:95_0": "Idaṁ sambhāracakkhunti, paṇḍitehi pakāsitaṁ.",
  "tika-abh06t10:96_0": "650.",
  "tika-abh06t10:97_0": " Yo panettha sito atthi, paribandho parittako;",
  "tika-abh06t10:98_0": "Catunnaṁ pana bhūtānaṁ, pasādo kammasambhavo.",
  "tika-abh06t10:99_0": "651.",
  "tika-abh06t10:100_0": " Idaṁ pasādacakkhunti, akkhātaṁ pañcacakkhunā;",
  "tika-abh06t10:101_0": "Tadetaṁ tassa majjhe tu, sasambhārassa cakkhuno.",
  "tika-abh06t10:102_0": "652.",
  "tika-abh06t10:103_0": " Setena maṇḍalenassa, parikkhittassa sabbaso;",
  "tika-abh06t10:104_0": "Kaṇhamaṇḍalamajjhe vā, niviṭṭhe diṭṭhamaṇḍale.",
  "tika-abh06t10:105_0": "653.",
  "tika-abh06t10:106_0": " Sandhāraṇādikiccāhi, dhātūhi ca catūhipi;",
  "tika-abh06t10:107_0": "Katūpakāraṁ hutvāna, utucittādinā pana.",
  "tika-abh06t10:108_0": "654.",
  "tika-abh06t10:109_0": " Upatthambhiyamānaṁ taṁ, āyunā katapālanaṁ;",
  "tika-abh06t10:110_0": "Vaṇṇagandharasādīhi, rūpehi parivāritaṁ.",
  "tika-abh06t10:111_0": "655.",
  "tika-abh06t10:112_0": " Cakkhuviññāṇakādīnaṁ, vatthudvārañca sādhayaṁ;",
  "tika-abh06t10:113_0": "Ūkāsirasamānena, pamāṇeneva tiṭṭhati.",
  "tika-abh06t10:114_0": "Vuttaṁ hetaṁ –",
  "tika-abh06t10:115_0": "656.",
  "tika-abh06t10:116_0": " ‘‘Yena cakkhupasādena, rūpānimanupassati;",
  "tika-abh06t10:117_0": "Parittaṁ sukhumaṁ etaṁ, ūkāsirasamūpama’’nti.",
  "tika-abh06t10:118_0": "657.",
  "tika-abh06t10:119_0": " Sotādīsu ca eseva, nayo ñeyyo vibhāvinā;",
  "tika-abh06t10:120_0": "Visesamattamevettha, pavakkhāmi ito paraṁ.",
  "tika-abh06t10:121_0": "Suṇātīti sotaṁ, taṁ tanutambalomācite aṅgulivedhakasaṇṭhāne padese vuttappakārāhi dhātūhi katūpakāraṁ utucittāhārehi upatthambhiyamānaṁ āyunā paripāliyamānaṁ sotaviññāṇādīnaṁ vatthudvārabhāvaṁ sādhayamānaṁ tiṭṭhati.",
  "tika-abh06t10:122_0": "Ghāyatīti ghānaṁ, taṁ sasambhāraghānabilassa anto ajapadasaṇṭhāne padese yathāvuttappakārā hutvā tiṭṭhati.",
  "tika-abh06t10:123_0": "Sāyatīti jivhā, jīvitamavhāyatīti vā jivhā, sā sasambhārajivhāmajjhassa upari uppaladalaggasaṇṭhāne padese yathāvuttappakārā hutvā tiṭṭhati.",
  "tika-abh06t10:124_0": "Kucchitānaṁ malānaṁ āyoti kāyo.",
  "tika-abh06t10:124_1": "Yāvatā pana imasmiṁ kāye upādinnakaṁ rūpaṁ atthi, sabbattha kāyapasādo kappāsapaṭale sneho viya yathāvuttappakāro hutvā tiṭṭhati.",
  "tika-abh06t10:125_0": "Ettha panetesaṁ lakkhaṇādīni pavakkhāmi –",
  "tika-abh06t10:125_1": "daṭṭhukāmatānidānakammasamuṭṭhānabhūtapasādalakkhaṇaṁ cakkhu, rūpesu āviñchanarasaṁ, cakkhuviññāṇassa ādhārabhāvapaccupaṭṭhānaṁ, daṭṭhukāmatānidānakammajabhūtapadaṭṭhānaṁ.",
  "tika-abh06t10:126_0": "Sotukāmatānidānakammasamuṭṭhānabhūtapasādalakkhaṇaṁ sotaṁ, saddesu āviñchanarasaṁ, sotaviññāṇassa ādhārabhāvapaccupaṭṭhānaṁ, sotukāmatānidānakammajabhūtapadaṭṭhānaṁ.",
  "tika-abh06t10:127_0": "Ghāyitukāmatānidānakammasamuṭṭhānabhūtapasādalakkhaṇaṁ ghānaṁ, gandhesu āviñchanarasaṁ, ghānaviññāṇassa ādhārabhāvapaccupaṭṭhānaṁ, ghāyitukāmatānidānakammajabhūtapadaṭṭhānaṁ.",
  "tika-abh06t10:128_0": "Sāyitukāmatānidānakammasamuṭṭhānabhūtapasādalakkhaṇājivhā , rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.",
  "tika-abh06t10:129_0": "Phusitukāmatānidānakammasamuṭṭhānabhūtapasādalakkhaṇo kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.",
  "tika-abh06t10:130_0": "Keci panāhu –",
  "tika-abh06t10:131_0": "658.",
  "tika-abh06t10:132_0": " Tejādhikānaṁ bhūtānaṁ, pasādo pana cakkhuti;",
  "tika-abh06t10:133_0": "Ākāsānilatoyubbiadhikānaṁ tu sesakā.",
  "tika-abh06t10:134_0": "659.",
  "tika-abh06t10:135_0": " Te panevaṁ tu vattabbā, ‘‘suttaṁ āharathā’’ti hi;",
  "tika-abh06t10:136_0": "Suttameva ca te addhā, na dakkhissanti kiñcipi.",
  "tika-abh06t10:137_0": "660.",
  "tika-abh06t10:138_0": " Visese sati bhūtānaṁ, pasādo hi kathaṁ bhave;",
  "tika-abh06t10:139_0": "Samānānaṁ hi bhūtānaṁ, pasādo paridīpito.",
  "tika-abh06t10:140_0": "661.",
  "tika-abh06t10:141_0": " Tasmā nissayabhūtānaṁ, catunnaṁ sabbaso pana;",
  "tika-abh06t10:142_0": "Pahāyeva panetesaṁ, visesaparikappanaṁ.",
  "tika-abh06t10:143_0": "662.",
  "tika-abh06t10:144_0": " Ñeyyā kammavisesena, pasādānaṁ visesatā;",
  "tika-abh06t10:145_0": "Na hi bhūtavisesena, hoti tesaṁ visesatā.",
  "tika-abh06t10:146_0": "663.",
  "tika-abh06t10:147_0": " Evametesu cakkhuñca, sotaṁ apattagāhakaṁ;",
  "tika-abh06t10:148_0": "Sesaṁ tu pana ghānādittayaṁ sampattagāhakaṁ.",
  "tika-abh06t10:149_0": "Rūpanti rūpayatīti rūpaṁ, vaṇṇavikāramāpajjamānaṁ hadayaṅgatabhāvaṁ pakāsetīti attho.",
  "tika-abh06t10:149_1": "Taṁ pana cakkhupaṭihananalakkhaṇaṁ, cakkhuviññāṇassa visayabhāvarasaṁ, tasseva gocarabhāvapaccupaṭṭhānaṁ, catumahābhūtapadaṭṭhānaṁ.",
  "tika-abh06t10:149_2": "Yathā cetaṁ, tathā sabbānipi upādārūpānīti .",
  "tika-abh06t10:150_0": "Saddoti saddayatīti saddo, so pana sotapaṭihananalakkhaṇo, sotaviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh06t10:151_0": "Rasoti rasanti tenāti raso, so jivhāpaṭihananalakkhaṇo, jivhāviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh06t10:152_0": "Gandhoti attānaṁ gandhayati sūcayatīti gandho, so ghānapaṭihananalakkhaṇo, ghānaviññāṇassa visayabhāvaraso, tasseva gocarabhāvapaccupaṭṭhāno.",
  "tika-abh06t10:153_0": "Itthindriyanti –",
  "tika-abh06t10:154_0": "664.",
  "tika-abh06t10:155_0": " Kammajo itthibhāvoyaṁ, paṭisandhisamuṭṭhito;",
  "tika-abh06t10:156_0": "Yañcetaṁ itthiliṅgādi, na tu taṁ indriyaṁ siyā.",
  "tika-abh06t10:157_0": "665.",
  "tika-abh06t10:158_0": " Itthindriyaṁ paṭicceva, itthiliṅgādayo pana;",
  "tika-abh06t10:159_0": "Pavatteyeva jāyante, na tāni paṭisandhiyaṁ.",
  "tika-abh06t10:160_0": "666.",
  "tika-abh06t10:161_0": " Na ca taṁ cakkhuviññeyyaṁ, manoviññeyyameva taṁ;",
  "tika-abh06t10:162_0": "Itthiliṅgādayo cakkhuviññeyyā honti vā na vā.",
  "tika-abh06t10:163_0": "667.",
  "tika-abh06t10:164_0": " Eseva ca nayo ñeyyo, sesepi purisindriye;",
  "tika-abh06t10:165_0": "Idaṁ paṭhamakappānaṁ, ubhayaṁ tu pavattiyaṁ.",
  "tika-abh06t10:166_0": "668.",
  "tika-abh06t10:167_0": " Samuṭṭhātīti viññeyyaṁ, parato paṭisandhiyaṁ;",
  "tika-abh06t10:168_0": "Pavattepi samuṭṭhāya, pavatte parivattati.",
  "tika-abh06t10:169_0": "669.",
  "tika-abh06t10:170_0": " Mahatā pāpakammena, purisattaṁ vinassati;",
  "tika-abh06t10:171_0": "Mahatā kusaleneva, jāyate purisindriyaṁ.",
  "tika-abh06t10:172_0": "670.",
  "tika-abh06t10:173_0": " Dubbalākusaleneva, itthiliṅgaṁ vinassati;",
  "tika-abh06t10:174_0": "Dubbaleneva puññena, itthibhāvo hi jāyate.",
  "tika-abh06t10:175_0": "671.",
  "tika-abh06t10:176_0": " Ubhatobyañjanassāpi , ekamevindriyaṁ siyā;",
  "tika-abh06t10:177_0": "Evaṁ sante abhāvo ca, dutiyabyañjanassa tu.",
  "tika-abh06t10:178_0": "672.",
  "tika-abh06t10:179_0": " Na cābhāvo siyā kasmā, na taṁ byañjanakāraṇaṁ;",
  "tika-abh06t10:180_0": "Tassa kammasahāyaṁ hi, rāgacittaṁ tu kāraṇaṁ.",
  "tika-abh06t10:181_0": "Ubhayassa panetassa lakkhaṇādīni vuccati.",
  "tika-abh06t10:181_1": "Tattha itthibhāvalakkhaṇaṁ itthindriyaṁ, ‘‘itthī’’ti pakāsanarasaṁ, itthiliṅganimittakuttākappānaṁ kāraṇabhāvapaccupaṭṭhānaṁ.",
  "tika-abh06t10:182_0": "Purisabhāvalakkhaṇaṁ purisindriyaṁ, ‘‘puriso’’ti pakāsanarasaṁ, purisaliṅganimittakuttākappānaṁ kāraṇabhāvapaccupaṭṭhānaṁ.",
  "tika-abh06t10:183_0": "Jīvitanti –",
  "tika-abh06t10:184_0": "673.",
  "tika-abh06t10:185_0": " Jīvitindriyaniddese, vattabbaṁ yaṁ siyā idha;",
  "tika-abh06t10:186_0": "Arūpajīvite vutta-nayeneva ca taṁ vade.",
  "tika-abh06t10:187_0": "Lakkhaṇādīni panassa evaṁ veditabbāni.",
  "tika-abh06t10:187_1": "Sahajarūpaparipālanalakkhaṇaṁ jīvitindriyaṁ, tesaṁ pavattanarasaṁ, tesameva ṭhapanapaccupaṭṭhānaṁ, yāpayitabbabhūtapadaṭṭhānanti.",
  "tika-abh06t10:188_0": "Vatthūti hadayavatthu.",
  "tika-abh06t10:189_0": "674.",
  "tika-abh06t10:190_0": " Yaṁ nissāya manodhātu-manoviññāṇadhātuyo;",
  "tika-abh06t10:191_0": "Vattanti pañcavokāre, taṁ ‘‘vatthū’’ti pavuccati.",
  "tika-abh06t10:192_0": "Manodhātumanoviññāṇadhātūnaṁ nissayalakkhaṇaṁ hadayavatthu, tāsañceva dhātūnaṁ ādhāraṇarasaṁ, ubbāhanapaccupaṭṭhānaṁ.",
  "tika-abh06t10:193_0": "Āhāratāti kabaḷīkāro āhāro. Ojaṭṭhamakaṁ rūpaṁ āharatīti āhāro.",
  "tika-abh06t10:194_0": "675.",
  "tika-abh06t10:195_0": " Yāya ojāya yāpenti, yattha yattha ca pāṇino;",
  "tika-abh06t10:196_0": "Ayaṁ tu ‘‘kabaḷīkāro, āhāro’’ti pavuccati.",
  "tika-abh06t10:197_0": "676.",
  "tika-abh06t10:198_0": " Annapānādikaṁ vatthu, aggiṁ harati kammajaṁ;",
  "tika-abh06t10:199_0": "Kevalaṁ na ca sakkoti, pāletuṁ jīvitaṁ pana.",
  "tika-abh06t10:200_0": "677.",
  "tika-abh06t10:201_0": " Ojā sakkoti pāletuṁ, harituṁ na ca pācakaṁ;",
  "tika-abh06t10:202_0": "Haritumpi ca pāletuṁ, ubho sakkonti ekato.",
  "tika-abh06t10:203_0": "Lakkhaṇādito panassa ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṁ katvā ajjhoharitabbavatthupadaṭṭhānoti veditabbo.",
  "tika-abh06t10:204_0": "Kāyaviññattiniddese kāyena attano bhāvaṁ viññāpentānaṁ kāyaggahaṇānusārena gahitāya etāya bhāvo viññāyatīti viññatti.",
  "tika-abh06t10:204_1": "Sayaṁ vā kāyaggahaṇānusārena viññāyatītipi viññatti.",
  "tika-abh06t10:204_2": "‘‘Kāyena saṁvaro sādhu, sādhu vācāya saṁvaro’’ti āgato copanasaṅkhāto kāyova viññatti kāyaviññatti.",
  "tika-abh06t10:204_3": "Kāyavipphandanena adhippāyaviññāpanahetuttā sayañca tathā viññeyyattā kāyena viññattītipi kāyaviññatti.",
  "tika-abh06t10:205_0": "678.",
  "tika-abh06t10:206_0": " Tattha yā sahajātassa, cittajāniladhātuyā;",
  "tika-abh06t10:207_0": "Rūpassa calane hetu, ekākāravikāratā.",
  "tika-abh06t10:208_0": "679.",
  "tika-abh06t10:209_0": " Kāyaviññatti nāmāyaṁ, kāyadvāranti sā matā;",
  "tika-abh06t10:210_0": "Tattha yā cetanāsiddhā, puññāpuññavasā pana.",
  "tika-abh06t10:211_0": "680.",
  "tika-abh06t10:212_0": " Kāyakammanti niddiṭṭhā, satthunā sā hitesinā;",
  "tika-abh06t10:213_0": "Sampavatti panetissā, vacīdvārepi jāyate.",
  "tika-abh06t10:214_0": "681.",
  "tika-abh06t10:215_0": " Labhitvā panupatthambhaṁ, ekāvajjanavīthiyaṁ;",
  "tika-abh06t10:216_0": "Heṭṭhāhi chahi cittehi, vāyodhātusamuṭṭhitaṁ.",
  "tika-abh06t10:217_0": "682.",
  "tika-abh06t10:218_0": " Sattamena tu cittena, vāyodhātusamuṭṭhitā;",
  "tika-abh06t10:219_0": "Cāleti sahajaṁ rūpaṁ, viññattisahitāttanā.",
  "tika-abh06t10:220_0": "Vacīviññattiniddese pana –",
  "tika-abh06t10:221_0": "683.",
  "tika-abh06t10:222_0": " Paccayo cittajātāya, upādinnakaghaṭṭane;",
  "tika-abh06t10:223_0": "Yo ākāravikāreko, ayaṁ pathavidhātuyā.",
  "tika-abh06t10:224_0": "684.",
  "tika-abh06t10:225_0": " Vacīviññatti viññeyyā, saha saddavasā pana;",
  "tika-abh06t10:226_0": "Vacīdvāranti niddiṭṭhā, sāva sakyakulindunā.",
  "tika-abh06t10:227_0": "685.",
  "tika-abh06t10:228_0": " Saddo na cittajo atthi, vinā viññattighaṭṭanaṁ;",
  "tika-abh06t10:229_0": "Dhātusaṅghaṭṭaneneva, saha saddo hi jāyati.",
  "tika-abh06t10:230_0": "686.",
  "tika-abh06t10:231_0": " Sā viññāpanato ceva, ayaṁ viññeyyatopi ca;",
  "tika-abh06t10:232_0": "Viññattīti siyā tassā, sambhavo kārakadvaye.",
  "tika-abh06t10:233_0": "687.",
  "tika-abh06t10:234_0": " Na viññattidvayaṁ aṭṭha, rūpāni viya cittajaṁ;",
  "tika-abh06t10:235_0": "Cittajānaṁ vikārattā, cittajanti pavuccati.",
  "tika-abh06t10:236_0": "Tattha kāyaviññatti adhippāyapakāsanarasā, kāyavipphandanahetubhāvapaccupaṭṭhānā, cittasamuṭṭhānavāyodhātupadaṭṭhānā.",
  "tika-abh06t10:236_1": "Tathā vacīviññatti adhippāyapakāsanarasā, vacīghosassa hetubhāvapaccupaṭṭhānā, cittasamuṭṭhānapathavīdhātupadaṭṭhānā.",
  "tika-abh06t10:237_0": "688.",
  "tika-abh06t10:238_0": " Na kassatīti ākāso, rūpānaṁ vivaro pana;",
  "tika-abh06t10:239_0": "Yo rūpānaṁ paricchedo, svākāsoti pavuccati.",
  "tika-abh06t10:240_0": "So rūpaparicchedalakkhaṇo, rūpapariyantapakāsanaraso, rūpamariyādapaccupaṭṭhāno, asamphuṭṭhabhāvachiddavivarabhāvapaccupaṭṭhāno vā, paricchinnarūpapadaṭṭhāno.",
  "tika-abh06t10:241_0": "Rūpassa lahutādittayaniddese –",
  "tika-abh06t10:242_0": "689.",
  "tika-abh06t10:243_0": " Heṭṭhā vuttanayeneva, rūpassa lahutādisu;",
  "tika-abh06t10:244_0": "Tisso rūpavikārāti, viññātabbā vibhāvinā.",
  "tika-abh06t10:245_0": "690.",
  "tika-abh06t10:246_0": " Etāsaṁ pana tissannaṁ, kamato ca pavattiyaṁ;",
  "tika-abh06t10:247_0": "Arogī madditaṁ cammaṁ, dhantahemaṁ nidassanaṁ.",
  "tika-abh06t10:248_0": "691.",
  "tika-abh06t10:249_0": " Kammaṁ kātuṁ na sakkoti, lahutādittayaṁ pana;",
  "tika-abh06t10:250_0": "Āhārādittayaṁyeva, taṁ karoti tato tijaṁ.",
  "tika-abh06t10:251_0": "Tattha adandhatālakkhaṇā rūpassa lahutā, rūpānaṁ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā.",
  "tika-abh06t10:252_0": "Athaddhatālakkhaṇā rūpassa mudutā, rūpānaṁ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.",
  "tika-abh06t10:253_0": "Sarīrakiriyānukūlakammaññatālakkhaṇā rūpassa kammaññatā, akammaññatāvinodanarasā, adubbalabhāvapaccupaṭṭhānā, kammaññatārūpapadaṭṭhānā.",
  "tika-abh06t10:253_1": "Etā pana tissopi na aññamaññaṁ vijahanti.",
  "tika-abh06t10:254_0": "Upacayasantatiniddese –",
  "tika-abh06t10:255_0": "692.",
  "tika-abh06t10:256_0": " Rūpānamācayo yo hi, vutto upacayoti so;",
  "tika-abh06t10:257_0": "Anuppabandhatā tesaṁ, santatīti pavuccati.",
  "tika-abh06t10:258_0": "693.",
  "tika-abh06t10:259_0": " Atthato ubhayampetaṁ, jātirūpanti dīpitaṁ;",
  "tika-abh06t10:260_0": "Vuttamākāranānattā, veneyyānaṁ vasena vā.",
  "tika-abh06t10:261_0": "Lakkhaṇādito pana ācayalakkhaṇo rūpassa upacayo, pubbantato rūpānaṁ ummujjāpanaraso, niyyātanapaccupaṭṭhāno, paripuṇṇabhāvapaccupaṭṭhāno vā, upacitarūpapadaṭṭhāno.",
  "tika-abh06t10:262_0": "Pavattilakkhaṇā rūpassa santati, anuppabandhanarasā, anupacchedapaccupaṭṭhānā, anuppabandharūpapadaṭṭhānā.",
  "tika-abh06t10:263_0": "Jarāniddese jīraṇaṁ jarā.",
  "tika-abh06t10:264_0": "694.",
  "tika-abh06t10:265_0": " Duvidhāyaṁ jarā nāma, pākaṭāpākaṭāti ca;",
  "tika-abh06t10:266_0": "Pākaṭā rūpadhammesu, arūpesu apākaṭā.",
  "tika-abh06t10:267_0": "Rūpassa paripākatālakkhaṇā rūpassa jaratā, upanayanarasā, sabhāvānaṁ apagamepi nasabhāvāpagamapaccupaṭṭhānā vīhipurāṇabhāvo viya, paripaccamānarūpapadaṭṭhānā.",
  "tika-abh06t10:268_0": "Paribhedalakkhaṇā rūpassa aniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbāti.",
  "tika-abh06t10:269_0": "Evaṁ catuvīsati upādārūpāni veditabbāni.",
  "tika-abh06t10:270_0": "695.",
  "tika-abh06t10:271_0": " Bhūtarūpāni cattāri, upādā catuvīsati;",
  "tika-abh06t10:272_0": "Aṭṭhavīsati rūpāni, sabbāneva bhavanti hi.",
  "tika-abh06t10:273_0": "696.",
  "tika-abh06t10:274_0": " Imesu pana rūpesu, asammohatthameva taṁ;",
  "tika-abh06t10:275_0": "Samodhānaṁ samuṭṭhānaṁ, nipphannaṁ saṅkhatampi ca.",
  "tika-abh06t10:276_0": "697.",
  "tika-abh06t10:277_0": " Codanaṁ parihārañca, nayamekavidhādikaṁ;",
  "tika-abh06t10:278_0": "Saṅkhepena pavakkhāmi, pakiṇṇakamidaṁ suṇa.",
  "tika-abh06t10:279_0": "Tattha samodhānanti sabbameva idaṁ rūpaṁ sabbasamodhānato pathavīdhātu āpodhātu tejodhātu vāyodhātu cakkhāyatanaṁ…pe…",
  "tika-abh06t10:279_1": "jaratā aniccatāti aṭṭhavīsatividhaṁ ca hoti, ito aññaṁ rūpaṁ nāma natthi.",
  "tika-abh06t10:279_2": "Keci pana middhavādino ‘‘middharūpaṁ nāma atthī’’ti vadanti, te ‘‘addhā munīsi sambuddho, natthi nīvaraṇā tavā’’ti ca ‘‘thinamiddhanīvaraṇaṁ avijjānīvaraṇañca nīvaraṇasampayutta’’nti sampayuttavacanato ca mahāpakaraṇapaṭṭhāne ‘‘nīvaraṇaṁ dhammaṁ paṭicca nīvaraṇo dhammo uppajjati napurejātapaccayā’’ti arūpepi ‘‘kāmacchandanīvaraṇaṁ paṭicca thinamiddhauddhaccakukkuccāvijjānīvaraṇa’’nti evamādīhi pāḷīhi virujjhanato ca arūpameva middhanti paṭikkhipitabbā.",
  "tika-abh06t10:280_0": "698.",
  "tika-abh06t10:281_0": " Arūpepi panetassa, middhassuppatti pāṭhato;",
  "tika-abh06t10:282_0": "Niṭṭhametthāvagantabbā, arūpanti ca viññunā.",
  "tika-abh06t10:283_0": "Apare ‘‘balarūpena saddhiṁ ekūnatiṁsa, sambhavarūpena saddhiṁ tiṁsa, jātirūpena saddhiṁ ekatiṁsa, rogarūpena saddhiṁ dvattiṁsa rūpānī’’ti vadanti.",
  "tika-abh06t10:283_1": "Tepi tesaṁ visuṁ visuṁ abhāvaṁ dassetvā paṭikkhipitabbā.",
  "tika-abh06t10:283_2": "Vāyodhātuyā gahitāya balarūpaṁ gahitameva, aññaṁ balarūpaṁ nāma natthi.",
  "tika-abh06t10:283_3": "Āpodhātuyā sambhavarūpaṁ, upacayasantatīti jātirūpaṁ, jaratāaniccatādīhi rogarūpaṁ gahitaṁ, aññaṁ rogarūpaṁ nāma natthīti, tasmā aṭṭhavīsatividhāneva rūpānīti.",
  "tika-abh06t10:284_0": "Evaṁ samodhānato veditabbānīti.",
  "tika-abh06t10:285_0": "Samuṭṭhānanti cattāri rūpasamuṭṭhānāni utucittāhārakammānīti.",
  "tika-abh06t10:286_0": "699.",
  "tika-abh06t10:287_0": " Kammaṁ utu ca cittañca, āhāro rūpahetuyo;",
  "tika-abh06t10:288_0": "Eteheva ca rūpāni, jāyanti na panaññato.",
  "tika-abh06t10:289_0": "700.",
  "tika-abh06t10:290_0": " Tasmā ekasamuṭṭhānā, ekādasa bhavanti hi;",
  "tika-abh06t10:291_0": "Aṭṭhindriyāni vatthuñca, viññattidvayameva ca.",
  "tika-abh06t10:292_0": "701.",
  "tika-abh06t10:293_0": " Aṭṭhindriyāni vatthuñca, ekanteneva kammajā;",
  "tika-abh06t10:294_0": "Cittajaṁyeva viññatti-dvayaṁ vuttaṁ mahesinā.",
  "tika-abh06t10:295_0": "702.",
  "tika-abh06t10:296_0": " Cittena utunā ceva, saddo dvīhi samuṭṭhito;",
  "tika-abh06t10:297_0": "Utuāhāracittehi, lahutādittayaṁ kataṁ.",
  "tika-abh06t10:298_0": "703.",
  "tika-abh06t10:299_0": " Vaṇṇo gandho raso ojā,",
  "tika-abh06t10:300_0": "Catasso cāpi dhātuyo;",
  "tika-abh06t10:301_0": "Santatyupacayākāsā,",
  "tika-abh06t10:302_0": "Ekādasa catubbhavā.",
  "tika-abh06t10:303_0": "704.",
  "tika-abh06t10:304_0": " Ekādasekato jātā,",
  "tika-abh06t10:305_0": "Dvijekova tijā tayo;",
  "tika-abh06t10:306_0": "Catujekādasakkhātā,",
  "tika-abh06t10:307_0": "Dve na kenaci jāyare.",
  "tika-abh06t10:308_0": "705.",
  "tika-abh06t10:309_0": " Kammena vīsati rūpā, sattarasa tu cetasā;",
  "tika-abh06t10:310_0": "Utunā dasapañceva, cuddasāhārato pana.",
  "tika-abh06t10:311_0": "706.",
  "tika-abh06t10:312_0": " Chasaṭṭhi sabbānetāni, samuṭṭhānavibhāgato;",
  "tika-abh06t10:313_0": "Aṭṭhasaṭṭhi ca honteva, jaratāniccatāhi te.",
  "tika-abh06t10:314_0": "707.",
  "tika-abh06t10:315_0": " Jaratāniccatā ceva, na kenaci samuṭṭhitā;",
  "tika-abh06t10:316_0": "Jātassa pākabhedattā, jāyeyyuṁ yadi tānipi.",
  "tika-abh06t10:317_0": "708.",
  "tika-abh06t10:318_0": " Evaṁ sante tu tesampi, pākabhedā siyuṁ na hi;",
  "tika-abh06t10:319_0": "Pāko paccati bhedo vā, na ca bhijjati natthi taṁ.",
  "tika-abh06t10:320_0": "709.",
  "tika-abh06t10:321_0": " Jātassa pākabhedattā, dvayametaṁ na jāyati;",
  "tika-abh06t10:322_0": "Siyā katthaci buddhettha, ‘‘rūpassupacayo’’ti hi.",
  "tika-abh06t10:323_0": "710.",
  "tika-abh06t10:324_0": " Vacanena yathā ‘‘jāti, jāyatī’’ti ca dīpitaṁ;",
  "tika-abh06t10:325_0": "Pākopi paccatevaṁ tu, bhedopi paribhijjatu.",
  "tika-abh06t10:326_0": "711.",
  "tika-abh06t10:327_0": " Na ceva jāyate jāti, iti ñeyyā vibhāvinā;",
  "tika-abh06t10:328_0": "Jāyamānassa dhammassa, nibbattīti pakāsitā.",
  "tika-abh06t10:329_0": "712.",
  "tika-abh06t10:330_0": " Tattha yathā siyā jāti, yesaṁ dhammānameva sā;",
  "tika-abh06t10:331_0": "Tappaccayattavohāraṁ, abhinibbattisammutiṁ.",
  "tika-abh06t10:332_0": "713.",
  "tika-abh06t10:333_0": " Labhateva tathā tesaṁ, pākabhedā labbhanti te;",
  "tika-abh06t10:334_0": "Tappaccayattavohāraṁ, abhinibbattisammutiṁ.",
  "tika-abh06t10:335_0": "714.",
  "tika-abh06t10:336_0": " Evaṁ idaṁ dvayañcāpi, hoti kammādisambhavaṁ;",
  "tika-abh06t10:337_0": "Na pākabhedā vohāraṁ, taṁ labhanti kadācipi.",
  "tika-abh06t10:338_0": "715.",
  "tika-abh06t10:339_0": " Kasmā hi janakānaṁ tu, paccayānamabhāvato;",
  "tika-abh06t10:340_0": "Ānubhāvakhaṇuppāde, jātiyā pana labbhati.",
  "tika-abh06t10:341_0": "716.",
  "tika-abh06t10:342_0": " Tappaccayattavohāraṁ, abhinibbattisammutiṁ;",
  "tika-abh06t10:343_0": "Tasmā labhati jāti ca, labhatī netaradvayaṁ.",
  "tika-abh06t10:344_0": "717.",
  "tika-abh06t10:345_0": " Jiyyatīti na vattabbaṁ, taṁ dvayaṁ bhijjatīti vā;",
  "tika-abh06t10:346_0": "Ānubhāvakhaṇe tassa, paccayānamabhāvato.",
  "tika-abh06t10:347_0": "718.",
  "tika-abh06t10:348_0": " ‘‘Aniccaṁ saṅkhatañcetaṁ, jarāmaraṇa’’miccapi;",
  "tika-abh06t10:349_0": "Vuttattā jāyaticcetaṁ, atha maññasi ce tuvaṁ.",
  "tika-abh06t10:350_0": "719.",
  "tika-abh06t10:351_0": " Evampi ca na vattabbaṁ, sā hi pariyāyadesanā;",
  "tika-abh06t10:352_0": "Aniccānaṁ tu dhammānaṁ, jarāmaraṇato tathā.",
  "tika-abh06t10:353_0": "720.",
  "tika-abh06t10:354_0": " Aniccaṁ saṅkhatañcāti, vuttaṁ viññattiyo viya;",
  "tika-abh06t10:355_0": "Yadi evaṁ tayametaṁ, ajātattā ca sabbathā.",
  "tika-abh06t10:356_0": "721.",
  "tika-abh06t10:357_0": " Natthīti ce khaṁpupphaṁva, niccaṁ vāsaṅkhataṁ viya;",
  "tika-abh06t10:358_0": "Nobhayaṁ panidaṁ kasmā, nissayāyattavuttito.",
  "tika-abh06t10:359_0": "722.",
  "tika-abh06t10:360_0": " Bhāve pathaviyādīnaṁ, nissayānaṁ tu bhāvato;",
  "tika-abh06t10:361_0": "Tasmā hi ca khaṁpupphaṁva, na natthi pana taṁ tayaṁ.",
  "tika-abh06t10:362_0": "723.",
  "tika-abh06t10:363_0": " Yasmā pathaviyādīnaṁ, abhāvena ca labbhati;",
  "tika-abh06t10:364_0": "Tasmā na pana niccaṁ vā, nibbānaṁ viya taṁ tayaṁ.",
  "tika-abh06t10:365_0": "Nipphannanti ettha cattāro mahābhūtā cakkhusotaghānajivhākāyarūpasaddagandharasaitthipurisajīvitindriyakabaḷīkārāhārahadayavatthūti aṭṭhārasa rūpāni nipphannāni nāma.",
  "tika-abh06t10:365_1": "Sesāni dasa anipphannāni nāma.",
  "tika-abh06t10:366_0": "724.",
  "tika-abh06t10:367_0": " Aṭṭhārasa nipphannāni, anipphannāvasesakā;",
  "tika-abh06t10:368_0": "Yadi honti anipphannā, bhaveyyuṁ te asaṅkhatā.",
  "tika-abh06t10:369_0": "725.",
  "tika-abh06t10:370_0": " Tesameva ca rūpānaṁ, vikārattā asaṅkhatā;",
  "tika-abh06t10:371_0": "Kathaṁ nāma bhaveyyuṁ te, nipphannā ceva saṅkhatā.",
  "tika-abh06t10:372_0": "Evaṁ nipphannasaṅkhato veditabbo.",
  "tika-abh06t10:373_0": "Codanāparihāranti ettha –",
  "tika-abh06t10:374_0": "726.",
  "tika-abh06t10:375_0": " Itthibhāvo pumattañca, jīvitaṁ sambhavopi ca;",
  "tika-abh06t10:376_0": "Tathā kāyappasādoti, sabbaṭṭhānāti vaṇṇitā.",
  "tika-abh06t10:377_0": "727.",
  "tika-abh06t10:378_0": " Evaṁ sante tu dhammānaṁ, hoti saṅkaradosatā;",
  "tika-abh06t10:379_0": "Cakkhukāyapasādānaṁ, ekattaṁ upapajjati.",
  "tika-abh06t10:380_0": "728.",
  "tika-abh06t10:381_0": " Aññaṁ pana ca aññasmiṁ, na catthi paramatthato;",
  "tika-abh06t10:382_0": "Tasmā kāyindriyaṁ cakkhu-pasādena na saṅkaraṁ.",
  "tika-abh06t10:383_0": "729.",
  "tika-abh06t10:384_0": " Aññamaññāvinibbhogavasena tu pavattito;",
  "tika-abh06t10:385_0": "Tesaṁ ṭhānantaraṁ vattuṁ, na sakkā samayaññunā.",
  "tika-abh06t10:386_0": "730.",
  "tika-abh06t10:387_0": " Yāvatā anupādinnasantānaṁ atthi tattha so;",
  "tika-abh06t10:388_0": "Atthi kāyapasādoti, tasmā evamudīritaṁ.",
  "tika-abh06t10:389_0": "731.",
  "tika-abh06t10:390_0": " Lakkhaṇādivasenāpi, nānattaṁ samupāgataṁ;",
  "tika-abh06t10:391_0": "Dhajānaṁ pañcavaṇṇānaṁ, chāyā upamataṁ gatā.",
  "tika-abh06t10:392_0": "732.",
  "tika-abh06t10:393_0": " Tasmā hi pana dhammānaṁ, aññamaññaṁ vimissatā;",
  "tika-abh06t10:394_0": "Na hotevāti viññeyyā, viññunā samayaññunā.",
  "tika-abh06t10:395_0": "Evaṁ nipphannānipphannabhāvo, codanāparihāro ca veditabbo.",
  "tika-abh06t10:396_0": "Nayamekavidhādikanti –",
  "tika-abh06t10:397_0": "733.",
  "tika-abh06t10:398_0": " Lokikattā nahetuttā, saṅkhatattā ca sāsavā;",
  "tika-abh06t10:399_0": "Sabbamekavidhaṁ rūpaṁ, paccayāyattavuttito.",
  "tika-abh06t10:400_0": "734.",
  "tika-abh06t10:401_0": " Ajjhattikabahiddhā ca, indriyānindriyāpi ca;",
  "tika-abh06t10:402_0": "Sukhumoḷārikā ceva, upādinnādito dvidhā.",
  "tika-abh06t10:403_0": "735.",
  "tika-abh06t10:404_0": " Cakkhuāyatanādīni, pañca ajjhattikāni tu;",
  "tika-abh06t10:405_0": "Tevīsatividhaṁ sesaṁ, bāhiranti pavuccati.",
  "tika-abh06t10:406_0": "736.",
  "tika-abh06t10:407_0": " Cakkhusotindriyādīni, indriyāni panaṭṭha tu;",
  "tika-abh06t10:408_0": "Sesañca tu vīsaṁ rūpaṁ, anindriyamudīritaṁ.",
  "tika-abh06t10:409_0": "737.",
  "tika-abh06t10:410_0": " Cakkhuāyatanādīni, nava phoṭṭhabbameva ca;",
  "tika-abh06t10:411_0": "Taṁ bārasavidhaṁ rūpaṁ, oḷārikamudīritaṁ.",
  "tika-abh06t10:412_0": "738.",
  "tika-abh06t10:413_0": " Sesāni pana rūpāni, sukhumāni tu soḷasa;",
  "tika-abh06t10:414_0": "Kammajaṁ tu upādinnaṁ, anupādinnamaññathā.",
  "tika-abh06t10:415_0": "Evañca duvidhaṁ hoti.",
  "tika-abh06t10:416_0": "Puna sanidassanasappaṭighaanidassanasappaṭigha- anidassanaappaṭighabhedato ca, kammajākammajanevakammajānākammajabhedato ca tividhaṁ.",
  "tika-abh06t10:416_1": "Tattha rūpāyatanaṁ sanidassanasappaṭighaṁ, ekādasavidhaṁ sesoḷārikarūpaṁ anidassanasappaṭighaṁ, sesaṁ soḷasavidhaṁ sukhumarūpaṁ anidassanaappaṭighaṁ.",
  "tika-abh06t10:416_2": "Kammato jātaṁ kammajaṁ, aṭṭhindriyāni, vatthu ca kammajaṁ, tadaññappaccayā jātaṁ akammajaṁ, nakutoci jātaṁ nevakammajānākammajaṁ jaratā aniccatā ca.",
  "tika-abh06t10:416_3": "Evaṁ tividhaṁ hoti.",
  "tika-abh06t10:417_0": "Puna diṭṭhasutamutaviññātavasena ca, dvārañceva vatthu ca, dvārameva hutvā na vatthu ca, vatthumeva hutvā na dvārañca, neva dvārañca na vatthu cāti evaṁ bhedato ca, dvārañcevindriyañca, dvāraṁyeva hutvā nevindriyañca, indriyameva hutvā na dvārañca, neva dvārañca nevindriyañcāti evaṁ bhedato ca, vatthu ceva indriyañca, indriyameva hutvā na vatthu ca, vatthumeva hutvā nevindriyañca, nevindriyaṁ na vatthu ceti evaṁ bhedato ca catubbidhaṁ.",
  "tika-abh06t10:418_0": "Tattha diṭṭhaṁ nāma rūpāyatanaṁ, sutaṁ nāma saddāyatanaṁ, mutaṁ nāma gandharasaphoṭṭhabbāyatanattayaṁ, viññātaṁ nāma avasesacakkhāyatanādipañcakaṁ, soḷasavidhaṁ sukhumarūpañca.",
  "tika-abh06t10:418_1": "Cakkhāyatanādipañcakaṁ dvārañceva vatthu ca, viññattidvayaṁ dvārameva hoti, na vatthu, hadayavatthu vatthumeva hoti, na dvāraṁ, sesaṁ sabbaṁ rūpaṁ neva dvāraṁ na vatthu ca.",
  "tika-abh06t10:418_2": "Tatiyacatukke indriyameva hutvā na dvāranti itthindriyapurisindriyajīvitindriyāni.",
  "tika-abh06t10:418_3": "Imāni hi indriyāneva honti, na dvārāni, sesamanantaracatukke vuttanayeneva veditabbaṁ.",
  "tika-abh06t10:418_4": "Catutthacatukke tatiyapadaṁ hadayavatthuṁ sandhāya vuttaṁ, sesaṁ vuttanayameva.",
  "tika-abh06t10:418_5": "Evaṁ catubbidhaṁ hotīti veditabbaṁ.",
  "tika-abh06t10:419_0": "Puna ekajadvijatijacatujanakutocijātabhedato, dvārindriyaṁ vatthu ca, dvārameva hutvā nevindriyaṁ na vatthu ca, vatthumeva hutvā nevindriyaṁ na dvārañca, indriyameva hutvā na vatthu na dvārañca, nevindriyaṁ na vatthu na dvārañcāti evaṁ pabhedato pañcavidhaṁ.",
  "tika-abh06t10:420_0": "Tattha –",
  "tika-abh06t10:421_0": "739.",
  "tika-abh06t10:422_0": " Aṭṭhindriyāni vatthuñca, viññattidvayameva ca;",
  "tika-abh06t10:423_0": "Ekādasavidhaṁ rūpaṁ, ekajanti pavuccati.",
  "tika-abh06t10:424_0": "740.",
  "tika-abh06t10:425_0": " Saddo eko dvijo nāma, lahutādittayaṁ tijaṁ;",
  "tika-abh06t10:426_0": "Ekādasavidhaṁ sesaṁ, catujanti pakāsitaṁ.",
  "tika-abh06t10:427_0": "741.",
  "tika-abh06t10:428_0": " Jaratāniccatā ceva, nakutoci bhave pana;",
  "tika-abh06t10:429_0": "Cakkhādipañcakaṁ dvāraṁ, indriyaṁ vatthumeva ca.",
  "tika-abh06t10:430_0": "742.",
  "tika-abh06t10:431_0": " Viññattīnaṁ dvayaṁ dvāraṁ, nevindriyaṁ na vatthu ca;",
  "tika-abh06t10:432_0": "Hadayavatthu vatthūva, na dvāraṁ nevindriyaṁ pana.",
  "tika-abh06t10:433_0": "Itthipurisajīvitindriyāni indriyameva na vatthu na dvārañca, sesaṁ pana rūpaṁ nevindriyaṁ na vatthu na dvāranti.",
  "tika-abh06t10:433_1": "Evaṁ pañcavidhanti veditabbaṁ.",
  "tika-abh06t10:434_0": "Puna kammajacittajautucittajautucittāhārajacatujanakutocijātabhedato, cakkhuviññeyyasotaghānajivhākāyamanoviññeyyavasena chabbidhaṁ.",
  "tika-abh06t10:435_0": "Tattha aṭṭhindriyāni vatthu ca kammajameva, viññattidvayaṁ cittajameva, saddo utucittajo, lahutādittayaṁ utucittāhārajameva, sesaṁ ekādasavidhaṁ catujaṁ nāma, jaratā aniccatā nakutocijātaṁ nāma.",
  "tika-abh06t10:435_1": "Dutiyachakke cakkhuviññeyyaṁ nāma cakkhuviññāṇena viññeyyaṁ rūpāyatanaṁ…pe…",
  "tika-abh06t10:435_2": "kāyaviññeyyaṁ nāma phoṭṭhabbāyatanaṁ, manoviññeyyaṁ nāma sesā pañca oḷārikā ca soḷasa sukhumarūpāni cāti ekavīsatividhaṁ hoti.",
  "tika-abh06t10:435_3": "Evaṁ chabbidhaṁ hoti.",
  "tika-abh06t10:436_0": "Puna chavatthuavatthubhedato ca, cakkhuviññeyyaṁ sotaghānajivhākāyaviññeyyaṁ manodhātuviññeyyaṁ manoviññāṇadhātuviññeyyanti sattavidhaṁ hoti.",
  "tika-abh06t10:437_0": "Tattha cakkhādipañcavatthūni hadayavatthunā saddhiṁ cha vatthūni, sesaṁ bāvīsatividhaṁ rūpaṁ avatthu nāma, dutiyasattakamuttānameva.",
  "tika-abh06t10:437_1": "Evaṁ sattavidhaṁ hoti.",
  "tika-abh06t10:438_0": "Puna sattadvārādvārabhedato aṭṭhavidhaṁ.",
  "tika-abh06t10:438_1": "Tattha cakkhudvārādīni pañca kāyaviññattivacīviññattidvārehi saddhiṁ satta dvārāni, sesamadvāranti evaṁ aṭṭhavidhaṁ hoti.",
  "tika-abh06t10:439_0": "Puna aṭṭhindriyānindriyabhedato pana navavidhaṁ.",
  "tika-abh06t10:440_0": "Puna navakammajākammajabhedato dasavidhaṁ.",
  "tika-abh06t10:441_0": "Puna āyatanabhedato ekādasavidhaṁ.",
  "tika-abh06t10:442_0": "Bhavesu rūpakalāpapavattibhedato bahuvidhanti veditabbaṁ.",
  "tika-abh06t10:443_0": "743.",
  "tika-abh06t10:444_0": " Ito paraṁ pavakkhāmi, kāmarūpabhavadvaye;",
  "tika-abh06t10:445_0": "Uppattiṁ pana rūpānaṁ, paṭisandhipavattisu.",
  "tika-abh06t10:446_0": "744.",
  "tika-abh06t10:447_0": " Bhummavajjesu devesu, niraye nijjhāmataṇhike;",
  "tika-abh06t10:448_0": "Yoniyo purimā tisso, na santīti viniddise.",
  "tika-abh06t10:449_0": "745.",
  "tika-abh06t10:450_0": " Sese gatittaye bhumma-devesupi ca yoniyo;",
  "tika-abh06t10:451_0": "Catasso ca bhavantīti, veditabbā vibhāvinā.",
  "tika-abh06t10:452_0": "746.",
  "tika-abh06t10:453_0": " Gabbhaseyyakasattassa, paṭisandhikkhaṇe pana;",
  "tika-abh06t10:454_0": "Tiṁsa rūpāni jāyante, sabhāvasseva dehino.",
  "tika-abh06t10:455_0": "747.",
  "tika-abh06t10:456_0": " Abhāvagabbhaseyyānaṁ, aṇḍajānañca vīsati;",
  "tika-abh06t10:457_0": "Bhavanti pana rūpāni, kāyavatthuvasena tu.",
  "tika-abh06t10:458_0": "748.",
  "tika-abh06t10:459_0": " Gahitāgahaṇenettha, ekādasa bhavanti te;",
  "tika-abh06t10:460_0": "Eseva ca nayo ñeyyo, sabbesu dasakesupi.",
  "tika-abh06t10:461_0": "749.",
  "tika-abh06t10:462_0": " Jīvitena yadā saddhiṁ, jāte suddhakamaṭṭhakaṁ;",
  "tika-abh06t10:463_0": "Jīvitanavakaṁ nāma, hotīti samudīritaṁ.",
  "tika-abh06t10:464_0": "750.",
  "tika-abh06t10:465_0": " Jīvitanavakaṁ kāyapasādenekato siyā;",
  "tika-abh06t10:466_0": "Taṁ kāyadasakaṁ nāma, hotīti pariyāpuṭaṁ.",
  "tika-abh06t10:467_0": "751.",
  "tika-abh06t10:468_0": " Eseva ca nayo ñeyyo, saddhiṁ bhāvena vatthunā;",
  "tika-abh06t10:469_0": "Cakkhādīhi ca yojetvā, dasakā satta viññunā.",
  "tika-abh06t10:470_0": "752.",
  "tika-abh06t10:471_0": " Opapātikasattānaṁ, manussesūpapattiyaṁ;",
  "tika-abh06t10:472_0": "Kāmāvacaradevānaṁ, niccaṁ rūpāni sattati.",
  "tika-abh06t10:473_0": "753.",
  "tika-abh06t10:474_0": " Cakkhu sotañca ghānañca, jivhā kāyo ca vatthu ca;",
  "tika-abh06t10:475_0": "Bhāvo cāti hi sattannaṁ, dasakānaṁ vasā pana.",
  "tika-abh06t10:476_0": "754.",
  "tika-abh06t10:477_0": " Brahmānaṁ rūpinaṁ cakkhu-sotavatthuvasā pana;",
  "tika-abh06t10:478_0": "Dasakāni ca tīṇeva, navakaṁ jīvitassa ca.",
  "tika-abh06t10:479_0": "755.",
  "tika-abh06t10:480_0": " Catunnaṁ tu kalāpānaṁ, vasena pana rūpinaṁ;",
  "tika-abh06t10:481_0": "Cattālīseva rūpāni, ekūnāni bhavanti hi.",
  "tika-abh06t10:482_0": "756.",
  "tika-abh06t10:483_0": " Jīvitanavakeneva , asaññuppatti dīpitā;",
  "tika-abh06t10:484_0": "Jaccandhabadhirāghāna-rahite tu napuṁsake.",
  "tika-abh06t10:485_0": "757.",
  "tika-abh06t10:486_0": " Vatthuno kāyajivhānaṁ, vasā tiṁsāvakaṁsato;",
  "tika-abh06t10:487_0": "Ukkaṁsassāvakaṁsassa, antare anurūpato.",
  "tika-abh06t10:488_0": "758.",
  "tika-abh06t10:489_0": " Paripuṇṇānaṁ rūpānaṁ, vasena pana pāṇinaṁ;",
  "tika-abh06t10:490_0": "Rūpānaṁ tu samuppatti, veditabbā vibhāvinā.",
  "tika-abh06t10:491_0": "759.",
  "tika-abh06t10:492_0": " Sattavīsati rūpāni, kāmāvacaradehino;",
  "tika-abh06t10:493_0": "Appavattanato honti, dvinnaṁ bhāvānamekato.",
  "tika-abh06t10:494_0": "760.",
  "tika-abh06t10:495_0": " Ghānaṁ jivhā ca kāyo ca, tathā bhāvadvayampi ca;",
  "tika-abh06t10:496_0": "Brahmānaṁ pana rūpīnaṁ, pañca rūpā na vijjare.",
  "tika-abh06t10:497_0": "761.",
  "tika-abh06t10:498_0": " Catusantati kāmasmiṁ, rūpe honti tisantati;",
  "tika-abh06t10:499_0": "Dvisantati asaññesu, bahiddhā ekasantati.",
  "tika-abh06t10:500_0": "762.",
  "tika-abh06t10:501_0": " Rūpaṁ nibbattamānaṁ tu, sabbesaṁ pana pāṇinaṁ;",
  "tika-abh06t10:502_0": "Paṭhamaṁ kammatoyeva, nibbattati na saṁsayo.",
  "tika-abh06t10:503_0": "763.",
  "tika-abh06t10:504_0": " Gabbhaseyyakasattānaṁ, paṭisandhikkhaṇe pana;",
  "tika-abh06t10:505_0": "Tañca kho sandhicittassa, uppādeyeva jāyare.",
  "tika-abh06t10:506_0": "764.",
  "tika-abh06t10:507_0": " Yatheva tassa uppāde, tiṁsa rūpāni jāyare;",
  "tika-abh06t10:508_0": "Tatheva ṭhitibhaṅgesu, tiṁsa tiṁseva jāyare.",
  "tika-abh06t10:509_0": "765.",
  "tika-abh06t10:510_0": " Sabbānetāni rūpāni, rūpakkhandhoti saññito;",
  "tika-abh06t10:511_0": "Anicco addhuvonattā, dukkhakkhandhova kevalo.",
  "tika-abh06t10:512_0": "766.",
  "tika-abh06t10:513_0": " Rogato gaṇḍato rūpaṁ, parato ca palokato;",
  "tika-abh06t10:514_0": "Disvāna dukkhato rūpaṁ, rūpe chandaṁ virājaye.",
  "tika-abh06t10:515_0": "767.",
  "tika-abh06t10:516_0": " Gantuṁ panicche piṭakebhidhamme,",
  "tika-abh06t10:517_0": "Yo dhammasenāpatinā samattaṁ;",
  "tika-abh06t10:518_0": "Hitatthinā tena ca bhikkhunāyaṁ,",
  "tika-abh06t10:519_0": "Sakkacca sammā pana sikkhitabbo.",
  "tika-abh06t10:520_0": "Iti abhidhammāvatāre rūpavibhāgo nāma",
  "tika-abh06t10:521_0": "Dasamo paricchedo."
}