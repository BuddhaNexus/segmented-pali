{
  "anya-e0703n43:0_0": "Catucattālīsatima pariccheda",
  "anya-e0703n43:1_0": "Tirājako",
  "anya-e0703n43:2_0": "1.",
  "anya-e0703n43:3_0": " Accaye hatthadāṭhassa, aggabodhikumārako;",
  "anya-e0703n43:4_0": "Kaṇiṭṭho rājino āsi, sirisaṅghādi bodhiko.",
  "anya-e0703n43:5_0": "2.",
  "anya-e0703n43:6_0": " Dhammarājā ayaṁ āsi, sammā dassanasaññuto;",
  "anya-e0703n43:7_0": "Tasmā so puññakammāni, appameyyāni vattayi.",
  "anya-e0703n43:8_0": "3.",
  "anya-e0703n43:9_0": " Nikāyattayavāsīnaṁ, bhattaggamavalokayi;",
  "anya-e0703n43:10_0": "Mahāpāḷiñca vaḍḍhesi, māghātañceva kārayi.",
  "anya-e0703n43:11_0": "4.",
  "anya-e0703n43:12_0": " Ṭhānantarañca dāpesi, yathāraha manālayo;",
  "anya-e0703n43:13_0": "Sipagottādiyoggehi, saṁgatehi ca saṁgahi.",
  "anya-e0703n43:14_0": "5.",
  "anya-e0703n43:15_0": " Yattha katthaci disvāpi, bhikkhavo so mahāmati;",
  "anya-e0703n43:16_0": "Sakkatvā sobhaṇāpesi, parittaṁ sāsanogadhaṁ.",
  "anya-e0703n43:17_0": "6.",
  "anya-e0703n43:18_0": " Theraṁ so upasaṅkamma, nāgasālanivāsinaṁ;",
  "anya-e0703n43:19_0": "Dāṭhāsivaṁ mahāpaññaṁ, sīlavantaṁ bahussutaṁ.",
  "anya-e0703n43:20_0": "7.",
  "anya-e0703n43:21_0": " Sakkacca naṁ tato sutvā, sammāsambuddhasāsanaṁ;",
  "anya-e0703n43:22_0": "Dhamme’tīvapasīditvā, sabbasantikaro iti.",
  "anya-e0703n43:23_0": "8.",
  "anya-e0703n43:24_0": " Sutvā theriyavādānaṁ, pubbañātīnamattano;",
  "anya-e0703n43:25_0": "Pāpānaṁ duṭṭhacittānaṁ, apakāre kate bahū.",
  "anya-e0703n43:26_0": "9.",
  "anya-e0703n43:27_0": " Vihāre pariveṇe ca, jiṇṇepākatike akā;",
  "anya-e0703n43:28_0": "Bhogagāme ca dāpesi, tattha tattha bahūdaye.",
  "anya-e0703n43:29_0": "10.",
  "anya-e0703n43:30_0": " Vicchinnapaccaye cākā, tadātyaṁ kurite viya;",
  "anya-e0703n43:31_0": "Dāsakepi ca saṅghassa, yathāṭhāne ṭhapāpayi.",
  "anya-e0703n43:32_0": "11.",
  "anya-e0703n43:33_0": " Padhānaghara metassa, therassa’kāsanāmakaṁ;",
  "anya-e0703n43:34_0": "Paṭiggahetvā taṁ so’pi, saṅghassā’dā mahāmatī.",
  "anya-e0703n43:35_0": "12.",
  "anya-e0703n43:36_0": " Bhogagāme ca tassā’dā, bharattālaṁ kihimbilaṁ;",
  "anya-e0703n43:37_0": "Katakañca tulādhāraṁ, andhakārakameva ca.",
  "anya-e0703n43:38_0": "13.",
  "anya-e0703n43:39_0": " Andhakāraṁ antureḷiṁ, bālavaṁ dvāranāyakaṁ;",
  "anya-e0703n43:40_0": "Mahānikaḍḍhikañceva, peḷahāḷaṁ tathāparaṁ.",
  "anya-e0703n43:41_0": "14.",
  "anya-e0703n43:42_0": " Ete aññe ca so datvā, bhogagāme narissaro;",
  "anya-e0703n43:43_0": "Dāsi ārāmike ceva, attano kira ñātake.",
  "anya-e0703n43:44_0": "15.",
  "anya-e0703n43:45_0": " Tathā dvinnaṁ nikāyānaṁ, vihāre mandapaccaye;",
  "anya-e0703n43:46_0": "Disvāpi ca sutvā vā, bhogagāme bahū adā.",
  "anya-e0703n43:47_0": "16.",
  "anya-e0703n43:48_0": " Bahunā kintuvuttena, nikāyesu’pi tīsu’pi;",
  "anya-e0703n43:49_0": "Adā gāmasahassaṁ so, bahuppādaṁ nirākulaṁ.",
  "anya-e0703n43:50_0": "17.",
  "anya-e0703n43:51_0": " Anussaranto so tiṇṇaṁ, ratanānaṁ guṇe vare;",
  "anya-e0703n43:52_0": "Ekāvaliṁ gahetvāna, akkhamāla makā kira.",
  "anya-e0703n43:53_0": "18.",
  "anya-e0703n43:54_0": " Evaṁ sabbappayogehi, so’hu dhammaparāyano;",
  "anya-e0703n43:55_0": "Sabbe tamanusikkhantā, hesu dhammakarā narā.",
  "anya-e0703n43:56_0": "19.",
  "anya-e0703n43:57_0": " Damiḷo potthakuṭṭhavo, tassa kammakaro tadā;",
  "anya-e0703n43:58_0": "Māṭambiyavhaṁ kāresi, padhānagharamabbhutaṁ.",
  "anya-e0703n43:59_0": "20.",
  "anya-e0703n43:60_0": " Būkakalle ambavāpiṁ, tantavāyikacāṭikaṁ;",
  "anya-e0703n43:61_0": "Gāmaṁ niṭṭhilaveṭṭhiñca, tassā’dā so sadā sakaṁ.",
  "anya-e0703n43:62_0": "21.",
  "anya-e0703n43:63_0": " Kappūrapariveṇe ca, kurundapillake tathā;",
  "anya-e0703n43:64_0": "Mahārājaghare ceva, pāsāde so’va kārayi.",
  "anya-e0703n43:65_0": "22.",
  "anya-e0703n43:66_0": " Aññatthā’dā tayo gāme, vihāresu mahādhano;",
  "anya-e0703n43:67_0": "Potthasātavhayo pañño, vihāre jetanāmake.",
  "anya-e0703n43:68_0": "23.",
  "anya-e0703n43:69_0": " Senāpatirājanāmaṁ, pariveṇaṁ samāpayi;",
  "anya-e0703n43:70_0": "Mahākando ca damiḷo, pariveṇaṁ sanāmakaṁ.",
  "anya-e0703n43:71_0": "24.",
  "anya-e0703n43:72_0": " Cullapanthaṁ tathā eko, sehālauparājakaṁ;",
  "anya-e0703n43:73_0": "Uparājā sakāresi, saṅghatisso’pi rājino.",
  "anya-e0703n43:74_0": "25.",
  "anya-e0703n43:75_0": " Aññesu bahavo āsuṁ, vihāre evamādike;",
  "anya-e0703n43:76_0": "Bhassa rañño’ nuvattantā, evaṁ dhammīhi pāṇino.",
  "anya-e0703n43:77_0": "26.",
  "anya-e0703n43:78_0": " Pāpaṁ vāpi hi puññaṁ vā,",
  "anya-e0703n43:79_0": "Padhānoyaṁ karoti yo;",
  "anya-e0703n43:80_0": "Lo ko taṁ taṁ karoteva,",
  "anya-e0703n43:81_0": "Taṁ vijaneyya paṇḍito.",
  "anya-e0703n43:82_0": "27.",
  "anya-e0703n43:83_0": " Jeṭṭhanāmā mahāpuññā, mahesī tassa rājino;",
  "anya-e0703n43:84_0": "Jeṭṭhārāmañca kāresi, bhikkhūnīnamupassayaṁ.",
  "anya-e0703n43:85_0": "28.",
  "anya-e0703n43:86_0": " Tassā’dāsi ca dve gāme, pakkapāsāṇabhūmiyaṁ;",
  "anya-e0703n43:87_0": "Tambuddhaṁ bhelagāmañca, ārāmikasataṁ tathā.",
  "anya-e0703n43:88_0": "29.",
  "anya-e0703n43:89_0": " Akā malayarājāpi, dhātugehaṁ mahārahaṁ;",
  "anya-e0703n43:90_0": "Maṇḍalagirivihāramhi, cetiyassa mahādhano.",
  "anya-e0703n43:91_0": "30.",
  "anya-e0703n43:92_0": " Lohapāsādake so’va, chādesi majjhakūṭakaṁ;",
  "anya-e0703n43:93_0": "Bodhitissavihārañca, bodhitasso mahāyaso.",
  "anya-e0703n43:94_0": "31.",
  "anya-e0703n43:95_0": " Dīpe maṇḍalikā sabbe, tattha tattha yathābalaṁ;",
  "anya-e0703n43:96_0": "Vihāre pariveṇe ca, kārayiṁsu anappake.",
  "anya-e0703n43:97_0": "32.",
  "anya-e0703n43:98_0": " Tassa kālo narindassa, puññakammamayo idha;",
  "anya-e0703n43:99_0": "Ativitthārabhītena, sabbaso na vicāritaṁ.",
  "anya-e0703n43:100_0": "33.",
  "anya-e0703n43:101_0": " Pubbakopi kathāmaggo, ākulo viya bhātime;",
  "anya-e0703n43:102_0": "Yathāpadhānaṁ kathitaṁ, hetūnaṁ upalakkhaṇaṁ.",
  "anya-e0703n43:103_0": "34.",
  "anya-e0703n43:104_0": " Athāparena kālena, pulatthinagaraṁ gato;",
  "anya-e0703n43:105_0": "Vāsaṁ tattheva kappesi, karonto puññasañcayaṁ.",
  "anya-e0703n43:106_0": "35.",
  "anya-e0703n43:107_0": " Atekicchiyarogena, samphuṭṭho kālamattano;",
  "anya-e0703n43:108_0": "Maraṇassa viditvāna, tamāhuyamahājanaṁ.",
  "anya-e0703n43:109_0": "36.",
  "anya-e0703n43:110_0": " Ovaditvāna dhammena, maraṇaṁ so upāgami;",
  "anya-e0703n43:111_0": "Mahājano mate tasmiṁ, bāḷhasoko parodiya.",
  "anya-e0703n43:112_0": "37.",
  "anya-e0703n43:113_0": " Katvā āḷahaṇe tassa, kiccaṁ sabbamasesato;",
  "anya-e0703n43:114_0": "Tassāḷāhaṇabhasmampi, katvā bhesajjamattano.",
  "anya-e0703n43:115_0": "38.",
  "anya-e0703n43:116_0": " Rājā bhaṇḍañca taṁ sabbaṁ, sabbañca balavāhanaṁ;",
  "anya-e0703n43:117_0": "Sammā ādāya gopetvā, nagaraṁ samupāgami.",
  "anya-e0703n43:118_0": "39.",
  "anya-e0703n43:119_0": " Evaṁ soḷasame vasse, rājā āsi divaṅgato;",
  "anya-e0703n43:120_0": "Potthakuṭṭhopi damiḷo, rajjaṁ tassa vicārayi.",
  "anya-e0703n43:121_0": "40.",
  "anya-e0703n43:122_0": " Uparājaṁ gahetvāna, dāṭhāsivaṁ khipāpayi;",
  "anya-e0703n43:123_0": "Cārako vihituṁ sammā, rakkhāvaraṇa mādisi.",
  "anya-e0703n43:124_0": "41.",
  "anya-e0703n43:125_0": " Vinā raññā na sakkāti, mediniṁ paribhuñjituṁ;",
  "anya-e0703n43:126_0": "Ānetvā dattanāmakaṁ, dhanapiṭṭhappadhānakaṁ.",
  "anya-e0703n43:127_0": "42.",
  "anya-e0703n43:128_0": " Uppannaṁ rājavaṁsamhi, rajje taṁ abhisiñciya;",
  "anya-e0703n43:129_0": "Tassa nāmaṁ ṭhapetvāna, sayaṁ sabbaṁ vicārayi.",
  "anya-e0703n43:130_0": "43.",
  "anya-e0703n43:131_0": " Danto so dhanapiṭṭhimhi, vihāraṁ sakanāmakaṁ;",
  "anya-e0703n43:132_0": "Kārayitvāna puññāni, aññānipi samācini.",
  "anya-e0703n43:133_0": "44.",
  "anya-e0703n43:134_0": " Samakantu so ṭhatvā’va, vassadvaya mahumato;",
  "anya-e0703n43:135_0": "Potthakuṭṭho matetasmiṁ, puna aññampi māṇavaṁ.",
  "anya-e0703n43:136_0": "45.",
  "anya-e0703n43:137_0": " Hatthadāṭhaṁ samāhūya, uṇhā nagarasambhavaṁ;",
  "anya-e0703n43:138_0": "Tampi rajje bhisiñcitvā, yathā pubbaṁ sayaṁvasī.",
  "anya-e0703n43:139_0": "46.",
  "anya-e0703n43:140_0": " Kāḷadīghāvikaṁ katvā, padhānagharakaṁ tathā;",
  "anya-e0703n43:141_0": "Puññamaññaṁ chamāsehi, so’pi maccuvasaṁ gato.",
  "anya-e0703n43:142_0": "47.",
  "anya-e0703n43:143_0": " Evaṁ viditvā bahupaddavāni;",
  "anya-e0703n43:144_0": "Dhanāni dhaññāni ca vāhanāni;",
  "anya-e0703n43:145_0": "Vihāya rajjesu ratiṁsappaññā;",
  "anya-e0703n43:146_0": "Manuññapuññābhiratā bhaveyyuṁ.",
  "anya-e0703n43:147_0": "Sujanappasādasaṁvegatthāya kate mahāvaṁse",
  "anya-e0703n43:148_0": "Tirājako nāma",
  "anya-e0703n43:149_0": "Catucattālīsatimo paricchedo."
}