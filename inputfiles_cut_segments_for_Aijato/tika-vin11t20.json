{
  "tika-vin11t20:0_0": "Pavāraṇakkhandhakakathāvaṇṇanā",
  "tika-vin11t20:1_0": "2633.‘‘Pavāraṇā’’ti idaṁ ‘‘cātuddasī’’tiādīhi paccekaṁ yojetabbaṁ.",
  "tika-vin11t20:1_1": "Tasmiṁ tasmiṁ dine kātabbā pavāraṇā abhedopacārena tathā vuttā.",
  "tika-vin11t20:1_2": "Sāmaggī uposathakkhandhakakathāvaṇṇanāya vuttasarūpāva.",
  "tika-vin11t20:1_3": "Sāmaggipavāraṇaṁ karontehi ca paṭhamaṁ pavāraṇaṁ ṭhapetvā pāṭipadato paṭṭhāya yāva kattikacātumāsipuṇṇamā etthantare kātabbā, tato pacchā vā pure vā na vaṭṭati.",
  "tika-vin11t20:1_4": "Tevācī dvekavācīti ‘‘suṇātu me, bhante…pe… tevācikaṁ pavāreyya, dvevācikaṁ pavāreyya, ekavācikaṁ pavāreyyā’’ti taṁ taṁ ñattiṁ ṭhapetvā kātabbā pavāraṇā vuccati.",
  "tika-vin11t20:2_0": "2634.Tīṇi kammāni muñcitvā, anteneva pavārayeti ‘‘cattārimāni, bhikkhave, pavāraṇakammāni, adhammena vaggaṁ pavāraṇakammaṁ…pe… dhammena samaggaṁ pavāraṇakamma’’nti (mahāva.",
  "tika-vin11t20:2_1": "212) vatvā ‘‘tatra, bhikkhave , yadidaṁ adhammena vaggaṁ pavāraṇakammaṁ, na, bhikkhave, evarūpaṁ pavāraṇakammaṁ kātabbaṁ…pe… tatra, bhikkhave, yadidaṁ dhammena samaggaṁ pavāraṇakammaṁ, evarūpaṁ, bhikkhave, pavāraṇakammaṁ kātabba’’ntiādivacanato (mahāva.",
  "tika-vin11t20:2_2": "212) tīṇi akattabbāni pavāraṇakammāni muñcitvā kātuṁ anuññātena catutthena pavāraṇakammena pavāreyyāti attho.",
  "tika-vin11t20:2_3": "Tassa vibhāgekadesaṁ ‘‘pañca yasmiṁ panāvāse’’tiādinā vakkhati.",
  "tika-vin11t20:3_0": "2635.Pubbakiccaṁ samāpetvāti –",
  "tika-vin11t20:4_0": "‘‘Sammajjanī padīpo ca, udakaṁ āsanena ca;",
  "tika-vin11t20:5_0": "Pavāraṇāya etāni, ‘pubbakaraṇa’nti vuccati.",
  "tika-vin11t20:6_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin11t20:7_0": "Pavāraṇāya etāni, ‘pubbakicca’nti vuccatī’’ti. –",
  "tika-vin11t20:8_0": "Vuttaṁ navavidhaṁ pubbakiccaṁ niṭṭhāpetvā.",
  "tika-vin11t20:9_0": "Pattakalle samāniteti –",
  "tika-vin11t20:10_0": "‘‘Pavāraṇā yāvatikā ca bhikkhū kammappattā,",
  "tika-vin11t20:11_0": "Sabhāgāpattiyo ca na vijjanti;",
  "tika-vin11t20:12_0": "Vajjanīyā ca puggalā tasmiṁ na honti,",
  "tika-vin11t20:13_0": "‘Pattakalla’nti vuccatī’’ti. –",
  "tika-vin11t20:14_0": "Vutte catubbidhe pattakalle samodhānite parisamāpite.",
  "tika-vin11t20:15_0": "Ñattiṁ ṭhapetvāti ‘‘suṇātu me, bhante saṅgho, ajja pavāraṇā, yadi saṅghassa pattakallaṁ, saṅgho pavāreyyā’’ti (mahāva.",
  "tika-vin11t20:15_1": "210) evaṁ sabbasaṅgāhikavasena ca ‘‘tevācikaṁ pavāreyyā’’ti ca dānādikaraṇena yebhuyyena rattiyā khepitāya ca rājādiantarāye sati ca tadanurūpato ‘‘dvevācikaṁ, ekavācikaṁ, samānavassikaṁ pavāreyyā’’ti ca ñattiṁ ṭhapetvā , tāsaṁ viseso aṭṭhakathāyaṁ dassitoyeva. Yathāha –",
  "tika-vin11t20:16_0": "‘‘Evañhi vutte tevācikañca dvevācikañca ekavācikañca pavāretuṁ vaṭṭati, samānavassikaṁ na vaṭṭati.",
  "tika-vin11t20:16_1": "‘Tevācikaṁ pavāreyyā’ti vutte pana tevācikameva vaṭṭati, aññaṁ na vaṭṭati, ‘dvevācikaṁ pavāreyyā’ti vutte dvevācikañca tevācikañca vaṭṭati, ekavācikañca samānavassikañca na vaṭṭati.",
  "tika-vin11t20:16_2": "‘Ekavācikaṁ pavāreyyā’ti vutte pana ekavācikadvevācikatevācikāni vaṭṭanti, samānavassikameva na vaṭṭati.",
  "tika-vin11t20:16_3": "‘Samānavassika’nti vutte sabbaṁ vaṭṭatī’’ti (mahāva. aṭṭha. 210).",
  "tika-vin11t20:17_0": "Kātabbāti therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo ‘‘saṅghaṁ, āvuso, pavāremi diṭṭhena vā…pe… tatiyampi āvuso, saṅghaṁ pavāremi diṭṭhena vā…pe… passanto paṭikarissāmī’’ti (mahāva. 210) vuttanayena kātabbā.",
  "tika-vin11t20:17_1": "Navakena bhikkhunā ekaṁsaṁ uttarāsaṅgaṁ karitvā…pe… tatiyampi, bhante, saṅghaṁ pavāremi diṭṭhena vā…pe… passanto paṭikarissāmīti (mahāva. 210) vuttanayena kātabbā.",
  "tika-vin11t20:18_0": "2636.",
  "tika-vin11t20:18_1": "Theresu pavārentesu yo pana navo, so sayaṁ yāva pavāreti, tāva ukkuṭikaṁ nisīdeyyāti yojanā.",
  "tika-vin11t20:19_0": "2637.",
  "tika-vin11t20:19_1": "Cattāro vā tayopi vā ekāvāse ekasīmāyaṁ vasanti ce, ñattiṁ vatvā ‘‘suṇantu me, āyasmanto, ajja pavāraṇā, yadāyasmantānaṁ pattakallaṁ, mayaṁ aññamaññaṁ pavāreyyāmā’’ti (mahāva.",
  "tika-vin11t20:19_2": "216) gaṇañattiṁ ṭhapetvā pavāreyyunti yojanā.",
  "tika-vin11t20:20_0": "Pavāreyyunti ettha therena bhikkhunā ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā te tayo vā dve vā bhikkhū evamassu vacanīyā ‘‘ahaṁ, āvuso, āyasmante pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmi.",
  "tika-vin11t20:20_1": "Dutiyampi…pe… tatiyampi ahaṁ, āvuso, āyasmante pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmī’’ti (mahāva. 216) pavāretabbaṁ.",
  "tika-vin11t20:20_2": "Navenapi ‘‘ahaṁ, bhante, āyasmante pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya , passanto paṭikarissāmi.",
  "tika-vin11t20:20_3": "Dutiyampi…pe… tatiyampi ahaṁ, bhante, āyasmante pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmī’’ti pavāretabbaṁ.",
  "tika-vin11t20:21_0": "2638.Aññamaññaṁ pavāreyyuṁ, vinā ñattiṁ duve janā.",
  "tika-vin11t20:21_1": "Tesu therena ‘‘ahaṁ, āvuso, āyasmantaṁ pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya, passanto paṭikarissāmi.",
  "tika-vin11t20:21_2": "Dutiyampi…pe… tatiyampi ahaṁ, āvuso, āyasmantaṁ pavāremi…pe… paṭikarissāmī’’ti (mahāva. 217) pavāretabbaṁ.",
  "tika-vin11t20:21_3": "Navenapi ‘‘ahaṁ, bhante, āyasmantaṁ pavāremi…pe… vadatu maṁ āyasmā anukampaṁ upādāya, passanto paṭikarissāmi.",
  "tika-vin11t20:21_4": "Dutiyampi…pe… tatiyampi ahaṁ, bhante, āyasmantaṁ pavāremi…pe… paṭikarissāmī’’ti pavāretabbaṁ.",
  "tika-vin11t20:22_0": "Adhiṭṭheyyāti pubbakiccaṁ samāpetvā ‘‘ajja me pavāraṇā cātuddasī’’ti vā ‘‘pannarasī’’ti vā vatvā ‘‘adhiṭṭhāmī’’ti adhiṭṭheyya .",
  "tika-vin11t20:22_1": "Yathāha ‘‘ajja me pavāraṇāti ettha sace cātuddasikā hoti, ‘ajja me pavāraṇā cātuddasī’ti, sace pannarasikā, ‘ajja me pavāraṇā pannarasī’ti evaṁ adhiṭṭhātabba’’nti (mahāva. aṭṭha.",
  "tika-vin11t20:22_2": "218), iminā sabbasaṅgāhādiñattīsu ca tasmiṁ tasmiṁ divase so so vohāro kātabboti dīpitameva.",
  "tika-vin11t20:23_0": "Sesā saṅghapavāraṇāti pañcahi, atirekehi vā bhikkhūhi kattabbā pavāraṇā saṅghapavāraṇā.",
  "tika-vin11t20:24_0": "2639.Pavāriteti paṭhamapavāraṇāya pavārite.",
  "tika-vin11t20:24_1": "Anāgatoti kenaci antarāyena purimikāya ca pacchimikāya ca vassūpanāyikāya vassaṁ anupagato.",
  "tika-vin11t20:24_2": "Avutthoti pacchimikāya upagato.",
  "tika-vin11t20:24_3": "Vuttañhi khuddasikkhāvaṇṇanāya ‘‘avutthoti pacchimikāya upagato apariniṭṭhitattā ‘avuttho’ti vuccatī’’ti.",
  "tika-vin11t20:24_4": "Pārisuddhiuposathaṁ kareyyāti yojanā.",
  "tika-vin11t20:24_5": "Ettha ‘‘tesaṁ santike’’ti seso.",
  "tika-vin11t20:25_0": "2640-1.",
  "tika-vin11t20:25_1": "Yasmiṁ panāvāse pañca vā cattāro vā tayo vā samaṇā vasanti, te tattha ekekassa pavāraṇaṁ haritvāna sace aññamaññaṁ pavārenti, āpatti dukkaṭanti yojanā.",
  "tika-vin11t20:26_0": "Sesanti ‘‘adhammena samagga’’ntiādikaṁ vinicchayaṁ.",
  "tika-vin11t20:26_1": "Idhāti imasmiṁ pavāraṇādhikāre. Budhoti vinayadharo.",
  "tika-vin11t20:26_2": "Uposathe vuttanayenāti uposathavinicchaye vuttakkamena. Nayeti jāneyya.",
  "tika-vin11t20:27_0": "2642.Sampādetattano sucinti attano uposathaṁ sampādeti.",
  "tika-vin11t20:27_1": "Sabbaṁ sādhetīti uposathādisabbaṁ kammaṁ nipphādeti.",
  "tika-vin11t20:27_2": "Nattanoti attano uposathaṁ na nipphādeti.",
  "tika-vin11t20:28_0": "2643.Tasmāti yasmā attano suciṁ na sādheti, tasmā.",
  "tika-vin11t20:28_1": "Ubhinnanti attano ca saṅghassa ca.",
  "tika-vin11t20:28_2": "Kiccasiddhatthamevidhāti uposathādikammanippajjanatthaṁ idha imasmiṁ uposathakammādipakaraṇe.",
  "tika-vin11t20:28_3": "Pārisuddhipīti ettha pi-saddena pavāraṇā saṅgahitā.",
  "tika-vin11t20:28_4": "Teneva vakkhati ‘‘chandaṁ vā pārisuddhiṁ vā, gahetvā vā pavāraṇa’’nti.",
  "tika-vin11t20:29_0": "Chandapārisuddhipavāraṇaṁ dentena sace sāpattiko hoti, āpattiṁ desetvā ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā chandādihārako bhikkhu vattabbo ‘‘chandaṁ dammi, chandaṁ me hara, chandaṁ me ārocehī’’ti (mahāva.",
  "tika-vin11t20:29_1": "165), ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti (mahāva.",
  "tika-vin11t20:29_2": "164), ‘‘pavāraṇaṁ dammi, pavāraṇaṁ me hara, pavāraṇaṁ me ārocehi, mamatthāya pavārehī’’ti (mahāva. 213).",
  "tika-vin11t20:30_0": "2644.",
  "tika-vin11t20:30_1": "‘‘Chando ekenā’’ti padacchedo.",
  "tika-vin11t20:30_2": "Ekena bahūnampi chando hātabbo, tathā pārisuddhi hātabbā.",
  "tika-vin11t20:30_3": "Pi-saddena pavāraṇā hātabbāti yojanā.",
  "tika-vin11t20:30_4": "Paramparāhaṭo chandoti bahūnaṁ vā ekassa vā chandādihārakassa hatthato antarā aññena gahitā chandapārisuddhipavāraṇā.",
  "tika-vin11t20:30_5": "Visuddhiyā na gacchati anavajjabhāvāya na pāpuṇāti biḷālasaṅkhalikachandādīnaṁ saṅghamajjhaṁ agamanena vaggabhāvakaraṇato.",
  "tika-vin11t20:31_0": "Ettha ca yathā biḷālasaṅkhalikāya paṭhamavalayaṁ dutiyavalayaṁ pāpuṇāti, na tatiyaṁ, evamimepi chandādayo dāyakena yassa dinnā, tato aññattha na gacchatīti biḷālasaṅkhalikāsadisattā ‘‘biḷālasaṅkhalikā’’ti vuttā.",
  "tika-vin11t20:31_1": "Biḷālasaṅkhalikāggahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin11t20:32_0": "2645-6.",
  "tika-vin11t20:32_1": "Chandaṁ vā pārisuddhiṁ vā pavāraṇaṁ vā gahetvā chandādihārako saṅghamappatvā sace sāmaṇerādibhāvaṁ paṭijāneyya vā vibbhameyya vā mareyya vā, taṁ sabbaṁ chandādibhāvaṁ nāhaṭaṁ hoti, saṅghaṁ patvā evaṁ siyā sāmaṇerādibhāvaṁ paṭijānanto, vibbhanto, kālakato vā bhaveyya, taṁ sabbaṁ haṭaṁ ānītaṁ hotīti yojanā.",
  "tika-vin11t20:33_0": "Tattha sāmaṇerādibhāvaṁ vā paṭijāneyyāti ‘‘ahaṁ sāmaṇero’’tiādinā bhūtaṁ sāmaṇerādibhāvaṁ katheyya, pacchā sāmaṇerabhūmiyaṁ patiṭṭhaheyyāti attho.",
  "tika-vin11t20:33_1": "Ādi-saddena antimavatthuṁ ajjhāpanno gahito.",
  "tika-vin11t20:34_0": "2647.Saṅghaṁ patvāti antamaso taṁtaṁkammappattassa catuvaggādisaṅghassa hatthapāsaṁ patvāti attho.",
  "tika-vin11t20:34_1": "Pamattoti pamādaṁ satisammosaṁ patto. Suttoti niddūpagato.",
  "tika-vin11t20:34_2": "Khittacittakoti yakkhādīhi vikkhepamāpāditacitto.",
  "tika-vin11t20:34_3": "Nārocetīti attano chandādīnaṁ āhaṭabhāvaṁ ekassāpi bhikkhuno na katheti.",
  "tika-vin11t20:34_4": "Sañciccāti sañcetetvā jānantoyeva anādariyo nāroceti, dukkaṭaṁ hoti.",
  "tika-vin11t20:35_0": "2648.Ye teti ye te bhikkhū therā vā navā vā majjhimā vā.",
  "tika-vin11t20:35_1": "Vipassanāti sahacariyena samathopi gayhati.",
  "tika-vin11t20:35_2": "Samathavipassanā ca idha taruṇāyeva adhippetā, tasmā vipassanāyuttāti ettha taruṇāhi samathavipassanāhi samannāgatāti attho.",
  "tika-vin11t20:35_3": "Rattindivanti accantasaṁyoge upayogavacanaṁ. Atanditāti analasā.",
  "tika-vin11t20:36_0": "‘‘Rattindiva’’nti ettha ratti-saddena rattiyāyeva gahaṇaṁ, udāhu ekadesassāti āha ‘‘pubbarattāpararatta’’nti.",
  "tika-vin11t20:36_1": "Pubbā ca sā ratti cāti pubbaratti, paṭhamayāmo, aparā ca sā ratti cāti apararatti, pacchimayāmo, pubbaratti ca apararatti cāti samāhāradvande samāsante a-kārapaccayaṁ katvā ‘‘pubbarattāpararatta’’nti vuttaṁ.",
  "tika-vin11t20:36_2": "Idhāpi accantasaṁyoge upayogavacanaṁ.",
  "tika-vin11t20:36_3": "Majjhimayāme kāyadarathavūpasamanatthāya supanaṁ anuññātanti taṁ vajjetvā purimapacchimayāmesu nirantarabhāvanānuyogo kātabboti dassanatthameva vuttaṁ.",
  "tika-vin11t20:36_4": "Vipassanā parāyanā samathavipassanāva paraṁ ayanaṁ patiṭṭhā etesanti vipassanāparāyanā, samathavipassanāya yuttapayuttā hontīti vuttaṁ hoti.",
  "tika-vin11t20:37_0": "2649.",
  "tika-vin11t20:37_1": "Laddho phāsuvihāro yehi te laddhaphāsuvihārā, tesaṁ.",
  "tika-vin11t20:37_2": "Phāsuvihāroti ca sukhavihārassa mūlakāraṇattā taruṇā samathavipassanā adhippetā, paṭiladdhataruṇasamathavipassanānanti attho.",
  "tika-vin11t20:37_3": "Siyā na parihāniti parihāni nāma evaṁ kate na bhaveyya.",
  "tika-vin11t20:38_0": "Kattikamāsaketi cīvaramāsasaṅkhāte kattikamāse pavāraṇāya saṅgaho vuttoti yojanā.",
  "tika-vin11t20:38_1": "Gāthābandhavasena ‘‘saṅgāho’’ti dīgho kato, pavāraṇāsaṅgaho vuttoti attho. Yathāha –",
  "tika-vin11t20:39_0": "‘‘Pavāraṇāsaṅgaho ca nāmāyaṁ vissaṭṭhakammaṭṭhānānaṁ thāmagatasamathavipassanānaṁ sotāpannādīnañca na dātabbo.",
  "tika-vin11t20:39_1": "Taruṇasamathavipassanālābhino pana sabbe vā hontu, upaḍḍhā vā, ekapuggalo vā, ekassapi vasena dātabboyeva.",
  "tika-vin11t20:39_2": "Dinne pavāraṇāsaṅgahe antovasse parihārova hoti, āgantukā tesaṁ senāsanaṁ gahetuṁ na labhanti.",
  "tika-vin11t20:39_3": "Tehipi chinnavassehi na bhavitabbaṁ, pavāretvā pana antarāpi cārikaṁ pakkamituṁ labhantī’’ti (mahāva. aṭṭha. 241).",
  "tika-vin11t20:40_0": "Pavāraṇāsaṅgahassa dānappakāro pana pāḷito gahetabbo.",
  "tika-vin11t20:41_0": "Pavāraṇakkhandhakakathāvaṇṇanā."
}