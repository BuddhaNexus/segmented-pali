{
  "anya-e0201n3:0_0": "4. Samāsakaṇḍa",
  "anya-e0201n3:1_0": "Atha yuttatthānaṁ syādyantapadānaṁ ekatthībhāvo vuccate.",
  "anya-e0201n3:1_1": "Ekatthībhāvoti ca idha samāso vuccati.",
  "anya-e0201n3:1_2": "So ca samāso chabbidho abyayībhāvo, tappuriso, kammadhārayo, digu, bahubbīhi, dvandoti.",
  "anya-e0201n3:2_0": "Abyayībhāvasamāsa",
  "anya-e0201n3:3_0": "Tattha abyayībhāvo paṭhamaṁ vuccate.",
  "anya-e0201n3:3_1": "Byayo vuccati vikāro, natthi byayo etassāti abyayo, abyayo hutvā bhavatīti abyayībhāvo, nānāliṅga, vibhatti, vacanesu rūpavikārarahito hutvā bhavatīti attho, sabbaliṅga,-vibhatti, vacanesupi yebhuyyena ekarūpena pavattatīti vuttaṁ hoti.",
  "anya-e0201n3:4_0": "Abyayanti vā upasagganipātānaṁ eva nāmaṁ, ayaṁ pana pakati abyayaṁ na hoti, asaṅkhyehi saha ekatthatāvasena abyayaṁ hoti, iti anabyayampi abyayaṁ bhavatīti abyayībhāvo.",
  "anya-e0201n3:5_0": "331.Syādisyādinekatthaṁka. 316; rū. 331; nī. 675; caṁ. 2.2.1; pā. 2.1.4.",
  "anya-e0201n3:6_0": "Adhikārasuttamidaṁ.",
  "anya-e0201n3:6_1": "Syādi vuccati syādyantapadaṁ, ‘syādinā’ti syādyantapadena, eko attho yassa taṁ ekatthaṁ, syādipadaṁ syādipadena saha ekatthaṁ hotīti attho.",
  "anya-e0201n3:7_0": "Ettha ca ‘syādī’ti vacanena upasagga, nipātehi saddhiṁ sabbāni nāmikapadāni nāmapaṭirūpakāni ca saṅgaṇhāti, tyādyantapadāni nivatteti.",
  "anya-e0201n3:8_0": "Tattha nāmapaṭirūpakāni nāma ‘yevāvanakadhammā’ iccādīni.",
  "anya-e0201n3:8_1": "Tathā saññāsaddabhāvaṁ pattāni ‘‘atthipaccayo, natthipaccayo, atthikhīrā brāhmaṇī, aññāsikoṇḍañño, makkhaligosālo’’ iccādīsu ‘atthi’ iccādīni.",
  "anya-e0201n3:9_0": "‘Ekattha’nti etena dvandasamāsepi padānaṁ ekakattu, ekakammādibhāvena ekatthībhāvo vutto hotīti.",
  "anya-e0201n3:10_0": "332.Asaṅkhyaṁ vibhattisampattisamīpasākalyābhāvayathāpacchāyugapadattheka. 319; rū. 330; nī. 696; caṁ. 2.2.2; pā. 2.1.6.",
  "anya-e0201n3:11_0": "‘Asaṅkhya’nti upasaggapadaṁ nipātapadañca vuccati.",
  "anya-e0201n3:11_1": "Taṁ dvayampi hi ekatta, bahuttasaṅkhyaṁ paṭicca rūpavikārarahitattā ‘asaṅkhya’nti vuccati.",
  "anya-e0201n3:11_2": "Vibhatyatthe, sampatyatthe, samīpatthe, sākalyatthe, abhāvatthe, yathātthe, pacchātthe, yugapadatthe pavattaṁ asaṅkhyaṁ nāma syādipadaṁ aññena syādipadena saha ekatthaṁ hoti.",
  "anya-e0201n3:11_3": "Ayañca samāso anvatthavasena ‘asaṅkhyo’ti ca ‘abyayībhāvo’ti ca vuccati.",
  "anya-e0201n3:12_0": "Vibhatyatthe tāva –",
  "anya-e0201n3:13_0": "Adhitthi.",
  "anya-e0201n3:13_1": "Ettha ca adhito si, tassa ‘asaṅkhyehi sabbāsa’nti suttena lopo, itthito su, ‘adhi itthīsū’ti vākyaṁ, tassa ca atthaṁ kathentena niccasamāsattā aññapadena viggaho kātabbo ‘‘itthīsu pavattā kathā’’ti vā ‘‘itthīsu pavatto vacanapatho’’ti vā ‘‘itthīsu pavattaṁ vacana’’nti vā, tato purimasuttena ekatthasaññā, iminā suttena asaṅkhyekatthasaññā ca kariyate, ekatthasaññāya pana katāya vākyatthāya payuttānaṁ vibhattīnaṁ attho ekatthapadena vutto hoti, tadā vibhattiyo vuttatthā nāma.",
  "anya-e0201n3:14_0": "Idāni vuttatthānaṁ appayogārahattā lopavidhānamāha.",
  "anya-e0201n3:15_0": "333.Ekatthatāyaṁka. 316; rū. 331; nī. 675; caṁ. 2.1.39; pā. 2.4.71; 1.2.45, 46.",
  "anya-e0201n3:16_0": "Eko attho yesaṁ tāni ekatthāni, ‘attho’ti cettha padantare kattu, kammādibhāvena vidheyyo padhānattho eva veditabbo.",
  "anya-e0201n3:16_1": "Tathā hi ‘rājaputto’ti ettha puttasaddattho eva tathāvidheyyo hoti, na rājasaddattho, sabbañca vacanavākyaṁ nāma vidheyyatthehi eva sijjhati, no aññathā, yasmā ca ‘rājaputto’ti etaṁ puttasaddatthasseva nāmaṁ hoti, na rājasaddatthassa, tasmā eko padhānabhūto puttasaddattho eva tesaṁ dvinnaṁ saddānaṁ attho nāma hoti, na rājasaddatthoti, ekatthānaṁ bhāvo ekatthatā, ekatthībhāvoti vuttaṁ hoti.",
  "anya-e0201n3:16_2": "So tividho samāso, taddhito, dhātupaccayanto cāti.",
  "anya-e0201n3:16_3": "Tissaṁ tividhāyaṁ ekatthatāyaṁ sabbāsaṁ vuttatthānaṁ syādivibhattīnaṁ lopo hotīti iminā sussa lopo.",
  "anya-e0201n3:16_4": "Bahulādhikārattā pana aluttasamāsopi dissati.",
  "anya-e0201n3:17_0": "334.Taṁ napuṁsakaṁka. 320; rū. 335; nī. 698; caṁ. 2.2.15; pā. 2.4.18.",
  "anya-e0201n3:18_0": "Taṁ asaṅkhyaṁ nāma ekatthaṁ napuṁsakaṁ hotīti iminā adhitthīsaddassa napuṁsakabhāvaṁ katvā tato syādyuppatti.",
  "anya-e0201n3:19_0": "335.Syādīsu rassoka. 342; rū. 337; nī. 734; caṁ. 2.2.84; pā. 1.2.47.",
  "anya-e0201n3:20_0": "Napuṁsakassa ekatthassa rasso hoti syādīsu vibhattīsūti iminā īkārassa rasso.",
  "anya-e0201n3:21_0": "336.Pubbasmāmāditoka. 343; rū. 338; nī. 375; caṁ. 2.1.40; pā. 1.1.41.",
  "anya-e0201n3:22_0": "Pubbaamādi nāma pubbapadatthapadhānabhūto asaṅkhyasamāso vuccati, tato parāsaṁ sabbāsaṁ vibhattīnaṁ lopo hoti, ādisaddena cettha paṭhamāvibhattipi gayhati.",
  "anya-e0201n3:22_1": "Atha vā amādi vuccati tappuriso, tato pubbaṁ nāma asaṅkhyasamāso, iti amādito pubbabhūtā asaṅkhyekatthā parāsaṁ sabbāsaṁ vibhattīnaṁ lopo hotīti iminā adhitthisaddato sabbavibhattīnaṁ lopo.",
  "anya-e0201n3:23_0": "Adhitthi tiṭṭhati, itthīsu pavattā kathā tiṭṭhatīti attho.",
  "anya-e0201n3:23_1": "Adhitthi tiṭṭhanti, itthīsu pavattā kathāyo tiṭṭhantīti attho.",
  "anya-e0201n3:23_2": "Esa nayo sesavibhattīsu sesavacanesu sesaliṅgesu ca.",
  "anya-e0201n3:23_3": "Evaṁ sabbaliṅgesu sabbavibhattīsu sabbavacanesu ca ekeneva rūpena tiṭṭhati, tasmā ayaṁ samāso rūpavikārarahitattā ‘abyayībhāvo’ti vuccati.",
  "anya-e0201n3:24_0": "Ettha ca vibhatyattho nāma ‘‘adhitthi, bahigāmaṁ, uparigaṅga’’ miccādīsu sampatyādīhi visesatthehi rahito kevalo vibhattīnaṁ attho vuccati.",
  "anya-e0201n3:24_1": "Viggahe pana ‘‘kathā, pavattā’’ iccādīni samāsasāmatthiyena viditāni atthapadāni nāma, adhisaddassa atthapadānītipi vadanti.",
  "anya-e0201n3:24_2": "Evaṁ adhikumāri, adhivadhu, adhijambuiccādi.",
  "anya-e0201n3:25_0": "Attani pavatto dhammo, pavattā vādhammāti atthe vibhattīnaṁ lope kate adhiattasaddassa napuṁsakabhāvaṁ katvā tato syādyuppatti, ‘pubbasmāmādito’ti syādīnaṁ lope sampatte –",
  "anya-e0201n3:26_0": "337.Nātomapañcamiyāka. 341; rū. 336; nī. 733; caṁ. 2.1.41; pā. 2.4.83; mu. 4.3.374.",
  "anya-e0201n3:27_0": "Akārantamhā asaṅkhyekatthā paraṁ sabbāsaṁ vibhattīnaṁ lopo na hoti, pañcamīvajjitānaṁ vibhattīnaṁ aṁ hoti.",
  "anya-e0201n3:28_0": "Ajjhattaṁ dhammo jāyati, ajjhattaṁ dhammā jāyanti, ajjhattaṁ dhammaṁ passati, ajjhattaṁ dhamme passanti.",
  "anya-e0201n3:29_0": "Apañcamiyāti kiṁ?",
  "anya-e0201n3:29_1": "Ajjhattā apeti, ajjhattehi apeti.",
  "anya-e0201n3:30_0": "338.Vā tatiyāsattamīnaṁka. 341; rū. 336; nī. 733; caṁ. 2.1.42; pā. 2.4.84; mu. 4.3.375.",
  "anya-e0201n3:31_0": "Akārantamhā asaṅkhyekatthā paraṁ tatiyā, sattamīnaṁ vikappena aṁ hoti.",
  "anya-e0201n3:32_0": "Ajjhattaṁ dhammena vattati ajjhattena vā, ajjhattaṁ dhammehi vattati ajjhattehi vā, ajjhattaṁ dhammassa deti, ajjhattaṁ dhammānaṁ deti, ajjhattā dhammā apeti, ajjhattehi dhammehi apeti, ajjhattaṁ dhammassa santakaṁ, ajjhattaṁ dhammānaṁ santakaṁ, ajjhattaṁ dhamme tiṭṭhati ajjhatte vā, ajjhattaṁ dhammesu tiṭṭhati ajjhattesu vā.",
  "anya-e0201n3:32_1": "Ettha ca ‘ajjhattaṁ dhammo’ti ajjhattabhūto dhammo, ‘ajjhattaṁ dhammā’ti ajjhattabhūtā dhammā iccādinā attho veditabbo.",
  "anya-e0201n3:32_2": "Attānaṁ adhikicca pavatto pavattāti vā vuttepi attassa ādhārabhāvo sijjhatiyeva.",
  "anya-e0201n3:32_3": "Evaṁ adhicittaṁ, attani visuṁ visuṁ pavattaṁ pavattāni vā paccattaṁ.",
  "anya-e0201n3:32_4": "Ettha ca ‘‘ajjhattaṁ abhinivisitvā ajjhattaṁ vuṭṭhāti, bahiddhā abhinivisitvā ajjhattaṁ vuṭṭhātī’’ti dha. sa. aṭṭha. 350; saṁ. ni. aṭṭha.",
  "anya-e0201n3:32_5": "2.2.32 pāṭho atthi, tasmā pañcamiyā aṁbhāvavajjanaṁ appakattāti daṭṭhabbaṁ.",
  "anya-e0201n3:32_6": "‘‘Ajjhattā dhammā, bahiddhā dhammā’’ti dha. sa.",
  "anya-e0201n3:32_7": "tikamātikā 20 pāṭho atthi, tasmā paṭhamādīnampi vikappo labbhatīti.",
  "anya-e0201n3:33_0": "Sampattiatthe –",
  "anya-e0201n3:34_0": "Sampannaṁ brahmaṁ sabrahmaṁ, ‘brahma’nti vedo vuccati.",
  "anya-e0201n3:34_1": "Ettha ca ‘akāle sakatthassā’ti suttena sahasaddassa sādeso, bhikkhānaṁ samiddhi subhikkhaṁ, ‘syādīsu rasso’ti suttena katanapuṁsakassa rassattaṁ.",
  "anya-e0201n3:35_0": "Samīpe –",
  "anya-e0201n3:36_0": "Nagarassa samīpaṁ upanagaraṁ, kumbhassa samīpaṁ upakumbhaṁ, maṇikāya samīpaṁ upamaṇikaṁ, vadhuyā samīpaṁ upavadhu, gunnaṁ samīpaṁ upagu, ‘gossū’ti suttena ossa uttaṁ.",
  "anya-e0201n3:37_0": "Sākalye –",
  "anya-e0201n3:38_0": "Tiṇena saha sakalaṁ satiṇaṁ, tiṇena saddhiṁ sakalaṁ vatthuṁ ajjhoharatīti attho. Sahasaddassa sādeso.",
  "anya-e0201n3:39_0": "Abhāve –",
  "anya-e0201n3:40_0": "Makkhikānaṁ abhāvo nimmakkhikaṁ, darathānaṁ abhāvo niddarathaṁ, bhikkhānaṁ abhāvo dubbhikkhaṁ, abhāvatthopi dusaddo atthi. Yathā? Dussīlo duppaññoti.",
  "anya-e0201n3:40_1": "Ettha ca ‘sampannaṁ brahma’ntiādinā saddabyākaraṇesu atthavacanaṁ saddatthavibhāvanamattaṁ.",
  "anya-e0201n3:40_2": "Suttantesu pana imesaṁ padānaṁ yuttaṁ abhidheyyatthaṁ ñatvā tadanurūpaṁ atthavacanampi veditabbaṁ.",
  "anya-e0201n3:41_0": "Yathāsaddatthe –",
  "anya-e0201n3:42_0": "Rūpassa sabhāvassa yogyaṁ anurūpaṁ, attānaṁ attānaṁ paṭicca pavattaṁ paccattaṁ, aḍḍhamāsaṁ aḍḍhamāsaṁ anugataṁ anvaḍḍhamāsaṁ, gharaṁ gharaṁ anugataṁ anugharaṁ, vassaṁ vassaṁ anugataṁ anuvassaṁ, jeṭṭhānaṁ anupubbaṁ anujeṭṭhaṁ, sattiyā anurūpaṁ yathāsatti, balassa anurūpaṁ yathābalaṁ, kamassa anurūpaṁ yathākkamaṁ.",
  "anya-e0201n3:42_1": "Evaṁ yathāsaṅkhyaṁ, yathālābhaṁ.",
  "anya-e0201n3:42_2": "Sotassa paṭilomaṁ paṭisotaṁ, paṭivātaṁ, paṭisaddaṁ.",
  "anya-e0201n3:43_0": "Pacchāpadatthe –",
  "anya-e0201n3:44_0": "Rathassa pacchā anurathaṁ.",
  "anya-e0201n3:45_0": "Yugabhūto padattho yugapadattho, sahabhāvīatthadvayassetaṁ nāmaṁ.",
  "anya-e0201n3:45_1": "Tattha asaniphalena saha pavattaṁ cakkaṁ sacakkaṁ, gadāvudhena yugaḷapavattaṁ vāsudevassa cakkāvudhantipi vadanti yugapadatthe sacakkaṁ nidhehi, (moggallānavuttiyaṁ).",
  "anya-e0201n3:45_2": "cakkena yugapata dhehi sacakkaṁ, (mugdhabodhavuttiyaṁ).",
  "anya-e0201n3:45_3": "he bisaṇu! cakkena saha yugapadekakāle gadaṁ dhāraya.",
  "anya-e0201n3:45_4": "(mugdhabodhaṭīkāyaṁ 226 piṭṭhe), sahassa sattaṁ.",
  "anya-e0201n3:46_0": "339.Yathā natulyeka. 319; rū. 330; nī. 696; caṁ. 2.2.3; pā. 2.1.7.",
  "anya-e0201n3:47_0": "Tulyato aññasmiṁ atthe pavatto yathāsaddo syādinā saha ekattho hoti moggallāne aññathāvutti dassitā.",
  "anya-e0201n3:48_0": "Yathāsatti, yathābalaṁ, yathākkamaṁ, ye ye vuḍḍhā yathāvuḍḍhaṁ, vuḍḍhānaṁ paṭipāṭi vā yathāvuḍḍhaṁ.",
  "anya-e0201n3:49_0": "Natulyeti kiṁ? Yathā devadatto, tathā yaññadatto.",
  "anya-e0201n3:50_0": "340.Yāvāvadhāraṇeka. 319; rū. 330; nī. 696; caṁ. 2.2.4; pā. 2.1.8.",
  "anya-e0201n3:51_0": "Avadhāraṇaṁ vuccati paricchindanaṁ, avadhāraṇe pavatto yāvasaddo syādinā saha ekattho bhavati.",
  "anya-e0201n3:52_0": "Yattakaṁ attho vattatīti yāvadatthaṁ, dāgamo.",
  "anya-e0201n3:52_1": "Yattakaṁ jīvo vattatīti yāvajīvaṁ, yattakaṁ āyu vattatīti yāvatāyukaṁ, takāra, kakārā āgamā.",
  "anya-e0201n3:53_0": "341.Parāpābahitiropurepacchā vā pañcamyāka. 319; rū. 330; nī. 696; caṁ. 2.2.7; pā. 2.1.12, 13; ‘payyapā…’ (bahūsu).",
  "anya-e0201n3:54_0": "Pari, apa, āiccādayo saddā pañcamyantena syādinā saha ekatthā bhavanti vā.",
  "anya-e0201n3:55_0": "Pabbatato pari samantā vassīti devo paripabbataṁ paripabbatā vā, pabbataṁ vajjetvā vassīti attho.",
  "anya-e0201n3:55_1": "Pabbatato bahiddhā apapabbataṁ apapabbatā vā, pāṭaliputtato bahiddhā vassīti devo āpāṭaliputtaṁ āpāṭaliputtā vā, ākumārehi kaccāyanassa yaso vattatīti ākumāraṁ ākumārā vā, ābhavaggā bhagavato yaso vattatīti ābhavaggaṁ ābhavaggā vā, āpāṇakoṭiyā saraṇagamanaṁ vattatīti āpāṇakoṭikaṁ, kāgamo.",
  "anya-e0201n3:55_2": "Gāmato bahi bahigāmaṁ bahigāmā vā, evaṁ bahinagaraṁ, bahileṇaṁ, pabbatato tiro tiropabbataṁ tiropabbatā vā, evaṁ tiropākāraṁ, tirokuṭṭaṁ.",
  "anya-e0201n3:55_3": "Ettha ca ‘tiro’ti parabhāgo vuccati.",
  "anya-e0201n3:55_4": "Bhattamhā pure purebhattaṁ purebhattā vā, aruṇamhā pure purāruṇaṁ purāruṇā vā, bhattassa pacchā pacchābhattaṁ pacchābhattā vā.",
  "anya-e0201n3:56_0": "342.Samīpāyāmesvanuka. 319; rū. 330; nī. 696; caṁ. 2.2.9; pā. 2.1.15, 16.",
  "anya-e0201n3:57_0": "Samīpe āyāme ca pavatto anusaddo syādinā saha ekattho bhavati vā.",
  "anya-e0201n3:58_0": "Vanassa samīpaṁ anuvanaṁ, asani anuvanaṁ gatā, gaṅgaṁ anuyātā anugaṅgaṁ, bārāṇasī.",
  "anya-e0201n3:59_0": "343.Oropari paṭi pāre majjhe heṭṭhuddhādhonto vā chaṭṭhiyāka. 319; rū. 330; nī. 696; caṁ. 2.2.11; pā. 2.1.18; ‘orepari…’ (bahūsu).",
  "anya-e0201n3:60_0": "Orādayo saddā chaṭṭhīyantena syādinā saha ekatthā bhavanti vā.",
  "anya-e0201n3:61_0": "Ettha ca ore, pāre, majjhesaddesu ‘tadaminādīnī’ti suttena ekāro, gaṅgāya oraṁ oregaṅgaṁ, sikharassa upari uparisikharaṁ.",
  "anya-e0201n3:61_1": "Evaṁ uparipāsādaṁ, uparimañcaṁ, uparipabbataṁ, sotassa paṭilomaṁ paṭisotaṁ.",
  "anya-e0201n3:61_2": "Evaṁ paṭivātaṁ, yamunāya pāraṁ pāreyamunaṁ, gaṅgāya majjhaṁ majjhegaṅgaṁ, pāsādassa heṭṭhā heṭṭhāpāsādaṁ, heṭṭhāmañcaṁ, gaṅgāya uddhaṁ uddhaṁgaṅgaṁ, gaṅgāya adho adhogaṅgaṁ, pāsādassa anto antopāsādaṁ.",
  "anya-e0201n3:61_3": "Evaṁ antogāmaṁ, antonagaraṁ, antovassaṁ.",
  "anya-e0201n3:62_0": "Vāti kiṁ? Gaṅgāoraṁ, majjhesamuddasmiṁ iccādi.",
  "anya-e0201n3:63_0": "344.Tiṭṭhagvādīnika. 319; rū. 330; nī. 697; caṁ. 2.2.10; pā. 2.1.17.",
  "anya-e0201n3:64_0": "Tiṭṭhaguiccādīni asaṅkhyekatthe sijjhanti.",
  "anya-e0201n3:65_0": "Tiṭṭhanti gāvo yasmiṁ kāle tiṭṭhagu, vahanti gāvoyasmiṁ kāle vahagu, ‘gossū’ti suttena ossa uttaṁ.",
  "anya-e0201n3:65_1": "Āyatiṁ yavo yasmiṁ kāleti āyatiyavo, khale yavo yasmiṁ kāleti khaleyavaṁ. Pubbapade vibhattialopo.",
  "anya-e0201n3:65_2": "Lunā yavā yasmiṁ kāleti lunayavaṁ, ettha ‘lunā’ti lāvitā, luyamānā yavā yasminti luyamānayavaṁ iccādi.",
  "anya-e0201n3:66_0": "Tathā pāto nahānaṁ yasmiṁ kāleti pātanahānaṁ.",
  "anya-e0201n3:66_1": "Evaṁ sāyanahānaṁ, pāto kammakaraṇakālo yasminti pātakālaṁ.",
  "anya-e0201n3:66_2": "Evaṁ sāyakālaṁ, pāto vassati megho yasminti pātameghaṁ.",
  "anya-e0201n3:66_3": "Evaṁ sāyameghaṁ, pāto gantabbo maggo yasminti pātamaggaṁ. Evaṁ sāyamaggaṁ iccādi.",
  "anya-e0201n3:66_4": "Mahāvuttinā pātosaddassa pātattaṁ.",
  "anya-e0201n3:66_5": "Ettha ca ‘tiṭṭhagu’ iccādīni viggahatthavasena aññapadatthe siddhāni viya dissanti, aññapadassa pana liṅgādīnaṁ vasena tesaṁ rūpavikāro nāma natthi, tasmā abyayarūpattā idha gahitāni, sabbañcetaṁ asaṅkhyasamāsapadaṁ nāma napuṁsakaṁ eva hoti, rassantameva hoti.",
  "anya-e0201n3:66_6": "Sabbavibhattīnañca akārantamhā bahulaṁ aṁ hoti, ikārukārantehi lopo hoti.",
  "anya-e0201n3:67_0": "Abyayībhāvasamāso niṭṭhito.",
  "anya-e0201n3:68_0": "Tappurisasamāsa",
  "anya-e0201n3:69_0": "Dutiyātappurisa",
  "anya-e0201n3:70_0": "Atha amādisamāso vuccate, so tappurisoti ca vuccati.",
  "anya-e0201n3:70_1": "Tassa puriso tappuriso, tappurisasaddena sadisattā ayaṁ samāso tappurisoti vuccati.",
  "anya-e0201n3:70_2": "Yathā hi tappurisasaddo visesanapadatthaṁ jahitvā visesyapadatthe tiṭṭhati, evaṁ ayaṁ samāsopīti.",
  "anya-e0201n3:71_0": "345.Amādika. 327; rū. 351; nī. 704; caṁ. 2.2.16.",
  "anya-e0201n3:72_0": "Amādivibhattiyuttaṁ syādyantapadaṁ paṭhamantena syādyantapadena saha ekatthaṁ bhavati, ayañca samāso anvatthavasena ‘‘amādisamāso’’ti ca ‘‘tappurisasamāso’’ti ca vuccati.",
  "anya-e0201n3:72_1": "Iminā amādisahitassa vākyassa amādekatthasaññaṁ katvā vuttatthānaṁ vibhattīnaṁ lopo, tato ekatthapadante syādyuppatti hoti.",
  "anya-e0201n3:73_0": "So pana samāso dutiyātappuriso, tatiyātappuriso, catutthītappuriso, pañcamītappuriso, chaṭṭhītappuriso, sattamītappurisoti chabbidho.",
  "anya-e0201n3:73_1": "Ekamekasmiñcettha ‘‘niccasamāso, aniccasamāso’’ti ca ‘‘luttasamāso, aluttasamāso’’ti ca duvidho.",
  "anya-e0201n3:74_0": "Tattha dutiyātappuriso kattuvācakesu gata, nissita,-atīta, atikkanta, patta, āpannaiccādīsu paresu hoti.",
  "anya-e0201n3:75_0": "Gāmaṁ gatoti gāmagato gāmaṁ gato vā.",
  "anya-e0201n3:75_1": "Evaṁ araññagato, bhūmigato, rājānaṁ nissitoti rājanissito.",
  "anya-e0201n3:75_2": "Evaṁ atthanissito, dhammanissito. Bhavaṁ atīto bhavātīto.",
  "anya-e0201n3:75_3": "Evaṁ bhayātīto, kālātīto, khaṇātīto, pamāṇaṁ atikkantoti pamāṇātikkanto, sukhaṁ pattoti sukhappatto.",
  "anya-e0201n3:75_4": "Evaṁ dukkhappatto, sotaṁ āpannoti sotāpanno.",
  "anya-e0201n3:75_5": "Evaṁ nirodhasamāpanno, addhānamaggaṁ paṭipannoti addhānamaggappaṭipanno, rukkhaṁ ārūḷhoti rukkhārūḷho, rathārūḷho, oghaṁ tiṇṇoti oghatiṇṇo oghaṁ tiṇṇo vā iccādi.",
  "anya-e0201n3:76_0": "Kammupapadavihitehi kitantapadehi pana niccasamāsoyeva, kumbhaṁ karotīti kumbhakāro, rathakāro, pattaṁ gaṇhātīti pattaggāho, atthaṁ kāmetīti atthakāmo, dhammakāmo, vinayaṁ dhāretīti vinayadharo, dhammadharo, brahmaṁ carati sīlenāti brahmacārī, bhavapāraṁ gacchati sīlenāti bhavapāragū, sabbaṁ jānātīti sabbaññū, atthaññū, dhammaññūiccādi.",
  "anya-e0201n3:77_0": "Bahulādhikārattā ta, tavantu, tāvī, anta, māna, tuna, tvāna, tvā, tuṁ, tavepaccayantesu paresu samāso na hoti, vassaṁ vuttho, odanaṁ bhutto, odanaṁ bhuttavā, odanaṁ bhuttāvī, dhammaṁ suṇanto, dhammaṁ suṇamāno dhammaṁ sotuna, dhammaṁ sutvāna, dhammaṁ sutvā, dhammaṁ sotuṁ, dhammaṁ sotave.",
  "anya-e0201n3:78_0": "Iti dutiyātappuriso.",
  "anya-e0201n3:79_0": "Tatiyātappurisa",
  "anya-e0201n3:80_0": "Tatiyātappuriso kammavācakesu kitantesu ca sampanna, sahagatādīsu ca pubba, sadisa, sama, ūnattha, kalaha, nipuṇa,-missaka, sakhilādīsu ca paresu hoti.",
  "anya-e0201n3:81_0": "Buddhena bhāsito buddhabhāsito.",
  "anya-e0201n3:81_1": "Evaṁ buddhadesito, buddhapaññatto, buddharakkhito, satthārā vaṇṇito satthuvaṇṇito, viññūhi garahito viññugarahito, viññupasattho, issarena kataṁ issarakataṁ, attanā kataṁ sayaṁkataṁ, parehi kataṁ paraṁkataṁ, bindāgamo.",
  "anya-e0201n3:81_2": "Sukehi āhaṭaṁ sukāhaṭaṁ, raññā hato rājahato, rogena pīḷito rogapīḷito, agginā daḍḍho aggidaḍḍho, sappena daṭṭho sappadaṭṭho, sallena viddho sallaviddho, icchāya apakato abhibhūto icchāpakato.",
  "anya-e0201n3:82_0": "Sīlena sampanno sīlasampanno.",
  "anya-e0201n3:82_1": "Evaṁ sukhasahagataṁ, ñāṇasampayuttaṁ, mittasaṁsaggo, piyasampayogo, piyavippayogo, jātiyā andho jaccandho, guṇahīno, guṇavuḍḍho, catuvaggena saṅghena karaṇīyaṁ kammaṁ catuvaggakaraṇīyaṁ.",
  "anya-e0201n3:82_2": "Evaṁ pañcavaggakaraṇīyaṁ, kākehi peyyā kākapeyyā, nadī.",
  "anya-e0201n3:83_0": "Ekakkharesu parapadesu niccasamāso, urena gacchatīti urago, pādena pivatīti pādapo iccādi.",
  "anya-e0201n3:84_0": "Kvaci majjhepadalopo, guḷena saṁsaṭṭho odano guḷodano.",
  "anya-e0201n3:84_1": "Evaṁ khīrodano, assena yutto ratho assaratho.",
  "anya-e0201n3:84_2": "Evaṁ ājaññaratho, maggena sampayuttaṁ cittaṁ maggacittaṁ , jambuyā paññāto dīpo jambudīpo, ekena adhikā dasa ekādasa iccādi.",
  "anya-e0201n3:85_0": "Pubbādīsu – māsena pubbo māsapubbo, mātarā sadiso mātusadiso.",
  "anya-e0201n3:85_1": "Evaṁ mātusamo, pitusamo, ekena ūnā vīsati ekūnavīsati, sīlena vikalo sīlavikalo, asinā kalaho asikalaho, vācāya nipuṇo vācānipuṇo.",
  "anya-e0201n3:85_2": "Evaṁ yāvakālikasammissaṁ, vācāsakhilo, satthārā sadiso satthukappo, puññena attho puññattho, puññena atthiko puññatthiko.",
  "anya-e0201n3:85_3": "Evaṁ seyyatthiko, mahagghatthiko, guṇena adhiko guṇādhiko iccādi.",
  "anya-e0201n3:86_0": "Bahulādhikārā kvaci samāso na hoti, pharasunā chinnaṁ, kākehi pātabbā, dassanena pahātabbā dhammā, bhāvanāya pahātabbā dhammā iccādi.",
  "anya-e0201n3:87_0": "Iti tatiyātappuriso.",
  "anya-e0201n3:88_0": "Catutthītappurisa",
  "anya-e0201n3:89_0": "Catutthītappuriso tadatthe vā attha, hita, deyyādīsu vā paresu hoti.",
  "anya-e0201n3:90_0": "Kathinassa dussaṁ kathinadussaṁ, kathinatthāya ābhaṭaṁ dussanti attho.",
  "anya-e0201n3:90_1": "Evaṁ kathinacīvaraṁ, kathināya dussaṁ, kathināya cīvarantipi yujjati, kathinatthārāyāti attho. Cīvarāya dussaṁ cīvaradussaṁ.",
  "anya-e0201n3:90_2": "Evaṁ cīvaramūlaṁ cīvaramūlyaṁ (rū.",
  "anya-e0201n3:90_3": "nī.), saṅghassa ābhaṭaṁ bhattaṁ saṅghabhattaṁ, saṅghatthāya vā paṭiyattaṁ bhattaṁ saṅghabhattaṁ.",
  "anya-e0201n3:90_4": "Evaṁ āgantukabhattaṁ, gamikabhattaṁ, gilānabhattaṁ.",
  "anya-e0201n3:91_0": "Saṅghassa attho saṅghattho, lokassa hito lokahito, buddhassa deyyaṁ buddhadeyyaṁ, buddhassa paṇāmo buddhappaṇāmo.",
  "anya-e0201n3:91_1": "Evaṁ buddhathomanā, buddhupaṭṭhānaṁ, suttassa anulomaṁ suttānulomaṁ.",
  "anya-e0201n3:91_2": "Evaṁ suttānurūpaṁ, suttānukūlaṁ, suttānuguṇaṁ, ṭhānassa arahaṁ ṭhānārahaṁ, rañño arahaṁ rājārahaṁ.",
  "anya-e0201n3:91_3": "Evaṁ rājagghaṁ, rājadeyyaṁ, kattuṁ kāmetīti kattukāmo.",
  "anya-e0201n3:91_4": "Evaṁ gantukāmo, kathetukāmo, daṭṭhukāmo, sotukāmo.",
  "anya-e0201n3:91_5": "Ettha ca tumantassa asaṅkhyattā ‘asaṅkhyehi sabbāsa’nti tato niccaṁ catutthīlopo hoti, samāse kate niccaṁ niggahītalopo ca.",
  "anya-e0201n3:91_6": "‘‘Saṅghassa dātabbaṁ, saṅghassa dātuṁ’’ iccādīsu samāso na hoti.",
  "anya-e0201n3:92_0": "Iti catutthītappuriso.",
  "anya-e0201n3:93_0": "Pañcamītappurisa",
  "anya-e0201n3:94_0": "Pañcamītappuriso apagamana, bhaya, virati, mocanādiatthesu paresu hoti.",
  "anya-e0201n3:95_0": "Methunā apetoti methunāpeto, palāsato apagatoti palāsāpagato, nagaramhā niggatoti nagaraniggato, piṇḍapātato paṭikkantoti piṇḍapātappaṭikkanto.",
  "anya-e0201n3:95_1": "Evaṁ gāmanikkhanto, rukkhapatito, sāsanamhā cutoti sāsanacuto, āpattiyā vuṭṭhānaṁ āpattivuṭṭhānaṁ, udakato uggato udakuggato, bhavato nissaṭo bhavanissaṭo, khandhasaṅgahato nissaṭanti khandhasaṅgahanissaṭaṁ, coramhā bhītoti corabhīto, pāpato bhāyati sīlenāti pāpabhīruko, pāpato jigucchati sīlenāti pāpajigucchī, vaṭṭato nibbindatīti vaṭṭanibbinno, kāyaduccaritato virati kāyaduccaritavirati.",
  "anya-e0201n3:95_2": "Evaṁ vacīduccaritavirati, bandhanā mutto bandhanamutto.",
  "anya-e0201n3:95_3": "Evaṁ bandhanamokkho, kammato samuṭṭhitaṁ kammasamuṭṭhitaṁ .",
  "anya-e0201n3:95_4": "Evaṁ kammajātaṁ, kammasambhūtaṁ, kammanibbattaṁ, lokato aggo lokaggo.",
  "anya-e0201n3:95_5": "Evaṁ lokajeṭṭho, lokuttamo, sabbehi jeṭṭho sabbajeṭṭho, sabbehi kaniṭṭho sabbakaniṭṭho.",
  "anya-e0201n3:95_6": "Evaṁ sabbahīno, sabbapacchimo, ukkaṭṭhato ukkaṭṭhoti ukkaṭṭhukkaṭṭho, omakato omakoti omakomako.",
  "anya-e0201n3:96_0": "Kvaci niccasamāso hoti, mātito jāto mātujo.",
  "anya-e0201n3:96_1": "Evaṁ pitujo, kammajaṁ, cittajaṁ, utujaṁ iccādi.",
  "anya-e0201n3:97_0": "Iti pañcamītappuriso.",
  "anya-e0201n3:98_0": "Chaṭṭhītappurisa",
  "anya-e0201n3:99_0": "Rañño putto rājaputto.",
  "anya-e0201n3:99_1": "Evaṁ rājapuriso, buddhasāvako, samuddaghoso, dhaññānaṁ rāsi dhaññarāsi, mattikāya pattoti mattikāpatto, vikārasambandhe chaṭṭhī, mattikāmayapattoti attho.",
  "anya-e0201n3:99_2": "Evaṁ suvaṇṇakaṭāhaṁ, suvaṇṇabhājanaṁ, pānīyassa thālakaṁ pānīyathālakaṁ.",
  "anya-e0201n3:100_0": "Samāsamajjhe ī, ūnaṁ bahulaṁ rassattaṁ, daṇḍino kulaṁ daṇḍikulaṁ, hatthipadaṁ, itthirūpaṁ, nadikūlaṁ, naditīraṁ, bhikkhunīnaṁ saṅgho bhikkhunisaṅgho, jambuyā sākhā jambusākhā iccādi.",
  "anya-e0201n3:101_0": "Anta, māna, niddhāraṇiya, pūraṇa, bhāva, suhitatthehi samāso na hoti, mamaṁ anukubbanto, mamaṁ anukurumāno, gunnaṁ kaṇhā sampannakhīratamā.",
  "anya-e0201n3:101_1": "Vibhattāvadhichaṭṭhiyā pana hotiyeva, narānaṁ uttamo naruttamo, naraseṭṭho, naravaro, gaṇānaṁ uttamo gaṇuttamo, dvipadānaṁ uttamo dvipaduttamo iccādi.",
  "anya-e0201n3:101_2": "Sissānaṁ pañcamo sisso, kappassa tatiyo bhāgo, pakkhassa aṭṭhamī, paṭassa sukkatā, rūpassa lahutā, rūpassa mudutā, rūpassa kammaññatā.",
  "anya-e0201n3:101_3": "Kvaci hoti, kāyalahutā, cittalahutā, buddhasubuddhatā.",
  "anya-e0201n3:101_4": "Dhammasudhammatā, phalānaṁ suhito, phalānaṁ titto, phalānaṁ asito, karaṇatthe chaṭṭhī.",
  "anya-e0201n3:102_0": "‘‘Bhaṭo rañño putto devadattassā’’ti ettha ‘rājaputto’ti na hoti aññamaññānapekkhattā.",
  "anya-e0201n3:102_1": "‘‘Devadattassa kaṇhā dantā’’ti ettha ‘devadattakaṇhadantā’ti na hoti aññasāpekkhattā nī. 690.",
  "anya-e0201n3:102_2": "Aññasāpekkhattepi niccaṁ sambandhīpekkhasaddānaṁ samāso hoti vākye viya samāsepi sambandhassa viditattā.",
  "anya-e0201n3:102_3": "Vuttañca ‘‘satipi sāpekkhatte gamakattā samāso hotī’’ti ka. 328; rū. 352; nī.",
  "anya-e0201n3:102_4": "691, devadattagurukulaṁ, rājadāsīputto, devadāsīputto iccādi.",
  "anya-e0201n3:102_5": "Tattha devadattassa guru devadattaguru, tassa kulaṁ devadattagurukulanti viggaho.",
  "anya-e0201n3:102_6": "Guruno kulaṁ gurukulaṁ, devadattassa gurukulaṁ devadattagurukulantipi vadanti.",
  "anya-e0201n3:102_7": "‘‘Rañño māgadhassa bimbisārassa putto’’ti etthapi aññasāpekkhattā ‘bimbisāraputto’ti na hoti, rañño go ca asso ca puriso cāti atthe ‘rājagavassapurisā’ti hoti dvandato pubbapadassa dvandapadehipi paccekaṁ sambandhassa viditattā.",
  "anya-e0201n3:102_8": "Tathā dvandato parapadassapi, narānañca devānañca sārathi naradevasārathi.",
  "anya-e0201n3:103_0": "Iti chaṭṭhītappuriso.",
  "anya-e0201n3:104_0": "Sattamītappurisa",
  "anya-e0201n3:105_0": "Sattamītappurise rūpe saññā rūpasaññā.",
  "anya-e0201n3:105_1": "Ettha ca kārakānaṁ kriyāsādhanalakkhaṇattā kriyāpadeheva sambandho hoti, tasmā akriyavācakena parapadena saddhiṁ samāse jāte majjhe anurūpaṁ kriyāpadaṁ viññāyati, yathā ‘assena yutto ratho assaratho’ iti ‘rūpe saññā’ti rūpe uppannā saññāti attho.",
  "anya-e0201n3:105_2": "Cakkhusmiṁ viññāṇaṁ cakkhuviññāṇaṁ, dhamme rato dhammarato.",
  "anya-e0201n3:105_3": "Evaṁ dhammaruci, dhammagāravo, dāne ajjhāsayo dānajjhāsayo.",
  "anya-e0201n3:105_4": "Evaṁ dānādhimutti, vaṭṭe bhayaṁ vaṭṭabhayaṁ, vaṭṭadukkhaṁ, gāme sūkaro gāmasūkaro, vanamahiṁso, samuddamaccho, itthīsu dhutto itthidhutto, itthisoṇḍo.",
  "anya-e0201n3:106_0": "Upapadakitantesu niccasamāso nī.",
  "anya-e0201n3:106_1": "682, vane caratīti vanacaro, kāmāvacaro, kucchimhi sayatīti kucchissayo, gabbhe setīti gabbhaseyyo, thale tiṭṭhatīti thalaṭṭho, jalaṭṭho, pabbataṭṭho, paṅke jātaṁ paṅkajaṁ. Evaṁ atrajo, khetrajo iccādi. Idha na hoti nī.",
  "anya-e0201n3:106_2": "681, bhojane mattaññutā, indriyesu guttadvāro, āsane nisinno, āsane nisīditabbaṁ.",
  "anya-e0201n3:107_0": "Iti sattamītappuriso.",
  "anya-e0201n3:108_0": "Luttatappurisa",
  "anya-e0201n3:109_0": "Tappurisapadānaṁ mahāvuttisuttena kvaci vipallāso.",
  "anya-e0201n3:110_0": "Uparigaṅgā, heṭṭhānadī, antovihāro, antosamāpatti, haṁsānaṁ rājā rājahaṁso haṁsarājā vā, māsassa aḍḍhaṁ aḍḍhamāsaṁ, kahāpaṇassa aḍḍhaṁ aḍḍhakahāpaṇaṁ, aḍḍhamāsaṁ, rattiyā aḍḍhaṁ aḍḍharattaṁ.",
  "anya-e0201n3:110_1": "Evaṁ pubbarattaṁ, pararattaṁ, issa attaṁ.",
  "anya-e0201n3:110_2": "Kāyassa pubbabhāgo pubbakāyo, parakāyo, ahassa pubbo pubbaṇho, majjhaṇho, sāyanho, pubbediṭṭho diṭṭhapubbo, tathāgataṁ diṭṭhapubbo thero, tathāgato diṭṭhapubbo therena iccādi.",
  "anya-e0201n3:111_0": "Iti luttatappuriso.",
  "anya-e0201n3:112_0": "Aluttatappurisa",
  "anya-e0201n3:113_0": "Idāni aluttatappurisā vuccante.",
  "anya-e0201n3:114_0": "Dīpaṅkaro, pabhaṅkaro, amatandado, purindado, vessantaro, attantapo, parantapo, raṇañjaho, jutindharo, vijjandharo, dassanenapahātabbadhammo, kutojo, tatojo, itojo, bhayato upaṭṭhānaṁ bhayatupaṭṭhānaṁ, kaṭattākammaṁ, kaṭattārūpaṁ, parassapadaṁ, attanopadaṁ, devānamindo, devānaṁpiyatisso, gavampatitthero, pubbenivāso, majjhekalyāṇaṁ, dūrerūpaṁ, santikerūpaṁ, dūrenidānaṁ, santikenidānaṁ, antevāsiko, janesuto, kāmesumicchācāro iccādi ka. 327; rū. 351; nī. 686.",
  "anya-e0201n3:115_0": "Iti aluttatappuriso.",
  "anya-e0201n3:116_0": "Sabbo cāyaṁ amāditappuriso abhidheyyavacano parapadaliṅgo ca.",
  "anya-e0201n3:117_0": "Amāditappuriso niṭṭhito.",
  "anya-e0201n3:118_0": "Kammadhārayasamāsa",
  "anya-e0201n3:119_0": "Atha kammadhārayasaññito paṭhamātappuriso vuccate.",
  "anya-e0201n3:120_0": "Kammamiva dvayaṁ dhāretīti kammadhārayo.",
  "anya-e0201n3:120_1": "Yathā kammaṁ kriyañca payojanañca dvayaṁ dhāreti kamme sati tassa dvayassa sambhavato, tathā ayaṁ samāso ekassa atthassa dve nāmāni dhāreti imasmiṁ samāse sati ekatthajotakassa nāmadvayassa sambhavatoti ka. 324; rū. 339; nī. 702.",
  "anya-e0201n3:121_0": "Api ca kattabbanti kammaṁ, dhāretabbanti dhāriyaṁ, kammañca taṁ dhāriyañcāti kammadhāriyaṁ, yaṁkiñci hitakammaṁ, kammadhāriyasaddasadisattā sabbo cāyaṁ samāso kammadhārayoti vuccati issa attaṁ katvā.",
  "anya-e0201n3:121_1": "Yathā hi kammadhāriyasaddo ekassa atthassa dve nāmāni dhāreti, tathā ayaṁ samāsopīti.",
  "anya-e0201n3:121_2": "So eva uttarapadatthapadhānatāsaṅkhātena tappurisalakkhaṇena yuttattā ‘tappuriso’ti ca vuccati.",
  "anya-e0201n3:121_3": "Bhinnapavattinimittānaṁ dvinnaṁ padānaṁ visesanavisesitabbabhāvena ekasmiṁ atthe pavatti tulyādhikaraṇatā nāma, tena tulyādhikaraṇalakkhaṇena yuttattā ‘tulyādhikaraṇasamāso’ti ca vuccati.",
  "anya-e0201n3:121_4": "So eva ca visesanapadavasena guṇavisesadīpanattā ‘visesanasamāso’ti ca vuccati. Tasmiṁ visesanasamāse –",
  "anya-e0201n3:122_0": "346.Visesanamekatthenaka. 324; rū. 339; nī. 702; caṁ. 2.2.18; pā. 2.1.57.",
  "anya-e0201n3:123_0": "Visesanabhūtaṁ syādyantapadaṁ ekatthena visesyabhūtena syādyantapadena saddhiṁ ekatthaṁ hoti.",
  "anya-e0201n3:124_0": "Ettha ca visesīyati dabbaṁ visiṭṭhaṁ karīyati etenāti visesanaṁ.",
  "anya-e0201n3:124_1": "Eko attho yassāti ekatthaṁ, ‘eko’ti samāno, ‘attho’ti abhidheyyattho, nemittakattho, soyeva dvinnaṁ pavattinimittānaṁ adhiṭṭhānaṭṭhena ‘adhikaraṇa’nti ca vuccati.",
  "anya-e0201n3:124_2": "Pavattinimittānañca adhiṭṭhānatte sati padānampi adhiṭṭhānatā siddhā hoti.",
  "anya-e0201n3:124_3": "Iti ekatthanti tulyādhikaraṇaṁ, samānādhikaraṇanti vuttaṁ hoti, tena ekatthena.",
  "anya-e0201n3:124_4": "‘Ekatthaṁ hotī’ti ekatthībhūtaṁ hotīti attho.",
  "anya-e0201n3:125_0": "So ca samāso navavidho visesanapubbapado, visesanuttarapado, visesanobhayapado, upamānuttarapado, sambhāvanāpubbapado, avadhāraṇapubbapado, nanipātapubbapado, kunipātapubbapado, pādipubbapado cāti.",
  "anya-e0201n3:126_0": "Tattha visesanapubbapado yathā?",
  "anya-e0201n3:126_1": "Mahāpuriso, mahānadī, mahabbhayaṁ.",
  "anya-e0201n3:126_2": "Ettha ca ‘‘sā senā dissate mahā jā.",
  "anya-e0201n3:126_3": "2.22.771, bārāṇasirajjaṁ nāma mahā’’ti jā. aṭṭha.",
  "anya-e0201n3:126_4": "1.1.mahāsīlavajātakavaṇṇanā pāḷi dissati.",
  "anya-e0201n3:126_5": "Tasmā samāsepi tiliṅge nipātarūpo mahāsaddo yujjati.",
  "anya-e0201n3:126_6": "Mahā ca so puriso cāti mahāpuriso, mahā ca sā nadī cāti mahānadī, mahā ca taṁ bhayañcāti mahabbhayaṁ, dvittaṁ saṁyoge ca rassattaṁ.",
  "anya-e0201n3:126_7": "Mahāsaddavevacanena mahantasaddenapi vākyaṁ dassetuṁ yujjati, mahanto puriso mahāpuriso, mahantī nadī mahānadī, mahantaṁ bhayaṁ mahabbhayanti.",
  "anya-e0201n3:126_8": "Ca, tasaddehi ca saddhiṁ paripuṇṇaṁ katvā dassetuṁ yujjati, mahanto ca so puriso cāti mahāpuriso, mahantī ca sā nadī cāti mahānadī, mahantañca taṁ bhayañcāti mahabbhayanti.",
  "anya-e0201n3:126_9": "Mahantasaddo vā mahā hoti, ‘ṭa ntantūna’nti suttena uttarapade pare ntassa sabbassa attaṁ, mahāvuttinā dīgho ca.",
  "anya-e0201n3:127_0": "Ettha ca dvīhi casaddehi dvinnaṁ padānaṁ sakatthanānāttaṁ dīpeti.",
  "anya-e0201n3:127_1": "Taṁsaddena sakatthanānāttepi sakatthānaṁ adhikaraṇabhūtassa dabbatthassa ekattaṁ dīpeti.",
  "anya-e0201n3:127_2": "Imasmiṁ byākaraṇe visuṁ rūpavidhānakiccaṁ nāma natthi, taṁtaṁsuttavidhānañca tadanurūpaṁ dassitaviggahavākyañca disvā tassa tassa siddhapadassa atthabyañjanavinicchaye ñāte rūpavidhānakiccaṁ siddhaṁ hoti, santo ca so puriso cāti sappuriso, setahatthī, nīluppalaṁ, lohitacandanaṁ.",
  "anya-e0201n3:128_0": "Visadisaliṅga, vacanāpi saddā ekatthā honti, vinayo ca so pariyatti cāti vinayapariyatti, vinayo ca so piṭakañcāti vinayapiṭakaṁ, avijjā ca sā paccayo cāti avijjāpaccayo, avijjā ca sā nīvaraṇañcāti avijjānīvaraṇaṁ.",
  "anya-e0201n3:128_1": "Evaṁ itthiratanaṁ, sīlañca taṁ guṇo cāti sīlaguṇo, sīlañca taṁ patiṭṭhā cāti sīlapatiṭṭhā iccādi.",
  "anya-e0201n3:129_0": "Tathā vīsati ca sā purisā cāti vīsatipurisā, satañca taṁ purisā cāti satapurisā, saṅkhārā ca te paccayo cāti saṅkhārapaccayo, aṅgā ca te janapadañcāti aṅgajanapadaṁ, magadhā ca te raṭṭhañcāti magadharaṭṭhaṁ. Evaṁ kāsiraṭṭhaṁ iccādi.",
  "anya-e0201n3:130_0": "Idha na hoti rū. 341; nī.",
  "anya-e0201n3:130_1": "681, puṇṇo mantānīputto, citto gahapati, sakko devarājā, brahmā sahampati iccādi.",
  "anya-e0201n3:131_0": "Kvaci niccasamāso, kaṇhasappo, lohitamālaṁ iccādi.",
  "anya-e0201n3:132_0": "Visesanuttarapado yathā?",
  "anya-e0201n3:132_1": "Sāriputtatthero, buddhaghosācariyo, ācariyaguttilo vā, mahosadhapaṇḍito, purisuttamo, purisavaro, purisaviseso iccādi.",
  "anya-e0201n3:133_0": "Visesanobhayapado yathā?",
  "anya-e0201n3:133_1": "Chinnañca taṁ parūḷhañcāti chinnaparūḷhaṁ, sītañca taṁ uṇhañcāti sītuṇhaṁ, khañjo ca so khujjo cāti khañjakhujjo.",
  "anya-e0201n3:133_2": "Evaṁ andhabadhiro, katañca taṁ akatañcāti katākataṁ, chiddāvachiddaṁ, chinnabhinnaṁ, sittañca taṁ sammaṭṭhañcāti sittasammaṭṭhaṁ, santassa bhāvo saccaṁ, akhemaṭṭhena dukkhañca taṁ aviparītaṭṭhena saccañcāti dukkhasaccaṁ iccādi.",
  "anya-e0201n3:134_0": "Upamānuttarapado yathā?",
  "anya-e0201n3:134_1": "Sīho viyāti sīho, muni ca so sīho cāti munisīho.",
  "anya-e0201n3:134_2": "Evaṁ munipuṅgavo, buddhanāgo, buddhādicco, raṁsi viyāti raṁsi, saddhammo ca so raṁsi cāti saddhammaraṁsi.",
  "anya-e0201n3:134_3": "Evaṁ vinayasāgaro, samaṇapadumo, samaṇapuṇḍarīko iccādi.",
  "anya-e0201n3:135_0": "Sambhāvanāpubbapado yathā?",
  "anya-e0201n3:135_1": "Hetu hutvā paccayo hetupaccayo.",
  "anya-e0201n3:135_2": "Evaṁ ārammaṇapaccayo, manussabhūto, devabhūto, dhammo iti saṅkhāto dhammasaṅkhāto, dhammasammato, dhammasaññito , dhammalakkhito, eva iti saṅkhāto saddo evasaddo.",
  "anya-e0201n3:135_3": "Evaṁ casaddo, vāsaddo, ariyabhūto saṅgho ariyasaṅgho.",
  "anya-e0201n3:135_4": "Evaṁ buddhamuni, paccekamuni iccādi.",
  "anya-e0201n3:135_5": "Ettha ca sambhāvanā nāma sāmaññabhūtassa uttarapadatthassa daḷhaṁ katvā thomanā sarūpavisesadīpanā, na guṇamattadīpanāti adhippāyo.",
  "anya-e0201n3:135_6": "Garū pana ‘‘dhammo iti buddhi dhammabuddhi.",
  "anya-e0201n3:135_7": "Evaṁ dhammasaññā, aniccasaññā, dhātusaññā, mātusaññā, pāṇasaññitā, attadiṭṭhi’’ iccādīnipi ettha āharanti, imāni pana ‘‘saraṇaṁ iti gato upagato saraṇaṅgato’’ti padaṁ viya itiluttāni paṭhamātappurisapadāni nāma yujjantīti rū. 343; nī. 702.",
  "anya-e0201n3:136_0": "Avadhāraṇapubbapado yathā?",
  "anya-e0201n3:136_1": "Guṇo eva dhanaṁ na maṇisuvaṇṇādīti guṇadhanaṁ.",
  "anya-e0201n3:136_2": "Evaṁ saddhādhanaṁ, sīladhanaṁ, cakkhu eva dvāraṁ na gāmadvārādīti cakkhudvāraṁ.",
  "anya-e0201n3:136_3": "Evaṁ cakkhuvatthu, cakkhundriyaṁ, cakkhāyatanaṁ, cakkhudhātu, khandhā eva bhārā khandhabhārā.",
  "anya-e0201n3:136_4": "Ettha ca yadi bharitabbaṭṭhena bhārā nāma siyuṁ, pañcakkhandhā eva bhārā nāma siyuṁ, na sīsabhāra, aṁsabhārādayo.",
  "anya-e0201n3:136_5": "Khandhā hi niccabhārā honti, itare tāvakālikā, khandhamūlikā cāti.",
  "anya-e0201n3:136_6": "Evaṁ atisayatthasambhāvanatthaṁ khandhā eva bhārāti avadhāraṇavākyaṁ payujjati, na sīsabhārādīnaṁ sabbaso bhārabhāvapaṭikkhipanatthanti.",
  "anya-e0201n3:136_7": "Evaṁ sabbattha, avijjā eva malaṁ na kaṁsamalādikanti avijjāmalaṁ, avijjā eva āsavo na madhvāsavādikoti avijjāsavo.",
  "anya-e0201n3:136_8": "Evaṁ taṇhāsallaṁ, paññāsatthaṁ, paññāloko, paññāpajjoto, rāgaggi, dosaggi, mohaggi iccādi.",
  "anya-e0201n3:136_9": "Garū pana ‘‘dhanaṁ viyāti dhanaṁ, saddhā eva ariyānaṁ dhanaṁ saddhādhanaṁ, satthaṁ viyāti satthaṁ, paññā eva satthaṁ paññāsattha’’nti yojenti, evaṁ sati atisayasambhāvanattho na sijjhati rū. 343; nī. 702.",
  "anya-e0201n3:137_0": "347.Nanipātapubbapade nauka. 326; rū. 341; nī. 707.",
  "anya-e0201n3:138_0": "Ñānubandho paṭisedhamhā aññanakāra nivattanattho, nauiccetaṁ syādyantaṁ aññena syādyantena saha ekatthaṁ hoti.",
  "anya-e0201n3:138_1": "Iminā nañe katthasaññaṁ katvā –",
  "anya-e0201n3:139_0": "348.Ṭa naussaka. 333; rū. 344; nī. 717; caṁ. 2.2.20; pā. 2.2.6; ‘‘nau’’ (bahūsu).",
  "anya-e0201n3:140_0": "Uttarapade pare nauiccetassa ṭānubandho a hotīti nassa attaṁ.",
  "anya-e0201n3:141_0": "Na brāhmaṇo abrāhmaṇo.",
  "anya-e0201n3:141_1": "Ettha siyā – kiṁ vijjamānassa vāyaṁ nisedho, udāhu avijjamānassa vāti, kiñcettha – yadi vijjamānassa nisedho, evaṁ sati loke vijjamānā sabbe brāhmaṇā abrāhmaṇā nāma bhaveyyuṁ.",
  "anya-e0201n3:141_2": "Tasmā ‘‘idha jano na brāhmaṇo, tattha jano na brāhmaṇo’’tiādinā desādiniyamaṁ vinā loke vijjamānassa brāhmaṇassa nisedho na yujjati, atha loke avijjamānassa nisedho, evañca sati kiṁ avijjamānassa nisedhena nisedhanīyasseva avijjamānattāti?",
  "anya-e0201n3:141_3": "Vuccate – taṁsadisādiatthesu tabbohārassevāyaṁ nisedho.",
  "anya-e0201n3:141_4": "Tathā hi brāhmaṇasadise abrāhmaṇe kesañci brāhmaṇasaññā saṇṭhāti, saññānurūpañca brāhmaṇavohāro tasmiṁ pavattati, evaṁ pavattassa abrāhmaṇe brāhmaṇavohārassa ayaṁ paṭisedho hoti. Yathā taṁ?",
  "anya-e0201n3:141_5": "Lokasmiṁ bālajanānaṁ micchāsaññāvasena micchāvohāro pavattatiyeva ‘‘rūpaṁ attā, vedanā attā’’ iccādi, tesaṁ tassa micchābhāvakhyāpanatthaṁ paṭisedho yojiyati ‘‘rūpaṁ anattā, vedanā anattā’’ mahāva. 20 iccādi.",
  "anya-e0201n3:141_6": "Ettāvatā suddhabrāhmaṇasaddassapi micchāvasena taṁsadise atthe pavattisambhavo siddho hoti, nakārassa ca tadatthajotakamattatā siddhā hoti, evañca sati uttarapadatthapadhānatāsaṅkhātaṁ tappurisalakkhaṇampi idha na virujjhati, tasmā abrāhmaṇoti brāhmaṇasadisoti vuttaṁ hoti.",
  "anya-e0201n3:141_7": "Esa nayo tadañña, tabbiruddha, tadabhāvatthādīsu.",
  "anya-e0201n3:142_0": "Tattha tadaññatthe –",
  "anya-e0201n3:143_0": "Saṅkhatā dhammā asaṅkhatā dhammā dha. sa. dukamātikā 8.",
  "anya-e0201n3:143_1": "Ettha ca na saṅkhatā asaṅkhatā, saṅkhatadhammehi aññe dhammāti attho.",
  "anya-e0201n3:144_0": "Tabbiruddhe –",
  "anya-e0201n3:145_0": "Akusalo, kusalapaṭipakkho dhammoti attho.",
  "anya-e0201n3:146_0": "Tadabhāve –",
  "anya-e0201n3:147_0": "Na katvā akatvā, karaṇena sabbaso vināti attho.",
  "anya-e0201n3:148_0": "Duvidho paṭisedho pasajjapaṭisedho, payirudāsapaṭisedho cāti.",
  "anya-e0201n3:149_0": "Tattha attanā yuttapadatthaṁ pasajja laggetvā paṭisedhetīti pasajjapaṭisedho, tadabhāvamattajotako nakāro, kriyāmattanisedhoti vuttaṁ hoti.",
  "anya-e0201n3:149_1": "Akatvā, akātuṁ, akaronto, na karoti, na kātabbaṁ iccādi.",
  "anya-e0201n3:150_0": "Pasajjamatte aṭṭhatvā taṁsadisādike paritobhāge uggayha nisedhetabbaṁ atthaṁ asati khipati chaḍḍetīti payirudāso, taṁsadisādijotako, dabbanisedhoti vuttaṁ hoti. Abrāhmaṇo iccādi.",
  "anya-e0201n3:150_1": "Evaṁ asamaṇo, asakyaputtiyo, amitto, mittadhammavidhuroti attho.",
  "anya-e0201n3:151_0": "349.Ana sareka. 334; rū. 345; nī. 718; caṁ. 5.2.119; pā. 6.3.105.",
  "anya-e0201n3:152_0": "Sare pare nauiccetassa ana hoti.",
  "anya-e0201n3:153_0": "Na ariyo anariyo, ariyadhammavimukhoti attho.",
  "anya-e0201n3:153_1": "Na āvāso anāvāso, na issaro anissaro.",
  "anya-e0201n3:153_2": "Na īti anīti, ‘ītī’ti upaddavo, na yutto upāyo anupāyo, na ūmi anūmi, na yuttā esanā anesanā, na yutto okāso anokāso, na atikkamma anatikkamma, anādāya, anoloketvā iccādi.",
  "anya-e0201n3:154_0": "Bahulādhikārā ayuttatthānampi samāso hoti ka. 336; rū. 347; nī.",
  "anya-e0201n3:154_1": "689, puna na gāyitabbāti apunageyyā, gāthā, candaṁ na ullokentīti acandamullokikāni, mukhāni, sūriyaṁ na passantīti asūriyapassā, rājakaññā, saddhaṁ na bhuñjati sīlenāti asaddhabhojī.",
  "anya-e0201n3:154_2": "Evaṁ alavaṇabhojī, atthaṁ na kāmentīti anatthakāmā.",
  "anya-e0201n3:154_3": "Evaṁ ahitakāmā, okāsaṁ na kāresīti anokāsaṁkāretvā.",
  "anya-e0201n3:154_4": "Evaṁ animittaṁkatvā, mūlamūlaṁ na gacchatīti amūlamūlaṁgantvā iccādi.",
  "anya-e0201n3:155_0": "‘‘Puna gāyitabbāti punageyyā, na punageyyā apunageyyā.",
  "anya-e0201n3:155_1": "Atthaṁ kāmentīti atthakāmā, na atthakāmā anatthakāmā.",
  "anya-e0201n3:155_2": "Atha vā na attho anattho, anatthaṁ kāmentīti anatthakāmā’’ iccādinā vākye yojite pana yuttasamāsā honti.",
  "anya-e0201n3:155_3": "Garū pana ‘‘atthaṁ na kāmenti anatthameva kāmentīti anatthakāmā, hitaṁ na kāmenti ahitameva kāmentīti ahitakāmā, phāsuṁ na kāmenti aphāsumeva kāmentīti aphāsukāmā’’ti yojesuṁ, dvādhippāyapadaṁ nāmetaṁ.",
  "anya-e0201n3:156_0": "Kunipātapubbapade niccasamāsattā aññapadena viggaho, khuddakā nadī kunnadī, khuddako sombho kusombho, khuddakaṁ vanaṁ kubbanaṁ.",
  "anya-e0201n3:157_0": "350.Sare kada kussuttarattheka. 335; rū. 346; nī. 719.",
  "anya-e0201n3:158_0": "Sarādike uttarapade pare uttarapadatthe vattamānassa kunipātassa kadi hoti.",
  "anya-e0201n3:159_0": "Kucchitaṁ annaṁ kadannaṁ, kucchitaṁ asanaṁ kadasanaṁ, kucchito ariyo kadariyo, maccharī.",
  "anya-e0201n3:160_0": "Sareti kiṁ? Kuputtā, kudārā, kudāsā.",
  "anya-e0201n3:161_0": "Uttarattheti kiṁ? Kucchito oṭṭho yassāti kuoṭṭho.",
  "anya-e0201n3:162_0": "351.Kāppattheka. 336; rū. 347; nī. 720.",
  "anya-e0201n3:163_0": "Uttarapade pare uttarapadatthe ṭhitassa appatthe vattamānassa kunipātassa kā hoti vā.",
  "anya-e0201n3:164_0": "Appakaṁ lavaṇaṁ kālavaṇaṁ. Evaṁ kāpupphaṁ.",
  "anya-e0201n3:165_0": "Pādipubbapado ca niccasamāsova, pakaṭṭhaṁ vacanaṁ pāvacanaṁ, dīghattaṁ, pakaṭṭhaṁ hutvā nītaṁ paṇītaṁ, pamukhaṁ hutvā dhānaṁ padhānaṁ.",
  "anya-e0201n3:165_1": "Evaṁ paṭṭhānaṁ, vividhā mati vimati, adhiko devo adhidevo, atireko viseso vā dhammo abhidhammo, sundaro gandho sugandho, kucchito gandho duggandho.",
  "anya-e0201n3:165_2": "Sobhaṇaṁ kataṁ sukataṁ, kucchitaṁ kataṁ dukkaṭaṁ, viparīto patho uppatho.",
  "anya-e0201n3:165_3": "Evaṁ ummaggo, uddhammo, ubbinayoiccādi.",
  "anya-e0201n3:166_0": "Ayampi kammadhārayasamāso abhidheyyavacano parapadaliṅgo ca.",
  "anya-e0201n3:167_0": "Kammadhārayasamāso niṭṭhito.",
  "anya-e0201n3:168_0": "Digusamāsa",
  "anya-e0201n3:169_0": "Atha digusaṅkhāto paṭhamātappuriso vuccate.",
  "anya-e0201n3:170_0": "Dve gāvo digu, saṅkhyāpubbattena napuṁsakekattena ca digusaddasadisattā sabbo cāyaṁ samāso digūti vuccati.",
  "anya-e0201n3:171_0": "352.Saṅkhyādika. 321; rū. 349; nī. 699.",
  "anya-e0201n3:172_0": "Samāhārekatthe saṅkhyāpubbakaṁ ekatthaṁ napuṁsakaṁ hoti, samāhāravacaneneva ekattañca siddhaṁ.",
  "anya-e0201n3:173_0": "Dve gāvo digu, ‘gossū’ti suttena ossa uttaṁ, tayo lokā tilokaṁ, tayo lokā ñāṇasmiṁ samāhaṭā sampiṇḍitāti tilokaṁ, tiṇṇaṁ lokānaṁ samāhāroti tilokaṁ, tayo ca te lokā cāti tilokaṁ.",
  "anya-e0201n3:173_1": "Evaṁ tibhavaṁ, tipurisaṁ, tīṇi malāni timalaṁ, tiratanaṁ, tisso saññāyotisaññaṁ, ‘syādīsu rasso’ti rassattaṁ.",
  "anya-e0201n3:173_2": "Cattāro pathā catuppathaṁ, cattāri saccāni catusaccaṁ, catasso disā catuddisaṁ.",
  "anya-e0201n3:173_3": "Evaṁ pañcasikkhāpadaṁ, saḷāyatanaṁ, sattāhaṁ, aṭṭhapadaṁ, navalokuttaraṁ, dasasikkhāpadaṁ, satayojanaṁ, sahassayojanaṁ iccādi.",
  "anya-e0201n3:174_0": "Imasmiṁ samāhāradigumhi sabbaṁ napuṁsakameva rassantameva ekavacanantameva cāti.",
  "anya-e0201n3:175_0": "Asamāhāradigurū. 350 nī. 703 yathā?",
  "anya-e0201n3:175_1": "Eko puggalo ekapuggalo, tayo bhavā tibhavā, catasso disā catuddisā iccādi.",
  "anya-e0201n3:176_0": "Saṅkhyāṭhāne pana ka. 392; rū. 418; nī. 831 dve satāni dvisataṁ.",
  "anya-e0201n3:176_1": "Evaṁ tisataṁ, catusataṁ, pañcasataṁ, chasataṁ, sattasataṁ, aṭṭhasataṁ, navasataṁ, dasasataṁ, dvisahassaṁ, tisahassaṁ, catusahassaṁ, pañcasahassaṁ, dasasahassaṁ.",
  "anya-e0201n3:177_0": "Dve satasahassāni dvisatasahassaṁ.",
  "anya-e0201n3:177_1": "Evaṁ ‘‘tisatasahassaṁ, catusatasahassaṁ, pañcasatasahassa’’nti vā ‘‘dvisatāni, dve satāni, tisatāni, tīṇi satāni, catusatāni, cattāri satāni, dvisahassāni, dve sahassāni, tisahassāni, tīṇi sahassāni, dvisatasahassāni, dve satasahassānī’’ti vā evaṁ vacanadvayañca vākyañca veditabbaṁ. Evaṁ satasahassepīti.",
  "anya-e0201n3:178_0": "Ettha siyā – digu nāma saṅkhyāpubbameva siyā, imesu ca sabbaṁ saṅkhyāpadameva hotīti?",
  "anya-e0201n3:178_1": "Digumhi pubbaṁ saṅkhyāpadameva siyā, parapadaṁ pana saṅkhyāpadampi aññampi yujjatīti.",
  "anya-e0201n3:179_0": "Digusamāso niṭṭhito.",
  "anya-e0201n3:180_0": "Bahubbīhisamāsa",
  "anya-e0201n3:181_0": "Atha bahubbīhisamāso vuccate.",
  "anya-e0201n3:182_0": "Bahavo vīhayo yasmiṁ dese soyaṁ bahubbīhi, tādiso gāmo vā deso vā janapado vā, bahubbīhisaddasadisattā sabbo cāyaṁ samāso bahubbīhīti vuccati.",
  "anya-e0201n3:182_1": "Yathā hi bahubbīhisaddo samāsapadatthe atikkamma gāma, desa, janapadaiccādīnaṁ aññesaṁ padānaṁ atthesu tiṭṭhati, tathā ayaṁ samāsopi.",
  "anya-e0201n3:182_2": "Aññapadatthapadhāno hi bahubbīhisamāso.",
  "anya-e0201n3:183_0": "So saṅkhepena duvidho tagguṇasaṁviññāṇo, atagguṇasaṁviññāṇo cāti.",
  "anya-e0201n3:184_0": "Tattha ‘guṇo’ti appadhānabhūto samāsapadānaṁ attho, so aññapadatthassa visesanabhūtattā tassa aññapadatthassa guṇoti atthena tagguṇoti vuccati, viññātabboti viññāṇo, aññapadattho, tagguṇaṁ amuñcitvā tagguṇena saheva viññāṇo aññapadattho yasminti tagguṇasaṁviññāṇo, na tagguṇasaṁviññāṇo atagguṇasaṁviññāṇo, yattha samāsapadattho avayavabhāvena vā sahavidheyyabhāvena vā aññapadatthe antogadho hoti, so tagguṇasaṁviññāṇo. Yathā?",
  "anya-e0201n3:184_1": "Chinnahattho puriso, buddhappamukhassa bhikkhusaṅghassa bhattaṁ deti, saputtadāro āgato, pādayo upasaggā nāmāti.",
  "anya-e0201n3:185_0": "Ettha ca ‘buddhappamukhassa bhikkhusaṅghassa bhattaṁ detī’ti bhikkhusaṅghassa ca bhattaṁ deti, pamukhabhūtassa buddhassa ca bhattaṁ detīti attho.",
  "anya-e0201n3:185_1": "‘Saputtadāro āgato’ti puttadārā ca āgatā, puriso ca āgatoti attho.",
  "anya-e0201n3:185_2": "‘Pādayo upasaggā nāmā’ti pa-kāro ca upasaggo nāma, parādayo ca upasaggā nāmāti attho.",
  "anya-e0201n3:185_3": "Evaṁ yojanārahatā aññapadatthena saha samāsapadatthassa vidheyyatā nāmāti.",
  "anya-e0201n3:186_0": "Atagguṇasaṁviññāṇo yathā?",
  "anya-e0201n3:186_1": "Dinnasuṅko rājā dānaṁ deti, pabbatādīni khettāni kassati iccādi.",
  "anya-e0201n3:186_2": "Imesu pana samāsapadattho avidheyyo, aññapadattho eva vidheyyo.",
  "anya-e0201n3:187_0": "Paṭhamābahubbīhi",
  "anya-e0201n3:188_0": "Paṭhamābahubbīhi, dutiyābahubbīhi, tatiyābahubbīhi, catutthībahubbīhi, pañcamībahubbīhi, chaṭṭhībahubbīhi, sattamībahubbīhi cāti sattavidho.",
  "anya-e0201n3:189_0": "Tattha paṭhamābahubbīhi sahapubbapada, upamānapubbapada, saṅkhyobhayapada, disantarāḷattha, byatihāralakkhaṇavasena pañcavidho.",
  "anya-e0201n3:190_0": "Tattha –",
  "anya-e0201n3:191_0": "353.Vānekamaññattheka. 328; rū. 352; nī. 708.",
  "anya-e0201n3:192_0": "Anekaṁ syādyantapadaṁ aññapadassa atthe vikappena ekatthaṁ hoti.",
  "anya-e0201n3:193_0": "Saha vitakkenāti savitakko, vitakkena saha yo vattatīti vā savitakko, samādhi.",
  "anya-e0201n3:194_0": "Ettha ca ‘saha vitakkenā’ti ettha paṭhamāvibhattiyā atthabhūto aññapadattho vākyasāmatthiyena sijjhati.",
  "anya-e0201n3:194_1": "Na hi kriyākārakarahitaṁ vākyaṁ nāma sambhavati, iminā suttena sahapada, vitakkapadānaṁ samādhisaṅkhātena aññapadatthena ekatthībhāvo hoti, ekatthībhāve ca honte vākye ṭhitānaṁ aññapadānaṁ vibhattīnañca sabbe atthā ekatthabhūtena samāsena vuttā nāma honti, aññapadāni ca vibhattiyo ca vuttatthā nāma, vuttatthānañca attharahitattā payogakiccaṁ natthi, tasmā ‘ekatthatāya’nti suttena vibhattīnaṁ lopo, evaṁ sabbasamāsesu vākyedissamānānaṁ ya, ta, eta, ima, iti, eva, iva, viya, ca, vāiccādīnaṁ aññapadānaṁ mahāvuttisuttena lopo, vibhattīnañca lope sati sarantānaṁ byañjanantānañca samāsapadānaṁ sayameva pakatibhāvo, idha pana ‘sahassa soññatthe’ti suttena sahasaddassa sattaṁ, tato syādyuppatti, savitakko samādhi, savitakkā samādhayo, savitakkā paññā, savitakkā paññāyo, savitakkaṁ jhānaṁ, savitakkāni jhānāni iccādinā sabbaliṅga, vibhatti, vacanehi yojetvā payogasiddhi veditabbā.",
  "anya-e0201n3:195_0": "Upamānapubbapado yathā?",
  "anya-e0201n3:195_1": "Kāyabyāmānaṁ samapamāṇattā nigrodho iva parimaṇḍalo nigrodhaparimaṇḍalo, nigrodho iva vā parimaṇḍalo yo hotīti so nigrodhaparimaṇḍalo, rājakumāro, saṅkho iva paṇḍaro saṅkhapaṇḍaro, kāko iva sūro kākasūro, sattānaṁ paññācakkhupaṭilābhakaraṇena tesaṁ cakkhu viya bhūtoti cakkhubhūto, lokuttaradhammapaṭilābhakaraṇena tesaṁ dhammo viya bhūtoti dhammabhūto, niccasommahadayatāya brahmā viya bhūtoti brahmabhūto, andho viya bhūto ayanti andhabhūto iccādi.",
  "anya-e0201n3:196_0": "Saṅkhyobhayapado yathā?",
  "anya-e0201n3:196_1": "Dve vā tayo vā pattā dvittippattā, idha vāsaddāyeva aññapadāni nāma, aniyamabhūto tesaṁ attho aññapadattho nāma.",
  "anya-e0201n3:196_2": "Dvīhaṁ vā tīhaṁ vā dvīhatīhaṁ, cha vā pañca vā vācā chappañcavācā.",
  "anya-e0201n3:196_3": "Evaṁ sattaṭṭhamāsā, ekayojanadviyojanāni iccādi.",
  "anya-e0201n3:197_0": "Disantarāḷattho yathā?",
  "anya-e0201n3:197_1": "Dakkhiṇassā ca pubbassā ca yadantarāḷaṁ hoti sā dakkhiṇapubbā.",
  "anya-e0201n3:197_2": "Evaṁ pubbuttarā, pacchimuttarā, aparadakkhiṇā, mahāvuttinā pubbapade rassattaṁ.",
  "anya-e0201n3:197_3": "Dakkhiṇā ca sā pubbā cāti dakkhiṇapubbā iccādinā kammadhārayopi yujjati.",
  "anya-e0201n3:198_0": "Byatihāralakkhaṇeka. 328; rū. 352; nī. 708 –",
  "anya-e0201n3:199_0": "354.Tattha gahetvā tena paharitvā yuddhe sarūpaṁ.",
  "anya-e0201n3:200_0": "Sattamyantaṁ tatiyantañca samānarūpaṁ syādyantapadaṁ tattha gahetvā tena paharitvā yuddhe aññapadatthe ekatthaṁ hoti vā.",
  "anya-e0201n3:201_0": "355.Ṅi vītihāreka. 404; rū. 370.",
  "anya-e0201n3:202_0": "Aññapadatthavisaye kriyābyatihāre gamyamāne padante ṅānubandho ipaccayo hoti, ettha ikāro rasso eva.",
  "anya-e0201n3:203_0": "356.Ṅi smiṁcaka. 403; rū. 354.",
  "anya-e0201n3:204_0": "Vipaccayante uttarapade pare pubbapadantassa āttaṁ hoti.",
  "anya-e0201n3:205_0": "Kesesu ca kesesu ca gahetvā idaṁ yuddhaṁ pavattatīti kesākesi, daṇḍehi ca daṇḍehi ca paharitvā idaṁ yuddhaṁ pavattatīti daṇḍādaṇḍi.",
  "anya-e0201n3:205_1": "Evaṁ muṭṭhāmuṭṭhi, musalāmusali.",
  "anya-e0201n3:206_0": "Iti paṭhamābahubbīhi.",
  "anya-e0201n3:207_0": "Dutiyābahubbīhi",
  "anya-e0201n3:208_0": "Āgatā samaṇā imaṁ saṅghārāmaṁ soyaṁ āgatasamaṇo, saṅghārāmo.",
  "anya-e0201n3:208_1": "Ettha ca samāsapadassa attho duvidho vāccattho, abhidheyyattho cāti.",
  "anya-e0201n3:209_0": "Tattha saṅghārāmassa samaṇehi pattabbabhāvasaṅkhātā kammasatti vāccattho nāma, sattimantabhūto saṅghārāmo abhidheyyattho nāma.",
  "anya-e0201n3:210_0": "Tattha āgatasamaṇasaddo vāccatthameva ujuṁ vadati, na abhidheyyatthaṁ, āgatasamaṇoti sutvā samaṇehi pattabbabhāvamattaṁ jānāti, saṅghārāmadabbaṁ na jānātīti vuttaṁ hoti, tasmā tassaṁ abhidheyyattho aññena saṅghārāmasaddena ācikkhiyati, vāccatthassa pana tena ujuṁ vuttattā puna vattabbābhāvato dutiyāvibhattiyā ācikkhanakiccaṁ natthi, tasmā saṅghārāmapade dutiyāvibhattisambhavo natthi, liṅgatthamattavisayā paṭhamāvibhatti eva pavattati, puna padantarasambandhe sati ‘‘saṅghārāmaṁ passati āgatasamaṇaṁ, saṅghārāmena gāmo sobhati āgatasamaṇena, saṅghārāmassa pūjeti āgatasamaṇassā’’tiādinā tato sabbā vibhattiyo pavattanti.",
  "anya-e0201n3:210_1": "Esa nayo sabbesu vācakapadesu netabboti.",
  "anya-e0201n3:211_0": "Āgatasamaṇā sāvatthi, āgatasamaṇaṁ jetavanaṁ, āgacchanti samaṇā imanti vā āgatasamaṇo, vihāro.",
  "anya-e0201n3:211_1": "Ārūḷhā vānarā imaṁ rukkhanti ārūḷhavānaro, rukkho.",
  "anya-e0201n3:211_2": "Sampattā gāmikā yaṁ gāmanti sampattagāmiko. Evaṁ paviṭṭhagāmiko iccādi.",
  "anya-e0201n3:212_0": "Iti dutiyābahubbīhi.",
  "anya-e0201n3:213_0": "Tatiyābahubbīhi",
  "anya-e0201n3:214_0": "Jitāni indriyāni yenāti jitindriyo, samaṇo.",
  "anya-e0201n3:214_1": "Diṭṭho catusaccadhammo yenāti diṭṭhadhammo.",
  "anya-e0201n3:214_2": "Evaṁ pattadhammo, viditadhammo, pariyogāḷhadhammo, katāni catumaggakiccāni yenāti katakicco, bahuvacane sati katāni kiccāni yehi te katakiccā, arahanto.",
  "anya-e0201n3:214_3": "Dhammena adhigatā bhogā yenāti dhammādhigatabhogo, puriso. Evaṁ adhammādhigatabhogo. Evaṁ kattari.",
  "anya-e0201n3:214_4": "Karaṇe pana chinno rukkho yenāti chinnarukkho, pharasu iccādi.",
  "anya-e0201n3:215_0": "Iti tatiyābahubbīhi.",
  "anya-e0201n3:216_0": "Catutthībahubbīhi",
  "anya-e0201n3:217_0": "Dinno suṅko yassa rañño soyaṁ dinnasuṅko, upanītaṁ bhojanaṁ yassāti upanītabhojano, natthi tulo etassāti atulo, ‘ṭa nañssā’ti na-kārassa ṭattaṁ, natthi paṭipuggalo yassāti appaṭipuggalo, natthi sīlaṁ assāti dussīlo, natthi paṭisandhipaññā assāti duppañño, ‘ghapassantassāppadhānassā’ti suttena ghasaññassa āssa rassattaṁ.",
  "anya-e0201n3:217_1": "Natthi sīlaṁ assāti nissīlo, nippañño, apañño, virūpaṁ mukhaṁ assāti dummukho.",
  "anya-e0201n3:217_2": "Evaṁ dummano, dubbaṇṇo, natthi attano uttaro adhiko yassāti anuttaro, ‘ana sare’ti suttena nassa ana.",
  "anya-e0201n3:218_0": "Idha bāhiratthabahubbīhi nāma vuccati, sattāhaṁ parinibbutassa assāti sattāhaparinibbuto, aciraṁ parinibbutassa assāti aciraparinibbuto, māso jātassa assāti māsajāto, dvemāsajāto, eko māso abhisittassa assa raññoti ekamāsābhisitto, ekāhaṁ matassa assāti ekāhamataṁ.",
  "anya-e0201n3:218_1": "Evaṁ dvīhamataṁ, tīhamataṁ, ekāhaṁ paṭicchannāya assāti ekāhappaṭicchannā.",
  "anya-e0201n3:218_2": "Evaṁ dvīhappaṭicchannā, āpatti.",
  "anya-e0201n3:218_3": "Yojanaṁ gatassa assāti yojanagato, dviyojanagato iccādi.",
  "anya-e0201n3:219_0": "Iti catutthībahubbīhi.",
  "anya-e0201n3:220_0": "Pañcamībahubbīhi",
  "anya-e0201n3:221_0": "Niggatā janā asmā gāmāti niggatajano, apagataṁ kāḷakaṁ itoti apagatakāḷako, paṭo. Apagatakāḷakaṁ, vatthaṁ.",
  "anya-e0201n3:221_1": "Apetaṁ viññāṇaṁ yamhāti apetaviññāṇaṁ, matasarīraṁ iccādi.",
  "anya-e0201n3:222_0": "Iti pañcamībahubbīhi.",
  "anya-e0201n3:223_0": "Chaṭṭhībahubbīhi",
  "anya-e0201n3:224_0": "Chinno hattho yassa soti chinnahattho, hatthacchinno, jāto chando yassāti jātachando, chandajāto, sañjātaṁ pītisomanassaṁ yassāti sañjātapītisomanasso, pītisomanassasañjāto, visuddhaṁ sīlaṁ yassāti visuddhasīlo , sīlavisuddho, mahanto kāyo yassāti mahākāyo.",
  "anya-e0201n3:225_0": "Idha upamānapubbapado nāma vuccati, suvaṇṇassa viya vaṇṇo yassāti suvaṇṇavaṇṇo, brahmuno viya saro yassāti brahmassaro, nāgassa viya gati assāti nāgagati.",
  "anya-e0201n3:225_1": "Evaṁ sīhagati, nāgavikkamo, sīhavikkamo, sīhassa viya hanu assāti sīhahanu, eṇissa viya jaṅghā yassāti eṇijaṅgho, usabhassa viya assa khandhoti usabhakkhandho iccādi.",
  "anya-e0201n3:226_0": "Rūpaṁ vuccati sabhāvo, yādisaṁ rūpaṁ assāti yathārūpaṁ.",
  "anya-e0201n3:226_1": "Evaṁ tathārūpaṁ, evaṁ rūpaṁ assāti evarūpaṁ, bindulopo. Evaṁ ādi assāti evamādi.",
  "anya-e0201n3:226_2": "Tathā iccādi, iccevamādi, īdisaṁ nāmaṁ yassāti itthannāmo, evaṁnāmo, kīdisaṁ nāmaṁ yassāti kinnāmo, ‘konāmo’ti ettha mahāvuttinā kiṁsaddassa kottaṁ.",
  "anya-e0201n3:227_0": "Ko samudayo yassa dhammassāti kiṁsamudayo, kā jāti yassāti kiṁjātiko, kiṁnidānaṁ yassāti kiṁnidāno, kati vassāni yassāti kativasso, ko attho assāti kimatthaṁ, vacanaṁ.",
  "anya-e0201n3:227_1": "‘Kvattho’ti mahāvuttinā kiṁsaddassa kottaṁ, yādiso attho assāti yadattho, tādiso attho assāti tadattho, ediso attho yassa vinayassāti etadattho, vinayo. Etadatthā, vinayakathā.",
  "anya-e0201n3:227_2": "Etadatthaṁ, sotāvadhānaṁ iccādi.",
  "anya-e0201n3:228_0": "Iti chaṭṭhībahubbīhi.",
  "anya-e0201n3:229_0": "Sattamībahubbīhi",
  "anya-e0201n3:230_0": "Sampannāni sassāni yasmiṁ janapade soyaṁ sampannasasso, sulabhā bhikkhā yasmiṁ janapade soyaṁ subhikkho , dullabhā bhikkhā yasminti dubbhikkho, bahavo gāmā asmiṁ janapadeti bahugāmo. Evaṁ bahujano, gāmo.",
  "anya-e0201n3:230_1": "Natthi gāmakhettaṁ yasmiṁ araññe tayidaṁ agāmakaṁ, samāsante ko.",
  "anya-e0201n3:230_2": "Saṁvijjanti manussā yasmiṁ gāme samanusso, na vijjanti manussā yasmiṁ gāme amanusso iccādi.",
  "anya-e0201n3:231_0": "Iti sattamībahubbīhi.",
  "anya-e0201n3:232_0": "Bhinnādhikaraṇabahubbīhi",
  "anya-e0201n3:233_0": "Bhinnādhikaraṇabahubbīhi nāma vuccati, ekarattiṁ vāso assāti ekarattivāso, samānena janena saddhiṁ vāso assāti samānavāso, ubhato kammato uppannaṁ byañjanadvayaṁ assāti ubhatobyañjano, aluttasamāso.",
  "anya-e0201n3:233_1": "Evaṁ kaṇṭhasmiṁ kāḷo assāti kaṇṭhekāḷo, urasmiṁ lomāni assāti urasilomo, yassa hatthe patto atthīti pattahattho.",
  "anya-e0201n3:233_2": "Evaṁ asihattho, daṇḍahattho, chattaṁ pāṇimhi assāti chattapāṇi.",
  "anya-e0201n3:233_3": "Evaṁ satthapāṇi, daṇḍapāṇi, vajirapāṇi, dāne ajjhāsayo assāti dānajjhāsayo, dānādhimuttiko, buddhesu bhatti assāti buddhabhattiko, buddhe gāravo assāti buddhagāravo, dhammagāravo iccādi.",
  "anya-e0201n3:234_0": "Tipadabahubbīhi",
  "anya-e0201n3:235_0": "Tipadabahubbīhi nāma vuccati, parakkamena adhigatā sampadā yehi te parakkamādhigatasampadā, dhammena adhigatā bhogā yehi te dhammādhigatabhogā, oṇīto pattamhā pāṇi yena so oṇītapattapāṇi, sīhassa pubbaddhaṁ viya kāyo assāti sīhapubbaddhakāyo, mattā bahavo mātaṅgā yasmiṁ vaneti mattabahumātaṅgaṁ iccādi.",
  "anya-e0201n3:236_0": "Bahubbīhisamāso niṭṭhito.",
  "anya-e0201n3:237_0": "Dvandasamāsa",
  "anya-e0201n3:238_0": "Atha dvandasamāso dīpiyate.",
  "anya-e0201n3:239_0": "Dve ca dve ca padāni dvandā, dve ca dve ca atthā vā dvandā, mahāvuttinā dvinnaṁ dvisaddānaṁ dvandādeso.",
  "anya-e0201n3:239_1": "Dvandasaddasadisattā sabbo cāyaṁ samāso dvandoti vuccati.",
  "anya-e0201n3:240_0": "Atha vā dve avayavā andiyanti bandhiyanti etthāti dvando, yugaḷassetaṁ nāmaṁ ‘‘pādadvandaṁ munindassa, vandāmi sirasāmaha’’nti ettha viya, idha pana padayugaḷaṁ atthayugaḷañca gayhati.",
  "anya-e0201n3:240_1": "Ubhayapadatthapadhāno hi dvando.",
  "anya-e0201n3:241_0": "Ettha siyā – yadi ubhayapadatthappadhāno dvando, evañca sati dvande kathaṁ ekatthībhāvalakkhaṇaṁ siyāti?",
  "anya-e0201n3:241_1": "Vuccate – abhinnavidheyyatthattā.",
  "anya-e0201n3:241_2": "Vacanapathañhi patvā kattubhāvakammabhāvādiko vidheyyattho eva padānaṁ accantappadhānattho hoti vacanavākyasampattiyā padhānaṅgattā, so ca vidheyyattho dvandepi abhinno eva hoti.",
  "anya-e0201n3:241_3": "Tathā hi ‘‘sāriputtamoggallānā gacchanti, sāriputtamoggallāne passati’’ iccādīsu dve atthā ekavibhattiyā visayā hutvā ekakattu, ekakammādibhāvena ekattaṁ gacchanti, evaṁ dvandepi dvinnaṁ tiṇṇaṁ bahunnaṁ vā padānaṁ ekatthībhāvalakkhaṇaṁ labbhatiyevāti.",
  "anya-e0201n3:242_0": "357.Cattheka. 329; rū. 357; nī. 709.",
  "anya-e0201n3:243_0": "Anekaṁ syādyantapadaṁ casaddassa atthe ekatthaṁ hoti vā.",
  "anya-e0201n3:244_0": "Ettha ca samuccayo, anvācayo, itarītarayogo, samāhāroti cattāro casaddatthā honti.",
  "anya-e0201n3:245_0": "Tattha samuccayo yathā?",
  "anya-e0201n3:245_1": "Cīvarañca piṇḍapātañca senāsanañca detīti. Anvācayo yathā?",
  "anya-e0201n3:245_2": "Dānañca deti, sīlañca rakkhatīti.",
  "anya-e0201n3:245_3": "Ime dve casaddatthā vākyadvande eva labbhanti, na samāsadvande padānaṁ aññamaññaṁ nirapekkhattāti vadanti.",
  "anya-e0201n3:245_4": "Taṁ anvācaye yujjati nānākriyāpekkhattā, samuccaye pana ‘‘cīvarañca piṇḍapātañca senāsanañca detī’’ti vā ‘‘cīvarapiṇḍapātasenāsanāni detī’’ti vā evaṁ dvidhāpi yojetuṁ yujjatiyeva ‘‘lābhī hoti cīvarapiṇḍapātasenāsanagilānapaccayabhesajjaparikkhārāna’’nti ma. ni. 1.65 pāḷidassanato.",
  "anya-e0201n3:245_5": "Anvācayopi vā samāsadvande no na labbhati ‘‘mālāgandhavilepanadhāraṇamaṇḍanavibhūsanaṭṭhānā’’ti dī. ni. 1.10 pāḷidassanato.",
  "anya-e0201n3:245_6": "Evaṁ pana yujjeyya – casaddattho ekakriya, nānākriyāpekkhanabhedena duvidho hoti samuccayo, anvācayo cāti, tesu ca ekeko avayavappadhāna, samudāyappadhānabhedena duvidho hoti itarītarayogo, samāhāro cāti.",
  "anya-e0201n3:245_7": "Tattha itarītarayoge avayavappadhānattā sabbavibhattīsu bahuvacanameva yujjati.",
  "anya-e0201n3:246_0": "Dvande paṇītataraṁ pubbe nipatati.",
  "anya-e0201n3:246_1": "Sāriputto ca moggallāno ca sāriputtamoggallānā, sāriputtamoggallāne, sāriputtamoggallānehi iccādi.",
  "anya-e0201n3:246_2": "Evaṁ samaṇabrāhmaṇā, brāhmaṇagahapatikā, khattiyabrāhmaṇā, devamanussā, candimasūriyā.",
  "anya-e0201n3:247_0": "Appakkhara, bahvakkharesu appakkharaṁ kvaci pubbaṁ hoti, gāmanigamā, gāmajanapadā iccādi.",
  "anya-e0201n3:248_0": "Kvaci ivaṇṇu’vaṇṇantā pubbe honti, aggi ca dhūmo ca aggidhūmā, rattidivā, dhātuliṅgāni.",
  "anya-e0201n3:249_0": "Avaṇṇantesu sarādipadaṁ pubbaṁ hoti, attho ca dhammo ca atthadhammā, dhammatthā vā iccādi.",
  "anya-e0201n3:250_0": "Ayañca niyamo dvipadadvandesu yebhuyyena labbhati, bahupadadvandesu na labbhati.",
  "anya-e0201n3:251_0": "Samāhāradvande –",
  "anya-e0201n3:252_0": "358.Samāhāre napuṁsakaṁka. 322; rū. 359; nī. 700.",
  "anya-e0201n3:253_0": "Catthe samāhāre ekatthapadaṁ napuṁsakaṁ hoti, ekavacanantattaṁ pana samāhāravacaneneva siddhaṁ, ayañca samāhāro pāṇyaṅgādīnaṁ dvandesu niccaṁ labbhati, rukkhatiṇādīnaṁ dvandesu vikappena labbhati.",
  "anya-e0201n3:254_0": "Tattha niccaladdhesu tāva pāṇyaṅgadvande –",
  "anya-e0201n3:255_0": "Cakkhu ca sotañca cakkhusotaṁ, mukhañca nāsikā ca mukhanāsikaṁ, ‘syādīsu rasso’ti rassattaṁ. Hanu ca gīvā ca hanugīvaṁ.",
  "anya-e0201n3:255_1": "Evaṁ kaṇṇanāsaṁ, chavi ca maṁsañca lohitañca chavimaṁsalohitaṁ, nāmañca rūpañca nāmarūpaṁ, jarā ca maraṇañca jarāmaraṇaṁ.",
  "anya-e0201n3:255_2": "Bahulādhikārā kvaci vikapparūpampi dissati, hatthā ca pādā ca hatthapādaṁ, hatthapādā vā iccādi.",
  "anya-e0201n3:256_0": "Tūriyaṅgadvande –",
  "anya-e0201n3:257_0": "Naccañca gītañca vāditañca naccagītavāditaṁ.",
  "anya-e0201n3:257_1": "Evaṁ sammatāḷaṁ, ‘samma’nti kaṁsatāḷaṁ, ‘tāḷa’nti hatthatāḷaṁ, saṅkho ca paṇavo ca ḍiṇḍimo ca saṅkhapaṇavaḍiṇḍimaṁ iccādi.",
  "anya-e0201n3:258_0": "Yoggaṅgadvande –",
  "anya-e0201n3:259_0": "Phālo ca pācanañca phālapācanaṁ, yugañca naṅgalañca yuganaṅgalaṁ iccādi.",
  "anya-e0201n3:260_0": "Senaṅgadvande –",
  "anya-e0201n3:261_0": "Hatthino ca assā ca hatthiassaṁ.",
  "anya-e0201n3:261_1": "Evaṁ rathapattikaṁ, asi ca cammañca asicammaṁ.",
  "anya-e0201n3:261_2": "‘Camma’nti saraparittāṇaphalakaṁ, dhanu ca kalāpo ca dhanukalāpaṁ iccādi.",
  "anya-e0201n3:262_0": "Khuddakapāṇadvande –",
  "anya-e0201n3:263_0": "Ḍaṁsā ca makasā ca ḍaṁsamakasaṁ. Evaṁ kunthakipillikaṁ su. ni. 607, kīṭapaṭaṅgaṁ iccādi.",
  "anya-e0201n3:264_0": "Niccaveridvande –",
  "anya-e0201n3:265_0": "Ahi ca nakulo ca ahinakulaṁ, biḷāro ca mūsikā ca biḷāramūsikaṁ, rassattaṁ.",
  "anya-e0201n3:265_1": "Kākolūkaṁ, sappamaṇḍūkaṁ, nāgasupaṇṇaṁ iccādi.",
  "anya-e0201n3:266_0": "Sabhāgadvande –",
  "anya-e0201n3:267_0": "Sīlañca paññāṇañca sīlapaññāṇaṁ, samatho ca vipassanā ca samathavipassanaṁ, vijjā ca caraṇañca vijjācaraṇaṁ.",
  "anya-e0201n3:267_1": "Evaṁ satisampajaññaṁ, hiriottappaṁ, uddhaccakukkuccaṁ, thinamiddhaṁ iccādi.",
  "anya-e0201n3:268_0": "Vividhaviruddhadvande –",
  "anya-e0201n3:269_0": "Kusalākusalaṁ, sāvajjānavajjaṁ, kaṇhasukkaṁ, hīnapaṇītaṁ, chekabālaṁ iccādi.",
  "anya-e0201n3:270_0": "Ekasaṅgītidvande –",
  "anya-e0201n3:271_0": "Dīgho ca majjhimo ca dīghamajjhimaṁ, aṅguttarasaṁyuttakaṁ, khandhakavibhaṅgaṁ iccādi.",
  "anya-e0201n3:272_0": "Saṅkhyāparimāṇadvande –",
  "anya-e0201n3:273_0": "Ekakadukaṁ, dukatikaṁ, tikacatukkaṁ, catukkapañcakaṁ iccādi.",
  "anya-e0201n3:274_0": "Pacanacaṇḍāladvande –",
  "anya-e0201n3:275_0": "Orabbhikā ca sūkarikā ca orabbhikasūkarikaṁ.",
  "anya-e0201n3:275_1": "Evaṁ sākuṇikamāgavikaṁ, sapākacaṇḍālaṁ, venarathakāraṁ, pukkusachavaḍāhakaṁ iccādi.",
  "anya-e0201n3:276_0": "Liṅgavisabhāgadvande –",
  "anya-e0201n3:277_0": "Itthipumaṁ, dāsidāsaṁ iccādi.",
  "anya-e0201n3:278_0": "Disādvande –",
  "anya-e0201n3:279_0": "Pubbā ca aparā ca pubbāparaṁ.",
  "anya-e0201n3:279_1": "Evaṁ dakkhiṇuttaraṁ, pubbadakkhiṇaṁ, pubbuttaraṁ, aparadakkhiṇaṁ, aparuttaraṁ.",
  "anya-e0201n3:280_0": "Nadīdvande –",
  "anya-e0201n3:281_0": "Gaṅgāyamunaṁ, mahisarabhu, sabbattha napuṁsakattā ante dīghānaṁ rassattaṁ sattasu vibhattīsu ekavacanantañca.",
  "anya-e0201n3:282_0": "Iti niccasamāhārarāsi.",
  "anya-e0201n3:283_0": "Vikappaladdhesu ka. 323; rū. 360; nī. 701 tiṇavisesadvande –",
  "anya-e0201n3:284_0": "Usīrāni ca bīraṇāni ca usīrabīraṇaṁ, usīrabīraṇā.",
  "anya-e0201n3:284_1": "Evaṁ muñjapabbajaṁ, muñjapabbajā, kāsakusaṁ, kāsakusā.",
  "anya-e0201n3:285_0": "Rukkhavisesadvande –",
  "anya-e0201n3:286_0": "Khadiro ca palāso ca khadirapalāsaṁ, khadirapalāsā, dhavo ca assakaṇṇo ca dhavassakaṇṇaṁ, dhavassakaṇṇā, pilakkhanigrodhaṁ, pilakkhanigrodhā, assatthakapītanaṁ kapitthanaṁ (katthaci), assatthakapītanā, sākasālaṁ, sākasālā.",
  "anya-e0201n3:287_0": "Pasuvisesadvande –",
  "anya-e0201n3:288_0": "Gajā ca gavajā ca gajagavajaṁ, gajagavajā, gomahisaṁ, gomahisā, eṇeyyavarāhaṁ, eṇeyyavarāhā, ajeḷakaṁ, ajeḷakā, kukkuṭasūkaraṁ, kukkuṭasūkarā, hatthigavassavaḷavaṁ, hatthigavassavaḷavā.",
  "anya-e0201n3:289_0": "Sakuṇavisesadvande –",
  "anya-e0201n3:290_0": "Haṁsabilavaṁ, haṁsabilavā, kāraṇḍavacakkavākaṁ, kāraṇḍavacakkavākā, bakabalākaṁ, bakabalākā.",
  "anya-e0201n3:291_0": "Dhanadvande –",
  "anya-e0201n3:292_0": "Hiraññasuvaṇṇaṁ, hiraññasuvaṇṇā, maṇi ca saṅkho ca muttā ca veḷuriyañca maṇisaṅkhamuttaveḷuriyaṁ, maṇisaṅkhamuttaveḷuriyā, jātarūparajataṁ, jātarūparajatā.",
  "anya-e0201n3:293_0": "Dhaññadvande –",
  "anya-e0201n3:294_0": "Sāliyavaṁ, sāliyavā, tilamuggamāsaṁ, tilamuggamāsā, nipphāvakulatthaṁ, nipphāvakulatthā.",
  "anya-e0201n3:295_0": "Byañjanānaṁ dvande –",
  "anya-e0201n3:296_0": "Macchamaṁsaṁ, macchamaṁsā, sākasūpaṁ, sākasūpā, gabyamāhisaṁ, gabyamāhisā, eṇeyyavārāhaṁ, eṇeyyavārāhā, migamāyūraṁ, migamāyūrā.",
  "anya-e0201n3:297_0": "Janapadadvande –",
  "anya-e0201n3:298_0": "Kāsikosalaṁ, kāsikosalā, vajjimallaṁ, vajjimallā, cetavaṁsaṁ, cetavaṁsā, majjhañca sūrasenañca majjhasūrasenaṁ, majjhasūrasenā, kurupañcālaṁ, kurupañcālā.",
  "anya-e0201n3:299_0": "Iti vikappasamāhārarāsi.",
  "anya-e0201n3:300_0": "Dvandasamāso niṭṭhito.",
  "anya-e0201n3:301_0": "Visesavidhāna",
  "anya-e0201n3:302_0": "Idāni pubbe vuttāni avuttāni ca chasu samāsesu visesavidhānāni vuccante.",
  "anya-e0201n3:303_0": "Napuṁsakekattaṁ, samāsantarasso, pumbhāvātideso, samāsante ka, samāsante a, nānādeso, abyayo, saṅkhyā.",
  "anya-e0201n3:304_0": "Napuṁsakekattarāsi",
  "anya-e0201n3:305_0": "Tattha sabbo abyayībhāvo napuṁsakaliṅgo eva, samāhārabhūtā digu, dvandā napuṁsakā ca ekattasaṅkhyā ca.",
  "anya-e0201n3:306_0": "359.Kvacekattañca chaṭṭhiyāka. 327; rū. 351; nī. 704; caṁ. 2.2.69-73; pā. 2.4.22-25.",
  "anya-e0201n3:307_0": "Chaṭṭhīsamāse kvaci napuṁsakattaṁ ekattañca hoti.",
  "anya-e0201n3:308_0": "Chāyā, sabhāsvevāyaṁ vidhi, salabhānaṁ chāyā salabhacchāyaṁ …sabhacchāyaṁ (mūlapāṭhe).",
  "anya-e0201n3:308_1": "Evaṁ sakaṭacchāyaṁ, gharacchāyaṁ.",
  "anya-e0201n3:308_2": "Idha na hoti, rukkhacchāyā, pabbatacchāyā.",
  "anya-e0201n3:308_3": "Sabhāsadde amanussasabhāsvevāyaṁ vidhi, brahmūnaṁ sabhā brahmasabhaṁ.",
  "anya-e0201n3:308_4": "Evaṁ devasabhaṁ, indasabhaṁ, yakkhasabhaṁ, rakkhasasataṁ.",
  "anya-e0201n3:308_5": "Manussasabhāsu natthi, khattiyasabhā, rājasabhā iccādi.",
  "anya-e0201n3:309_0": "Kvacīti kiṁ? Rājaparisā.",
  "anya-e0201n3:310_0": "Iti napuṁsakekattarāsi.",
  "anya-e0201n3:311_0": "Samāsantarassarāsi",
  "anya-e0201n3:312_0": "‘Syādīsu rasso’ti suttena abyayībhāva, samāhāradigu, dvandānaṁ kassaci tappurisassa ca syādīsu rasso.",
  "anya-e0201n3:313_0": "Abyayībhāve –",
  "anya-e0201n3:314_0": "Upamaṇikaṁ adhitthi, upavadhu.",
  "anya-e0201n3:315_0": "Samāhāradigumhi –",
  "anya-e0201n3:316_0": "Catuddisaṁ, dasitthi, dasavadhu.",
  "anya-e0201n3:317_0": "Samāhāradvande –",
  "anya-e0201n3:318_0": "Mukhanāsikaṁ, hanugīvaṁ.",
  "anya-e0201n3:319_0": "Tappurise –",
  "anya-e0201n3:320_0": "Salabhacchāyaṁ, brahmasabhaṁ.",
  "anya-e0201n3:321_0": "360.Ghapassantassāppadhānassaka. 403; rū. 354; nī. 858; caṁ. 2.2.86; pā. 1.2.48.",
  "anya-e0201n3:322_0": "Syādīsu antabhūtassa appadhānabhūtassa ca ghapassa rasso hoti.",
  "anya-e0201n3:323_0": "Bahubbīhimhi –",
  "anya-e0201n3:324_0": "Bahukañño, poso, bahuitthi, kulaṁ, bahuvadhu, kulaṁ.",
  "anya-e0201n3:325_0": "Abyayībhāve –",
  "anya-e0201n3:326_0": "Upamaṇikaṁ, adhitthi, upavadhu.",
  "anya-e0201n3:327_0": "Antassāti kiṁ? Saddhādhano, puriso.",
  "anya-e0201n3:328_0": "Appadhānassāti kiṁ?",
  "anya-e0201n3:328_1": "Rājakaññā, rājakumārī, brahmabandhū.",
  "anya-e0201n3:329_0": "361.Gossuka. 342; rū. 337; nī. 722; caṁ. 2.2.85; pā. 1.2.48.",
  "anya-e0201n3:330_0": "Syādīsu antabhūtassa appadhānabhūtassa ca gossa u hoti.",
  "anya-e0201n3:331_0": "Tiṭṭhagu cittagu.",
  "anya-e0201n3:332_0": "Appadhānassāti kiṁ? Rājagavo.",
  "anya-e0201n3:333_0": "Antassāti kiṁ? Gokulaṁ.",
  "anya-e0201n3:334_0": "Iti samāsantarassarāsi.",
  "anya-e0201n3:335_0": "Pumbhāvātidesarāsi",
  "anya-e0201n3:336_0": "362.Itthiyaṁ bhāsitapumitthī pumāvekattheka. 331; rū. 353; nī. 714; caṁ. 5.2.29; pā. 6.3.34.",
  "anya-e0201n3:337_0": "‘Ekatthe’ti tulyādhikaraṇe, itthiyaṁ vattamāne ekatthe uttarapade pare kadāci bhāsitapumo itthiliṅgasaddo pumā iva hoti.",
  "anya-e0201n3:337_1": "Caturaṅgamidaṁ vidhānaṁ, pubbapadaṁ itthiliṅgañca bhāsitapumañca siyā, parapadaṁ niyatitthiliṅgañca pubbapadena ekatthañca siyāti.",
  "anya-e0201n3:338_0": "Dīghā jaṅghā yassa so dīghajaṅgho, puriso, dīghajaṅghā, itthī, dīghajaṅghaṁ, kulaṁ.",
  "anya-e0201n3:339_0": "Ettha ca ye saddā katthaci pulliṅgarūpā honti, katthaci itthipaccayayuttā itthiliṅgarūpā, te bhāsitapumā nāma.",
  "anya-e0201n3:339_1": "Dīgho maggo, dīghā ratti, gato puriso, gatā itthī, kumāro, kumārī, brāhmaṇo, brāhmaṇī iccādi.",
  "anya-e0201n3:340_0": "Ye pana itthipaccayayuttā niccaṁ itthiliṅgarūpā honti, te bhāsitapumā nāma na honti, kaññā, paññā, saddhā, nadī, itthī, pathavī iccādi.",
  "anya-e0201n3:340_1": "Tathā sabhāvaitthiliṅgāpi niyatapunnapuṁsakaliṅgāpi bhāsitapumā na honti, devatā, ratti, dhenu, vadhū, sakko, devo, brahmā, ratanaṁ, saraṇaṁ iccādi.",
  "anya-e0201n3:341_0": "Idha pana dīghasaddo ‘‘dīgho bālāna saṁsāro’’ti dha. pa.",
  "anya-e0201n3:341_1": "60 ādīsu bhāsitapumo, so visesyaliṅgānugatavasena idha itthipaccayayutto itthiliṅgasaddo nāma.",
  "anya-e0201n3:341_2": "Iminā suttena pumbhāvātidese kate tattha āpaccayo antaradhāyati, ‘ghapassantassāppadhānassā’ti suttena samāsantassa ākārassa rassattaṁ, kumārī bhariyā yassa so kumārabhariyo, īpaccayanivatti.",
  "anya-e0201n3:341_3": "Yuvati jāyā yassa so yuvajāyo, tipaccayanivatti.",
  "anya-e0201n3:341_4": "Brahmabandhū bhariyā yassa so brahmabandhubhariyo, ūpaccayanivatti.",
  "anya-e0201n3:342_0": "Itthiyanti kiṁ?",
  "anya-e0201n3:342_1": "Kumārī ratanaṁ yassa so kumārīratano, puriso, idha parapadaṁ itthiliṅgaṁ na hoti, tasmā pumbhāvātideso na kātabbo, yadi kareyya, kumāro ratanaṁ yassa kumāraratanoti evaṁ aniṭṭhattho bhaveyya.",
  "anya-e0201n3:343_0": "Ekattheti kiṁ?",
  "anya-e0201n3:343_1": "Kumārīsu bhatti yassa so kumārībhattiko.",
  "anya-e0201n3:343_2": "Evaṁ samaṇībhattiko, brāhmaṇībhattiko, samāsante ko, idha parapadaṁ pubbapadena ekatthaṁ na hoti, tasmā pumbhāvātideso na kātabbo, yadi kareyya, kumāresu bhatti yassa so kumārabhattikoti evaṁ aniṭṭhattho bhaveyya.",
  "anya-e0201n3:344_0": "Itthīti kiṁ?",
  "anya-e0201n3:344_1": "Daṭṭhabbaṭṭhena diṭṭhi, gāmaṇikulaṁ diṭṭhi yena so gāmaṇidiṭṭhi, idha gāmaṇisaddo bhāsitapumo hoti, idha pana kulavācakattā napuṁsakaliṅge tiṭṭhati, itthipaccayo natthi, tasmā pumbhāvātidesakiccaṁ natthi.",
  "anya-e0201n3:345_0": "Bhāsitapumoti kiṁ?",
  "anya-e0201n3:345_1": "Saddhā pakati yassa so saddhāpakatiko.",
  "anya-e0201n3:345_2": "Evaṁ paññāpakatiko, idha pubbapadaṁ niyatitthiliṅgattā bhāsitapumaṁ na hotīti.",
  "anya-e0201n3:345_3": "Saddhādhano, paññādhano, saddhādhuro paññādhuro iccatra duvaṅgavekallaṁ hoti.",
  "anya-e0201n3:346_0": "Kammadhārayamhi ka. 332; rū. 343; nī.",
  "anya-e0201n3:346_1": "716 pana ‘ekatthe’ti padaṁ visuṁ ekaṁ aṅgaṁ na hoti anekatthassa idha asambhavato.",
  "anya-e0201n3:346_2": "Dīghā ca sā jaṅghā cāti dīghajaṅghā, kumārī ca sā bhariyā cāti kumārabhariyā.",
  "anya-e0201n3:346_3": "Evaṁ khattiyakaññā, brāhmaṇakaññā, yuvati ca sā bhariyā cāti yuvabhariyā, brahmabandhū ca sā bhariyā cāti brahmabandhubhariyā.",
  "anya-e0201n3:347_0": "Itthiyanti kiṁ?",
  "anya-e0201n3:347_1": "Kumārī ca sā ratanañcāti kumārīratanaṁ. Evaṁ samaṇīpadumaṁ.",
  "anya-e0201n3:348_0": "Itthīti kiṁ?",
  "anya-e0201n3:348_1": "Gāmaṇikulañca taṁ diṭṭhi cāti gāmaṇidiṭṭhi.",
  "anya-e0201n3:349_0": "Bhāsitapumoti kiṁ?",
  "anya-e0201n3:349_1": "Saddhāpakati, gaṅgānadī, taṇhānadī, pathavīdhātu.",
  "anya-e0201n3:350_0": "Saññāsaddesu pana caturaṅgayuttepi vidhānaṁ na hoti, nandādevī, nandāpokkharaṇī, kāyagatāsati, paṭhamāvibhatti, dutiyāvibhatti, pañcamīvibhatti, chaṭṭhīvibhatti iccādi.",
  "anya-e0201n3:351_0": "363.Kvaci paccayeka. 332; rū. 343; nī. 716; caṁ. 5.2.31; pā. 6.3.35.",
  "anya-e0201n3:352_0": "Paccaye pare kadāci bhāsitapumo itthiliṅgasaddo kvaci pumāva hoti.",
  "anya-e0201n3:353_0": "Byattatarā, byattatamā, ettha ca byattānaṁ itthīnaṁ atisayena byattāti byattatarā, byattatamāti attho.",
  "anya-e0201n3:353_1": "Evaṁ paṇḍitatarā, paṇḍitatamā iccādi.",
  "anya-e0201n3:354_0": "364.Sabbādayo vuttimatteka. 331; rū. 353; nī. 714; caṁ. 5.2.41; pā. 6.3.35.",
  "anya-e0201n3:355_0": "Vuttimatte ṭhāne sabbādināmakā sabbanāmasaddā pumāva honti.",
  "anya-e0201n3:356_0": "Sā pamukhā yassa so tappamukho.",
  "anya-e0201n3:356_1": "Evaṁ tappadhāno, tāya tāhi vā sampayutto taṁsampayutto. Sā eva pamukhā tappamukhā.",
  "anya-e0201n3:356_2": "Evaṁ tappadhānā, tassā mukhaṁ tammukhaṁ, tassaṁ gāthāyaṁ tāsu gāthāsu vā tatra, tāya gāthato tāhi vā gāthāhi tato, tassaṁ velāyaṁ tadā iccādi.",
  "anya-e0201n3:357_0": "Ettha ca vutti nāma samāsa, taddhitā’ yādidhātupaccayanta, vibhattipaccayantānaṁ nāmaṁ.",
  "anya-e0201n3:358_0": "Iti pumbhāvātidesarāsi.",
  "anya-e0201n3:359_0": "Samāsantakapaccayarāsi",
  "anya-e0201n3:360_0": "365.Ltitthiyūhi koka. 338; rū. 356; nī. 725; caṁ. 4.4.140; pā. 5.4.152.",
  "anya-e0201n3:361_0": "Aññapadatthavisaye kattuiccādīhi ltupaccayantehi itthiyaṁ ī, ūkārantehi ca bahulaṁ kapaccayo hoti.",
  "anya-e0201n3:362_0": "Bahavo kattāro yasmiṁ dese so bahukattuko.",
  "anya-e0201n3:362_1": "Evaṁ bahuvattuko, bahukā nadiyo yasmiṁ dese so bahunadiko.",
  "anya-e0201n3:362_2": "Evaṁ bahuitthiko, gāmo, bahuitthikā, sabhā, bahuitthikaṁ, kulaṁ.",
  "anya-e0201n3:362_3": "Evaṁ bahukumārikaṁ, bahubrahmabandhuko.",
  "anya-e0201n3:363_0": "Ettha ca ‘brahmabandhū’ti rassapadaṁ brāhmaṇaṁ vadati, dīghapadaṁ brāhmaṇiṁ vadati, kapaccaye pare dīghānaṁ mahāvuttinā rassattaṁ icchanti.",
  "anya-e0201n3:364_0": "Bahulanti kiṁ? Bahukattā, gāmo.",
  "anya-e0201n3:365_0": "366.Vāññatoka. 338; rū. 356; nī. 725; caṁ. 6.2.72; pā. 5.4.152.",
  "anya-e0201n3:366_0": "Aññapadatthavisaye ltitthiyūhi aññato avaṇṇivaṇṇuvaṇṇantehi bahulaṁ kapaccayo hoti vā.",
  "anya-e0201n3:367_0": "Avaṇṇantamhā tāva –",
  "anya-e0201n3:368_0": "Agāmakaṁ, araññaṁ, bahugāmako, janapado, sasotako, asotako, salomako, sapakkhako, bahumālako, bahumālo, bahumāyako, bahumāyo.",
  "anya-e0201n3:369_0": "Ivaṇṇantamhā –",
  "anya-e0201n3:370_0": "Sundarā diṭṭhi yassa so sammādiṭṭhiko, sammādiṭṭhi, micchādiṭṭhiko, micchādiṭṭhi, matapatikā, itthī, saddhāpakatiko, paññāpakatiko, bahuhatthiko, bahudaṇḍiko.",
  "anya-e0201n3:371_0": "Uvaṇṇantamhā –",
  "anya-e0201n3:372_0": "Sahetuko, ahetuko, sacakkhuko, acakkhuko, sabhikkhuko, abhikkhuko, dīghāyuko, appāyuko, bahudhenuko, vajo, bahurattaññuko, bhikkhusaṅgho.",
  "anya-e0201n3:373_0": "Itthiliṅge kamhi pare akārassa mahāvuttinā vā ‘adhātussa ke…’ti suttena vā bahulaṁ ikārattaṁ hoti, bahuputtikā, itthī, bahuputtakā vā, ekaputtikā, ekaputtakā iccādi.",
  "anya-e0201n3:374_0": "Iti samāsantakapaccayarāsi.",
  "anya-e0201n3:375_0": "Samāsantaapaccayarāsi",
  "anya-e0201n3:376_0": "367.Samāsantaka. 337; rū. 350; nī. 722; caṁ. 4.4.52; pā. 5.4.68; ‘tva’ (bahūsu).",
  "anya-e0201n3:377_0": "‘Samāsanto+a’ iti dvipadamidaṁ, samāsanto hutvā apaccayo hotīti attho. Adhikārasuttamidaṁ.",
  "anya-e0201n3:378_0": "368.Pāpādīhi bhūmiyāka. 337; rū. 350; nī. 722; caṁ. 4.4.72; …pe… 5.4.75; ‘godāvarīnaṁ’ (bahūsu).",
  "anya-e0201n3:379_0": "Pāpādīhi parāya bhūmiyā samāsanto ahoti, ‘bhūmisaddassā’ti vattabbe niyatitthiliṅgadassanatthaṁ ‘bhūmiyā’ti vuttaṁ. Evaṁ aññatthapi.",
  "anya-e0201n3:380_0": "Pāpānaṁ bhūmi pāpabhūmaṁ, pāpānaṁ uppattibhūmityattho, jātiyā bhūmi jātibhūmaṁ, satthujātaraṭṭhaṁ.",
  "anya-e0201n3:380_1": "Evaṁ pacchābhūmaṁ, majjhimadese pacchābhāgaraṭṭhaṁ.",
  "anya-e0201n3:381_0": "369.Saṅkhyāhika. 337; rū. 350; nī. 722; caṁ. 4.4.73; pā. 5.4.75.",
  "anya-e0201n3:382_0": "Saṅkhyāhi parāya bhūmiyā samāsanto a hoti.",
  "anya-e0201n3:383_0": "Dve bhūmiyo etthāti dvibhūmo, dvibhūmako, pāsādo, dvibhūmiko vā, tisso bhūmiyo etesanti vā tīsu bhūmisu pariyāpannāti vā tebhūmakā, dhammā, catubhūmakā, dhammā, tebhūmikā, catubhūmikā vā.",
  "anya-e0201n3:383_1": "Digumhi-dve bhūmiyo dvibhūmaṁ, tisso bhūmiyo tibhūmaṁ, catasso bhūmiyo catubhūmaṁ iccādi.",
  "anya-e0201n3:384_0": "370.Nadīgodhāvarīnaṁka. 337; rū. 350; nī. 722; caṁ. 4.4.73; pā. 5.4.75.",
  "anya-e0201n3:385_0": "Saṅkhyāhi parāsaṁ nadī, godhāvarīnaṁ samāsanto a hoti.",
  "anya-e0201n3:386_0": "Pañca nadiyo pañcanadaṁ, pañca vā nadiyo yasmiṁ padese so pañcanado, satta godhāvariyo sattagodhāvaraṁ.",
  "anya-e0201n3:387_0": "371.Asaṅkhyehi caṅgulyānaññāsaṅkhyatthesuka. 337; rū. 350; nī. 722; caṁ. 4.4.74; pā. 5.4.86.",
  "anya-e0201n3:388_0": "Aññattho ca asaṅkhyattho ca aññāsaṅkhyatthā.",
  "anya-e0201n3:388_1": "Tattha ‘aññattho’ti aññapadattho bahubbīhisamāso, ‘asaṅkhyattho’ti asaṅkhyatthasamāso abyayībhāvasamāsoti vuttaṁ hoti, na aññāsaṅkhyatthā anaññāsaṅkhyatthā, aññāsaṅkhyatthavajjitesu samāsesu asaṅkhyehi upasaggehi ca saṅkhyāhi ca parāya aṅguliyā samāsanto a hoti.",
  "anya-e0201n3:388_2": "Casaddena ‘‘sugataṅgulena, pamāṇaṅgulena’’ iccādīni sijjhanti.",
  "anya-e0201n3:389_0": "Aṅgulīhi niggataṁ niraṅgulaṁ, aṅguliyo atikkantaṁ accaṅgulaṁ, ime dve amādisamāsā, dve aṅguliyo samāhaṭāti dvaṅgulaṁ.",
  "anya-e0201n3:390_0": "Anaññāsaṅkhyatthesūti kiṁ?",
  "anya-e0201n3:390_1": "Pañca aṅguliyo asminti pañcaṅguli, hattho. Aṅguliyā samīpaṁ upaṅguli.",
  "anya-e0201n3:390_2": "‘‘Caturaṅgulaṁ kaṇṇaṁ osāretvā mahāva.",
  "anya-e0201n3:390_3": "66, aṭṭhaṅgulaṁ dantakaṭṭhaṁ, dvaṅgulaparamaṁ, caturaṅgulaparamaṁ, aṭṭhaṅgulaparama’’ntiādīsu ‘aṅgula’nti akārantaṁ pamāṇavācīsaddantaraṁ.",
  "anya-e0201n3:391_0": "372.Dārumhaṅgulyāka. 337; rū. 350; nī. 722; caṁ. 4.4.97; pā. 5.4.114; ‘dārumyaṅgulyā’ (bahūsu).",
  "anya-e0201n3:392_0": "Dārusaṅkhāte aññapadatthe pavattāya aṅguliyā samāsanto ahoti.",
  "anya-e0201n3:393_0": "Pañca aṅguliyo assāti pañcaṅgulaṁ, dāru.",
  "anya-e0201n3:393_1": "Ettha ca aṅgulipamāṇāvayavo dhaññādīnaṁ mānaviseso ‘dārū’ti vuccati.",
  "anya-e0201n3:394_0": "373.Dīghāhovassekadesehi ca ratyāka. 337; rū. 350; nī. 722; caṁ. 4.4.75; pā. 5.4.87.",
  "anya-e0201n3:395_0": "Dīgho ca aho ca vasso ca ekadeso cāti dvando, ekadeso nāma pubba, parādi, anaññāsaṅkhyatthesu dīghādīhi ca asaṅkhyehi ca saṅkhyāhi ca parāya rattiyā samāsanto a hoti.",
  "anya-e0201n3:395_1": "Casaddena ‘‘ciraratta’’nti sijjhati.",
  "anya-e0201n3:396_0": "Dīghā rattiyo dīgharattaṁ, dīghā rattidivaparaṁparātyattho.",
  "anya-e0201n3:396_1": "Aho ca ratti ca ahorattaṁ, vassena temitā ratti vassarattaṁ, rattiyā pubbaṁ pubbarattaṁ, rattiyā paraṁ pararattaṁ, rattiyā aḍḍhaṁ aḍḍharattaṁ, rattiṁ atikkanto atiratto, dve rattiyo dvirattaṁ.",
  "anya-e0201n3:396_2": "Evaṁ tirattaṁ, caturattaṁ, pañcarattaṁ, chārattaṁ, vādhikārattā ‘‘ekarattaṁ, ekarattī’’ti sijjhati.",
  "anya-e0201n3:397_0": "Anaññāsaṅkhyatthesūti kiṁ?",
  "anya-e0201n3:397_1": "Dīghā ratti etthāti dīgharatti, hemanto. Rattiyā samīpaṁ uparatti.",
  "anya-e0201n3:398_0": "374.Go tvacatthe cālopeka. 337; rū. 350; nī. 722; caṁ. 4.4.77; pā. 5.4.92.",
  "anya-e0201n3:399_0": "Acatthe ca anaññā’saṅkhyatthesu ca pavattā gosaddamhā alopaṭṭhāne samāsanto a hoti.",
  "anya-e0201n3:400_0": "Rañño go rājagavo, attano go sagavo, paresaṁ go paragavo, pañcagavo, pañcagavaṁ. Evaṁ dasagavaṁ.",
  "anya-e0201n3:401_0": "Alopeti kiṁ? Pañcahi gohi kīto pañcagu.",
  "anya-e0201n3:401_1": "Ettha ca tena kītoti etasmiṁ atthe taddhitapaccayassa lopo, tena ayaṁ apaccayo na hoti, ‘gossū’ti ossuttaṁ.",
  "anya-e0201n3:402_0": "Acattheti kiṁ?",
  "anya-e0201n3:402_1": "Gavajā ca gāvo ca gavajagavo, yomhi gossa gavattaṁ.",
  "anya-e0201n3:403_0": "Anaññāsaṅkhyatthesūti kiṁ? Cittagu, upagu.",
  "anya-e0201n3:404_0": "375.Rattidiva dāragava caturassāka. 337; rū. 350; nī. 722; caṁ. 4.4.62; pā. 5.4.77.",
  "anya-e0201n3:405_0": "Ete tayo saddā aantā nipaccante.",
  "anya-e0201n3:406_0": "Ratti ca divā ca rattidivaṁ, dārā ca gāvo ca dāragavaṁ, catasso assiyo yassa so caturasso, apaccayo, assissa issa attaṁ.",
  "anya-e0201n3:407_0": "376.Āyāmenugavaṁka. 337; rū. 350; nī. 722; caṁ. 4.4.69; pā. 5.4.83.",
  "anya-e0201n3:408_0": "Āyāme gamyamāne anugavanti nipaccate.",
  "anya-e0201n3:409_0": "Gohi anuṭṭhitaṁ sakaṭaṁ anugavaṁ.",
  "anya-e0201n3:410_0": "Āyāmeti kiṁ? Gunnaṁ pacchā anugu.",
  "anya-e0201n3:411_0": "377.Akkhismāññattheka. 337; rū. 350; nī. 722; caṁ. 4.4.96; pā. 5.4.113.",
  "anya-e0201n3:412_0": "Aññapadatthe pavattā akkhimhā samāsanto a hoti.",
  "anya-e0201n3:413_0": "Visālāni akkhīni yassa so visālakkho, virūpāni akkhīni yassa so virūpakkho, anekasahassāni akkhīni yassa so sahassakkho, lohitāni akkhīni yassa so lohitakkho. Evaṁ nīlakkho, nīlakkhi vā.",
  "anya-e0201n3:413_1": "Bahulādhikārā anaññatthepi, akkhīnaṁ paṭimukhaṁ paccakkhaṁ, akkhīnaṁ parabhāgo parokkhaṁ, akkhīnaṁ tirobhāgo tirokkhaṁ.",
  "anya-e0201n3:413_2": "Akkhisaddena cettha pañcindriyāni gayhanti.",
  "anya-e0201n3:414_0": "Mahāvuttinā kvaci samāsanto a, ā, ipaccayā honti.",
  "anya-e0201n3:415_0": "Tattha apaccaye –",
  "anya-e0201n3:416_0": "Vāyuno sakhā vāyusakho, vāyusaṅkhāto sakhā assāti vā vāyusakho, aggi, sabbesaṁ piyā’piyamajjhattānaṁ sakhāti sabbasakho, sabbe vā sakhāyo assāti sabbasakho, mettāvihārī.",
  "anya-e0201n3:416_1": "‘‘Sabbamitto sabbasakho’’ti theragā. 648 pāḷi.",
  "anya-e0201n3:416_2": "Pāpānaṁ sakhāti pāpasakho, pāpā sakhāro yassāti vā pāpasakho. ‘‘Pāpamitto pāpasakho’’ti dī. ni. 3.253 pāḷi.",
  "anya-e0201n3:416_3": "Pahito pesito attā yenāti pahitatto, majjhimo attā sabhāvo yassāti majjhatto, chātaṁ ajjhattasantānaṁ saṇṭhānaṁ (mūlapāṭhe) yassāti chātajjhatto, suhito attā yassāti suhitatto , yato saṁyato attā yassāti yatatto, ṭhito attā assāti ṭhitattoiccādi.",
  "anya-e0201n3:417_0": "Āpaccaye –",
  "anya-e0201n3:418_0": "Paccakkho dhammo yassāti paccakkhadhammā, chādetīti chado, moho, vivaṭo chado yasminti vivaṭacchadā, sammāsambuddho.",
  "anya-e0201n3:419_0": "Ipaccaye –",
  "anya-e0201n3:420_0": "Sundaro gandho yassāti sugandhi, kucchito gandho yassāti duggandhi, pūtino gandho yassāti pūtigandhi, surabhino gandho surabhigandhi.",
  "anya-e0201n3:420_1": "‘‘Sarīrassa sugandhino, guṇagandhiyutto aha’’nti pāḷi.",
  "anya-e0201n3:421_0": "Iti samāsantaapaccayarāsi.",
  "anya-e0201n3:422_0": "Nānādesarāsi",
  "anya-e0201n3:423_0": "378.Uttarapadeka. 333-334; rū. 344-345; nī. 717-718.",
  "anya-e0201n3:424_0": "Uttarapade pare pubbapade vidhi hotīti attho. Adhikārasuttamidaṁ.",
  "anya-e0201n3:425_0": "‘‘Abrāhmaṇo, anariyo, abhikkhuko, ananto’’iccādīsu samāse uttarapade pare na-kārassa a, ana honti.",
  "anya-e0201n3:426_0": "379.Nakhādayoka. 328; rū. 352; nī. 708; caṁ. 5.2.95; pā. 6.3.75.",
  "anya-e0201n3:427_0": "Nakhādayo saddā napakatikā sijjhanti.",
  "anya-e0201n3:428_0": "Nā’ssa khamatthīti nakho, ‘kha’nti sukhaṁ, dukkhañca, nā’ssa kulamatthīti nakulo, evaṁnāmako brāhmaṇo, pumassa sakaṁ puṁsakaṁ natthi puṁsakaṁ etasminti napuṁsako, khañjanaṁ vekallagamanaṁ khattaṁ, natthi khattaṁ etassāti nakkhattaṁ, kaṁ vuccati sukhaṁ, tabbiruddhattā akaṁ vuccati dukkhaṁ, natthi akaṁ etasminti nāko, saggo, na muñcatīti namuci, māro.",
  "anya-e0201n3:428_1": "Na galati na cavatīti nagaraṁ, gehe vattabbe ‘agāra’nti sijjhati.",
  "anya-e0201n3:429_0": "380.Nago vā pāṇinika. 333-334; rū. 344-345; nī. 717-718; caṁ. 5.2.96; pā. 6.3.77; ‘nago vāppāṇini’ (bahūsu).",
  "anya-e0201n3:430_0": "Apāṇimhi nagoti sijjhati vā.",
  "anya-e0201n3:431_0": "Na gacchantīti nagā, rukkhā. Nagā, pabbatā. Agā, rukkhā, agā, pabbatā.",
  "anya-e0201n3:432_0": "Apāṇinīti kiṁ? Ago vasalo kiṁ tena.",
  "anya-e0201n3:432_1": "Ettha ‘ago’ti duggatajano, ‘vasalo’ti lāmako, ‘kiṁ tenā’ti nindāvacanaṁ, ‘‘sītenā’’tipi pāṭho.",
  "anya-e0201n3:432_2": "Evaṁ neke, aneke, nekāni, anekāni iccādi.",
  "anya-e0201n3:433_0": "Iti na-rāsi.",
  "anya-e0201n3:434_0": "381.Sahassa soññattheka. 404; rū. 370; nī. 859; caṁ. 5.2.97; pā. 6.3.82.",
  "anya-e0201n3:435_0": "Aññapadatthe samāse uttarapade pare sahassa so hoti vā.",
  "anya-e0201n3:436_0": "Puttena saha yo vattatīti saputto, sahaputto.",
  "anya-e0201n3:437_0": "Aññattheti kiṁ? Saha katvā, saha yujjhitvā.",
  "anya-e0201n3:438_0": "382.Saññāyaṁka. 404; rū. 370; nī. 859; caṁ. 5.2.98; pā. 6.3.78.",
  "anya-e0201n3:439_0": "Saññāyaṁ uttarapade pare sahassa so hoti.",
  "anya-e0201n3:440_0": "Saha āyattaṁ sāyattaṁ, saha palāsaṁ sapalāsaṁ, agarukārassetaṁ nāmaṁ.",
  "anya-e0201n3:441_0": "383.Apaccakkheka. 404; rū. 307; nī. 859; caṁ. 5.2.99; pā. 6.3.80.",
  "anya-e0201n3:442_0": "Apaccakkhe gamyamāne uttarapade pare sahassa so hoti.",
  "anya-e0201n3:443_0": "Oḍḍiyati etāyāti oḍḍi, pāso.",
  "anya-e0201n3:443_1": "Oḍḍiyā saha yo vattatīti soḍḍi, kapoto. Idha ‘oḍḍi’ apaccakkhā.",
  "anya-e0201n3:443_2": "‘‘Sāggi kapoto’’tipi pāṭho, picunā saha vattatīti sapicukā, vātamaṇḍalikā, sā ca apaccakkhā, uggantvā ākāse paribbhamantaṁ picusaṅghāṭaṁ disvā ñātabbā.",
  "anya-e0201n3:443_3": "‘‘Sapisācā vātamaṇḍalikā’’tipi pāṭho.",
  "anya-e0201n3:443_4": "Evaṁ sarajā, vātā, sarakkhasī, ratti.",
  "anya-e0201n3:444_0": "384.Akāle sakatthassaka. 404; rū. 370; nī. 859; caṁ. 5.2.110; pā. 6.3.81.",
  "anya-e0201n3:445_0": "Sakatthappadhānassa sahasaddassa so hoti akāle uttarapade pare.",
  "anya-e0201n3:446_0": "Sabrahmaṁ, sacakkaṁ.",
  "anya-e0201n3:447_0": "Akāleti kiṁ?",
  "anya-e0201n3:447_1": "Saha pubbaṇhaṁ, saha paraṇhaṁ, sunakkhattena saha pavattaṁ pubbaṇhaṁ, paraṇhanti attho.",
  "anya-e0201n3:448_0": "385.Ganthantādhikyeka. 404; rū. 370; nī. 859; caṁ. 5.2.101; pā. 6.3.79.",
  "anya-e0201n3:449_0": "Ganthassa anto ganthanto.",
  "anya-e0201n3:449_1": "Yathā taṁ kaccāyanaganthassa anto uṇādikappo, adhikabhāvo ādhikyaṁ, ganthante ca ādhikye ca vattamānassa sahasaddassa so hoti uttarapade pare.",
  "anya-e0201n3:450_0": "Saha uṇādinā’ yaṁ adhiyateti taṁ soṇādi, sakalaṁ kaccāyanaṁ adhītetyattho.",
  "anya-e0201n3:450_1": "Saha muhuttena sakalaṁ jotiṁ adhīte samuhuttaṁ, jotīti nakkhattasatthaṁ.",
  "anya-e0201n3:451_0": "Ādhikye – sadoṇā, khārī, sakahāpaṇaṁ, nikkhaṁ, samāsakaṁ, kahāpaṇaṁ. Niccatthamidaṁ suttaṁ.",
  "anya-e0201n3:452_0": "386.Samānassa pakkhādīsu vāka. 404; rū. 370; nī. 859; caṁ. 5.2.103-4; pā. 6.3.84-86.",
  "anya-e0201n3:453_0": "Pakkhādīsu uttarapadesu samānassa so hoti vā.",
  "anya-e0201n3:454_0": "Samāno pakkho sahāyo sapakkho, samāno pakkho yassāti vā sapakkho, samānapakkho vā.",
  "anya-e0201n3:454_1": "Evaṁ sajāti, samānajāti, sajanapado, saratti.",
  "anya-e0201n3:455_0": "Samāno pati yassā sā sapati.",
  "anya-e0201n3:455_1": "Evaṁ sanābhi, sabandhu, sabrahmacārī, sanāmo.",
  "anya-e0201n3:455_2": "Avhayaṁ vuccati nāmaṁ, candena samānaṁ avhayaṁ yassa so candasavhayo, sagotto, indena samānaṁ gottaṁ yassa so indasagotto, sarūpaṁ, saṭṭhānaṁ.",
  "anya-e0201n3:455_3": "Hari vuccati suvaṇṇaṁ, harinā samāno vaṇṇo yassa so harissavaṇṇo, sassa dvittaṁ.",
  "anya-e0201n3:455_4": "Evaṁ siṅgīnikkhasavaṇṇo, savayo, sadhano, sadhammo, sajātiyo.",
  "anya-e0201n3:456_0": "Pakkhādīsūti kiṁ? Samānasīlo.",
  "anya-e0201n3:457_0": "387.Udare iyeka. 404; rū. 370; nī. 859; caṁ. 5.2.105; pā. 6.3.88.",
  "anya-e0201n3:458_0": "Iyayutte udare pare samānassa so hoti vā.",
  "anya-e0201n3:459_0": "Samāne udare jāto sodariyo, samānodariyo.",
  "anya-e0201n3:460_0": "Iyeti kiṁ? Samānodaratā.",
  "anya-e0201n3:461_0": "Aññesupi samānassa so hoti, candena samānā sirī yassa taṁ candassasirīkaṁ, mukhaṁ.",
  "anya-e0201n3:461_1": "Evaṁ padumassasirīkaṁ, vadanaṁ.",
  "anya-e0201n3:462_0": "Mahāvuttinā santādīnañca so hoti, saṁvijjati lomaṁ assāti salomako.",
  "anya-e0201n3:462_1": "Evaṁ sapakkhako, saṁvijjanti āsavā etesanti sāsavā, saṁvijjanti paccayā etesanti sappaccayā, saṁvijjanti attano uttaritarā dhammā etesanti sauttarā, santo puriso sappuriso.",
  "anya-e0201n3:462_2": "Tathā sajjano, saddhammo, santassa bhāvo sabbhāvo iccādi.",
  "anya-e0201n3:463_0": "Iti sa-rāsi.",
  "anya-e0201n3:464_0": "388.Imassidaṁka. 129; rū. 222; nī. 305.",
  "anya-e0201n3:465_0": "Uttarapade pare imassa idaṁ hoti.",
  "anya-e0201n3:466_0": "Ayaṁ attho etassāti idamatthī, samāsante ī, idamatthino bhāvo idamatthitā.",
  "anya-e0201n3:466_1": "Ayaṁ paccayo etesanti idappaccayā, idappaccayānaṁ bhāvo idappaccayatā.",
  "anya-e0201n3:466_2": "‘‘Imesaṁ paccayā idappaccayā, idappaccayā eva idappaccayatā’’tipi yojenti.",
  "anya-e0201n3:466_3": "‘Ida’nti nipātapadampi atthi, ‘‘rūpañca hidaṁ bhikkhave attā abhavissā, vedanā ca hidaṁ. Saññā ca hidaṁ.",
  "anya-e0201n3:466_4": "Saṅkhārā ca hidaṁ bhikkhave attā abhavissaṁsu’’ iccādi mahāva. 20.",
  "anya-e0201n3:467_0": "389.Puṁ pumassa vāka. 82; rū. 149.",
  "anya-e0201n3:468_0": "Uttarapade pare pumassa puṁ hoti vā.",
  "anya-e0201n3:469_0": "Pumassa liṅgaṁ pulliṅgaṁ, pumassa bhāvo pumbhāvo, pumā ca so kokilo cāti puṅkokilo, pumā ca so go cāti puṅgavo, ‘go tvacatthe…’ti apaccayo, napuṁsako.",
  "anya-e0201n3:470_0": "Vāti kiṁ? Pumitthī.",
  "anya-e0201n3:471_0": "390.Ṭa ntantūnaṁka. 126; rū. 101; nī. 301.",
  "anya-e0201n3:472_0": "Uttarapade pare nta, ntūnaṁ ṭa hoti vā kvaci.",
  "anya-e0201n3:473_0": "Bhavaṁ patiṭṭho yesaṁ te bhavaṁpatiṭṭhā, bindāgamo.",
  "anya-e0201n3:473_1": "Bhagavā mūlaṁ yesaṁ te bhagavaṁmūlakā, dhammā.",
  "anya-e0201n3:473_2": "Evaṁ bhagavaṁpaṭisaraṇā, dhammā.",
  "anya-e0201n3:474_0": "Bahulādhikārā tarādīsu ca paresu, mahantīnaṁ atisayena mahāti mahattarī, rattaññūnaṁ mahantassa bhāvo rattaññumahattaṁ.",
  "anya-e0201n3:474_1": "Evaṁ jātimahattaṁ, guṇamahattaṁ, puññamahattaṁ, arahantassa bhāvo arahattaṁ.",
  "anya-e0201n3:475_0": "391.Aka. 642; rū. 589; nī. 1269; caṁ. 5.2.106; pā. 6.3.89.",
  "anya-e0201n3:476_0": "Uttarapade pare nta, ntūnaṁ a hoti.",
  "anya-e0201n3:477_0": "Bhavantapatiṭṭhā, mayaṁ, guṇavantapatiṭṭhā, mayaṁ.",
  "anya-e0201n3:478_0": "392.Rīrikkhakesuka. 642; rū. 589; nī. 1269; caṁ. 5.2.107; pā. 6.3.89-90.",
  "anya-e0201n3:479_0": "Rī, rikkha, kapaccayantesu paresu samānassa so hoti.",
  "anya-e0201n3:480_0": "Niccasamāsattā aññapadena viggaho, saṁvijjatīti samāno, paccakkhe viya citte upalabbhatīti attho.",
  "anya-e0201n3:480_1": "Samāno viya so dissatīti sadī, sadikkho, sadiso, samānā viya te dissantīti sadisā.",
  "anya-e0201n3:481_0": "393.Ntakimimānaṁ ṭākīṭīka. 126; rū. 101; nī. 301.",
  "anya-e0201n3:482_0": "Tesu paresu ntapaccayantassa ca kiṁ, imasaddānañca kamena ṭā, kī, ṭī honti.",
  "anya-e0201n3:483_0": "Bhavaṁ viya so dissatīti bhavādī, bhavādikkho, bhavādiso, ko viya so dissatīti kīdī, kīdikkho, kīdiso, ayaṁ viya so dissatīti īdī, īdikkho, īdiso.",
  "anya-e0201n3:484_0": "394.Sabbādīnamāka. 642; rū. 589; nī. 1269; caṁ. 5.2.108; pā. 6.3.91.",
  "anya-e0201n3:485_0": "Tesu paresu sabbādināmakānaṁ ya, ta, eta, añña, amha, tumhasaddānaṁ anto ā hoti.",
  "anya-e0201n3:486_0": "Yādī, yādikkho, yādiso, tādī, tādikkho, tādiso, etādī, etādikkho, etādiso.",
  "anya-e0201n3:487_0": "395.Vetasseṭaka. 642; rū. 589; nī. 1269.",
  "anya-e0201n3:488_0": "Tesu paresu etassa eṭa hoti vā.",
  "anya-e0201n3:489_0": "Edī, edikkho, ediso, aññādī, aññādikkho, aññādiso, amhādī, amhādikkho, amhādiso, tumhādī, tumhādikkho, tumhādiso.",
  "anya-e0201n3:490_0": "396.Tumhamhānaṁ tāmekasmiṁka. 642; rū. 589; nī. 1269.",
  "anya-e0201n3:491_0": "Tesu paresu ekavacane pavattānaṁ tumha’ mhasaddānaṁ tā, mā honti vā.",
  "anya-e0201n3:492_0": "Ahaṁ viya so dissatīti mādī, mādikkho, mādiso, tvaṁ viya so dissatīti tādī, tādikkho, tādiso.",
  "anya-e0201n3:493_0": "Ekasminti kiṁ?",
  "anya-e0201n3:493_1": "Amhe viya te dissantīti amhādino, amhādikkhā, amhādisā, tumhe viya te dissantīti tumhādino, tumhādikkhā, tumhādisā.",
  "anya-e0201n3:493_2": "Ettha ca upamānatthasseva ekattaṁ icchīyati, tasmā ahaṁ viya te dissantīti mādisā tvaṁ viya te dissantīti tādino, tādisātipi yujjanti.",
  "anya-e0201n3:493_3": "‘‘Mādisā ve jinā honti, ye pattā āsavakkhaya’’nti mahāva.",
  "anya-e0201n3:493_4": "11 pāḷi, imāni padāni upari kitakaṇḍepi āgamissanti.",
  "anya-e0201n3:494_0": "397.Taṁmamaññatraka. 143; rū. 235; nī. 322.",
  "anya-e0201n3:495_0": "Rī, rikkha, kapaccayehi aññasmiṁ uttarapade pare tumha’mhānaṁ taṁ, maṁādesā honti kvaci.",
  "anya-e0201n3:496_0": "Tvaṁ leṇaṁ yesaṁ te taṁleṇā, ahaṁ leṇaṁ yesaṁ te maṁleṇā saṁ. ni. 4.359. Evaṁ taṁdīpā, maṁdīpā saṁ. ni.",
  "anya-e0201n3:496_1": "4.359, taṁpaṭisaraṇā, maṁpaṭisaraṇā.",
  "anya-e0201n3:497_0": "398.Manādyāpādīnamo maye caka. 183; rū. 386; nī. 375.",
  "anya-e0201n3:498_0": "Uttarapade mayapaccaye ca pare manādīnaṁ āpādīnañca o hoti.",
  "anya-e0201n3:499_0": "Manoseṭṭhā, manomayā, rajojallaṁ, rajomayaṁ, sabbo manogaṇo idha vattabbo, āpodhātu, āpomayaṁ. Anuyanti disodisaṁ dī. ni.",
  "anya-e0201n3:499_1": "3.281, jīva tvaṁ saradosataṁ jā. 1.2.9.",
  "anya-e0201n3:500_0": "399.Parassa saṅkhyāsuka. 36; rū. 47; nī. 130.",
  "anya-e0201n3:501_0": "Saṅkhyāsu parāsu parassa o hoti.",
  "anya-e0201n3:502_0": "Parosataṁ, parosahassaṁ, paropaṇṇāsa dhammā, idha parasaddo ‘‘indriyaparopariyatta’’nti ettha viya adhikatthavācisaddantaraṁ, na sabbanāmaṁ.",
  "anya-e0201n3:503_0": "400.Jane puthassuka. 49; rū. 44; nī. 129.",
  "anya-e0201n3:504_0": "Jane pare puthassa u hoti.",
  "anya-e0201n3:505_0": "Ariyehi puthagevāyaṁ janoti puthujjano.",
  "anya-e0201n3:505_1": "Api ca pāḷinaye puthusaddoyeva bahulaṁ dissati, puthu kilese janentīti puthujjanā, puthu nānāsatthārānaṁ mukhaṁ ullokentīti puthujjanā, puthu nānāoghehi vuyhantīti puthujjanā mahāni.",
  "anya-e0201n3:505_2": "51, 94, saññānānāttaputhuttapabhedaṁ paṭicca taṇhānānāttaputhuttapabhedo hoti dha. sa. aṭṭha.",
  "anya-e0201n3:505_3": "1, iṅgha aññepi pucchassu, puthū samaṇabrāhmaṇe saṁ. ni. 1.246.",
  "anya-e0201n3:505_4": "Gāmā gāmaṁ vicarissaṁ, sāvake vinayaṁ puthū, āyatāni puthūni ca, puthunā vijjuvaṇṇinā jā.",
  "anya-e0201n3:505_5": "2.22.968, puthukāyā puthubhūtā iccādi.",
  "anya-e0201n3:505_6": "Tasmā ‘‘puthageva, puthakkaraṇe’’ iccādīsu thussa ukārassa akāro akāroti? yujjati.",
  "anya-e0201n3:506_0": "401.So chassāhāyatanesu vāka. 374; rū. 408; nī. 804.",
  "anya-e0201n3:507_0": "Ahe ca āyatane ca pare chassa so hoti vā.",
  "anya-e0201n3:508_0": "Cha ahāni sāhaṁ. Atthi sāhassa jīvitaṁ jā.",
  "anya-e0201n3:508_1": "2.22.314, ‘sāhassā’ti sāhaṁ+assāti chedo. Saḷāyatanaṁ.",
  "anya-e0201n3:509_0": "Vāti kiṁ?",
  "anya-e0201n3:509_1": "Chāhappaṭicchannā āpatti cūḷava. 134, cha āyatanāni.",
  "anya-e0201n3:510_0": "402.Ltupitādīnamāraṅraṅaka. 200; rū. 159; nī. 415; caṁ. 5.2.20; pā. 6.3.32.",
  "anya-e0201n3:511_0": "Samāsuttarapade pare ltupaccayantānaṁ pitādīnañca kamena āraṅa, raṅa honti vā.",
  "anya-e0201n3:512_0": "Satthuno dassanaṁ satthāradassanaṁ. Evaṁ kattāraniddeso.",
  "anya-e0201n3:512_1": "Mātā ca pitā ca mātarapitaro, mātāpitūsu saṁvaḍḍho mātāpitarasaṁvaḍḍho.",
  "anya-e0201n3:513_0": "Vāti kiṁ?",
  "anya-e0201n3:513_1": "Satthudassanaṁ, kattu niddeso, mātāpitaro.",
  "anya-e0201n3:514_0": "403.Vijjāyonisambandhīnamā tatra cattheka. 199; rū. 158; nī. 736; caṁ. 5.2.21; pā. 6.3.25.",
  "anya-e0201n3:515_0": "Catthasamāse vijjāsambandhīnaṁ yonisambandhīnañca ltupitādīnaṁ ā hoti tesveva paresu.",
  "anya-e0201n3:516_0": "Mātāpitā, mātāpitaro iccādi.",
  "anya-e0201n3:517_0": "Tatrāti kiṁ? Mātuyā bhātā mātubhātā.",
  "anya-e0201n3:518_0": "Ettha ca vijjāsippāni sikkhāpentā ācariyā sissānaṁ vijjāsambandhī mātāpitaro nāma.",
  "anya-e0201n3:519_0": "404.Putteka. 199; rū. 158; nī. 736; caṁ. 5.2.22; pā. 6.3.25.",
  "anya-e0201n3:520_0": "Catte putte pare vijjāyonisambandhīnaṁ ltupitādīnaṁ ā hoti.",
  "anya-e0201n3:521_0": "Mātāputtā gacchanti, pitāputtā gacchanti.",
  "anya-e0201n3:521_1": "Mahāvuttinā tesañca i hoti, mātipakkho, pitipakkho. Mātigho labhate dukhaṁ jā.",
  "anya-e0201n3:521_2": "2.19.118, pitigho labhate dukhaṁ, māttikaṁ dhanaṁ, pettikaṁ dhanaṁ pārā. 34.",
  "anya-e0201n3:521_3": "Ettha ca mātuyā santakaṁ māttikaṁ, pituno santakaṁ pettikaṁ, dvittaṁ vuddhi ca.",
  "anya-e0201n3:521_4": "Mātito, pitito, bhātā eva bhātiko, bhātikarājā.",
  "anya-e0201n3:522_0": "405.Jāyāya jāyaṁ patimhika. 339; rū. 358; nī. 731; ‘…jayaṁ patimhi’ (bahūsu).",
  "anya-e0201n3:523_0": "Patimhi pare jāyāsaddassa jāyaṁ hoti.",
  "anya-e0201n3:524_0": "Puttaṁ janetīti jāyā, jāyā ca pati ca jāyampatī jayampatī (bahūsu).",
  "anya-e0201n3:524_1": "Atha vā ‘‘jāyampatī’’ti idaṁ sandhividhināva siddhaṁ, tasmā ‘‘jampatī’’tipāṭho siyā yathā ‘‘devarājā sujampatī’ saṁ. ni.",
  "anya-e0201n3:524_2": "1.264’ti, yathā ca sakkataganthesu ‘‘dāro ca pati ca dampatī’’ti.",
  "anya-e0201n3:524_3": "Idha pana mahāvuttinā patimhi sujātāya sujaṁ hoti, dārassa ca daṁ hoti, tathā jāyā ca pati ca jampatīti niṭṭhaṁ gantabbaṁ.",
  "anya-e0201n3:525_0": "Yañca vuttiyaṁ ‘‘jānipatīti pakatyantarena siddhaṁ, tathā dampatī’’ti vuttaṁ. Tattha puttaṁ janetīti jānī.",
  "anya-e0201n3:525_1": "Jānī ca pati ca jānīpatīti yujjati. ‘‘Tudampatī’’ti pāṭho.",
  "anya-e0201n3:525_2": "Kaccāyane ca ‘jāyāya tu daṁjāni patimhī’ti.",
  "anya-e0201n3:525_3": "Tattha tusaddo padapūraṇamatte yujjati.",
  "anya-e0201n3:526_0": "406.Saññāyamudodakassaka. 404; rū. 370; nī. 257; caṁ. 5.2.65; pā. 6.3.57.",
  "anya-e0201n3:527_0": "Saññāyaṁ gamyamānāyaṁ uttarapade pare udakassa udo hoti.",
  "anya-e0201n3:528_0": "Udakaṁ dhāretīti udadhi, mahantaṁ udakaṁ dhāretīti mahodadhi, udakaṁ pivanti etthāti udapānaṁ, udakaṁ pivanti etāyāti udapāti.",
  "anya-e0201n3:529_0": "407.Kumbhādīsu vāka. 404; rū. 370; nī. 257; caṁ. 5.2.69; pā. 6.3.59.",
  "anya-e0201n3:530_0": "Kumbhādīsu paresu udakassa udo hoti vā.",
  "anya-e0201n3:531_0": "Udakassa kumbho udakumbho, udakakumbho.",
  "anya-e0201n3:531_1": "Evaṁ udapatto, udakapatto, udabindu, udakabindu.",
  "anya-e0201n3:531_2": "Mahāvuttinā syādīsupi, ‘‘nīlodā pokkharaṇī’’ti pāḷi.",
  "anya-e0201n3:532_0": "408.Sotādīsu lopoka. 404; rū. 370; nī. 256.",
  "anya-e0201n3:533_0": "Sotādīsu paresu udakassa ussa lopo hoti.",
  "anya-e0201n3:534_0": "Udakassa sotaṁ dakasotaṁ, udake rakkhaso dakarakkhaso, udakaṁ āsayo yesaṁ te dakāsayā, pāṇā.",
  "anya-e0201n3:534_1": "Mahāvuttinā syādīsupi, ‘‘dake dakāsayā sentī’’ti saṁ. ni. 3.78 (thokaṁ visadisaṁ) pāḷi.",
  "anya-e0201n3:535_0": "409.Pubbāparajjasāyamajjhehāhassa ṇhoka. 404; rū. 370; nho (sī.).",
  "anya-e0201n3:536_0": "Pubbādīhi parassa ahassa ṇho hoti.",
  "anya-e0201n3:537_0": "Pubbaṇho, aparaṇho, ajjaṇho, sāyaṇho sāyanho, majjhaṇho.",
  "anya-e0201n3:538_0": "Nānādesarāsi niṭṭhito.",
  "anya-e0201n3:539_0": "Abyayarāsi",
  "anya-e0201n3:540_0": "410.Kupādayo niccamasyādividhimhika. 324; rū. 339; caṁ. 2.2.24; pā. 2.2.18.",
  "anya-e0201n3:541_0": "Syādividhito aññattha kuādayo pādayo ca saddā syādyantena saha niccaṁ ekatthā honti.",
  "anya-e0201n3:542_0": "Kucchito brāhmaṇo kubrāhmaṇo, īsakaṁ uṇhaṁ kaduṇhaṁ, pākaṭo hutvā bhavatīti pātubhūto, āvī ‘āvi’pi dissati hutvā bhavatīti āvībhūto, tuṇhī bhavatīti tuṇhībhūto, pamukho nāyako panāyako, pakārena karitvā pakaritvā pakārena kataṁ pakataṁ, paṭhamaṁ vā kataṁ pakataṁ, virūpo puriso duppuriso.",
  "anya-e0201n3:542_1": "Evaṁ dukkaṭaṁ, sobhaṇo puriso supuriso.",
  "anya-e0201n3:542_2": "Evaṁ sukataṁ, abhidhammo, abhitthuto, bhusaṁ kaḷāro ākaḷāro, bhusaṁ bandho ābandho iccādi.",
  "anya-e0201n3:543_0": "Pādayo pakatādyatthe paṭhamāya ekatthā honti, pakato ācariyo pācariyo.",
  "anya-e0201n3:543_1": "Evaṁ payyako, paro antevāsī pantevāsī, paro putto paputto, paro nattā panattā.",
  "anya-e0201n3:544_0": "Atyādayo atikkantādyatthe dutiyāya, mañcaṁ atikkanto atimañco. Evaṁ atibālo, ativelā.",
  "anya-e0201n3:545_0": "Avādayo kuṭṭhādyatthe tatiyāya, kokilāya avakuṭṭhaṁ vanaṁ avakokilaṁ, ‘avakuṭṭha’nti chaḍḍitanti vadanti. Evaṁ avamayūraṁ.",
  "anya-e0201n3:546_0": "Pariyādayo gilānādyatthe catutthiyā, ajjhāyituṁ gilāno pariyajjheno.",
  "anya-e0201n3:547_0": "Nyādayo nikkhantādyatthe pañcamiyā, kosambiyā nikkhanto nikkosambi, vānato nikkhantaṁ nibbānaṁ.",
  "anya-e0201n3:548_0": "Asyādividhimhīti kiṁ? Rukkhaṁ pati vijjotate.",
  "anya-e0201n3:549_0": "411.Cī kriyatthehicaṁ. 2.2.25; pā. 1.4.60, 61.",
  "anya-e0201n3:550_0": "Cīpaccayanto saddo kriyatthehi saddehi saha ekattho hoti.",
  "anya-e0201n3:551_0": "Balasā kiriya balīkiriya, pākaṭīkiriya, pākaṭībhuyya, pākaṭībhaviya.",
  "anya-e0201n3:552_0": "412.Bhūsanādarānādarādīsvehi sahacaṁ. 2.2.27; pā. 1.4.63, 64.",
  "anya-e0201n3:553_0": "Alamādayo saddā bhūsanādīsu atthesu etehi kriyatthehi saha ekatthā honti.",
  "anya-e0201n3:554_0": "Bhūsanaṁ akāsīti alaṁkiriya, samaṁ ādaraṁ akāsīti sakkacca, asamaṁ anādaraṁ akāsīti asakkacca, binduno pararūpattaṁ.",
  "anya-e0201n3:555_0": "Bhūsanādīsūti kiṁ?",
  "anya-e0201n3:555_1": "Alaṁ bhutvā gato, ‘ala’nti pariyattaṁ, sakkatvā gato, sobhaṇaṁ katvātyattho.",
  "anya-e0201n3:555_2": "‘‘Kacca, kiriya’’ iccādinā saṁkhittarūpehi upapadena saha siddhehi eva ekatthasaññā, na ‘‘katvā’’ iccādinā asaṁkhittarūpehi visuṁ siddhehīti adhippāyo.",
  "anya-e0201n3:556_0": "413.Aññe caka. 324, 327; rū. 339, 351; nī. 682-688, caṁ. 2.2.30, 33, 34, 37, 44; pā 1.4.67, 71, 72, 75, 76; 3.4.63.",
  "anya-e0201n3:557_0": "Aññe ca saddā kriyatthehi syādyantehi saha bahulaṁ ekatthā honti.",
  "anya-e0201n3:558_0": "Atirekaṁ abhavīti parobhuyya.",
  "anya-e0201n3:558_1": "Evaṁ tirobhuyya, parokiriya, tirokiriya, urasikiriya, manasikiriya, majjhekiriya, tuṇhībhuyya.",
  "anya-e0201n3:559_0": "Tyādisaddāpi saññābhāvaṁ pattā nipātarūpā honti, syādirūpā ca.",
  "anya-e0201n3:559_1": "Tasmā tepi imasmiṁ sutte saṅgayhanti.",
  "anya-e0201n3:560_0": "Atthikhīrā gāvī, nasantiputtā itthī, atthi hutvā paccayo atthipaccayo.",
  "anya-e0201n3:560_1": "Evaṁ natthipaccayo, ahosi eva kammaṁ ahosikammaṁ, ehi ca passa ca ehipassa, ehipassa iti vidhānaṁ arahatīti ehipassiko, ayaṁ taddhitantasamāso nāma. Evaṁ parattha.",
  "anya-e0201n3:561_0": "Ehi bhaddanteti vuttopi na etīti naehibhaddantiko dī. ni.",
  "anya-e0201n3:561_1": "1.394, tiṭṭha bhaddanteti vuttopi na tiṭṭhatīti natiṭṭhabhaddantiko, ehi svāgataṁ tuyhanti vadanasīlo ehisvāgatiko, ehisvāgatavādī pārā.",
  "anya-e0201n3:561_2": "432 vā, ehi bhikkhūti vacanena siddhā upasampadā ehibhikkhūpasampadā, evaṁ porāṇā āhaṁsu vā, evaṁ pure āsiṁsu vāti evaṁ pavattaṁ vidhānaṁ ettha atthīti itihāso dī. ni.",
  "anya-e0201n3:561_3": "1.256, purāṇagantho, yaṁ pubbe anaññātaṁ, taṁ idāni ñassāmi iti pavattassa indriyaṁ anaññātaññassāmītindriyaṁ, asuko iti āha asuko iti āha, asukasmiṁvā ganthe iti āha asukasmiṁ ganthe iti āhāti evaṁ pavattavacanaṁ itihitihaṁ, aññāsi iti byākato koṇḍañño aññāsikoṇḍañño mahāva. 8 iccādi.",
  "anya-e0201n3:562_0": "Keci pana ‘‘sacchikaroti, manasikaroti, pākaṭīkaroti, āvīkaroti, pātukaroti, alaṅkaroti, sakkaroti, pabhavati, parābhavati’’ iccādīnampi ekatthībhāvaṁ vadanti.",
  "anya-e0201n3:562_1": "Tumantatvantādikāpi ettha saṅgayhanti, gantuṁ kāmetīti gantukāmo, kattukāmo, daṭṭhukāmo, gantuṁ mano etassāti gantumano, saṁvidhāya avahāro saṁvidhāvahāro, yalopo.",
  "anya-e0201n3:562_2": "Evaṁ upādāya uppannaṁ rūpaṁ upādārūpaṁ, anupādāya vimutto anupādāvimutto, paṭiccasamuppādo, āhaccabhāsito, upahaccaparinibbāyī pu. pa.",
  "anya-e0201n3:562_3": "37, aveccappasādo, chakkhattuparamaṁ, sattakkhattuparamo pu. pa. 31 iccādi.",
  "anya-e0201n3:563_0": "Abyayarāsi niṭṭhito.",
  "anya-e0201n3:564_0": "Saṅkhyārāsi",
  "anya-e0201n3:565_0": "Idāni saṅkhyārāsi vuccate.",
  "anya-e0201n3:566_0": "414.Vidhādīsu dvissa duka. 386; rū. 410; nī. 811.",
  "anya-e0201n3:567_0": "Vidhādīsu paresu dvissa du hoti.",
  "anya-e0201n3:568_0": "Dve vidhā pakārā yassāti duvidho, dve paṭṭāni yassāti dupaṭṭaṁ, cīvaraṁ, duvaṅgikaṁ, jhānaṁ iccādi.",
  "anya-e0201n3:569_0": "415.Di guṇādīsuka. 386; rū. 410; nī. 811.",
  "anya-e0201n3:570_0": "Guṇādīsu dvissa di hoti.",
  "anya-e0201n3:571_0": "Dve guṇā paṭalā yassāti diguṇā, saṅghāṭi, dve gāvo digu, dve rattiyo dirattaṁ, dvirattaṁ vā.",
  "anya-e0201n3:572_0": "416.Tīsvaka. 383; rū. 253; nī. 815.",
  "anya-e0201n3:573_0": "Tīsu paresu dvissa a hoti.",
  "anya-e0201n3:574_0": "Dve vā tayo vā vārā dvattikkhattuṁ, dve vā tayo vā pattā dvattipattā.",
  "anya-e0201n3:575_0": "417.Ā saṅkhyāyāsatādonaññattheka. 383; rū. 253; nī. 815; caṁ. 5.2.52; pā. 6.3.47.",
  "anya-e0201n3:576_0": "Aññapadatthavajjite samāse satādito aññasmiṁ saṅkhyāpade pare dvissa ā hoti.",
  "anya-e0201n3:577_0": "Dve ca dasa ca dvādasa, dvīhi vā adhikā dasa dvādasa, dvāvīsati, dvattiṁsa, rassattaṁ.",
  "anya-e0201n3:578_0": "Asatādoti kiṁ? Dvisataṁ, dvisahassaṁ.",
  "anya-e0201n3:579_0": "Anaññattheti kiṁ? Dve dasa yasminti dvidasa.",
  "anya-e0201n3:580_0": "418.Tisseka. 404; rū. 370; caṁ. 5.2.53; pā. 6.3.48.",
  "anya-e0201n3:581_0": "Anaññatthe asatādo saṅkhyāpade pare tissa e hoti.",
  "anya-e0201n3:582_0": "Tayo ca dasa ca terasa, tīhi vā adhikā dasa terasa. Evaṁ tevīsati, tettiṁsa.",
  "anya-e0201n3:583_0": "419.Cattālīsādo vāka. 404; rū. 370; caṁ. 5.2.54; pā. 6.3.49.",
  "anya-e0201n3:584_0": "Cattālīsādīsu paresu tissa e hoti vā.",
  "anya-e0201n3:585_0": "Tecattālīsaṁ, ticattālīsaṁ, tepaññāsaṁ, tipaññāsaṁ, tesaṭṭhi, tisaṭṭhi, tesattati, tisattati, teasīti, tiasīti, tenavuti, tinavuti.",
  "anya-e0201n3:586_0": "420.Dvissā caka. 404; rū. 370 caṁ. 5.2.54; pā. 6.3.69.",
  "anya-e0201n3:587_0": "Cattālīsādo dvissa e hoti vā ā ca.",
  "anya-e0201n3:588_0": "Dvecattālīsaṁ, dvācattālīsaṁ, dvicattālīsaṁ, dvepaññāsaṁ, dvipaññāsaṁ, dvāsaṭṭhi, dvesaṭṭhi, dvāsattati, dvesattati, dvāsīti, dvānavuti, dvenavuti.",
  "anya-e0201n3:588_1": "Vāsaddena paññāsamhi āttaṁ, asītimhi ettañca natthi.",
  "anya-e0201n3:589_0": "421.Bācattālīsādo vāka. 380; rū. 255; nī. 810.",
  "anya-e0201n3:590_0": "Acattālīsādo pare dvissa bā hoti vā.",
  "anya-e0201n3:591_0": "Bārasa, dvādasa, bāvīsati, dvāvīsati, bāttiṁsa, dvattiṁsa.",
  "anya-e0201n3:592_0": "Acattālīsādoti kiṁ? Dvācattālīsaṁ.",
  "anya-e0201n3:593_0": "422.Catussa cuco daseka. 390; rū. 256; nī. 826.",
  "anya-e0201n3:594_0": "Dase pare catussa cu, co honti vā.",
  "anya-e0201n3:595_0": "Cuddasa, coddasa, catuddasa.",
  "anya-e0201n3:596_0": "423.Vīsatidasesu pañcassa paṇṇapannāka. 404; rū. 370; nī. 814.",
  "anya-e0201n3:597_0": "Esu pañcassa paṇṇa, pannā honti vā yathākkamaṁ.",
  "anya-e0201n3:598_0": "Paṇṇavīsati, pañcavīsati, pannarasa, pañcadasa.",
  "anya-e0201n3:599_0": "424.Chassa soka. 374; rū. 408; nī. 806.",
  "anya-e0201n3:600_0": "Dase pare chassa so hoti.",
  "anya-e0201n3:601_0": "Soḷasa.",
  "anya-e0201n3:602_0": "425.Ekaṭṭhānamāka. 383; rū. 253; nī. 815.",
  "anya-e0201n3:603_0": "Dase pare eka, aṭṭhānaṁ ā hoti.",
  "anya-e0201n3:604_0": "Ekādasa, aṭṭhārasa.",
  "anya-e0201n3:605_0": "426.Ra saṅkhyāto vāka. 381; rū. 254; nī. 812.",
  "anya-e0201n3:606_0": "Ekādisaṅkhyamhā parassa dasassa ra hoti vā.",
  "anya-e0201n3:607_0": "Ekārasa, ekādasa, bārasa, dvādasa, pannarasa, pañcadasa, sattarasa, sattadasa, aṭṭhārasa, aṭṭhādasa, bādese pannādese ca niccaṁ. Idha na hoti, catuddasa.",
  "anya-e0201n3:608_0": "427.Chatīhi ḷo caka. 379; rū. 258; nī. 809.",
  "anya-e0201n3:609_0": "Cha, tīhi parassa dassa ḷo hoti ro ca.",
  "anya-e0201n3:610_0": "Soḷasa, terasa, teḷasa.",
  "anya-e0201n3:611_0": "428.Catutthatatiyānamaḍḍhuḍḍhatiyāka. 387; rū. 411; nī. 819.",
  "anya-e0201n3:612_0": "‘Aḍḍhuḍḍhatiyā’ti aḍḍhā+uḍḍhatiyāti chedo, aḍḍhamhā paresaṁ catuttha, tatiyānaṁ uḍḍha, tiyā honti yathākkamaṁ.",
  "anya-e0201n3:613_0": "Aḍḍhena catuttho aḍḍhuḍḍho, aḍḍhena tatiyo aḍḍhatiyo.",
  "anya-e0201n3:614_0": "Sakatthe ṇyamhi aḍḍhateyyo.",
  "anya-e0201n3:615_0": "429.Dutiyassa saha diyaḍḍhadivaḍḍhāka. 387; rū. 411; nī. 819.",
  "anya-e0201n3:616_0": "Aḍḍhamhā parassa dutiyassa saha aḍḍhena diyaḍḍha, divaḍḍhā honti.",
  "anya-e0201n3:617_0": "Aḍḍhena dutiyo diyaḍḍho, divaḍḍho.",
  "anya-e0201n3:618_0": "Yathā ca eka, dvi,ti, catu, pañca, cha, satta, aṭṭha, nava, dasasaddā paccekaṁ attano atthesu nipatanti, tathā vīsati, tiṁsati, cattālīsa, paññāsa, saṭṭhi, sattati, asīti, navutisaddā paccekaṁ attano atthesu nipatanti, dasasaddassa kāriyā na honti, evaṁ satasahassasaddāpīti daṭṭhabbaṁ.",
  "anya-e0201n3:619_0": "Tato paraṁ pana dasa sahassāni dasasahassaṁ, idaṁ ‘nahuta’nti ca vuccati, sataṁ sahassāni satasahassaṁ, idaṁ ‘lakkha’nti ca vuccati, dasa satasahassāni dasasatasahassanti evaṁ digusamāsavasena etāni padāni sijjhanti.",
  "anya-e0201n3:620_0": "Dve satāni dvisataṁ, tīṇi satāni tisataṁ, dve sahassāni dvisahassaṁ, tīṇi sahassāni tisahassaṁ iccādīni digumhi vuttāneva.",
  "anya-e0201n3:621_0": "Gaṇanapathe pana ekaṭṭhānaṁ, dasaṭṭhānaṁ, sataṭṭhānaṁ, sahassaṭṭhānaṁ, dasasahassaṭṭhānaṁ, satasahassaṭṭhānaṁ, dasasatasahassaṭṭhānanti imāni satta ṭhānāni kamena dasaguṇitāni honti.",
  "anya-e0201n3:621_1": "Tattha ekaṭṭhānaṁ nāma ekaṁ, dve, tīṇi iccādi.",
  "anya-e0201n3:621_2": "Dasaṭṭhānaṁ nāma dasa, vīsaṁ, tiṁsaṁ iccādi.",
  "anya-e0201n3:621_3": "Sataṭṭhānaṁ nāma sataṁ, dvisataṁ, tisataṁ iccādi.",
  "anya-e0201n3:621_4": "Sahassaṭṭhānaṁ nāma sahassaṁ, dvisahassaṁ, tisahassaṁ iccādi. Evaṁ uparipi.",
  "anya-e0201n3:621_5": "Ekamekasmiñca ṭhāne nava padāni ca nava antaranavantāni ca honti. Ayaṁ mūlabhūmi nāma.",
  "anya-e0201n3:622_0": "Taduttari koṭibhūmi nāma.",
  "anya-e0201n3:622_1": "Tatthapi ekaṭṭhānaṁ, dasaṭṭhānaṁ, sataṭṭhānaṁiccādīni satta ṭhānāni honti.",
  "anya-e0201n3:622_2": "Tattha mūlabhūmiyā antimaṭṭhānaṁ gahetvā dasaguṇite kate koṭibhūmiyaṁ ekaṭṭhānaṁ hoti, idhapi satta ṭhānāni kamena dasaguṇitāniyeva, idha dasakoṭisatasahassaṁ antimaṭṭhānaṁ bhavati.",
  "anya-e0201n3:623_0": "Taduttari pakoṭibhūmi nāma. Etthapi satta ṭhānāni honti.",
  "anya-e0201n3:623_1": "Tattha koṭibhūmiyā antimaṭṭhānaṁ gahetvā dasaguṇite kate pakoṭibhūmiyaṁ ekaṭṭhānaṁ hoti, idhapi satta ṭhānāni dasaguṇitāniyeva, dasapakoṭisatasahassaṁ antimaṭṭhānaṁ, iminā nayena sabbabhūmīsu uparūpari bhūmisaṅkanti ca ṭhānabhedo ca veditabbo.",
  "anya-e0201n3:624_0": "Ayaṁ panettha bhūmikkamo-mūlabhūmi, koṭibhūmi, pakoṭibhūmi, koṭipakoṭibhūmi, nahutabhūmi, ninnahutabhūmi, akkhobhiṇībhūmi bhinī, bhanītipi dissanti, bindubhūmi, abbudabhūmi, nirabbudabhūmi, ahahabhūmi, abababhūmi, aṭaṭabhūmi, sogandhikabhūmi, uppalabhūmi, kumudabhūmi, puṇḍarīkabhūmi, padumabhūmi, kathānabhūmi, mahākathānabhūmi, asaṅkhyeyyabhūmīti ekavīsati bhūmiyo sattacattālīsasataṁ ṭhānāni ca honti.",
  "anya-e0201n3:625_0": "Nirayabhūmīnaṁ kamena pana abbudabhūmi, nirabbudabhūmi, abababhūmi, aṭaṭabhūmi, ahahabhūmi, kumudabhūmi, sogandhikabhūmi, uppalabhūmi , puṇḍarīkabhūmi, padumabhūmīti vattabbo.",
  "anya-e0201n3:625_1": "Ettha ca yasmā pāḷibhāsāyaṁ dasasatasahassaṁ nāma sattamaṭṭhānaṁ natthi, cha ṭhānāni eva atthi, tasmā garū aṭṭhakathāsu saṁ. ni.",
  "anya-e0201n3:625_2": "1.181 āgatanayena sattamaṭṭhānaṁ ullaṅghetvā chaṭṭhaṭṭhānato upari bhūmisaṅkantiṁ kathentā sataguṇitaṁ katvā kathenti, satasahassānaṁ sataṁ koṭi, koṭisatasahassānaṁ sataṁ pakoṭi iccādi.",
  "anya-e0201n3:626_0": "Tattha satasahassānaṁ sataṁ nāma dasasatasahassānaṁ dasakameva hoti, tasmā tathā kathentāpi bhūmīnaṁ sabbaṭṭhānānañca dasaguṇasiddhimeva kathentīti veditabbaṁ.",
  "anya-e0201n3:626_1": "Yasmā ca gaṇanabhūmisaṅkhāto gaṇanapatho nāma nānādesavāsīnaṁ vasena nānāvidho hoti, tasmā dīpavaṁse akkhobhiṇī, bindu, kathāna, mahākathānāni vajjetvā pāḷinayena sattarasa bhūmiyova vuttā. Kaccāyane ka. 394, 395; rū.",
  "anya-e0201n3:626_2": "416, 417 pubbe dassitā ekavīsati bhūmiyo, sakkataganthesu tato sādhikabhūmiyo, katthaci pana mahābalakkhandhapariyantā saṭṭhi bhūmiyoti āgatā.",
  "anya-e0201n3:627_0": "Tattha sakasakabhūmito atirekavatthūni gaṇanapathavītivattāni nāma honti, yesaṁ pana mūlabhūmimattaṁ atthi, tesaṁ koṭimattānipi vatthūni gaṇanapathātikkantāni eva.",
  "anya-e0201n3:628_0": "Api ca ‘gaṇanapathavītivatta’nti ca ‘gaṇanapathātikkanta’nti ca ‘asaṅkhyeyya’nti ca atthato ekaṁ.",
  "anya-e0201n3:628_1": "Tasmā idhapi vīsati bhūmiyo eva anukkamena dasaguṇitā gaṇanapathā nāma honti.",
  "anya-e0201n3:628_2": "Asaṅkhyeyyanti pana dasaguṇavinimuttā gaṇanapathātikkantabhūmi eva vuccati.",
  "anya-e0201n3:628_3": "Mahākathānabhūmātikkantato paṭṭhāya hi anantamahāpathaviyā sabbapaṁsucuṇṇānipi idha asaṅkhyeyyabhūmiyaṁ saṅgayhanti.",
  "anya-e0201n3:628_4": "Itarathā asaṅkhyeyyanti ca gaṇanapathabhūmīti ca viruddhametanti.",
  "anya-e0201n3:629_0": "Dīpavaṁse ca ‘‘tato upari abhūmi, asaṅkhyeyyanti vuccatī’’ti vuttaṁ.",
  "anya-e0201n3:629_1": "Tattha ‘abhūmī’ti vacanena gaṇanapathabhūmi eva paṭisiddhā, na tu gaṇanapathātikkantā visuṁ asaṅkhyeyyabhūmi nāma.",
  "anya-e0201n3:629_2": "Cariyāpiṭakasaṁvaṇṇanāyampi cariyā. aṭṭha. nidānakathā ayamattho vutto.",
  "anya-e0201n3:629_3": "Asaṅkhyeyyabhūmiyampi asaṅkhyeyyānaṁ cūḷa, mahādivasena anekappabhedo dakkhiṇavibhaṅgasuttena ma. ni. 3.370 dīpetabbo.",
  "anya-e0201n3:630_0": "Saddanītiyaṁ nī.",
  "anya-e0201n3:630_1": "833 pana pāḷinayaṁ gahetvā ‘‘vīsati abbudāni ekaṁ nirabbudaṁ nāma.",
  "anya-e0201n3:630_2": "Vīsati nirabbudāni ekaṁ ababaṁ nāma’’ iccādinā nirabbudādīnaṁ saṅkhyānampi vīsatimattaguṇaṁ nāma vuttaṁ. Taṁ na yujjati.",
  "anya-e0201n3:630_3": "Nirayesu hi vīsatimattaguṇena abbuda, nirabbudādīnaṁ dasannaṁ nirayānaṁ tāni nāmāni siddhāni bhavanti.",
  "anya-e0201n3:630_4": "Garū pana tāni nāmāni gahetvā dasaguṇasiddhesu gaṇanapathesu pakkhipiṁsu, tasmā nāmamattena sadisāni bhavanti, guṇavidhi pana visadisoeva.",
  "anya-e0201n3:631_0": "Evañcakatvā pāḷiyampi bakabrahmāsutte saṁ. ni.",
  "anya-e0201n3:631_1": "1.175 ‘‘sataṁ sahassānaṁ nirabbudānaṁ, āyuṁ pajānāmi tavāhaṁ brahme’’ti vuttaṁ.",
  "anya-e0201n3:631_2": "Ettha ca yadi gaṇanabhūmipathepi nirabbudānaṁ vīsatimattena abababhūmi bhaveyya, evaṁ sati nirabbudānaṁ satasahassaṁ nāma na vucceyya. Jātakaṭṭhakathāyañca jā. aṭṭha.",
  "anya-e0201n3:631_3": "3.7.69 ‘‘nirabbudasatasahassānaṁ ekaṁ ahahaṁ nāma, ettakaṁ bakassa brahmuno tasmiṁbhave avasiṭṭhaṁ āyū’’ti vuttaṁ.",
  "anya-e0201n3:631_4": "Tasmā imaṁ gaṇanabhūmipathaṁ patvā vīsatiguṇaṁ nāma natthīti siddhaṁ hoti.",
  "anya-e0201n3:631_5": "Akkhobhiṇī, bindu, kathāna, mahākathānānipi aññato gahetvā pakkhittāni siyuṁ.",
  "anya-e0201n3:631_6": "Evaṁ pakkhittānañca cuddasannaṁ saṅkhyānaṁ kaccāyane kamokkamatā pana pacchājātā siyāti.",
  "anya-e0201n3:632_0": "Iti niruttidīpaniyā nāma moggallānabyākaraṇadīpaniyā",
  "anya-e0201n3:633_0": "Samāsakaṇḍo catuttho."
}