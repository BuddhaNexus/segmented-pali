{
  "ud8.6:0.1_0": "Udāna 8.6",
  "ud8.6:0.2_0": "Pāṭaligāmiyasutta",
  "ud8.6:1.1_0": "Evaṁ me sutaṁ—",
  "ud8.6:1.2_0": " ekaṁ samayaṁ bhagavā magadhesu cārikaṁ caramāno mahatā bhikkhusaṅghena saddhiṁ yena pāṭaligāmo tadavasari.",
  "ud8.6:1.3_0": "Assosuṁ kho pāṭaligāmiyā upāsakā:",
  "ud8.6:1.4_0": "“bhagavā kira magadhesu cārikaṁ caramāno mahatā bhikkhusaṅghena saddhiṁ pāṭaligāmaṁ anuppatto”ti.",
  "ud8.6:1.5_0": "Atha kho pāṭaligāmiyā upāsakā yena bhagavā tenupasaṅkamiṁsu;",
  "ud8.6:1.5_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud8.6:1.6_0": "Ekamantaṁ nisinnā kho pāṭaligāmiyā upāsakā bhagavantaṁ etadavocuṁ:",
  "ud8.6:1.7_0": "“adhivāsetu no, bhante, bhagavā āvasathāgāran”ti.",
  "ud8.6:1.8_0": "Adhivāsesi bhagavā tuṇhībhāvena.",
  "ud8.6:2.1_0": "Atha kho pāṭaligāmiyā upāsakā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yenāvasathāgāraṁ tenupasaṅkamiṁsu;",
  "ud8.6:2.1_1": "upasaṅkamitvā sabbasanthariṁ āvasathāgāraṁ santharitvā āsanāni paññāpetvā udakamaṇikaṁ patiṭṭhāpetvā telappadīpaṁ āropetvā yena bhagavā tenupasaṅkamiṁsu;",
  "ud8.6:2.1_2": "upasaṅkamitvā bhagavantaṁ abhivādetvā ekamantaṁ aṭṭhaṁsu.",
  "ud8.6:2.2_0": "Ekamantaṁ ṭhitā kho pāṭaligāmiyā upāsakā bhagavantaṁ etadavocuṁ:",
  "ud8.6:2.3_0": "“sabbasantharisanthataṁ, bhante, āvasathāgāraṁ;",
  "ud8.6:2.4_0": "āsanāni paññattāni;",
  "ud8.6:2.5_0": "udakamaṇiko patiṭṭhāpito telappadīpo āropito.",
  "ud8.6:2.6_0": "Yassadāni, bhante, bhagavā kālaṁ maññatī”ti.",
  "ud8.6:3.1_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkami;",
  "ud8.6:3.1_1": "upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ nissāya puratthābhimukho nisīdi.",
  "ud8.6:3.2_0": "Bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi bhagavantaṁyeva purakkhatvā.",
  "ud8.6:3.3_0": "Pāṭaligāmiyāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu bhagavantaṁyeva purakkhatvā.",
  "ud8.6:3.4_0": "Atha kho bhagavā pāṭaligāmiye upāsake āmantesi:",
  "ud8.6:4.1_0": "“Pañcime, gahapatayo, ādīnavā dussīlassa sīlavipattiyā.",
  "ud8.6:4.2_0": "Katame pañca?",
  "ud8.6:4.3_0": "Idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati.",
  "ud8.6:4.4_0": "Ayaṁ paṭhamo ādīnavo dussīlassa sīlavipattiyā.",
  "ud8.6:5.1_0": "Puna caparaṁ, gahapatayo, dussīlassa sīlavipannassa pāpako kittisaddo abbhuggacchati.",
  "ud8.6:5.2_0": "Ayaṁ dutiyo ādīnavo dussīlassa sīlavipattiyā.",
  "ud8.6:6.1_0": "Puna caparaṁ, gahapatayo, dussīlo sīlavipanno yaññadeva parisaṁ upasaṅkamati—",
  "ud8.6:6.2_0": "yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ—",
  "ud8.6:6.3_0": "avisārado upasaṅkamati maṅkubhūto.",
  "ud8.6:6.4_0": "Ayaṁ tatiyo ādīnavo dussīlassa sīlavipattiyā.",
  "ud8.6:7.1_0": "Puna caparaṁ, gahapatayo, dussīlo sīlavipanno sammūḷho kālaṁ karoti.",
  "ud8.6:7.2_0": "Ayaṁ catuttho ādīnavo dussīlassa sīlavipattiyā.",
  "ud8.6:8.1_0": "Puna caparaṁ, gahapatayo, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "ud8.6:8.2_0": "Ayaṁ pañcamo ādīnavo dussīlassa sīlavipattiyā.",
  "ud8.6:8.3_0": "Ime kho, gahapatayo, pañca ādīnavā dussīlassa sīlavipattiyā.",
  "ud8.6:9.1_0": "Pañcime, gahapatayo, ānisaṁsā sīlavato sīlasampadāya.",
  "ud8.6:9.2_0": "Katame pañca?",
  "ud8.6:9.3_0": "Idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati.",
  "ud8.6:9.4_0": "Ayaṁ paṭhamo ānisaṁso sīlavato sīlasampadāya.",
  "ud8.6:10.1_0": "Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati.",
  "ud8.6:10.2_0": "Ayaṁ dutiyo ānisaṁso sīlavato sīlasampadāya.",
  "ud8.6:11.1_0": "Puna caparaṁ, gahapatayo, sīlavā sīlasampanno yaññadeva parisaṁ upasaṅkamati—",
  "ud8.6:11.2_0": "yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ—",
  "ud8.6:11.3_0": "visārado upasaṅkamati amaṅkubhūto.",
  "ud8.6:11.4_0": "Ayaṁ tatiyo ānisaṁso sīlavato sīlasampadāya.",
  "ud8.6:12.1_0": "Puna caparaṁ, gahapatayo, sīlavā sīlasampanno asammūḷho kālaṁ karoti.",
  "ud8.6:12.2_0": "Ayaṁ catuttho ānisaṁso sīlavato sīlasampadāya.",
  "ud8.6:13.1_0": "Puna caparaṁ, gahapatayo, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati.",
  "ud8.6:13.2_0": "Ayaṁ pañcamo ānisaṁso sīlavato sīlasampadāya.",
  "ud8.6:13.3_0": "Ime kho, gahapatayo, pañca ānisaṁsā sīlavato sīlasampadāyā”ti.",
  "ud8.6:14.1_0": "Atha kho bhagavā pāṭaligāmiye upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi:",
  "ud8.6:14.2_0": "“abhikkantā kho, gahapatayo, ratti;",
  "ud8.6:14.2_1": "yassadāni tumhe kālaṁ maññathā”ti",
  "ud8.6:14.3_0": "Atha kho pāṭaligāmiyā upāsakā bhagavato bhāsitaṁ abhinanditvā anumoditvā",
  "ud8.6:14.4_0": "uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "ud8.6:14.5_0": "Atha kho bhagavā acirapakkantesu pāṭaligāmiyesu upāsakesu suññāgāraṁ pāvisi.",
  "ud8.6:15.1_0": "Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "ud8.6:15.2_0": "Tena kho pana samayena sambahulā devatāyo sahassasahasseva pāṭaligāme vatthūni pariggaṇhanti.",
  "ud8.6:15.3_0": "Yasmiṁ padese mahesakkhā devatā vatthūni pariggaṇhanti mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:15.4_0": "Yasmiṁ padese majjhimā devatā vatthūni pariggaṇhanti majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:15.5_0": "Yasmiṁ padese nīcā devatā vatthūni pariggaṇhanti nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:16.1_0": "Addasā kho bhagavā dibbena cakkhunā visuddhena atikkantamānusakena tā devatāyo sahassasahasseva pāṭaligāme vatthūni pariggaṇhantiyo.",
  "ud8.6:16.2_0": "Yasmiṁ padese mahesakkhā devatā vatthūni pariggaṇhanti, mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:16.3_0": "Yasmiṁ padese majjhimā devatā vatthūni pariggaṇhanti, majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:16.4_0": "Yasmiṁ padese nīcā devatā vatthūni pariggaṇhanti, nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:16.5_0": "Atha kho bhagavā tassā rattiyā paccūsasamaye paccuṭṭhāya āyasmantaṁ ānandaṁ āmantesi:",
  "ud8.6:17.1_0": "“Ke nu kho, ānanda, pāṭaligāme nagaraṁ māpentī”ti.",
  "ud8.6:17.2_0": "“Sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā”ti.",
  "ud8.6:17.3_0": "“Seyyathāpi, ānanda, devehi tāvatiṁsehi saddhiṁ mantetvā;",
  "ud8.6:17.4_0": "evamevaṁ kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.",
  "ud8.6:17.5_0": "Idhāhaṁ, ānanda, addasaṁ dibbena cakkhunā visuddhena atikkantamānusakena sambahulā devatāyo sahassasahasseva pāṭaligāme vatthūni pariggaṇhantiyo.",
  "ud8.6:17.6_0": "Yasmiṁ padese mahesakkhā devatā vatthūni pariggaṇhanti mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:17.7_0": "Yasmiṁ padese majjhimā devatā vatthūni pariggaṇhanti majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:17.8_0": "Yasmiṁ padese nīcā devatā vatthūni pariggaṇhanti nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.",
  "ud8.6:17.9_0": "Yāvatā, ānanda, ariyaṁ āyatanaṁ yāvatā vaṇippatho idaṁ agganagaraṁ bhavissati pāṭaliputtaṁ puṭabhedanaṁ.",
  "ud8.6:17.10_0": "Pāṭaliputtassa kho, ānanda, tayo antarāyā bhavissanti—",
  "ud8.6:17.11_0": "aggito vā udakato vā mithubhedato vā”ti.",
  "ud8.6:18.1_0": "Atha kho sunidhavassakārā magadhamahāmattā yena bhagavā tenupasaṅkamiṁsu;",
  "ud8.6:18.1_1": "upasaṅkamitvā bhagavatā saddhiṁ sammodiṁsu.",
  "ud8.6:18.2_0": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu.",
  "ud8.6:18.3_0": "Ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ:",
  "ud8.6:18.4_0": "“adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā”ti.",
  "ud8.6:18.5_0": "Adhivāsesi bhagavā tuṇhībhāvena.",
  "ud8.6:19.1_0": "Atha kho sunidhavassakārā magadhamahāmattā bhagavato adhivāsanaṁ viditvā yena sako āvasatho tenupasaṅkamiṁsu;",
  "ud8.6:19.1_1": "upasaṅkamitvā sake āvasathe paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocesuṁ:",
  "ud8.6:19.2_0": "“kālo, bho gotama, niṭṭhitaṁ bhattan”ti.",
  "ud8.6:20.1_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena sunidhavassakārānaṁ magadhamahāmattānaṁ āvasatho tenupasaṅkami;",
  "ud8.6:20.1_1": "upasaṅkamitvā paññatte āsane nisīdi.",
  "ud8.6:20.2_0": "Atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesuṁ sampavāresuṁ.",
  "ud8.6:21.1_0": "Atha kho sunidhavassakārā magadhamahāmattā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdiṁsu.",
  "ud8.6:21.2_0": "Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi:",
  "ud8.6:22.1_0": "“Yasmiṁ padese kappeti,",
  "ud8.6:22.2_0": "vāsaṁ paṇḍitajātiyo;",
  "ud8.6:22.3_0": "Sīlavantettha bhojetvā,",
  "ud8.6:22.4_0": "saññate brahmacārayo.",
  "ud8.6:23.1_0": "Yā tattha devatā āsuṁ,",
  "ud8.6:23.2_0": "tāsaṁ dakkhiṇamādise;",
  "ud8.6:23.3_0": "Tā pūjitā pūjayanti,",
  "ud8.6:23.4_0": "mānitā mānayanti naṁ.",
  "ud8.6:24.1_0": "Tato naṁ anukampanti,",
  "ud8.6:24.2_0": "mātā puttaṁva orasaṁ;",
  "ud8.6:24.3_0": "Devatānukampito poso,",
  "ud8.6:24.4_0": "sadā bhadrāni passatī”ti.",
  "ud8.6:25.1_0": "Atha kho bhagavā sunidhavassakārānaṁ magadhamahāmattānaṁ imāhi gāthāhi anumoditvā uṭṭhāyāsanā pakkāmi.",
  "ud8.6:26.1_0": "Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti:",
  "ud8.6:26.2_0": "“yenajja samaṇo gotamo dvārena nikkhamissati taṁ gotamadvāraṁ nāma bhavissati.",
  "ud8.6:26.3_0": "Yena titthena gaṅgaṁ nadiṁ tarissati taṁ gotamatitthaṁ nāma bhavissatī”ti.",
  "ud8.6:27.1_0": "Atha kho bhagavā yena dvārena nikkhami taṁ gotamadvāraṁ nāma ahosi.",
  "ud8.6:27.2_0": "Atha kho bhagavā yena gaṅgā nadī tenupasaṅkami.",
  "ud8.6:27.3_0": "Tena kho pana samayena gaṅgā nadī pūrā hoti samatittikā kākapeyyā.",
  "ud8.6:27.4_0": "Appekacce manussā nāvaṁ pariyesanti, appekacce uḷumpaṁ pariyesanti, appekacce kullaṁ bandhanti apārā pāraṁ gantukāmā.",
  "ud8.6:27.5_0": "Atha kho bhagavā—",
  "ud8.6:27.6_0": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "ud8.6:27.7_0": "evamevaṁ—",
  "ud8.6:27.8_0": "gaṅgāya nadiyā orimatīre antarahito pārimatīre paccuṭṭhāsi saddhiṁ bhikkhusaṅghena.",
  "ud8.6:28.1_0": "Addasā kho bhagavā te manusse appekacce nāvaṁ pariyesante, appekacce uḷumpaṁ pariyesante, appekacce kullaṁ bandhante apārā pāraṁ gantukāme.",
  "ud8.6:29.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.6:30.1_0": "“Ye taranti aṇṇavaṁ saraṁ,",
  "ud8.6:30.2_0": "Setuṁ katvāna visajja pallalāni;",
  "ud8.6:30.3_0": "Kullañhi jano pabandhati,",
  "ud8.6:30.4_0": "Tiṇṇā medhāvino janā”ti.",
  "ud8.6:30.5_0": "Chaṭṭhaṁ."
}