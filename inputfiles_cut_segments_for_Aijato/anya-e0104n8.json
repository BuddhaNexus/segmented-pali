{
  "anya-e0104n8:0_0": "20. Maggāmaggañāṇadassanavisuddhiniddesavaṇṇanā",
  "anya-e0104n8:1_0": "Sammasanañāṇakathāvaṇṇanā",
  "anya-e0104n8:2_0": "692.Evaṁmaggañca amaggañca ñatvā ṭhitaṁ ñāṇanti ayaṁ upakkilesavinimuttā vīthipaṭipannā vipassanāpaññā ariyamaggassa pubbabhāgamaggo, ayaṁ obhāsādibhedo dasavidho upakkileso na maggoti evaṁ maggañca amaggañca yāthāvato vavatthapetvā ṭhitaṁ ñāṇaṁ.",
  "anya-e0104n8:3_0": "Atītādivasena anekabhedabhinne dhamme kalāpato saṅkhipitvā sammasanaṁ kalāpasammasanaṁ, ayaṁ kira jambudīpavāsīnaṁ abhilāpo.",
  "anya-e0104n8:3_1": "‘‘Yaṁ kiñci rūpa’’ntiādinā (ma. ni. 1.361; 2.113; 3.86; a. ni.",
  "anya-e0104n8:3_2": "4.181) nayena hi dhammānaṁ vipassanā nayavipassanā, ayaṁ kira tambapaṇṇidīpavāsīnaṁ abhilāpo.",
  "anya-e0104n8:3_3": "Tenevāha ‘‘kalāpasammasanasaṅkhātāya nayavipassanāyā’’ti.",
  "anya-e0104n8:3_4": "Tāva-saddo kamattho, tena sammasanappakārānaṁ bahubhedataṁ dīpeti.",
  "anya-e0104n8:3_5": "Bahubhāvato hi tesaṁ paṭhamaṁ nayavipassanāya yogārambhaṁ anusāsati ‘‘nayavipassanāya tāva yogo karaṇīyo’’ti. Kasmāti codakavacanaṁ.",
  "anya-e0104n8:3_6": "Tassāyaṁ adhippāyo – yadi maggāmaggañāṇadassanavisuddhi sampādetabbā, atha kasmā ‘‘nayavipassanāya ādito yogo kātabbo’’ti vuttanti.",
  "anya-e0104n8:3_7": "Itaro tassāyaṁ adhigamūpāyoti dassento ‘‘āraddhavipassakassā’’tiādimāha.",
  "anya-e0104n8:3_8": "Tenetaṁ dasseti ‘‘vipassanāya sati udayabbayañāṇuppādo, udayabbayañāṇe sati obhāsādiupakkilesasambhavo, tato maggāmaggavavatthānaṁ, tasmā tassa āditova ārambhassa sambhavo natthīti vipassanā paṭhamaṁ āraddhabbā’’ti.",
  "anya-e0104n8:3_9": "Evampi paṭhamaṁ nayavipassanāva kasmā āraddhabbāti āha ‘‘vipassanāya ca kalāpasammasanaṁ ādī’’ti.",
  "anya-e0104n8:3_10": "Tañhi atītādibhedabhinnānaṁ dhammānaṁ saṅkhipitvā vavatthānavasena pavattanato ādikammikassa sukaraṁ sammasananti ādibhūtaṁ.",
  "anya-e0104n8:4_0": "Tasmāti ādibhūtattā.",
  "anya-e0104n8:4_1": "Atha vā tasmāti yasmā āraddhavipassakassa…pe… kalāpasammasanaṁ ādi, tasmā. Etanti kalāpasammasanaṁ.",
  "anya-e0104n8:4_2": "Apicātiādi kalāpasammasanasseva vipassanāya ādibhāve upacayahetudassanaṁ.",
  "anya-e0104n8:4_3": "Udayabbayañāṇapariyosānā tīraṇapariññā, asampatte eva ca udayabbayañāṇe maggāmaggavavatthānaṁ hotīti āha ‘‘tīraṇapariññāya vattamānāyā’’ti.",
  "anya-e0104n8:4_4": "Kalāpasammasane tāva yogo kātabboti etthāpi tasseva paṭhamārambhe kāraṇaṁ vuttanayeneva veditabbaṁ.",
  "anya-e0104n8:4_5": "Yasmā kalāpasammasanaṁ nāma ekavisuddhiyampi na antogadhaṁ, ekacce ca taṁ anāmasitvāva vipassanācāraṁ vaṇṇenti.",
  "anya-e0104n8:4_6": "Evaṁ santepi taṁ suttantesu ekadesena, anavasesato ca dassitaṁ.",
  "anya-e0104n8:4_7": "Paṭisambhidāyaṁ ādikammikānaṁ manasikārasukaratāya vipassanāya ādibhāvena ṭhapitaṁ.",
  "anya-e0104n8:4_8": "Vipassantassa ca obhāsādīsu uppannesu maggāmaggañāṇasambhavo, tasmā ‘‘taṁ sampādetukāmenā’’tiādinā ayaṁ vicāro katoti daṭṭhabbaṁ.",
  "anya-e0104n8:5_0": "693.Tatrāti tasmiṁ tīraṇapariññāya ñātapariññānantarabhāve, tāsu vā pariññāsu.",
  "anya-e0104n8:5_1": "Vinicchayoti sarūpato, kiccato, bhūmito ca sanniṭṭhānaṁ.",
  "anya-e0104n8:5_2": "Lokuttarāpi purimasmiṁ saccadvaye maggasampayuttā tividhāpi pariññā kiccavasena labbhatīti ‘‘lokiyapariññā’’ti visesetvā vuttaṁ.",
  "anya-e0104n8:5_3": "Sabhāvadhammānaṁ lakkhaṇasallakkhaṇato ñeyyaabhimukhā paññā abhiññāpaññā. Ñātaṭṭheti ñātabhāvanimittaṁ.",
  "anya-e0104n8:5_4": "Abhiññeyyassa jānanahetu ‘‘ñāṇa’’nti vuccati.",
  "anya-e0104n8:5_5": "Pariññāpaññāti aniccādilakkhaṇāni paricchijja jānanapaññā.",
  "anya-e0104n8:5_6": "Tīraṇaṭṭheti sammasanabhāvahetu.",
  "anya-e0104n8:5_7": "Pahānapaññāti pahātabbassa pajahanapaññā.",
  "anya-e0104n8:5_8": "Vedayitādilakkhaṇavidhuratāya ruppanalakkhaṇaṁ paccattalakkhaṇaṁ vuttaṁ.",
  "anya-e0104n8:5_9": "Tesaṁyeva paccattalakkhaṇasallakkhaṇavasena gahitadhammānaṁyeva.",
  "anya-e0104n8:5_10": "Yathā pathavīphassādīnaṁ kakkhaḷaphusanādilakkhaṇāni tīsupi khaṇesu sallakkhitabbāni paṭiniyatarūpatāya sabhāvasiddhāneva hutvā gayhanti, na evamaniccatādilakkhaṇāni.",
  "anya-e0104n8:5_11": "Tāni pana bhaṅgudayabbayapīḷāvasavattanākāramukhena gahetabbato samāropitarūpāni viya gayhantīti vuttaṁ ‘‘sāmaññalakkhaṇaṁ āropetvā’’ti.",
  "anya-e0104n8:5_12": "Lokiyapariññānaṁyeva adhippetattā lakkhaṇārammaṇikavipassanāva ‘‘pahānapariññā’’ti vuttā.",
  "anya-e0104n8:6_0": "Saṅkhārapaṭicchedatoti nāmarūpavavatthānato, yā ‘‘diṭṭhivisuddhī’’ti vuttā.",
  "anya-e0104n8:6_1": "Keci pana ‘‘khandhādīnaṁ vipassanāya bhūmibhāvato sabbopi khandhādivicāro saṅkhāraparicchedo’’ti vadanti.",
  "anya-e0104n8:6_2": "‘‘Paccattalakkhaṇapaṭivedhasseva ādhipacca’’nti iminā nāmarūpapaccayapariggahapaññānaṁ tīraṇapahānāsamatthataṁ dasseti .",
  "anya-e0104n8:6_3": "Tāsampi pana ‘‘namanalakkhaṇaṁ nāmaṁ, ruppanalakkhaṇaṁ rūpa’’nti arūparūpānaṁ sādhāraṇākārasallakkhaṇavasena pavattiyā ekenākārena tīraṇapariyāyo, diṭṭhikaṅkhāvikkhambhanena pahānapariyāyo labbhatīti siyā tīraṇapahānesupi ādhipaccanti vadanti.",
  "anya-e0104n8:6_4": "Ukkaṭṭhaniddesena pana yathā diṭṭhivisuddhiyāva saṅkhāraparicchedatā, evaṁ lakkhaṇārammaṇikavipassanāya eva tīraṇapahānakiccatā veditabbā.",
  "anya-e0104n8:6_5": "Evaṁ hi tissopi pariññā vavatthitā honti, aññathā saṅkāro siyā.",
  "anya-e0104n8:6_6": "Tīraṇapariññāya bhūmi tattha paññāya aniccatādilakkhaṇasantīraṇato.",
  "anya-e0104n8:6_7": "Tenāha ‘‘etasmiṁ…pe… ādhipacca’’nti.",
  "anya-e0104n8:6_8": "Kāmaṁ udayabbayañāṇampi kañci micchābhinivesaṁ pajahati, tassa pana athāmagatattā na sātisayaṁ pahānanti vuttaṁ ‘‘bhaṅgānupassanaṁ ādiṁ katvā upari pahānapariññāya bhūmī’’ti.",
  "anya-e0104n8:6_9": "Aniccato anupassantoti aniccākārato saṅkhāre anupassanto sammasanto.",
  "anya-e0104n8:6_10": "Niccasaññanti ‘‘te niccā sassatā’’ti pavattaṁ micchāsaññaṁ.",
  "anya-e0104n8:6_11": "Saññāsīsena diṭṭhicittānampi gahaṇaṁ daṭṭhabbaṁ. Eseva nayo ito paresupi.",
  "anya-e0104n8:6_12": "Nibbindantoti aniccānupassanādisambhūtāya nibbidānupassanāya saṅkhāre nibbijjanavasena passanto. Nandinti sappītikataṇhaṁ.",
  "anya-e0104n8:6_13": "Virajjantoti virāgānupassanāya virajjanavasena yathā saṅkhāresu rāgo nuppajjati, evaṁ anupassanto.",
  "anya-e0104n8:6_14": "Tathābhūto hi rāgaṁ pajahatīti vuccati.",
  "anya-e0104n8:6_15": "Nirodhentoti nirodhānupassanāya yathā saṅkhārā nirujjhantiyeva, na āyatiṁ punabbhavavasena uppajjanti, evaṁ anupassanto.",
  "anya-e0104n8:6_16": "Tathābhūto hi saṅkhārānaṁ samudayaṁ pajahati nāma anuppattidhammatāpādanato.",
  "anya-e0104n8:6_17": "Paṭinissajjantoti paṭinissaggānupassanāya yathā saṅkhārā na puna ādiyanti, evaṁ vossajjanto.",
  "anya-e0104n8:6_18": "Tenāha ‘‘ādānaṁ pajahatī’’ti, niccādivasena vā gahaṇaṁ vissajjetīti attho. Sādhitattāti sampāditattā. Itarāti tīraṇapahānapariññā.",
  "anya-e0104n8:6_19": "Evaṁ pariññā niddisitvā pariññākkamavasenapi kaṅkhāvitaraṇānantaraṁ ‘‘kalāpasammasane yogo kātabbo’’ti yvāyamattho vutto, taṁ nigamavasena paccāharanto ‘‘tena vutta’’ntiādimāha, taṁ vuttatthameva.",
  "anya-e0104n8:7_0": "694.Tatrāti tasmiṁ kalāpasammasane vibhāvetabbe, tassa vā kalāpasammasanassa ādibhāve.",
  "anya-e0104n8:7_1": "Ayaṁ pāḷīti dassiyamānaṁ paṭisambhidāmaggapāḷimāha.",
  "anya-e0104n8:7_2": "Tattha saṅkhipitvā vavatthāne paññāti atītādibhedabhinne dhamme ekato saṅgahetvā aniccādivasena vinicchaye sādhetabbe taṁsādhanīyā paññā.",
  "anya-e0104n8:7_3": "Sammasane aniccatādivasena tīraṇe ñāṇanti pavuccati, sā kathaṁ hotīti attho.",
  "anya-e0104n8:7_4": "Vavatthāne sammasaneti ca nipphādetabbe bhummavacanaṁ.",
  "anya-e0104n8:7_5": "Yaṁ kiñci rūpantiādīni padāni heṭṭhā vuttatthāneva.",
  "anya-e0104n8:7_6": "Sabbaṁ rūpaṁ aniccato vavatthapetītiādīni pana yasmā parato vaṇṇiyissanti, tasmā tattheva nesaṁ atthaṁ vibhāvayissāma.",
  "anya-e0104n8:8_0": "Pāḷivavatthānaṁ pana evaṁ veditabbaṁ – ettha hi ādikammikānaṁ vipassanāmanasikārasukhatthaṁ ‘‘yaṁ kiñci rūpa’’ntiādinā paṭhamaṁ tāva pañcakkhandhā atītādivibhāgamukhena gahitā, te pana khandhā yasmā dvārārammaṇehi saddhiṁ dvārappavattadhammavasena vibhāgaṁ labbhanti, tasmā tadanantaraṁ dvārachakkādivasena dasa chakkā gahitā.",
  "anya-e0104n8:8_1": "Yasmā pana lakkhaṇesu anattalakkhaṇaṁ dukkhavibhāgaṁ, tasmā tassa vibhāvanāya cha dhātuyo gahitā.",
  "anya-e0104n8:8_2": "Tato yesu kasiṇesu ito bāhirakānaṁ attābhiniveso, tāni imesaṁ jhānānaṁ ārammaṇabhāvena upaṭṭhānākāramattānīti dassanatthaṁ dasa kasiṇāni gahitāni.",
  "anya-e0104n8:8_3": "Tato dukkhānupassanāya parivārabhāvena paṭikkūlākāravasena dvattiṁsa koṭṭhāsā gahitā.",
  "anya-e0104n8:8_4": "Pubbe khandhavasena saṅkhepato gahitā dhammā nātisaṅkhepavitthāranayena, vitthāranayena ca manasi kātabbāti dassanatthaṁ dvādasāyatanāni, aṭṭhārasa dhātuyo ca gahitā.",
  "anya-e0104n8:8_5": "Tesu ime dhammā satipi suññanirīhaabyāpārabhāve dhammasabhāvato ādhipaccavasena pavattantīti anattalakkhaṇavibhāvanatthaṁ indriyāni gahitāni.",
  "anya-e0104n8:8_6": "Evaṁ anekabhedabhinnāpime dhammā bhūmittayapariyāpannatāya tividhāva hontīti dassanatthaṁ tisso dhātuyo gahitā.",
  "anya-e0104n8:9_0": "Ettāvatā nimittaṁ dassetvā pavattaṁ dassetuṁ kāmabhavādayo nava bhavā gahitā.",
  "anya-e0104n8:9_1": "Ettake abhiññeyyavisese pavattamanasikārakosallena saṇhasukhumesu nibbattitamahaggatadhammesu manasikāro pavattetabboti dassanatthaṁ jhānappamaññāruppāni gahitāni.",
  "anya-e0104n8:9_2": "Tattha jhānāni nāma vuttāvasesārammaṇāni rūpāvacarajjhānāni.",
  "anya-e0104n8:9_3": "Paccayapaccayuppannavibhāgato ime dhammā bhinditvā manasi kātabbāti dassanatthaṁ paṭiccasamuppādaṅgāni gahitāni.",
  "anya-e0104n8:9_4": "Paccayākāramanasikāro hi lakkhaṇattayaṁ sukhena, suṭṭhutarañca vibhāveti, tasmā pacchato gahito.",
  "anya-e0104n8:9_5": "Evamete sammasanīyabhāvena gahitā khandhādivasena koṭṭhāsato pañcavīsatividhā.",
  "anya-e0104n8:9_6": "Pabhedato pana atītādibhedaṁ anāmasitvāva gayhamānā dvīhi ūnāni dvesatāni honti.",
  "anya-e0104n8:10_0": "Tattha aniccato vavatthapetītiādiko paṭhamo lakkhaṇavavatthāpanavāro.",
  "anya-e0104n8:10_1": "Aniccaṁ khayaṭṭhenātiādiko dutiyo hetuvāro lakkhaṇānaṁ hetukittanato.",
  "anya-e0104n8:10_2": "Aniccaṁ saṅkhatantiādiko pana hetupatiṭṭhāpanavāro pākaṭabhāvasallakkhaṇato.",
  "anya-e0104n8:10_3": "Khayaṭṭhenāti hi khayasabhāvato yasmā rūpaṁ khayasabhāvaṁ uppajjitvā khayaṁ vayaṁ bhedaṁ gacchati, tasmā aniccanti attho.",
  "anya-e0104n8:10_4": "Bhayaṭṭhenāti bhāyitabbabhāvato yasmā rūpaṁ pabhaṅguratāya bhayānakaṁ, tasmā dukkhanti.",
  "anya-e0104n8:10_5": "Tenāha bhagavā ‘‘yadaniccaṁ, taṁ dukkha’’nti (saṁ. ni. 30.15, 45, 46, 76, 85; 2.4.14; paṭi. ma. 2.10).",
  "anya-e0104n8:10_6": "Asārakaṭṭhenāti asārakabhāvato, attasāravirahatoti attho.",
  "anya-e0104n8:10_7": "Tatiyavāre pana ‘‘rūpaṁ anicca’’nti vatvā tassa hetuṁ patiṭṭhāpetuṁ ‘‘saṅkhata’’ntiādi vuttaṁ.",
  "anya-e0104n8:10_8": "Yasmā samecca sambhūya paccayehi kataṁ, anurūpe ca paccaye paṭicca, na vinā tehi samaṁ, sammā ca uppannaṁ, tasmā khayavayavirāganirodhadhammanti.",
  "anya-e0104n8:10_9": "Na hi paccayanibbattaṁ anirujjhanakaṁ nāma atthi.",
  "anya-e0104n8:10_10": "Tenāha bhagavā ‘‘yaṁ taṁ rūpaṁ jātaṁ bhūtaṁ saṅkhataṁ palokadhammaṁ, taṁ vata mā palujjīti netaṁ ṭhānaṁ vijjatī’’ti (saṁ. ni. 5.379).",
  "anya-e0104n8:10_11": "Etena aniccā pathavīdhātu paccayanibbattattā tadaññaṁ paccayanibbattaṁ viyāti dasseti. Esa nayo sesadhammesupi.",
  "anya-e0104n8:11_0": "Idāni anvayato, byatirekato ca saṅkhatadhammānaṁ aniccataṁ patiṭṭhāpetuṁ ‘‘jātipaccayā’’tiādi vuttaṁ.",
  "anya-e0104n8:11_1": "Aniccalakkhaṇasseva cettha patiṭṭhāpanaṁ tasmiṁ patiṭṭhāpite sesalakkhaṇadvayassapi patiṭṭhāpanasiddhito.",
  "anya-e0104n8:12_0": "Iminā peyyālena ime dhammarāsayo saṁkhittāti sambandho.",
  "anya-e0104n8:12_1": "‘‘Dvārārammaṇehi saddhiṁ dvārappavattā dhammā, pañcakkhandhā’’ti idaṁ abhiññeyyaniddese ‘‘cakkhuṁ, bhikkhave, abhiññeyya’’ntiādinā (paṭi. ma. 1.3; saṁ. ni.",
  "anya-e0104n8:12_2": "4.46) dvārārammaṇehi saddhiṁ dvārappavatte dhamme dassetvā tesaṁ pañcahi khandhehi saṅgahitataṁ dassetuṁ ‘‘rūpaṁ abhiññeyyaṁ…pe… viññāṇaṁ abhiññeyya’’nti āgatattā vuttaṁ. Paṭisambhidāyaṁ (paṭi. ma.",
  "anya-e0104n8:12_3": "1.48) pana ‘‘yaṁ kiñci rūpa’’ntiādinā paṭhamaṁ pañcakkhandhe dassetvā ‘‘cakkhu’’ntiādinā dvārārammaṇehi saddhiṁ dvārappavattā dhammā dassitā.",
  "anya-e0104n8:12_4": "Tathādassane kāraṇaṁ heṭṭhā vuttameva.",
  "anya-e0104n8:13_0": "Kasmā panettha ime dhammarāsayo saṁkhittāti pāḷiyaṁ vitthārato āgatattāti dassento ‘‘vuttaṁ heta’’ntiādimāha.",
  "anya-e0104n8:13_1": "Tenevāha ‘‘taṁ tattha…pe… saṁkhitta’’nti. Tattha tanti abhiññeyyaṁ. Etthāti abhiññeyyaniddese.",
  "anya-e0104n8:13_2": "‘‘Viññāṇaṁ mano dhammā’’tiādinā tattha tattha koṭṭhāse ye lokuttaradhammā āgatā.",
  "anya-e0104n8:13_3": "Keci pana ‘‘etthāti paṭisambhidāya’’nti vadanti, taṁ na sundaraṁ.",
  "anya-e0104n8:13_4": "Sammasanupagā eva hi dhammā paṭisambhidāyaṁ gahitā sammasanavārassa adhippetattā, na abhiññeyyaniddese (paṭi. ma. 1.3; saṁ. ni.",
  "anya-e0104n8:13_5": "4.46) viya sabbeva abhiññeyyā dhammā. Ye rūpārūpadhammā. Yassāti yogino.",
  "anya-e0104n8:13_6": "Tesu tena sammasanaṁ ārabhitabbaṁ yathāpākaṭaṁ vipassanābhinivesoti katvā.",
  "anya-e0104n8:13_7": "Pacchā pana anupaṭṭhahantepi upāyena upaṭṭhahāpetvā anavasesatova sammasitabbā.",
  "anya-e0104n8:14_0": "695.",
  "anya-e0104n8:14_1": "‘‘Atītaṁ rūpaṁ anicca’’ntiādinā aniccato sammasanassa atītādivibhāgā pavattiṭṭhānabhūtāti āha ‘‘ekādasahi okāsehī’’ti.",
  "anya-e0104n8:14_2": "Vavatthāpanaṁ nāma sanniṭṭhānaṁ.",
  "anya-e0104n8:14_3": "Aniccato sanniṭṭhānañcettha ‘‘anicca’’nti vipassanāvāti āha ‘‘aniccanti sammasatī’’ti.",
  "anya-e0104n8:15_0": "Kathanti sammasanākāro pucchitoti taṁ parato idheva pāḷiyaṁ dutiyavāre vuttanayenevāti saṅkhepeneva vissajjeti.",
  "anya-e0104n8:15_1": "Idāni tamatthaṁ pākaṭataraṁ kātuṁ ‘‘vuttañheta’’ntiādimāha.",
  "anya-e0104n8:15_2": "Tattha hī-ti hetuatthe nipāto.",
  "anya-e0104n8:15_3": "Yasmā ‘‘rūpaṁ atītānāgatapaccuppannaṁ aniccaṁ khayaṭṭhenā’’ti evaṁ vuttaṁ, tasmā iminā vuttanayena aniccanti sammasatīti yojanā.",
  "anya-e0104n8:16_0": "Evampi saṅkhepoyevāti vibhajitvā dassetuṁ ‘‘esā’’tiādi vuttaṁ. Atīteti atīte bhave.",
  "anya-e0104n8:16_1": "Ādikammikassa hi idaṁ sammasanavidhānaṁ, tasmā bhavavasena addhābhedo adhippeto.",
  "anya-e0104n8:16_2": "Tenāha ‘‘nayimaṁ bhavaṁ sampattantī’’ti. Ettha iti-saddo hetuattho.",
  "anya-e0104n8:16_3": "Idaṁ vuttaṁ hoti – yaṁ atītabhave pariyāpannaṁ rūpaṁ, taṁ atīteyeva bhave khīṇaṁ, tato na imaṁ bhavaṁ sampattaṁ, tasmā aniccaṁ khayaṭṭhena khayasabhāvattāti sammasatīti.",
  "anya-e0104n8:16_4": "Esa nayo yaṁ anāgatantiādīsupi.",
  "anya-e0104n8:17_0": "Yaṁ bahiddhā, tampi bahiddhā eva khīyati, na ajjhattabhāvaṁ gacchatīti aniccaṁ khayaṭṭhenāti, yaṁ oḷārikaṁ, tampi tattheva khīyatīti aniccaṁ khayaṭṭhenātiādinā yojetabbaṁ.",
  "anya-e0104n8:18_0": "Idaṁ sabbampīti idaṁ atītādibhedassa rūpassa sammasanato sabbaṁ ekādasavidhampi sammasanaṁ ekaṁ sammasanaṁ aniccato sammasananti katvā.",
  "anya-e0104n8:19_0": "Tanti taṁ ekādasavidhampi rūpaṁ.",
  "anya-e0104n8:19_1": "Sappaṭibhayatāyāti bhayānakatāya.",
  "anya-e0104n8:19_2": "Bhayāvahaṁ hotīti appahīnavipallāsassa ‘‘ahaṁ vinassāmi, mama santakaṁ vinassatī’’ti cintentassa bhayajanakaṁ hoti.",
  "anya-e0104n8:19_3": "Sīhopamasutte devānaṁ viyāti sīhopamasutte desiyamāne devānaṁ viya. Tattha hi –",
  "anya-e0104n8:20_0": "‘‘Yadā tathāgato loke uppajjati arahaṁ sammāsambuddho…pe… so dhammaṁ deseti ‘iti rūpaṁ, iti rūpassa samudayo, iti rūpassa atthaṅgamo.",
  "anya-e0104n8:20_1": "Iti vedanā… iti saññā… iti saṅkhārā… iti viññāṇaṁ, iti viññāṇassa samudayo, iti viññāṇassa atthaṅgamo’ti.",
  "anya-e0104n8:20_2": "Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjanti ‘aniccāva kira bho mayaṁ samānā niccamhāti amaññimha, addhuvāva…pe… asassatāva kira bho mayaṁ samānā sassatamhāti amaññimha, mayampi kira bho aniccā addhuvā asassatā sakkāyapariyāpannā’’’ti (saṁ. ni. 3.78; a. ni. 4.33) –",
  "anya-e0104n8:21_0": "Evaṁ devānaṁ bhayuppatti āgatā.",
  "anya-e0104n8:22_0": "Khandhapañcakaṁ, tadekadeso vā attavādīhi ‘‘attā’’ti parikappīyati, tañca ekantato aniccaṁ, dukkhañcāti āha ‘‘yañhi aniccaṁ, taṁ dukkha’’ntiādi.",
  "anya-e0104n8:22_1": "Tīsu dukkhatāsu saṅkhāradukkhatāva byāpinī, ‘‘yadaniccaṁ, taṁ dukkha’’nti ca adhippetāti vuttaṁ ‘‘aniccataṁ vā udayabbayapaṭipīḷanaṁ vā’’ti.",
  "anya-e0104n8:22_2": "Attā abhavissāti ‘‘kārako vedako sayaṁvasī’’ti evaṁbhūto attā abhavissāti adhippāyo.",
  "anya-e0104n8:22_3": "Evañhi sati rūpassa ābādhāya saṁvattanaṁ ayujjamānakaṁ siyā.",
  "anya-e0104n8:22_4": "Yathā rūpakkhandhe abhedato tividhaṁ sammasanaṁ, bhedato tettiṁsavidhaṁ, evaṁ vedanākkhandhādīsupīti imamatthaṁ ‘‘esa nayo’’ti atidisati.",
  "anya-e0104n8:22_5": "Tena khandhavasena tāva bhedato pañcasaṭṭhiadhikā sataṁ sammasanavārā dassitā honti.",
  "anya-e0104n8:22_6": "Iminā nayena dvārachakkādīsupi yathārahaṁ sammasanabhedo veditabbo.",
  "anya-e0104n8:23_0": "696.Niyamato saṅkhatādibhedaṁ hotīti ekaṁsena saṅkhatatādivisesavantaṁ hoti asaṅkhatādisabhāve aniccatāya asambhavato. Assāti aniccassa.",
  "anya-e0104n8:23_1": "Pariyāyadassanatthanti vevacanadassanatthaṁ, taṁ pana ‘‘khayadhamma’’ntiādīnaṁ vasena veditabbaṁ, na purimānaṁ tiṇṇaṁ.",
  "anya-e0104n8:23_2": "Na hi tadeva tassa pariyāyo hoti, nāpi saṅkhatapaṭiccasamuppannapadāni hutvā abhāvadīpanato pākabhāvadīpanato.",
  "anya-e0104n8:23_3": "Pākabhāvadīpanena pana aniccatāya sādhanapakkhe tiṭṭhanti.",
  "anya-e0104n8:23_4": "Teneva hi sabbesaṁ padānaṁ pariyāyatābhāvato ‘‘nānākārehi vā’’ti vikappantaraṁ gahitaṁ.",
  "anya-e0104n8:23_5": "Manasikārappavattīdassanatthanti aniccatāya upabrūhanamanasikārapavattidassanatthaṁ.",
  "anya-e0104n8:24_0": "Cattārīsākāraanupassanākathāvaṇṇanā",
  "anya-e0104n8:25_0": "697.Soti yogāvacaro.",
  "anya-e0104n8:25_1": "Tassāti yathāvuttabhedassa aniccatādisammasanassa.",
  "anya-e0104n8:25_2": "Thirabhāvatthāyāti daḷhabhāvatthāya aniccādiākārassa punappunaṁ manasikāro viya bahulīkārabhāvato.",
  "anya-e0104n8:25_3": "Yaṁ taṁ bhagavatā etassa vibhaṅge aniccādisammasanaṁ vuttanti sambandho.",
  "anya-e0104n8:25_4": "Anulomikanti ariyamaggādhigamassa anukūlaṁ. Khantinti ñāṇakhantiṁ.",
  "anya-e0104n8:25_5": "Ñāṇañhi visayasabhāvaṁ ogāhetvā vavatthāne khamati sahatīti khantīti vuccati.",
  "anya-e0104n8:25_6": "Sammattaniyāmanti ariyamaggaṁ.",
  "anya-e0104n8:25_7": "So hi sammādiṭṭhiādisammattañceva anivattidhammatāya niyāmo cāti vuccati.",
  "anya-e0104n8:25_8": "‘‘Ādinā nayenā’’ti iminā ‘‘pañcakkhandhe dukkhato passanto anulomikaṁ khantiṁ paṭilabhati, khandhānaṁ nirodho sukhaṁ nibbānanti passanto sammattaniyāmaṁ okkamatī’’ti (paṭi. ma.",
  "anya-e0104n8:25_9": "3.38) evamādiko pāṭhaseso rogādipaṭipakkhayojanāvasena vitthāretabbo.",
  "anya-e0104n8:25_10": "‘‘Khandhānaṁ nirodho niccaṁ nibbāna’’nti vacanena saṅkhārānaṁ dukkharogatādipaṭipakkho nibbānassa sukhārogyādibhāvo ‘‘ādinā nayenā’’ti ettha nayaggahaṇena dīpitoti.",
  "anya-e0104n8:25_11": "Avaseso sabbo pāṭho pakāsito eva hotīti.",
  "anya-e0104n8:26_0": "Kāmañcetaṁ cattārīsāya ākārehi sammasanaṁ anulomañāṇe bhāvetabbavidhānaṁ.",
  "anya-e0104n8:26_1": "Tenāha ‘‘anulomañāṇaṁ vibhajantena…pe… vutta’’nti, ito paṭṭhāya pana kataparicayasseva kiccāvahaṁ hotīti idhāpi vuttantīti daṭṭhabbaṁ.",
  "anya-e0104n8:26_2": "Tassāpīti na kevalaṁ kalāpasammasanasseva, atha kho yathādassitassa cattālīsappabhedassa aniccādisammasanassapi.",
  "anya-e0104n8:26_3": "Tañhi anulomikakhantipaṭilābhāya, sammattaniyāmokkamanāya ca saṁvattanato ekaṁsato icchitabbaṁ. Vuttañhi –",
  "anya-e0104n8:27_0": "‘‘So vata, bhikkhave, bhikkhu kañci saṅkhāraṁ niccato samanupassanto anulomikāya khantiyā samannāgato bhavissatīti netaṁ ṭhānaṁ vijjati, anulomikāya khantiyā asamannāgato sammattaniyāmaṁ okkamissatīti netaṁ ṭhānaṁ vijjati, sammattaniyāmaṁ anokkamamāno sotāpattiphalaṁ vā…pe… arahattaṁ vā sacchikarissatīti netaṁ ṭhānaṁ vijjati.",
  "anya-e0104n8:27_1": "So vata, bhikkhave, bhikkhu sabbasaṅkhāre aniccato samanupassanto’’ti (a. ni. 6.98; paṭi. ma. 3.36) –",
  "anya-e0104n8:28_0": "Ādi sukkapakkho vitthāretabbo.",
  "anya-e0104n8:28_1": "Tathā ‘‘so vata, bhikkhave, bhikkhu kañci saṅkhāraṁ sukhato, dukkhato, kañci dhammaṁ attato, anattato’’ti (paṭi. ma. 3.36) vitthāretabbo.",
  "anya-e0104n8:29_0": "698.",
  "anya-e0104n8:29_1": "Ekekaṁ khandhaṁ aniccādisammasanassa vasena sammasatīti sambandho.",
  "anya-e0104n8:29_2": "Tassa pana sammasanassa pañcannaṁ khandhānaṁ sādhāraṇatāya ‘‘ekekaṁ khandha’’nti vuttaṁ.",
  "anya-e0104n8:29_3": "Anaccantikatāyāti accantikatābhāvato, asassatatāyāti attho.",
  "anya-e0104n8:29_4": "Sassatañhi accantikaṁ parāya koṭiyā abhāvato.",
  "anya-e0104n8:29_5": "Ādiantavantatāyāti pubbāparakoṭivantatāya, udayabbayadhammatoti attho.",
  "anya-e0104n8:29_6": "Aniccato sammasatīti sambandho. Esa nayo sabbattha.",
  "anya-e0104n8:30_0": "Aniccatoti ca addhuvato.",
  "anya-e0104n8:30_1": "Etañhi na niccaṁ, khaṇikatāya asadābhāvitāya vā na iccaṁ na upagantabbanti aniccaṁ.",
  "anya-e0104n8:30_2": "Uppādavayapaṭipīḷanatāyāti uppādena, vayena ca pati pati khaṇe khaṇe taṁsamaṅgino vibādhanasabhāvattā, tehi vā sayameva vibādhetabbattā.",
  "anya-e0104n8:30_3": "Udayabbayavanto hi dhammā abhiṇhaṁ tehi paṭipīḷitā eva honti, yā pīḷanā ‘‘saṅkhāradukkhatā’’ti vuccati.",
  "anya-e0104n8:30_4": "Dukkhavatthutāyāti tividhassāpi dukkhassa, saṁsāradukkhassa ca adhiṭṭhānabhāvato.",
  "anya-e0104n8:30_5": "Paccayayāpanīyatāyāti yathārahaṁ paccayehi yāpetabbatāya.",
  "anya-e0104n8:30_6": "Rogamūlatāyāti mūlabyādhi viya anubandhabyādhīnaṁ mūlabhāvato, padadvayenāpi yāpyarogasadisatoti dasseti.",
  "anya-e0104n8:30_7": "Yāpyabyādhi hi rogo itaro ābādhoti.",
  "anya-e0104n8:30_8": "Dukkhatāsūlayogitāyāti tividhadukkhatāsaṅkhātena rujjanena yujjatāya.",
  "anya-e0104n8:30_9": "Kilesāsucipaggharaṇatāyāti yathārahamārammaṇavasena, samannāgamavasena ca rāgādikilesāsucivissandanato.",
  "anya-e0104n8:30_10": "Ahutvā sambhavato uppattiyā uddhumātatā.",
  "anya-e0104n8:31_0": "Antotudanatāyāti abbhantare tudanato.",
  "anya-e0104n8:31_1": "Dukkhavedanādayo viya hi ime saṅkhārā attabhāvassa abbhantaragatā eva udayabbayavasena tudanti.",
  "anya-e0104n8:31_2": "Ariyamaggasaṇḍāsena vinā nīharituṁ asakkuṇeyyatāya dunnīharaṇīyatā taṇhādiṭṭhābhinivesadaḷhabhāvato.",
  "anya-e0104n8:31_3": "Aghanti pāpaṁ viya ariyajanehi vigarahitabbaṁ.",
  "anya-e0104n8:31_4": "Sattānaṁ anatthajananato avaḍḍhiāvahaṁ, pāpassa ca vatthubhūtaṁ khandhapañcakanti āha ‘‘vigaraha…pe… aghato’’ti.",
  "anya-e0104n8:31_5": "Aseribhāvajanakatāyāti paravasatājananato.",
  "anya-e0104n8:31_6": "Yathā gilāno aññehi saṁvesanavuṭṭhāpanādinā parapaṭibaddhasarīravuttiko aserī, evametepi aseribhāvajanakā. Avasatāyāti avasavattanato.",
  "anya-e0104n8:31_7": "Yathā parosatanto puriso parassa vasaṁ na gacchati, evaṁ subhasukhādibhāvena vase vattetuṁ asakkuṇeyyato.",
  "anya-e0104n8:31_8": "Avidheyyatāyāti ‘‘mā jīratha, mā mīyathā’’tiādinā vidhātuṁ asakkuṇeyyato.",
  "anya-e0104n8:31_9": "Palujjanatāyāti byādhiādīhi pakārehi chijjanato vinassanato. Tehi eva vā ābyasanato.",
  "anya-e0104n8:31_10": "Byasanattho hi lokasaddo, pasaddo bhusattho daṭṭhabbo.",
  "anya-e0104n8:31_11": "Byādhiādīhi ca khandhānaṁ byasananti.",
  "anya-e0104n8:31_12": "Byasanāvahabhāvena etīti īti, āgantukānaṁ akusalapakkhiyānaṁ byasanahetūnaṁ etaṁ adhivacanaṁ.",
  "anya-e0104n8:31_13": "Khandhā ca edisāti āha ‘‘anekabyasanāvahatāya ītito’’ti.",
  "anya-e0104n8:32_0": "Upaddavatīti upaddavo, anatthaṁ janento abhibhavati ajjhottharatīti attho, rājadaṇḍādīnaṁ etaṁ adhivacanaṁ.",
  "anya-e0104n8:32_1": "Khandhā ca edisāti vuttaṁ ‘‘aviditānaṁ…pe… upaddavato’’ti.",
  "anya-e0104n8:32_2": "Diṭṭhadhammikasamparāyikabhayāvahato, abhayapaṭipakkhato ca khandhā bhayanti āha ‘‘sabbabhayānaṁ…pe… bhayato’’ti.",
  "anya-e0104n8:32_3": "Bahiddhā ñātibyasanādīhi, ajjhattaṁ rāgādīhi anatthehi upasajjanaṭṭhena, upasaggasadisatāya ca upasaggo.",
  "anya-e0104n8:32_4": "Upasaggoti ca devatūpasaṁhāravasena pavatto byādhiādianattho.",
  "anya-e0104n8:32_5": "So atthakāmena muhuttampi na ajjhupekkhitabbo hoti.",
  "anya-e0104n8:32_6": "Tena vuttaṁ ‘‘anekehi…pe… upasaggato’’ti.",
  "anya-e0104n8:32_7": "Dosūpasaṭṭhatāyāti ārammaṇato, sampayogato ca rāgādidosehi upetatāya.",
  "anya-e0104n8:32_8": "Lokadhammā lābhādihetukā anunayapaṭighā, tehi, byādhiādīhi ca anavaṭṭhitatā pacalitatā.",
  "anya-e0104n8:33_0": "Upakkamenāti attano, parassa vā payogena. Sarasenāti sabhāvena.",
  "anya-e0104n8:33_1": "Pabhaṅgupagamanasīlatā bhiduratā.",
  "anya-e0104n8:33_2": "Sabbāvatthanipātitāyāti rukkhaphalaṁ viya atitaruṇakālato paṭṭhāya sabbāsu avatthāsu nipatanasīlatāya.",
  "anya-e0104n8:33_3": "Anipatassapi sabbena sabbaṁ asāratāya thirabhāvassa abhāvatāya. Thirañhi dhuvaṁ nāma hoti.",
  "anya-e0104n8:33_4": "Tāyituṁ rakkhituṁ asamatthatāya na tāyanoti atāyano, tabbhāvo atāyanatā.",
  "anya-e0104n8:33_5": "Tāṇāsīsāya upagatassa alabbhaneyyakhematā.",
  "anya-e0104n8:33_6": "Dukkhabhītiyā upalīyanādhippāyena allīyituṁ. Dukkhanivattanaṁ leṇakiccaṁ.",
  "anya-e0104n8:33_7": "Jātiādibhayānaṁ hiṁsanaṁ vidhamanaṁ bhayasārakattaṁ.",
  "anya-e0104n8:33_8": "Yathāparikappitehīti paramatthato avijjamānehi bālehi parikappitappakārehi.",
  "anya-e0104n8:33_9": "Rittatāyāti vivittatāya, virahitatāyāti attho. Antosārābhāvo rittatā.",
  "anya-e0104n8:33_10": "Sā eva ca tucchatāti āha ‘‘rittatāyeva tucchato’’ti.",
  "anya-e0104n8:33_11": "Appakattāti parittattā, lāmakattā vā.",
  "anya-e0104n8:33_12": "Dhuvasārābhāvādīhi saddhiṁ attasārābhāvaṁ rittapadena vatvā nibbattitamattasārābhāvameva suññapadena dassetuṁ ‘‘sāmi…pe… suññato’’ti vuttaṁ.",
  "anya-e0104n8:33_13": "Yathā kenaci sāmiādilakkhaṇena attanā suññā ete, evaṁ sayampi ataṁsabhāvoti āha ‘‘sayañca…pe… anattato’’ti. Na attāti hi anattāti.",
  "anya-e0104n8:34_0": "Pavattidukkhatāyāti bhavapavattidukkhabhāvato.",
  "anya-e0104n8:34_1": "Bhavapavatti ca pañcannaṁ khandhānaṁ aniccādiākārena pavattanameva, so ca ādīnavo.",
  "anya-e0104n8:34_2": "Yathāha ‘‘yaṁ, bhikkhave, pañcupādānakkhandhā aniccā dukkhā vipariṇāmadhammā.",
  "anya-e0104n8:34_3": "Ayaṁ, bhikkhave, pañcasu upādānakkhandhesu ādīnavo’’ti.",
  "anya-e0104n8:34_4": "Tenāha ‘‘dukkhassa ca ādīnavatāyā’’ti.",
  "anya-e0104n8:34_5": "Ādīnanti bhāvanapuṁsakaniddeso yathā ‘‘ekamanta’’nti (dī. ni.",
  "anya-e0104n8:34_6": "1.165), ativiya kapaṇanti attho. Bhusattho hi ayaṁ ā-kāro.",
  "anya-e0104n8:34_7": "Yathā ‘‘dvidhā chiddakaṁ vicchiddaka’’nti ettha dvi-saddassa atthe vi-saddo, evamidhāpīti āha ‘‘dvedhā pariṇāmapakatitāya vipariṇāmadhammato’’ti.",
  "anya-e0104n8:34_8": "Vipariṇāmo ca viparītasabhāvāpatti.",
  "anya-e0104n8:34_9": "Dubbalatāyāti sarasabhiduratāya balābhāvato.",
  "anya-e0104n8:34_10": "Dubbalampi kiñci mudukammaññābhāvena duppadhaṁsiyā.",
  "anya-e0104n8:34_11": "Ime pana supadhaṁsiyā evāti āha ‘‘pheggu viya sukhabhañjanīyatāya cā’’ti.",
  "anya-e0104n8:34_12": "Aghassa pāpassa hetutā aghahetutā.",
  "anya-e0104n8:34_13": "Khandhapaṭibaddhameva hi sabbaṁ kibbisanti.",
  "anya-e0104n8:34_14": "Ime rūpādayo sukhahetu, na dukkhahetūti janitavissāsānaṁ hananasīlatāya, khandhesu hi ‘‘etaṁ mamā’’ti gāhavasena sattā byasanaṁ pāpuṇanti, vissāsaṁ vā hanantīti vissāsaghātino, tabbhāvato.",
  "anya-e0104n8:35_0": "Vigatabhavatāyāti apagatavaḍḍhitāya.",
  "anya-e0104n8:35_1": "Vibhavataṇhā, vibhavadiṭṭhi ca vibhavo uttarapadalopena, tato vibhavato, pitusadisassa vā sabhāvahetuno vibhavato vināsato sambhūtatāya.",
  "anya-e0104n8:35_2": "Āsavānaṁ ārammaṇādinā paccayabhāvo āsavapadaṭṭhānatā.",
  "anya-e0104n8:35_3": "Bījādiko asādhāraṇo hetu, bhūtasalilādiko sādhāraṇo paccayo. Esa nayo ajjhattepi.",
  "anya-e0104n8:35_4": "Tehi samecca sambhūya kato saṅkhato.",
  "anya-e0104n8:35_5": "Maccumārassa adhiṭṭhānabhāvena, kilesamārassa paccayabhāvena saṁvaḍḍhanato āmisabhūtatā, khandhāpi khandhānaṁ āmisabhūtā paccayabhāvena saṁvaḍḍhanato, tadantogadhā abhisaṅkhārā.",
  "anya-e0104n8:35_6": "Devaputtamārassa pana ‘‘mameta’’nti adhimānavasena āmisabhāvoti khandhādimārānampi imesaṁ yathārahaṁ āmisabhūtatā vattabbā.",
  "anya-e0104n8:35_7": "Dhammasaddo ‘‘jātidhammāna’’ntiādīsu (ma. ni. 3.373; paṭi. ma.",
  "anya-e0104n8:35_8": "1.33) viya pakatiattho , ‘‘dhammapaṭisambhidā’’tiādīsu (vibha.",
  "anya-e0104n8:35_9": "718 ādayo) viya hetuattho cāti āha ‘‘jātijarābyādhimaraṇapakatitāya, sokaparidevaupāyāsahetutāyā’’ti.",
  "anya-e0104n8:35_10": "Saṁkilesattayaggahaṇena tadekaṭṭhānaṁ dasannaṁ kilesavatthūnampi saṅgaho daṭṭhabbo.",
  "anya-e0104n8:35_11": "Tadārammaṇāpi hi dhammā tadanativattanato saṁkilesikā eva.",
  "anya-e0104n8:35_12": "Tathā khuddā, taṇhā, jaṭādīsu sarīrassa, saṁkilesassa ca saṅgaho daṭṭhabbo.",
  "anya-e0104n8:36_0": "Cattārīsāpi sammasanāni tīsu anupassanāsu antogadhānevāti tadantogadhabhāvaṁ dassetuṁ ‘‘ettha hī’’tiādi vuttaṁ.",
  "anya-e0104n8:36_1": "Aniccānupassanāni sarūpato , pariyāyato ca aniccabhāvavibhāvanato. Esa nayo itaresupi.",
  "anya-e0104n8:36_2": "‘‘Asārakato’’ti idaṁ niccasārābhāvavibhāvanaṁ.",
  "anya-e0104n8:37_0": "Ettāvatā kalāpato dhamme saṅgahetvā nayato sammasanamattaṁ dassitaṁ, na tāva anupadadhammavipassanā vihitāti ‘‘sammasanārambhavidhāna’’nti. Vuttaṁ.",
  "anya-e0104n8:38_0": "Indriyatikkhakāraṇanavakakathāvaṇṇanā",
  "anya-e0104n8:39_0": "699.",
  "anya-e0104n8:39_1": "Ekaccassa tikkhindriyassa mahāpaññassa nayavipassanāvaseneva udayabbayañāṇaṁ uppajjati, itarassa nuppajjati.",
  "anya-e0104n8:39_2": "Taṁ sandhāya ‘‘yassa pana…pe… na sampajjatī’’ti vuttaṁ.",
  "anya-e0104n8:39_3": "Udayabbayañāṇuppatti hi idha nayavipassanāya sampajjananti adhippetaṁ.",
  "anya-e0104n8:39_4": "Tena ‘‘navahākārehi indriyāni tikkhāni bhavanti…pe… antarā ca abbosānenā’’ti evaṁ vuttānaṁ navannaṁ ākārānaṁ vasena indriyāni tikkhāni katvā sappāyāni sevamānena sammasitabbanti sambandho.",
  "anya-e0104n8:40_0": "Tenāti yoginā.",
  "anya-e0104n8:40_1": "Navahākārehīti vakkhamānehi navahi ākārehi.",
  "anya-e0104n8:40_2": "Indriyānīti saddhādīni indriyāni.",
  "anya-e0104n8:40_3": "Tikkhānīti tikhiṇāni visadāni sūrāni.",
  "anya-e0104n8:40_4": "Uppannuppannānanti khaṇe khaṇe uppannānaṁ uppannānaṁ.",
  "anya-e0104n8:40_5": "Saṅkhārānanti vipassiyamānānaṁ rūpārūpadhammānaṁ.",
  "anya-e0104n8:40_6": "Khayamevāti paṭhamaṁ uppādaṁ disvā taṁ muñcitvā khayameva bhaṅgameva passati.",
  "anya-e0104n8:40_7": "Tassa tathākhayadassanapasutassa vipassanāpaññā tikkhā sūrā vahati, itarāni ca indriyāni. Tatthāti khayadassane.",
  "anya-e0104n8:40_8": "Sakkaccakiriyāyāti ādarakāritāya, yathā khayadassanaparameneva vipassanāñāṇaṁ pavattati, evaṁ taṁ ādarajāto sampādeti.",
  "anya-e0104n8:40_9": "Sātaccakiriyāyāti avicchedakiriyāya, yathā vipassanāñāṇaṁ khayadassanavasena nirantarameva pavattati, evaṁ yuttappayutto naṁ sampādeti.",
  "anya-e0104n8:40_10": "Sappāyakiriyāyāti anurūpakiriyāya āvāsādisattavidhasappāyāsevanakiriyāya .",
  "anya-e0104n8:40_11": "Nimittaggāhenāti yathā manasikarontassa vipassanāsamādhi uppanno, tassa ākārassa sallakkhaṇavasena samathanimittaggahaṇena sampādetīti sambandho.",
  "anya-e0104n8:40_12": "Anupavattanatāyāti anurūpato pavattanena bhāvanācittassa līnabhāve pītivīriyadhammavicayasambojjhaṅgānaṁ uddhatabhāve passaddhisamādhiupekkhāsambojjhaṅgānaṁ brūhanenāti attho.",
  "anya-e0104n8:40_13": "Kāye ca jīvite ca anapekkhatanti attano kāye asucibhāvena bāhirakaaviññāṇakakuṇape viya jīvite ahitāvahapaccatthike viya nirapekkhacittaṁ upaṭṭhapeti.",
  "anya-e0104n8:40_14": "Tattha ca abhibhuyya nekkhammenāti tasmiṁ kāyacitte anapekkhabhāvena indriyānaṁ tikkhabhāvāpādanena uppannaṁ uppannaṁ dukkhaṁ vīriyena abhibhavitvā bhāvanaṁ sampādeti.",
  "anya-e0104n8:40_15": "Antarāti yathādhippetāya bhāvanāsiddhiyā antarāva. Abbosānenāti asaṅkocanena.",
  "anya-e0104n8:41_0": "Evaṁ vuttānanti evaṁ ‘‘navahākārehi indriyāni tikkhāni bhavantī’’tiādinā aṭṭhakathāyaṁ vuttānaṁ.",
  "anya-e0104n8:41_1": "Ettha ca yathā nāma sukhumānaṁ muttāpavāḷādīnaṁ vijjhane sukhumatarena vedhanena bhavitabbaṁ, evameva saṇhasukhumānaṁ rūpārūpadhammānaṁ, paccayassa ca pariggaṇhane tikkhena ñāṇena bhavitabbaṁ.",
  "anya-e0104n8:41_2": "Tesaṁ pana khayavayadassane tikkhatarena bhavitabbaṁ.",
  "anya-e0104n8:41_3": "Tikkhataratā cassa nisānasilāyaṁ saṇhamaṭṭhatāya karaṇena viya pharasudhārāya nisitabhāvāpādanena indriyānaṁ tikkhabhāvāpādanena sādhetabbā.",
  "anya-e0104n8:41_4": "Tañca yehi navahi ākārehi hoti, tesu khaṇikānaṁ saṅkhārānaṁ khaṇe khaṇe bhijjanākāradassanaṁ paṭhamaṁ vuttaṁ ‘‘uppannuppannānaṁ saṅkhārānaṁ khayameva passatī’’ti.",
  "anya-e0104n8:41_5": "Asati ñāṇassa tikkhatarabhāve tadabhāvato sesindriyatikkhatā tassa sambhārabhāvato vuttā, avinābhāvato vā.",
  "anya-e0104n8:41_6": "Sakkaccakiriyādiggahaṇaṁ pana tassa upāyadassanaṁ.",
  "anya-e0104n8:41_7": "Asappāyāni bhojanādīni anupayujjanādivasena vajjetvā sappāyāni mattaso sevamānena.",
  "anya-e0104n8:41_8": "Rūpārūpadhammānaṁ accantavidhuratāya ekajjhaṁ asammasitabbattā, tathā sammasanassa ca idha anadhippetattā ‘‘kālena rūpaṁ sammasitabbaṁ, kālena arūpa’’nti vuttaṁ.",
  "anya-e0104n8:41_9": "Tatthāpi ca rūpassa oḷārikatāya suviññeyyattā paṭhamaṁ sammasitabbatā vuttā.",
  "anya-e0104n8:41_10": "Nibbatti passitabbāti paṭhamaṁ tāva āgamānusārato anumānavasena daṭṭhabbā.",
  "anya-e0104n8:41_11": "Tato paraṁ anukkamena balappatte bhāvanāñāṇe paccakkhatopi dissatīti.",
  "anya-e0104n8:42_0": "Rūpanibbattipassanākārakathāvaṇṇanā",
  "anya-e0104n8:43_0": "700.Sabbesanti kāmāvacarādiaṇḍajādibhedabhinnānaṁ sabbesaṁ sattānaṁ.",
  "anya-e0104n8:43_1": "Paṭhamaṁ kammato nibbattati taṁmūlakattā utujādirūpānaṁ.",
  "anya-e0104n8:43_2": "Parato pavattanakakāyadasakādivasena labbhamānaṁ pabandhattayaṁ, santatisīsaṁ vā sandhāya ‘‘tisantativasenā’’ti vuttaṁ.",
  "anya-e0104n8:44_0": "Dandhaṁ mandaṁ cirena nirodho etassāti dandhanirodhaṁ sattarasacittakkhaṇāyukattā. Tenāha ‘‘garuparivattī’’ti.",
  "anya-e0104n8:44_1": "Tenāti tasmā, yasmā ‘‘tato sīghataraṁ kho, bhikkhave, āyusaṅkhārā khīyantī’’ti (saṁ. ni.",
  "anya-e0104n8:44_2": "2.228) vacanato rūpadhammāpi ittarakālā eva, arūpadhammā pana tehi sātisayaṁ ittarakālā, tasmā āha bhagavāti attho.",
  "anya-e0104n8:44_3": "Yaṁ panettha vattabbaṁ, taṁ heṭṭhā vicāritameva.",
  "anya-e0104n8:44_4": "Tehi sadisāti cittassa uppādabhaṅgakkhaṇehi sadisā.",
  "anya-e0104n8:44_5": "Sabbesampi hi saṅkhārānaṁ uppādabhaṅgakkhaṇesu visadisatā natthi, samānakālāva te.",
  "anya-e0104n8:44_6": "Ṭhānappattanti ṭhitikkhaṇappattaṁ. Tenāti dutiyabhavaṅgacittena.",
  "anya-e0104n8:44_7": "Vatthurūpaṁ ekassa cittassa nissayo hutvā aññassa na hoti ṭhapetvā maraṇāsannaṁ, tasmā vuttaṁ ‘‘tena saddhi’’ntiādi.",
  "anya-e0104n8:45_0": "Evaṁ paṭisandhito paṭṭhāya yāva cuticittassa uppatti, taṁ dassetvā idāni nirodhaṁ dassetuṁ ‘‘paṭisandhicittassā’’tiādi āraddhaṁ.",
  "anya-e0104n8:45_1": "Tattha ṭhānakkhaṇeti paṭisandhicittassa ṭhitikkhaṇe.",
  "anya-e0104n8:45_2": "Yāva pavatti nāma atthīti yāva saṁsārappavatti nāma atthi, yāva vā cittassa pavatti nāma atthi.",
  "anya-e0104n8:45_3": "Asaññūpapattiyañhi natthi cittappavattīti.",
  "anya-e0104n8:45_4": "Rūpūpapattiyaṁ saṁsedajā opapātikasadisāti opapātikānaṁyeva gahaṇaṁ.",
  "anya-e0104n8:45_5": "Opapātikānampīti pi-saddena vā saṁsedaje sampiṇḍeti.",
  "anya-e0104n8:45_6": "Sattasantativasenāti cakkhudasakādīnaṁ sattannaṁ santatisīsānaṁ vasena.",
  "anya-e0104n8:46_0": "701.Tatthāti kammato rūpapavattiyaṁ.",
  "anya-e0104n8:46_1": "Nānākkhaṇikakammapaccayabhūtaṁyeva idha kammanti adhippetanti āha ‘‘kammaṁ nāma kusalākusalacetanā’’ti.",
  "anya-e0104n8:46_2": "Jīvitanavakaṁ cakkhudasakādiantogadhameva katvā ‘‘samasattatirūpa’’nti vuttaṁ.",
  "anya-e0104n8:46_3": "Taṁ vā cakkhudasakādi viya sukhapariggahaṁ na hotīti.",
  "anya-e0104n8:46_4": "Tadevāti yathāvuttaṁ vipākakkhandhakaṭattārūpamāha.",
  "anya-e0104n8:46_5": "Kammañhi kammajassa janakaṁ, paripācakampi hoti jīvitindriyassa, kammajaggino ca vasena anurakkhaṇasabbhāvato, āhārādipaṭilābhahetutāya upatthambhakanimittato ca.",
  "anya-e0104n8:46_6": "Tenāha ‘‘upatthambhakapaccayopi hotī’’ti.",
  "anya-e0104n8:46_7": "Upatthambhakapaccayatā cassa upanissayapaccayavaseneva veditabbā.",
  "anya-e0104n8:46_8": "Kammaṁ paccayo etassāti kammapaccayaṁ, tadeva cittaṁ, taṁ samuṭṭhānaṁ etassāti kammapaccayacittasamuṭṭhānaṁ.",
  "anya-e0104n8:46_9": "Vipākacetasikānampi kammapaccayacittasamuṭṭhānatā vattabbā, na vā vattabbā kammasamuṭṭhānakammapaccayaggahaṇena gahitattā.",
  "anya-e0104n8:46_10": "Ṭhānappattā ojā aññaṁ ojaṭṭhamakaṁ samuṭṭhāpeti āhārānugate sarīreti gahetabbaṁ.",
  "anya-e0104n8:47_0": "Tatrāpīti kammasamuṭṭhānāhārasamuṭṭhānepi ojaṭṭhamake.",
  "anya-e0104n8:47_1": "Catasso vā pañca vā pavattiyo ghaṭetīti sadisasantativasena catasso vā pañca vā rūpakalāpappavattiyo santāneti.",
  "anya-e0104n8:47_2": "Bāhirapaccayavisesena pana visadisā bahūpi pavattiyo ghaṭetīti vadanti.",
  "anya-e0104n8:47_3": "Yathā kammapaccayāhārasamuṭṭhāne paveṇighaṭanā, evaṁ kammapaccayautusamuṭṭhānepīti taṁ dassetuṁ ‘‘kammapaccayautusamuṭṭhānaṁ nāmā’’tiādi vuttaṁ.",
  "anya-e0104n8:47_4": "Ettha ca yathā tattha tattha koṭṭhāse paramparappavattiṁ dassentena akammajā dutiyādipavattiyo asambhedena dassitā, evaṁ kammajāhārasamuṭṭhānautuvasena, kammajautusamuṭṭhānāhāravasena, kammapaccayacittajāhārautusamuṭṭhānautuāhāravasena ca sambhedavasenāpi rūpappavatti dassetabbāti vadanti.",
  "anya-e0104n8:47_5": "Tattha kammajato pavattaāhārā visesapaccayalābhe sati yathāvuttaparimāṇāhi pavattīhi uddhampi pavattiyo na ghaṭentīti na sakkā vattuṁ.",
  "anya-e0104n8:47_6": "Tathā hi ‘‘dasa dvādasa vāre pavattiṁ ghaṭetī’’ti (visuddhi.",
  "anya-e0104n8:47_7": "2.703), ‘‘evaṁ dīghampi addhānaṁ anupādinnapakkhe ṭhatvāpi utusamuṭṭhānaṁ pavattati evā’’ti (visuddhi. 2.704) ca vakkhati.",
  "anya-e0104n8:48_0": "702.Janakājanakā matāti purimakā tikoṭṭhāsasaṅgahitā janakā, pacchimakoṭṭhāsikā ‘‘soḷasā’’ti vuttā ajanakāti matā ñātā.",
  "anya-e0104n8:48_1": "Kusalakiriyatoti kusalato ca kiriyato ca.",
  "anya-e0104n8:48_2": "Iriyāya kāyikakiriyāya pavattiṭṭhānatāya pathabhāvato iriyāpatho, gamanādi, atthato tadavatthā rūpappavatti.",
  "anya-e0104n8:48_3": "Kāmañcettha rūpavinimutto iriyāpatho, viññatti ca natthi, tathāpi na sabbaṁ rūpasamuṭṭhāpakacittaṁ iriyāpathūpatthambhakaṁ, viññattivikāruppādakañca hoti.",
  "anya-e0104n8:48_4": "Yaṁ pana cittaṁ viññattijanakaṁ, taṁ ekaṁsato itarassa janakaṁ avinābhāvato, tathā iriyāpathūpatthambhakaṁ rūpassa.",
  "anya-e0104n8:48_5": "Etassa visesassa dassanatthaṁ ‘‘rūpaṁ, iriyāpathaṁ, viññattiñcā’’ti samuccayo kato.",
  "anya-e0104n8:48_6": "Vipākavajjānīti ettha vipākābhiññādvayavajjānīti vattabbaṁ tadaññesaṁyeva sesaggahaṇena gahetabbattā.",
  "anya-e0104n8:48_7": "Na vā vattabbaṁ sesaggahaṇeneva abhiññācittānampi nivattetabbato.",
  "anya-e0104n8:48_8": "Na viññattiṁ janayanti mahaggatakusalādīnaṁ santabhāvena avipphārikabhāvato.",
  "anya-e0104n8:48_9": "Vipphārikameva hi kāmāvacarakusalādiviññattiṁ samuṭṭhāpeti, iriyāpathūpatthambhakāni pana honti satipi santabhāve jhānavegena saussāhattā, yato tesaṁ javanakiccatā.",
  "anya-e0104n8:48_10": "Pañca bhavaṅgacittānīti sambandho.",
  "anya-e0104n8:48_11": "Rūpameva janayanti, na iriyāpathaṁ nirussāhasantabhāvena paridubbalabhāvato.",
  "anya-e0104n8:48_12": "Kiriyāmayacittehi avimissabhavaṅgappavattikāle khandhādisarīrāvayavānaṁ niccalabhāvenāvaṭṭhānaṁ.",
  "anya-e0104n8:48_13": "Tathā hi abbokiṇṇe bhavaṅge pavattamāne aṅgāni osīdanti paviṭṭhāni viya honti.",
  "anya-e0104n8:48_14": "‘‘Dvattiṁsā’’ti pana ādinā vuttesu jāgaraṇacittesu vattamānesu aṅgāni upatthaddhāni yathāpavattairiyāpathabhāveneva pavattantīti.",
  "anya-e0104n8:48_15": "Dvepañcaviññāṇāni sabbadubbalatāya rūpaṁ na janenti.",
  "anya-e0104n8:48_16": "Paṭisandhicittaṁ vatthudubbalatāya.",
  "anya-e0104n8:48_17": "Khīṇāsavānaṁ cuticittanti ettha –",
  "anya-e0104n8:49_0": "‘‘Kāmāvacarānaṁ pacchimacittassa uppādakkhaṇe yassa cittassa anantarā kāmāvacarānaṁ pacchimacittaṁ uppajjissati, rūpāvacare arūpāvacare pacchimabhavikānaṁ, ye ca rūpāvacaraṁ arūpāvacaraṁ upapajjitvā parinibbāyissanti, tesaṁ cavantānaṁ tesaṁ vacīsaṅkhāro nirujjhissati, no ca tesaṁ kāyasaṅkhāro nirujjhissatī’’ti (yama. 2.saṅkhārayamaka.88) –",
  "anya-e0104n8:50_0": "Pana vacanato aññesampi cuticittaṁ rūpaṁ na samuṭṭhāpetīti viññāyati.",
  "anya-e0104n8:50_1": "Na hi rūpasamuṭṭhāpakacittassa gabbhagatatādivibandhābhāve kāyasaṅkhārāsamuṭṭhāpane kāraṇaṁ atthi, na ca yuttaṁ cuto ca cittasamuṭṭhānarūpañcassa pavattati, nāpi ‘‘cuticittaṁ rūpaṁ samuṭṭhāpetī’’ti pāḷi atthi, ‘‘khīṇāsavāna’’nti, pana visesanaṁ appaṭisandhikanirodhena nirujjhantassa tesaṁ cuticittassa rūpasamuṭṭhāpanaṁ pākaṭanti katvā katanti daṭṭhabbaṁ.",
  "anya-e0104n8:50_2": "Soḷasa cittānīti paricchijja gahaṇaṁ tesaṁ rūpajanane ekaṁsato niyametabbattā, aññāni pana bahūni arūpe uppannāni anokāsagatattā rūpaṁ na janentiyeva.",
  "anya-e0104n8:50_3": "Na ṭhitikkhaṇe, bhaṅgakkhaṇe vā rūpaṁ janentīti sambandho.",
  "anya-e0104n8:50_4": "Uppādakkhaṇe pana balavaṁ anantarādipaccayalābhato.",
  "anya-e0104n8:51_0": "Yathā pathavīādayo rūpadhammā cittahetukā cittasamuṭṭhānā, evaṁ vedanādayopīti vuttaṁ ‘‘cittasamuṭṭhānaṁ nāma tayo arūpino khandhā, saddanavaka’’ntiādi.",
  "anya-e0104n8:51_1": "Tenevāha – ‘‘katame dhammā cittasamuṭṭhānā?",
  "anya-e0104n8:51_2": "Vedanākkhandho saññākkhandho saṅkhārakkhandho kāyaviññatti vacīviññattī’’ti (dha. sa. 1201, 1535).",
  "anya-e0104n8:51_3": "Tattha kāyaviññattiādīnaṁ cittasamuṭṭhānatā pariyāyato vuttāti veditabbā tesaṁ anipphannattā.",
  "anya-e0104n8:51_4": "‘‘Evaṁ vuttaṁ catusamuṭṭhānarūpa’’nti iminā ataṁsamuṭṭhānasseva cittajarūpassa cittapaccayatā dassitā.",
  "anya-e0104n8:51_5": "Yathā pana kammapaccayaṁ dassitaṁ , evaṁ cittapaccaye gayhamāne taṁsamuṭṭhānarūpassa, sahajātavedanādīnañca cittapaccayatā siyā.",
  "anya-e0104n8:51_6": "Cittasamuṭṭhānacittapaccaye pana asaṅkarato dassetuṁ pacchājātapaccayavaseneva cittapaccayaṁ uddhaṭanti daṭṭhabbaṁ.",
  "anya-e0104n8:51_7": "Cittasamuṭṭhānautuāhārehi kammasamuṭṭhānautuāhārā balavanto hontīti tesaṁ vasena catupañcapavattighaṭanaṁ vuttaṁ, cittasamuṭṭhānānaṁ pana vasena dvattippavattighaṭanaṁ taṁpākatikacittavasena, mahaggatānuttaracittavasena pana bahutarāpi pavattiyo icchitabbā.",
  "anya-e0104n8:51_8": "Taṁnibbattānaṁ cittajarūpānaṁ uḷārapaṇītabhāvato.",
  "anya-e0104n8:52_0": "703.‘‘Upādinnaṁ kammajarūpaṁ paccayaṁ labhitvā’’ti etena bahiddhā anupādinnaojā rūpāharaṇakiccaṁ na karotīti dasseti.",
  "anya-e0104n8:52_1": "Paccayalābho cassa kammajabhūtasannissayatāvasenāti āha ‘‘tattha patiṭṭhāyā’’ti.",
  "anya-e0104n8:52_2": "Tattha kammapaccayacittasamuṭṭhānādirūpassapi kammamūlakattā siyā kammajapariyāyoti taṁnivattanatthaṁ ‘‘upādinna’’nti visesetvā vuttaṁ.",
  "anya-e0104n8:52_3": "Āhārapaccayassa āhāro na kevalaṁ upatthambhakova, atha kho janakopīti dassetuṁ ‘‘catusamuṭṭhānarūpa’’nti vuttaṁ.",
  "anya-e0104n8:52_4": "‘‘Dasa dvādasa vāre’’ti vatvā kathaṁ imasseva dasa dvādasa vāre pavattighaṭanāti anuyogaṁ sandhāyāha ‘‘ekadivasaṁ paribhuttāhāro’’tiādi.",
  "anya-e0104n8:52_5": "Dārakassa sarīraṁ pharitvāti nābhimūlānugatāhi rasaharaṇīhi pharitvā, aññathā jalābuantarike kāye makkhanāvasena na sammāviniyogo āhārassa sambhavatīti.",
  "anya-e0104n8:53_0": "Upādinnako anupādinnakoti duvidhe āhāre pubbe anupādinnako āhārapaccayaāhāro dassitoti itaraṁ dassetuṁ ‘‘kammajāhāro’’tiādi vuttaṁ.",
  "anya-e0104n8:53_1": "Taṁ kammapaccayāhārasamuṭṭhāne vuttanayameva.",
  "anya-e0104n8:53_2": "Tenāha ‘‘catasso vā pañca vā pavattiyo ghaṭetī’’ti.",
  "anya-e0104n8:53_3": "Āhārapaccayautunopi utupaccayāhārassa viya dasa dvādasa vāre pavattighaṭanā veditabbā.",
  "anya-e0104n8:53_4": "Vuttanayattā na uddhatanti vadanti.",
  "anya-e0104n8:53_5": "Sesānanti kammacittautusamuṭṭhānānaṁ tisantatirūpānaṁ.",
  "anya-e0104n8:53_6": "Kabaḷīkārāhāro hi aññāhārasamuṭṭhitassa, tisantatirūpānañca upatthambhakavasena attanā uppāditassa janako hutvā paccayo hoti.",
  "anya-e0104n8:53_7": "Evaṁ āhārapaccayo hontoyeva atthiavigatavasenāpi paccayo hoti, nissayabhāvo pana paṭṭhānanayena natthi.",
  "anya-e0104n8:53_8": "Āhārapaccayā pavattamānāni rūpāni āhāranissayāni nāma hontīti suttantanayena vuttoti daṭṭhabbo.",
  "anya-e0104n8:53_9": "Parato utuno nissayajotanāyapi eseva nayo.",
  "anya-e0104n8:54_0": "704.",
  "anya-e0104n8:54_1": "Kammasamuṭṭhānādivasena catubbidhāyapi tejodhātuyā rūpuppādane samatthabhāvato ‘‘utu nāma catusamuṭṭhānā tejodhātū’’ti vuttaṁ.",
  "anya-e0104n8:54_2": "Esa duvidho hotīti esa utu tejodhātubhāvāvisesepi tikkhamandatāvisesena uṇho, sītoti duvidho hoti.",
  "anya-e0104n8:54_3": "Yaṁ panettha vattabbaṁ, taṁ heṭṭhā vicāritameva.",
  "anya-e0104n8:54_4": "Yadipi utu upādinnakena vināpi rūpaṁ samuṭṭhāpeti, indriyabaddhe pana tena vinā tassa rūpuppādanaṁ natthīti āha ‘‘upādinnakaṁ paccayaṁ labhitvā’’ti.",
  "anya-e0104n8:54_5": "Tenāha ‘‘catusamuṭṭhāno utū’’ti.",
  "anya-e0104n8:54_6": "Utusamuṭṭhānoyeva hi utu upādinnakena vinā rūpaṁ samuṭṭhāpeti.",
  "anya-e0104n8:54_7": "Utupaccayaṁ nāma catusamuṭṭhānikaṁ rūpaṁ.",
  "anya-e0104n8:54_8": "Yañhi utusamuṭṭhānaṁ pannarasavidhaṁ rūpaṁ, yañca tadaññatisantatirūpaṁ, tassa sabbassapi sabhāgo utuupatthambhakapaccayo hotīti.",
  "anya-e0104n8:54_9": "Yasmā visabhāgo utu himādi viya padumādīnaṁ visadisarūpuppattihetubhūtaṁ purimarūpaṁ vināsentaṁ viya hoti, tasmā sabhāgaṁ, visabhāgañca ekajjhaṁ gahetvā vuttaṁ ‘‘utu catusamuṭṭhānikarūpānaṁ pavattiyā ca vināsassa ca paccayo hotī’’ti.",
  "anya-e0104n8:55_0": "Dīghampi addhānanti ‘‘dasa dvādasa vāre’’ti aññassa vuttaparicchedato dīghampi kālaṁ.",
  "anya-e0104n8:55_1": "Utu hi sabhāgasantativasena laddhapaccayaṁ ciratarampi kālaṁ sadisākāraṁ rūpappavattiṁ santāneti upādinnakasannissayena vinā, pageva itarathā.",
  "anya-e0104n8:55_2": "Tenāha ‘‘anupādinnapakkhe ṭhatvāpī’’ti, maṁsavinimuttakesalomanakhacammakhilatilakādivasena jīvamānasarīre aññattha matakaḷevarādivasenāti adhippāyo.",
  "anya-e0104n8:55_3": "Rūpassa nibbattiyā diṭṭhāya tassa bhaṅgopi diṭṭhoyeva hoti ittarakālattā dhammappavattiyāti āha ‘‘nibbattiṁ passanto kālena rūpaṁ sammasati nāmā’’ti.",
  "anya-e0104n8:55_4": "Na hi nibbattimattadassanaṁ sammasanaṁ nāma hoti, udayabbayadassanañca adhikatanti.",
  "anya-e0104n8:55_5": "Esa nayo ito paresupi nibbattiggahaṇesu.",
  "anya-e0104n8:56_0": "Arūpanibbattipassanākārakathāvaṇṇanā",
  "anya-e0104n8:57_0": "705.Lokiyacittuppādavasenevāti avadhāraṇaṁ itarassa avisayattā.",
  "anya-e0104n8:58_0": "Nibbattati taṁtaṁbhavavasena.",
  "anya-e0104n8:58_1": "Tadeva ekūnavīsatippabhedaṁ cittaṁ bhavaṅgavasena nibbattatīti sambandho.",
  "anya-e0104n8:58_2": "Tathā cutivasena tadārammaṇavasenāti etthāpi.",
  "anya-e0104n8:58_3": "Tatthāti tesu ekūnavīsaticittuppādesu.",
  "anya-e0104n8:58_4": "Anantaracittato paṭṭhāyātiādināpi pavattiyeva vuttā.",
  "anya-e0104n8:59_0": "So pana paṭisandhicittānaṁyeva pavattiyaṁ pavattanākāroti suddhappavatticittānaṁ uppattiṁ dassento ‘‘pavatte panā’’tiādimāha. Asambhinnattāti avinaṭṭhattā.",
  "anya-e0104n8:59_1": "‘‘Asambhinnattā cakkhussā’’tiādinā saṅkhepato vuttamatthaṁ vivarituṁ ‘‘cakkhupasādassa hī’’tiādi vuttaṁ.",
  "anya-e0104n8:59_2": "‘‘Ṭhitippattamevā’’ti iminā yathā nirujjhamānaṁ rūpaṁ kassaci paccayo na hoti, evaṁ uppajjamānampīti dasseti.",
  "anya-e0104n8:59_3": "Cakkhuviññāṇaṁ uppajjatīti sambandho. Evaṁ sesesupi.",
  "anya-e0104n8:59_4": "Kāmāvacarakusalākusalakiriyacittesu ekaṁ vā pañca, satta vā javanāni hutvā uppajjatīti sambandho.",
  "anya-e0104n8:59_5": "Upekkhāsahagatāhetukaṁ cittaṁ vāti vā-saddaṁ ānetvā sambandhitabbaṁ.",
  "anya-e0104n8:59_6": "Voṭṭhabbanañhi sandhāya evaṁ vuttaṁ, taṁ pana dutiyamoghavāravasena veditabbaṁ.",
  "anya-e0104n8:59_7": "Pañca javanāni suttamucchitādikāle, satta pākatikakāle veditabbāni.",
  "anya-e0104n8:59_8": "Javanārammaṇānurūpanti ‘‘tihetukaṁ ce javanaṁ, tihetukaṁ, dvihetukaṁ vā’’tiādinā, ‘‘iṭṭhaṁ ce ārammaṇaṁ, somanassasahagata’’ntiādinā ca javanassa, ārammaṇassa ca anurūpaṁ.",
  "anya-e0104n8:59_9": "Sesadvāresūti sotadvārādisesadvāresu.",
  "anya-e0104n8:60_0": "Anukkamenāti udayabbayañāṇādhigamānukkamena paññābhāvanaṁ sampādeti arahattaṁ adhigacchati.",
  "anya-e0104n8:61_0": "Rūpasattakasammasanakathāvaṇṇanā",
  "anya-e0104n8:62_0": "706.",
  "anya-e0104n8:62_1": "Rūpesu manasikārasattakaṁ rūpasattakaṁ, rūpadhammesu sattahākārehi manasi kārotīti attho.",
  "anya-e0104n8:62_2": "Evaṁ arūpasattakampi veditabbaṁ.",
  "anya-e0104n8:62_3": "Imehi ākārehīti imehi ādānanikkhepanamanasikārādippakārehi, imehi vā yathāvuttakoṭṭhāsehi.",
  "anya-e0104n8:62_4": "Āropetvāti tilakkhaṇaṁ āropetvā.",
  "anya-e0104n8:63_0": "Ādānanikkhepanatoti bhavassa gahaṇavissajjanato, jātito, maraṇato cāti attho.",
  "anya-e0104n8:63_1": "Vayovuḍḍhatthagāmitoti vayasā vuḍḍhassa atthagāmibhāvato, atthaṅgamato icceva attho.",
  "anya-e0104n8:63_2": "Āhāratoti āhārahetu , rūpassa paccayabhūtaāhāratoti attho.",
  "anya-e0104n8:63_3": "Ayalohādibhūmipāsāṇādibhedaṁ vividhavaṇṇasaṇṭhānaṁ kammānapekkhaṁ sabhāvasiddhaṁ rūpaṁ dhammatārūpaṁ.",
  "anya-e0104n8:63_4": "Sattāti sattadhā sattahākārehi.",
  "anya-e0104n8:63_5": "Vipassatīti taṁ taṁ koṭṭhāsaṁ tilakkhaṇaṁ āropetvā vipassati sammasati.",
  "anya-e0104n8:64_0": "‘‘Bhārādānaṁ dukhaṁ loke’’ti vacanato khandhabhārassa ādito gahaṇanti katvā ‘‘ādānanti paṭisandhī’’ti āha.",
  "anya-e0104n8:64_1": "‘‘Sabbeva nikkhipissanti, bhūtā loke samussaya’’nti (dī. ni. 2.220; saṁ. ni.",
  "anya-e0104n8:64_2": "1.186) pana vacanato khandhabhāranikkhepoti katvā ‘‘nikkhepananti cutī’’ti vuttaṁ.",
  "anya-e0104n8:64_3": "‘‘Yo ciraṁ jīvati, so vassasata’’nti (dī. ni. 2.7; saṁ. ni. 1.145-146; a. ni.",
  "anya-e0104n8:64_4": "7.74) vacanato tato ūnādhikabhāvo appamāṇanti vuttaṁ ‘‘ekaṁ vassasataṁ paricchinditvā’’ti.",
  "anya-e0104n8:64_5": "Etthantare sabbe saṅkhārāti etasmiṁ ādānanikkhepantare pavattā sabbe bhūtupādāyarūpappabhedā saṅkhārā.",
  "anya-e0104n8:64_6": "Rūpadhammesu hi idaṁ sammasanavidhānanti.",
  "anya-e0104n8:64_7": "‘‘Aniccā’’ti gahitamattaṁ yuttito hadaye patiṭṭhāpanatthaṁ ‘‘kasmā’’tiādi vuttaṁ.",
  "anya-e0104n8:64_8": "Tattha uppādavayavattitoti uppajjanavasena, nirujjhanavasena ca pavattanato, ahutvā sambhavato hutvā vayūpagamanatoti attho.",
  "anya-e0104n8:64_9": "Vipariṇāmatoti santānassa purimuttaravisadisabhāvatoti vadanti.",
  "anya-e0104n8:64_10": "Taṁ vassasataparicchinne rūpe idaṁ sammasananti adhippāyeneva vuttaṁ siyā, jarāmaraṇena vipariṇāmetabbatoti attho.",
  "anya-e0104n8:64_11": "Asatipi dhammabhede avatthābhedo icchitabbo.",
  "anya-e0104n8:64_12": "Na hi uppādāvatthā eva bhaṅgāvatthāti yuttā.",
  "anya-e0104n8:64_13": "Tathā hi vuttaṁ ‘‘jarāya ceva maraṇena cāti dvedhā pariṇāmapakatitāyā’’ti.",
  "anya-e0104n8:64_14": "Sabhāvavigamo eva vā ettha vipariṇāmo. Khaṇikatā tāvakālikatā.",
  "anya-e0104n8:64_15": "Niccasabhāvābhāvo eva niccapaṭikkhepo.",
  "anya-e0104n8:64_16": "Aniccadhammā hi teneva attano sabhāvena jānantānaṁ niccataṁ paṭikkhipanti nāma.",
  "anya-e0104n8:64_17": "Yato na niccanti aniccaṁ, uppādakkhaṇe yadavatthā saṅkhārā, na tadavatthā ṭhitikkhaṇeti avatthantarappattiyā ñāyati tesaṁ kilamanākāroti āha ‘‘ṭhitiyaṁ jarāya kilamantī’’ti, svāyamattho pākaṭajarāya veditabbo.",
  "anya-e0104n8:64_18": "Ye pana saṅkhārānaṁ ṭhitiṁ na sampaṭicchanti, tattha vattabbaṁ heṭṭhā vuttameva.",
  "anya-e0104n8:64_19": "Dhammānaṁ sabhāvo nāma duratikkamo jarānantaraṁ bhaṅgoti āha ‘‘jaraṁ patvā avassaṁ bhijjantī’’ti.",
  "anya-e0104n8:64_20": "Tasmāti yasmā uppādajarābhaṅgavasena saṅkhārānaṁ nirantarabādhatā, tato ca nesaṁ dussahatāya dukkhamatā, tissannaṁ dukkhatānaṁ, saṁsāradukkhassa ca adhiṭṭhānatāya dukkhavatthutā, tasmā. Abhiṇha…pe… dukkhāti yojanā.",
  "anya-e0104n8:65_0": "‘‘Sukhapaṭikkhepato’’ti idaṁ vuttanayameva.",
  "anya-e0104n8:65_1": "Ṭhitiṁ mā pāpuṇantu, uppajjamānākāreneva pavattantūti adhippāyo.",
  "anya-e0104n8:65_2": "‘‘Uppannā’’ti iminā uppādakkhaṇasamaṅgitā vuttā.",
  "anya-e0104n8:65_3": "Ṭhānappattā mā jīrantūti kasmā vuttaṁ, nanu atthato ṭhiti eva jarāti?",
  "anya-e0104n8:65_4": "Saccametaṁ, jarāvasena pana yo kilamatho, so idha jarāggahaṇena gahitoti daṭṭhabbaṁ.",
  "anya-e0104n8:65_5": "Mā bhijjantūti niccataṁ āsīsati.",
  "anya-e0104n8:65_6": "Kassaci dhammissarassāpi bhagavato vasavattibhāvo natthi.",
  "anya-e0104n8:65_7": "Na hi lakkhaṇaññathattaṁ kenaci kātuṁ sakkā.",
  "anya-e0104n8:65_8": "Bhāvaññathattameva hi iddhivisayo.",
  "anya-e0104n8:65_9": "Suññā saṅkhārā tena tīsu ṭhānesu vasavattanākārena.",
  "anya-e0104n8:65_10": "Tasmāti vuttakāraṇaparāmasanaṁ.",
  "anya-e0104n8:65_11": "Suññatoti nivāsīkārakavedakaadhiṭṭhāyakavirahena tato suññato, na nissabhāvatoti ekaccaparikappitasabhāvasuññato.",
  "anya-e0104n8:65_12": "Assāmikatoti sāmibhūtassa kassaci abhāvato. Etena anattaniyataṁ dasseti.",
  "anya-e0104n8:65_13": "Avasavattitoti yathāvuttavasavattibhāvābhāvato.",
  "anya-e0104n8:65_14": "Attapaṭikkhepatoti paraparikappitassa attano paṭikkhipanato.",
  "anya-e0104n8:65_15": "‘‘Suññato’’tiādinā hi dhammānaṁ bāhirakaparikappitaattaviraho vutto, iminā pana ataṁsabhāvato attā na hotīti.",
  "anya-e0104n8:66_0": "707.",
  "anya-e0104n8:66_1": "Ettha ca ‘‘uppādavayavattito’’tiādinā catūhi kāraṇehi aniccā, ‘‘abhiṇhasampaṭipīḷanato’’tiādinā catūhi kāraṇehi dukkhā, ‘‘suññato’’tiādinā catūhi kāraṇehi anattāti rūpadhamme niruḷhaṁ lakkhaṇattayaṁ pubbe attanā asallakkhitaṁ sallakkhetvā sammasanto taṁ tattha āropetīti vuccati.",
  "anya-e0104n8:66_2": "Tathā panānena ādānanikkhepanavasena sammasitattā āha ‘‘rūpe tilakkhaṇaṁ āropetvā’’ti.",
  "anya-e0104n8:67_0": "Tattha ca yasmā aniccalakkhaṇaggahaṇapubbakaṁ dukkhalakkhaṇaggahaṇaṁ, dukkhalakkhaṇaggahaṇapubbakaṁ vā anattalakkhaṇaggahaṇaṁ.",
  "anya-e0104n8:67_1": "Aniccalakkhaṇañcettha rūpabhedena dassiyamānaṁ yathoḷārikato dīpetabbanti taṁ vassasataparicchedena paṭhamaṁ dassentena vassasataṁ ṭhitassa ‘‘dasa vā vīsati vā’’tiādinā vibhajitvā anukkamena yāvauddharaṇādikoṭṭhāsavasena rūpassa bhaṅgaṁ disvā tato ‘‘aniccaṁ dukkhaṁ anattā’’ti tilakkhaṇāropanaṁ vayovuḍḍhatthaṅgamato sammasananti dassetuṁ ‘‘tameva vassasata’’ntiādinā vayavasena rūpassa sammasanavidhi āraddho.",
  "anya-e0104n8:67_2": "Tattha yasmā oḷārikavasenevāyaṁ ādito rūpabhedo gayhati, tasmā na vassasataṁ samakoṭṭhāsavasena vibhattaṁ, majjhimāvatthāya vā tathārūpattā majjhimavaye ekaṁ vassaṁ vaḍḍhitaṁ.",
  "anya-e0104n8:68_0": "708.",
  "anya-e0104n8:68_1": "Mandatābāhullena pavattaṁ vassānaṁ dasakaṁ mandadasakaṁ. Esa nayo sesesupi.",
  "anya-e0104n8:69_0": "Tadāti paṭhame vassadasake. Soti puggalo.",
  "anya-e0104n8:69_1": "Capaloti anavaṭṭhitakiriyatāya taralo. Tena momūhabhāvato viseseti.",
  "anya-e0104n8:69_2": "Na hesa navamadasake viya momūhabhāvena mando, atha kho capalatāyāti. Tenāha ‘‘kumārako’’ti.",
  "anya-e0104n8:69_3": "Tatiye dasake maṁsapāripūriyā yathārahaṁ chavivaṇṇo vippasīdatīti āha ‘‘vaṇṇāyatanaṁ vepullaṁ pāpuṇātī’’ti.",
  "anya-e0104n8:69_4": "Catutthe dasake aṭṭhīnaṁ, nhārūnañca thirabhāvappattiyā balañca thāmo ca vepullaṁ pāpuṇāti.",
  "anya-e0104n8:69_5": "Pañcame dasake yobbanamadassa dūrībhāvena yebhuyyena kilesatanutāya paññā yathārahaṁ suvisadā hoti. Khiḍḍāya rati khiḍḍārati.",
  "anya-e0104n8:69_6": "Kapallikādinissayavisesena padīpassa suddhatādi viya nissayavisesena pañcamachaṭṭhadasakesu paññāya buddhihāniyo veditabbā.",
  "anya-e0104n8:69_7": "Purato pabbhāro hoti kaṭisandhigīvāsandhīnaṁ vasena rassassāpi, pageva dīghassa.",
  "anya-e0104n8:69_8": "Pabbhāroti ca garubhāvena palambako.",
  "anya-e0104n8:69_9": "Momūho hoti satipaññāvippavāsato.",
  "anya-e0104n8:69_10": "Sayanabahulova hoti ṭhānādivasena sarīrabhāraṁ vahituṁ asakkonto.",
  "anya-e0104n8:70_0": "709.Tiṇṇaṁ tiṇṇaṁ vassānanti yebhuyyatāya vuttaṁ.",
  "anya-e0104n8:70_1": "Catuvassikopi hi eko koṭṭhāso hotīti.",
  "anya-e0104n8:70_2": "Dvisataṁ koṭṭhāse katvā ekekaayanavasenātipi veditabbaṁ.",
  "anya-e0104n8:71_0": "Vassāne pavattarūpanti sambandho.",
  "anya-e0104n8:72_0": "Taṁ pana vassānaṁ dvidhā samattaṁ, na pubbe viya catumāsanti āha ‘‘dvemāsa’’nti.",
  "anya-e0104n8:72_1": "Accantasaṁyoge cetaṁ upayogavacanaṁ.",
  "anya-e0104n8:72_2": "So pana vassāno utu sāvaṇapoṭṭhapādamāsā, assayujakattikamāsā sarado, migasiraphussamāsā hemanto, māghaphaggunamāsā sisiro, cittavesākhamāsā vasanto, jeṭṭhāsaḷhamāsā gimho utūti veditabbo.",
  "anya-e0104n8:72_3": "Cha koṭṭhāse katvāti dasadasanāṭikāvasena cha koṭṭhāse katvā.",
  "anya-e0104n8:73_0": "710.",
  "anya-e0104n8:73_1": "Abhimukhaṁ purato kamanaṁ abhikkamo.",
  "anya-e0104n8:73_2": "Paṭinivattanavasena kamanaṁ paṭikkamo. Āmukhaṁ lokanaṁ ālokanaṁ.",
  "anya-e0104n8:73_3": "Vividhaṁ ito cito ca lokanaṁ vilokanaṁ.",
  "anya-e0104n8:73_4": "Hatthapādānaṁ saṅkucanaṁ samiñjanaṁ. Āyamanaṁ pasāraṇaṁ.",
  "anya-e0104n8:74_0": "Pāduddharaṇakāleti dutiyapāduddharaṇakāle. Pādassāti uddhaṭapādassa. Omattāti sattito hīnappamāṇā. Tenāha ‘‘mandā’’ti. Itarāti tejovāyodhātuyo.",
  "anya-e0104n8:74_1": "Yathā pādassa uddharaṇaṁ sijjhati, tathā pavattacittasamuṭṭhānarūpesu ekaṁsato tejovāyodhātūnaṁ adhimattatā icchitabbā sallahukasabhāvatāya tāsaṁ.",
  "anya-e0104n8:74_2": "Tato eva ca itarāsaṁ omattatā garusabhāvattā.",
  "anya-e0104n8:74_3": "Taṁsambandhattā pana sesaṁ tisamuṭṭhānarūpaṁ taggatikameva hoti.",
  "anya-e0104n8:74_4": "Kāyavacīviññattipavattiyaṁ vāyopathavīadhimattatā imassa atthassa nidassananti daṭṭhabbaṁ.",
  "anya-e0104n8:74_5": "Purato haraṇe, pacchato haraṇe ca uddharaṇe viya sallahukasabhāvarūpappavattīti tāsaṁyeva dvinnaṁ dhātūnaṁ adhimattatā icchitabbāti āha ‘‘tathā atiharaṇavītiharaṇesū’’ti.",
  "anya-e0104n8:74_6": "Yathā uddharaṇādīsu sallahukasabhāvattā pacchimānaṁ dvinnaṁ dhātūnaṁ kiccaṁ adhikaṁ hoti, itarāsaṁ hīnaṁ, evaṁ vossajjanādīsu tīsu garusabhāvattā purimānaṁ dvinnaṁ kiccaṁ adhikaṁ hoti, itarāsaṁ hīnanti dassento āha ‘‘vossajjane’’tiādi.",
  "anya-e0104n8:75_0": "Tadupādāyarūpānīti tā dhātuyo nissāya pavattaupādārūpāni. Etthevāti uddharaṇeyeva.",
  "anya-e0104n8:75_1": "Tenāha ‘‘atiharaṇaṁ appatvā’’ti. Itīti evaṁ.",
  "anya-e0104n8:75_2": "Tattha tatthāti tasmiṁ tasmiṁ uddharaṇādikoṭṭhāse.",
  "anya-e0104n8:75_3": "Pabbaṁpabbantiādi tesaṁ dhammānaṁ koṭṭhāsantarasaṅkarābhāvadassanaṁ.",
  "anya-e0104n8:75_4": "Taṭataṭāyantāti taṭataṭāyanti viya, tena nesaṁ pavattikkhaṇassa ittarataṁ dasseti.",
  "anya-e0104n8:76_0": "711.Assāti sammasanassa.",
  "anya-e0104n8:76_1": "Dārutiṇukkādīsūti dāruukkātiṇukkādīsu.",
  "anya-e0104n8:76_2": "‘‘Kiṁ andhabāla ekaghanaṁ satataṁ sabbadābhāviṁ ekanti maññasī’’ti adhippāyenāha ‘‘kimettha manāpa’’nti.",
  "anya-e0104n8:76_3": "Idampīti yadidaṁ telavaṭṭikkhayena padīpassa apaññāyanaṁ vuttaṁ, idampi.",
  "anya-e0104n8:76_4": "Aṅgulaṅgulantareti aṅguliyā mitaṁ aṅgulanti aṅgulappamāṇe padeseti attho.",
  "anya-e0104n8:76_5": "Tantuno avayavalesabhūtaṁ paramasukhumabhāvappattaṁ aṁsuṁ sandhāyāha ‘‘aṁsuṁ pana muñcitvā’’ti.",
  "anya-e0104n8:77_0": "Tatthātiādi upamāsaṁsandanaṁ.",
  "anya-e0104n8:77_1": "Tattha kāmaṁ upameyye viya upamāyaṁ pākaṭo kālabhedo natthi, ekakoṭṭhāsagataṁ pana koṭṭhāsantaraṁ na pāpuṇātīti ettāvatā upamābhāvo veditabbo.",
  "anya-e0104n8:77_2": "Upamāyampi vā tāva yāvāti kālassa bhedamattā labbhatevāti tassā gahaṇe kālabhedavasenāpi upamā yojetabbā.",
  "anya-e0104n8:78_0": "712.",
  "anya-e0104n8:78_1": "Pubbe ādānanikkhepādivasena catusantatirūpaṁ saṅgharitvā dassitaṁ, idāni āhārasamuṭṭhānādivasena bhinditvā dassento ‘‘tadeva rūpaṁ visaṅkharitvā’’tiādimāha.",
  "anya-e0104n8:78_2": "Tattha visaṅkharitvā vibhajitvā.",
  "anya-e0104n8:78_3": "‘‘Visaṅgharitvā’’ti vā pāṭho, ayamevattho.",
  "anya-e0104n8:78_4": "Āhāramayanti āhārena nibbattaṁ. Jhattanti milātaṁ. Kilantanti khinnaṁ. Dhātanti tittaṁ.",
  "anya-e0104n8:78_5": "Pīṇitanti maṁsūpacayasampattiyā pīṇitaṁ. Tato eva mudu.",
  "anya-e0104n8:78_6": "Siniddhanti siniddhacchavitāya saṇhaṁ. Tato eva phassavantaṁ.",
  "anya-e0104n8:79_0": "713.Uṇhakāle samuṭṭhitaṁ rūpanti uṇhasantāpena santattaṁ rūpaṁ sandhāyāha.",
  "anya-e0104n8:79_1": "Sītautunāti sappāyena sītautunā.",
  "anya-e0104n8:80_0": "714.Āyatanadvāravasenāti āyatanasaṅkhātadvāravasena.",
  "anya-e0104n8:80_1": "Kammadvāranivattanatthaṁ āyatanaggahaṇaṁ. Kāyadvāreti pasādakāyadvāre.",
  "anya-e0104n8:80_2": "Manodvāraṁ nāma sāvajjanaṁ bhavaṅgaṁ.",
  "anya-e0104n8:80_3": "Tassa nissayabhāvato hadayavatthuṁ sandhāya nissitavohārena ‘‘manodvāre’’ti vuttaṁ, yattha manodvāruppatti.",
  "anya-e0104n8:81_0": "715.Somanassitadomanassitavasenāti somanassitadomanassitapuggalavasena, somanassitadomanassitakālavasena vā.",
  "anya-e0104n8:82_0": "Ayamatthoti ayaṁ idāni vuccamāno saṅkhārānaṁ atiittarakhaṇatāsaṅkhāto attho.",
  "anya-e0104n8:83_0": "Jīvitanti jīvitindriyaṁ.",
  "anya-e0104n8:83_1": "Sukhadukkhāti sukhadukkhavedanā.",
  "anya-e0104n8:83_2": "Upekkhāpi hi sukhadukkhāsu eva antogadhā iṭṭhāniṭṭhabhāvato.",
  "anya-e0104n8:83_3": "Attabhāvoti jīvitavedanāviññāṇāni ṭhapetvā avasiṭṭhadhammā vuttā. Saññāti keci.",
  "anya-e0104n8:83_4": "Kevalāti attanā niccabhāvena vā avomissā.",
  "anya-e0104n8:83_5": "Ekacittasamāyuttāti ekekena cittena sahitā.",
  "anya-e0104n8:83_6": "Lahuso vattate khaṇoti vuttanayena ekacittakkhaṇikatāya lahuko atiittaro jīvitādīnaṁ khaṇo vattati.",
  "anya-e0104n8:84_0": "Cullāsītisahassāni kappanti caturāsītisahassaparimāṇaṁ kappaṁ, accantasaṁyoge etaṁ upayogavacanaṁ.",
  "anya-e0104n8:84_1": "Kappanti ca sāmaññavasena ekavacanaṁ. Marūti devā.",
  "anya-e0104n8:84_2": "Dvīhi cittehi samohitāti evaṁ cirajīvinopi te dvīhi cittehi sahitā hutvā na tiṭṭhanti.",
  "anya-e0104n8:84_3": "Idaṁ vuttaṁ hoti – tesampi santāne jīvitādīni dvīhi cittehi saha na tiṭṭhanti, ekena cittena saha uppannāni teneva saha nirujjhanato yāva dutiyā na tiṭṭhantīti.",
  "anya-e0104n8:85_0": "Ye niruddhā marantassāti cavantassa sattassa cuticittena saddhiṁ niruddhāti vattabbā ye khandhā.",
  "anya-e0104n8:85_1": "Tiṭṭhamānassa vā idhāti ye vā idha pavattiyaṁ tiṭṭhantassa dharantassa bhaṅgappattiyā niruddhakkhandhā.",
  "anya-e0104n8:85_2": "Sabbepi sadisā te sabbepi ekasadisā atthaṅgatā appaṭisandhikā puna āgantvā paṭisandhānābhāvena vigatā.",
  "anya-e0104n8:85_3": "Yathā hi cutikkhandhā na nibbattanti, evaṁ tato pubbepi khandhā.",
  "anya-e0104n8:85_4": "Tasmā ekacittakkhaṇikaṁ sattānaṁ jīvitanti adhippāyo.",
  "anya-e0104n8:86_0": "Anantarā ca ye bhaggāti ye saṅkhārā anantarameva bhaggā niruddhā.",
  "anya-e0104n8:86_1": "Ye ca bhaggā anāgateti ye ca saṅkhārā anāgate bhaggā bhañjanasīlā bhijjissanti.",
  "anya-e0104n8:86_2": "Tadantarā niruddhānanti tesaṁ atītānāgatānaṁ antarā vemajjhe paccuppannataṁ patvā niruddhānaṁ bhaggānaṁ.",
  "anya-e0104n8:86_3": "Vesamaṁ natthi lakkhaṇeti tesaṁ tividhānampi bhaṅgalakkhaṇanimittaṁ visamatā visadisatā natthi.",
  "anya-e0104n8:87_0": "Anibbattenana jātoti anuppannena cittena jāto na hoti, ajāto nāma hoti.",
  "anya-e0104n8:87_1": "Paccuppannena vattamānena cittena jīvati jīvamāno nāma hoti.",
  "anya-e0104n8:87_2": "Cittabhaṅgā mato lokoti cuticittassa viya sabbassapi tassa tassa cittassa bhaṅgappattiyā ayaṁ loko paramatthato mato nāma hoti niruddhassa appaṭisandhikattā.",
  "anya-e0104n8:87_3": "Evaṁ santepi paññatti paramatthiyā yāyaṁ taṁ taṁ santaṁ sanissayaṁ cittaṁ upādāya ‘‘tisso jīvati, phusso jīvatī’’ti evaṁ vacanappavattiyā visayabhūtā santānapaññatti, sā ettha paramatthiyā paramatthabhūtā.",
  "anya-e0104n8:87_4": "Tathā hi vadanti ‘‘nāmagottaṁ na jīratī’’ti (saṁ. ni. 1.76).",
  "anya-e0104n8:88_0": "Anidhānagatā bhaggāti ye bhaggā, na te katthaci nidhānaṁ gatā, atha kho abhāvameva gatā.",
  "anya-e0104n8:88_1": "Puñjo natthi anāgate yato āgaccheyyuṁ vattamānabhāvaṁ.",
  "anya-e0104n8:88_2": "Nibbattā yepīti ye paṭiladdhattabhāvā paccuppannā, tepi āragge sāsapūpamā tiṭṭhanti.",
  "anya-e0104n8:88_3": "Yathā nāma sūciyaṁ ṭhitāyaṁ sāsapo khitto tassā sikhaṁ phuṭṭhamatto vigacchati na tiṭṭhati, evaṁ saṅkhārā uppajjitvā bhijjanti, na tesaṁ avaṭṭhānaṁ atthīti.",
  "anya-e0104n8:89_0": "Bhaṅgonesaṁ purakkhatoti tesaṁ nibbattadhammānaṁ bhaṅgo nāma purato eva kato, ekaṁsabhāvī na apasakkatīti attho.",
  "anya-e0104n8:89_1": "Purāṇehīti purimakehi atītehi.",
  "anya-e0104n8:90_0": "Adassanatoti apassitabbato. Āyantīti āgacchanti.",
  "anya-e0104n8:90_1": "‘‘Uppajjantī’’ti imināpi kutoci rāsito āgamanābhāvamevāha.",
  "anya-e0104n8:90_2": "Bhaggā gacchantudassananti bhaggāpi katthaci upagamanābhāvato sabbena sabbaṁ adassanaṁ abhāvameva gacchanti.",
  "anya-e0104n8:90_3": "Tattha nidassanamāha ‘‘vijjuppādo…pe… vayanti cā’’ti.",
  "anya-e0104n8:91_0": "716.‘‘Vivaṭṭakappato paṭṭhāya uppajjanakarūpa’’nti iminā sayameva uppajjanakadhammatāya ‘‘dhammatārūpa’’nti anvatthanāmataṁ dasseti.",
  "anya-e0104n8:91_1": "Ayalohādīsu ayo nāma kāḷalohaṁ.",
  "anya-e0104n8:91_2": "Lohaṁ nāma jātilohaṁ vijātilohaṁ kittimalohaṁ pisācalohanti catubbidhaṁ.",
  "anya-e0104n8:91_3": "Tattha ayo rajataṁ suvaṇṇaṁ tipu sīsaṁ tambalohaṁ vekantakalohanti imāni satta jātilohāni. Nāganāsikalohaṁ vijātilohaṁ.",
  "anya-e0104n8:91_4": "Kaṁsalohaṁ vaṭṭalohaṁ hārakūṭanti tīṇi kittimalohāni. Morakkhakādi pisācalohaṁ.",
  "anya-e0104n8:91_5": "Tattha tambalohaṁ vekantakanti imehi dvīhi jātilohehi saddhiṁ sesaṁ sabbampi idha ‘‘loha’’nti gahitanti. Tipūti setatipu. Sīsanti kāḷatipu.",
  "anya-e0104n8:91_6": "Suvaṇṇaṁ ākaruppannarasaviddhādibhedaṁ. Muttā sāmuddikamuttādi.",
  "anya-e0104n8:91_7": "Maṇīti veḷuriyalohitaṅgamasāragallāni ṭhapetvā avaseso sabbo maṇiviseso. Veḷuriyo vaṁsavaṇṇamaṇi. Saṅkho sāmuddikasaṅkho.",
  "anya-e0104n8:91_8": "Silāti kāḷasilāpaṇḍusilādibhedā sabbāpi ratanasammatasilā.",
  "anya-e0104n8:91_9": "Pavāḷaṁ nāma vaṭṭumaṁ viddhamaṁ. Lohitaṅgaṁ rattamaṇi. Masāragallaṁ kabaramaṇi. Bhūmiādayo pākaṭāva.",
  "anya-e0104n8:91_10": "Tadassāti taṁ dhammatārūpaṁ assa yogino.",
  "anya-e0104n8:92_0": "Taruṇapallavavaṇṇanti ambādīnaṁ taruṇapallavena samānavaṇṇaṁ.",
  "anya-e0104n8:92_1": "Sabhāgarūpasantatinti vaṇṇādinā samānabhāgaṁ rūpasantānaṁ.",
  "anya-e0104n8:92_2": "Anuppabandhāpayamānanti hetuphalaparamparāya sambandhanavasena pavattanti.",
  "anya-e0104n8:93_0": "Soti yogī. Tanti asokarukkhapaṇṇaṁ.",
  "anya-e0104n8:93_1": "Pariggahetvāti ñāṇena paricchijja gahetvā.",
  "anya-e0104n8:93_2": "Iminā nayenāti iminā asokapaṇṇe vuttena nayena.",
  "anya-e0104n8:93_3": "Sabbampi ayalohādibhedaṁ dhammatārūpaṁ.",
  "anya-e0104n8:93_4": "Tampi hi sītakāle sītalaṁ, uṇhakāle sūriyasantāpena uṇhataraṁ hoti.",
  "anya-e0104n8:93_5": "Tattha sītabhāvena pavattaṁ rūpaṁ uṇhaṁ uṇhabhāvena pavattaṁ rūpaṁ sītaṁ na pāpuṇāti.",
  "anya-e0104n8:93_6": "Tattha tattheva taṭataṭāyantaṁ bhijjatītiādinā yojetabbaṁ.",
  "anya-e0104n8:94_0": "Arūpasattakasammasanakathāvaṇṇanā",
  "anya-e0104n8:95_0": "717.Kalāpatoti arūpadhammakalāpato.",
  "anya-e0104n8:96_0": "Yasmā tattha phassapañcamakā dhammā sabbacittuppādasādhāraṇā supākaṭā, suviññeyyā ca, tasmā tesaṁ vasena dassento ‘‘kalāpatoti phassapañcamakā dhammā’’ti āha.",
  "anya-e0104n8:96_1": "Ye ime sammasane uppannā phassapañcamakā dhammā, sabbe te vinaṭṭhāti sambandho.",
  "anya-e0104n8:97_0": "Pavattaṁ cittanti sattasu ṭhānesu sammasanavasena pavattaṁ cittaṁ.",
  "anya-e0104n8:97_1": "Sammasantoti ekajjhaṁ gahetvā sammasanto.",
  "anya-e0104n8:97_2": "Taṁ yuttataranti taṁ ariyavaṁsakathāyaṁ vuttaṁ yuttataraṁ āsannabhāvena vibhūtataraṁ rūpasattake sammasanaṁ saha gahetvā sammasanassa vuttattā.",
  "anya-e0104n8:97_3": "Apica rūpasattake sammasanassa rūpadhammesu sātisayaṁ ghanavinibbhogaṁ katvā pavattattā tabbisayaṁ arūpasammasanaṁ sātisayaṁ aniccādilakkhaṇappaṭivedhāya sampavattatīti taṁ yuttataraṁ, na pana apubbakesādisammasanaṁ katvā tabbisayaṁ pavattitaṁ.",
  "anya-e0104n8:97_4": "Tathā sati kammaṭṭhānaṁ navaṁ navaṁ eva siyā, pubbe gahitaṁ sammasanavisayaṁ chaḍḍetvā aññassa sammasanavisayassa gaṇhanato.",
  "anya-e0104n8:97_5": "Sesānipīti yamakato sammasanādīnipi.",
  "anya-e0104n8:97_6": "Tenevāti ariyavaṁsakathānayeneva.",
  "anya-e0104n8:98_0": "718.Tampi cittanti ādānanikkhepato sammasanavasena pavattacittuppādampi. Cittasīsena hi niddeso. Esa nayo sabbattha.",
  "anya-e0104n8:98_1": "Yamakato sammasati nāma nāmarūpadhamme ārabbha yugaḷavasena sammasanassa pavattanato.",
  "anya-e0104n8:98_2": "Ayañhi pubbe rūpasattakavasena sammasitvā ṭhitopi idāni ādānanikkhepādivasena sammasitvāva taṁ sammasati.",
  "anya-e0104n8:98_3": "Khaṇikato sammasanādīsupi eseva nayo.",
  "anya-e0104n8:99_0": "719.Etampīti etaṁ catutthasammasanacittampi.",
  "anya-e0104n8:99_1": "Paṭhamacittanti ādānanikkhepādivasena rūpaṁ sammasitacittaṁ, yaṁ rūpapariggāhakacittanti adhippetaṁ.",
  "anya-e0104n8:99_2": "Sammasitasammasitacittasammasanena tesaṁ khaṇikabhāvassa vibhāvanato idaṁ sammasanaṁ ‘‘khaṇikato sammasana’’nti vuttaṁ.",
  "anya-e0104n8:100_0": "720.",
  "anya-e0104n8:100_1": "Idameva ca sammasanaṁ diguṇitaṁ anekasammasanapaṭipāṭisambhavato ‘‘paṭipāṭito sammasana’’nti vuttaṁ. Vaṭṭeyyāti sambhaveyya.",
  "anya-e0104n8:100_2": "Tathā sati paṭipāṭisammasanapasutā eva bhāvanā siyā, na mūlakammaṭṭhānupakārī, na cāyaṁ samāpatticāro.",
  "anya-e0104n8:100_3": "Yasmā ca tattakena rūpadhammesu, arūpadhammesu ca aniccādilakkhaṇāni suṭṭhu vibhūtāni honti, tasmā vuttaṁ ‘‘yāva dasamacittasammasanā…pe… ṭhapetabba’’nti.",
  "anya-e0104n8:100_4": "Ṭhapetabbanti ca na ekādasamaṁ dvādasamena sammasitabbanti paṭipāṭito sammasanassa paricchedadassanaparaṁ, na tato sammasanato oramanadassanaparaṁ, tasmā punapi rūpaṁ pariggahetvā yāva dasamacittasammasanā bhāvanamanuyuñjateva.",
  "anya-e0104n8:100_5": "Vuttanti ariyavaṁsakathāyaṁ vuttaṁ.",
  "anya-e0104n8:101_0": "721.Visuṁ sammasananayo nāma natthīti aniccādimanasikāravinimutto añño vipassanāmanasikāro natthi.",
  "anya-e0104n8:101_1": "Vipassanāya ca diṭṭhiādivikkhambhanā idha diṭṭhiugghāṭanādayoti adhippetā.",
  "anya-e0104n8:101_2": "Vipassanāya eva hi pavattivisesena diṭṭhiugghāṭanādayo ijjhantīti dassento ‘‘yaṁ paneta’’ntiādimāha.",
  "anya-e0104n8:101_3": "Tattha sattasaññāti sattā atthīti uppajjanakasaññā.",
  "anya-e0104n8:101_4": "Dubbalāya attadiṭṭhiyā sahagatasaññātipi vadanti.",
  "anya-e0104n8:101_5": "Sattasaññaṁ ugghāṭitacittenāti sattasaññāya vikkhambhanavasena pavattacittena diṭṭhi nuppajjati, saññāvipallāsahetuuppajjanakā cittadiṭṭhivipallāsā tadabhāvena hontīti.",
  "anya-e0104n8:101_6": "Māno nāma yo diṭṭhūpanissayo apāyagamanīyo, so diṭṭhiyā vikkhambhitāya vikkhambhito eva hoti, diṭṭhiyā samucchinnāya samucchijjanatoti āha ‘‘diṭṭhiugghāṭita…pe… māno nuppajjatī’’ti.",
  "anya-e0104n8:101_7": "Māno vikkhambhiyamāno taṇhāya pavattiṁ nivāreti, abhimatavisayesu eva taṇhāya pavattanatoti vuttaṁ ‘‘mānasamugghāṭita…pe… taṇhā nuppajjatī’’ti.",
  "anya-e0104n8:101_8": "Taṇhāti idha sukhumā nikanti adhippetāti āha ‘‘taṇhāya…pe… pariyādinnā nāma hotī’’ti.",
  "anya-e0104n8:102_0": "Ayaṁ nayoti idāni vuccamāno sammasanavidhi.",
  "anya-e0104n8:103_0": "Mama vipassanāti imassāpi attaniyasaññitāya vipassanāya sāmibhūto attā parāmasīyatīti diṭṭhigāhatāti tathā ‘‘gaṇhato hi diṭṭhisamugghāṭanaṁ nāma na hotī’’ti vuttaṁ.",
  "anya-e0104n8:103_1": "Kāmañcāyaṁ diṭṭhivisuddhikaṅkhāvitaraṇavisuddhisamadhigamena visuddhadiṭṭhiko, maggena pana asamugghāṭitattā anoḷārikāya ca diṭṭhiyā vasenevaṁ vuttaṁ.",
  "anya-e0104n8:104_0": "Suṭṭhūti sammā.",
  "anya-e0104n8:104_1": "Manāpanti ca kiriyāvisesanaṁ, manavaḍḍhanākārenāti attho.",
  "anya-e0104n8:104_2": "Ubhayenāpi vipassanāvisayaṁ adhimānamāha.",
  "anya-e0104n8:104_3": "Tena vuttaṁ ‘‘mānasamugghāṭo nāma na hotī’’ti.",
  "anya-e0104n8:105_0": "Vipassituṁ sakkomīti tattha samatthatāpadesena guṇavisesayogato vipassanāya assādetabbatā dassīyati, cittaṁ vipassituṁ sakkomi.",
  "anya-e0104n8:105_1": "Tasmā vipassanto eva kālaṁ vītināmessāmīti vipassanaṁ assādentassāti yojanā.",
  "anya-e0104n8:106_0": "Yasmā diṭṭhisamugghāṭanaṁ nāmettha visesato anattānupassanāya hoti, tasmā taṁ dassentena ‘‘sace saṅkhārā’’tiādinā anattānupassanāvidhiṁ vatvā yasmā pana anattato anupassantena saṅkhārā aniccatopi dukkhatopi anupassitabbā eva tadupabrūhanato, tasmā ‘‘hutvā abhāvaṭṭhenā’’tiādi vuttaṁ.",
  "anya-e0104n8:107_0": "Yasmā mānasamugghāṭanaṁ nāma aniccānupassanāya hoti.",
  "anya-e0104n8:107_1": "Khaṇe khaṇe bhijjanake saṅkhāre passantassa kuto mānassa avasaro.",
  "anya-e0104n8:107_2": "Aniccasaññā bhāvetabbā asmimānasamugghāṭāyāti hi vuttaṁ.",
  "anya-e0104n8:108_0": "Yasmā nikantipariyādānaṁ nāma dukkhānupassanāya hoti.",
  "anya-e0104n8:108_1": "Na hi sabhāvato, dukkhavatthuto ca dukkhabhūte saṅkhāre passantassa tattha īsakampi abhirato hoti.",
  "anya-e0104n8:108_2": "Assādānupassino hi tattha taṇhā uppajjeyya.",
  "anya-e0104n8:108_3": "Sesaṁ anattalakkhaṇe vuttanayameva.",
  "anya-e0104n8:108_4": "Ayaṁ panettha saṅkhepattho – vuttanayena paṭipāṭito sammasanaṁ pasutassa yogino yadā anattānupassanā tikkhā sūrā visadā pavattati, itarā dvepi tadanugatikā, tadānena diṭṭhiugghāṭanaṁ kataṁ hoti.",
  "anya-e0104n8:108_5": "Attadiṭṭhimūlikā hi sabbā diṭṭhiyo.",
  "anya-e0104n8:108_6": "Anattānupassanā ca attadiṭṭhiyā ujupaṭipakkhā.",
  "anya-e0104n8:109_0": "Yadā pana aniccānupassanā tikkhā sūrā visadā pavattati, itarā dvepi tadanugatikā , tadānena mānasamugghāṭanaṁ kataṁ hoti.",
  "anya-e0104n8:109_1": "Sati hi niccagāhe mānajappanā ‘‘idaṁ niccaṁ, idaṁ dhuva’’ntiādinā (ma. ni. 1.501) bakabrahmuno viya.",
  "anya-e0104n8:109_2": "Aniccānupassanā ca niccagāhassa ujupaṭipakkhā.",
  "anya-e0104n8:110_0": "Yadā pana dukkhānupassanā tikkhā sūrā visadā pavattati, itarā dvepi tadanugatikā, tadānena nikantipariyādānaṁ kataṁ hoti.",
  "anya-e0104n8:110_1": "Sati hi sukhasaññāya taṇhāgāhova, dukkhānupassanā ca nikantiyā ujupaṭipakkhā.",
  "anya-e0104n8:110_2": "Evaṁ tissannaṁ anupassanānaṁ kiccavisesavasena diṭṭhiugghāṭanādīni honti.",
  "anya-e0104n8:110_3": "Tena vuttaṁ ‘‘iti ayaṁ vipassanā attano attano ṭhāneyeva tiṭṭhatī’’ti.",
  "anya-e0104n8:110_4": "Anupassanānaṁ yathārahaṁ sakakiccakaraṇañhi sakaṭṭhāneyeva ṭhānaṁ, tasmā visuṁ sammasananayo natthīti na vattabbanti adhippāyo.",
  "anya-e0104n8:111_0": "722.Sabbākāratoti idha viya ekadesena avatvā sabbākārato sarūpato, kiccato ca anavasesato vattabbā. Idhevāti tīraṇapariññāyameva.",
  "anya-e0104n8:111_1": "Ekaccānaṁyevettha anupassanānaṁ paṭilābhoti āha ‘‘ekadesaṁ paṭivijjhanto’’ti, tā pana sayameva sarūpato dassessati .",
  "anya-e0104n8:111_2": "Tappaṭipakkhe dhammeti yā anupassanā idha sambhavanti, tāsaṁ paṭipakkhe dhamme niccasaññādike pajahati vikkhambheti.",
  "anya-e0104n8:112_0": "Khayānupassananti saṅkhārānaṁ khaṇabhaṅgānupassanaṁ. Bhāventoti vaḍḍhento.",
  "anya-e0104n8:112_1": "Ghanasaññanti santatisamūhakiccārammaṇānaṁ vasena ekattaggahaṇaṁ.",
  "anya-e0104n8:112_2": "Khayānupassananti hutvā abhāvānupassananti vadanti.",
  "anya-e0104n8:112_3": "Yāya paññāya ghanavinibbhogaṁ katvā ‘‘aniccaṁ khayaṭṭhenā’’ti (paṭi. ma.",
  "anya-e0104n8:112_4": "1.48) passati, sā khayānupassanā.",
  "anya-e0104n8:112_5": "Bhaṅgānupassanato paṭṭhāya tassā pāripūrīti ghanasaññāya pahānaṁ hoti, tato pubbe aparipuṇṇatāya taṁ na hoti.",
  "anya-e0104n8:112_6": "Evamaññatthāpīti paripuṇṇāparipuṇṇatā pahānatīraṇapariññāsu vipassanāpaññāya daṭṭhabbā.",
  "anya-e0104n8:112_7": "Paccakkhato, anvayato ca saṅkhārānaṁ bhaṅgaṁ disvā tattheva bhaṅgasaṅkhāte nirodhe adhimuttatā vayānupassanā, tāya āyūhanaṁ pajahati.",
  "anya-e0104n8:112_8": "Yadatthaṁ, yāya ca āyūhati, tasmiṁ pavatte taṇhāya cassa cittaṁ na namatīti.",
  "anya-e0104n8:112_9": "Tena vuttaṁ ‘‘vayānupassanaṁ bhāvento āyūhanaṁ pajahatī’’ti.",
  "anya-e0104n8:112_10": "Jātassa jarāmaraṇehi dvidhā pariṇāmadassanaṁ, rūpasattakādivasena vā pariggahitassa taṁtaṁparicchedato paraṁ aññabhāvadassanaṁ vipariṇāmānupassanā, tāya dhuvasaññaṁ thirabhāvagahaṇaṁ pajahati.",
  "anya-e0104n8:113_0": "Animittānupassanādayo aniccānupassanādayo eva.",
  "anya-e0104n8:113_1": "Nimittanti santatiyaṁ, samūhe ca ekattasaññāya gayhamānaṁ kālantarāvaṭṭhāyibhāvena, niccabhāvena ca saṅkhārānaṁ sakiccaparicchedatāya saviggahaṁ viya upaṭṭhānamattaṁ.",
  "anya-e0104n8:113_2": "Paṇidhinti sukhapatthanaṁ, rāgādipaṇidhiṁ vā, atthato taṇhāvasena saṅkhāresu ninnataṁ. Abhinivesanti attābhinivesaṁ.",
  "anya-e0104n8:113_3": "Etesañhi nimittādīnaṁ paṭipakkhabhāvena aniccānupassanādayo animittādināmehi vuttāti aniccānupassanādīhi pahātabbā niccasaññādayo viya nimittaggāhādayova paṭipakkhāti daṭṭhabbā.",
  "anya-e0104n8:113_4": "Rūpādiārammaṇaṁ ñatvā tadārammaṇassa cittassa bhaṅgaṁ disvā saṅkhārā eva bhijjanti, saṅkhārānaṁ maraṇaṁ, na añño koci atthīti bhaṅgavasena suññataṁ gahetvā pavattā vipassanā adhipaññā ca sā dhammesu ca vipassanāti adhipaññādhammavipassanā, tāya niccasārādiādānavasena pavattaṁ abhinivesaṁ sataṇhaṁ diṭṭhiṁ pajahati.",
  "anya-e0104n8:113_5": "Yathābhūtañāṇadassanaṁ nāma sappaccayanāmarūpadassanaṁ.",
  "anya-e0104n8:113_6": "Tena ‘‘ahosiṁ nu kho ahamatītamaddhāna’’nti (ma. ni. 1.18; saṁ. ni.",
  "anya-e0104n8:113_7": "2.20) evamādikaṁ, ‘‘issarato loko sambhavatī’’ti evamādikañca sammohābhinivesaṁ pajahati.",
  "anya-e0104n8:113_8": "Bhayatupaṭṭhānavasena uppannaṁ sabbabhavādīsu ādīnavadassanañāṇaṁ ādīnavānupassanā, tāya kassacipi ālayanissayaadassanato ālayābhinivesaṁ tathāpavattaṁ taṇhaṁ pajahati.",
  "anya-e0104n8:113_9": "Saṅkhārānaṁ muñcanassa upāyabhūtaṁ paṭisaṅkhāñāṇaṁ paṭisaṅkhānupassanā, tāya aniccādīsu appaṭisaṅkhātattā paṭisaṅkhānassa paṭipakkhabhūtaṁ avijjaṁ pajahati.",
  "anya-e0104n8:113_10": "Saṅkhārupekkhā, anulomañāṇañca vivaṭṭānupassanā.",
  "anya-e0104n8:113_11": "Tassā hi vasena tassa padumapalāse udakabindu viya sabbasaṅkhārehi cittaṁ patilīyati patikuṭati, tasmā tāya saṁyogābhinivesaṁ kāmasaṁyogādikilesappavattiṁ pajahati.",
  "anya-e0104n8:113_12": "Aniccānupassanādayo satta anupassanā heṭṭhā atthato vibhattāti, parato ca saṁvaṇṇīyantīti idha na vuttā.",
  "anya-e0104n8:114_0": "Tāsūti aṭṭhārasasu mahāvipassanāsu. Imināti yoginā.",
  "anya-e0104n8:114_1": "Tasmāti aniccādilakkhaṇattayavasena saṅkhārānaṁ diṭṭhattā.",
  "anya-e0104n8:114_2": "Taṁdassanañhi aniccādianupassanāti. Paṭividdhāti paṭiladdhā.",
  "anya-e0104n8:114_3": "Yadaggena hi ñāṇena savisayo paṭividdho, tadaggena taṁ paṭiladdhaṁ nāma hoti.",
  "anya-e0104n8:114_4": "Byañjanameva nānaṁ yathā ‘‘rukkho pādapo tarū’’ti.",
  "anya-e0104n8:114_5": "Tāpi animittāpaṇihitasuññatānupassanā.",
  "anya-e0104n8:115_0": "Sabbāpi vipassanā, tasmā ekadesena paṭividdhā hontīti adhippāyo.",
  "anya-e0104n8:115_1": "Kaṅkhāvitaraṇavisuddhiyāeva saṅgahitaṁ, tasmā taṁ pageva siddhanti attho.",
  "anya-e0104n8:115_2": "Tenāha ‘‘idampi dvayaṁ paṭividdhameva hotī’’ti.",
  "anya-e0104n8:115_3": "Sesesu nibbidānupassanādīsu dasasu.",
  "anya-e0104n8:115_4": "‘‘Kiñci paṭividdhaṁ kiñci appaṭividdha’’nti iminā tesaṁ ekadesapaṭivedhamāha.",
  "anya-e0104n8:115_5": "Aniccānupassanāya hi siddhāya nirodhānupassanā, khayānupassanā, vayānupassanā, vipariṇāmānupassanā ca ekadesena siddhā nāma honti, dukkhānupassanāya siddhāya nibbidānupassanā, ādīnavānupassanā ca, anattānupassanāya siddhāya itarāti.",
  "anya-e0104n8:116_0": "Udayabbayañāṇakathāvaṇṇanā",
  "anya-e0104n8:117_0": "723.",
  "anya-e0104n8:117_1": "Parato paṭipadāñāṇadassanakathāyaṁ abbhādivigamena ākāsassa viya, paṅkamalavigamena udakassa viya, kāḷakāpagamena suvaṇṇassa viya saṁkilesavigamena ñāṇassa parisuddhīti āha ‘‘niccasaññādīnaṁ pahānena visuddhañāṇo’’ti.",
  "anya-e0104n8:117_2": "Anekākāravokārasaṅkhāresu lakkhaṇattayasallakkhaṇasammasanassa katattā vuttaṁ ‘‘sammasanañāṇassa pāraṁ gantvā’’ti.",
  "anya-e0104n8:117_3": "Tattha sammasanañāṇassāti nayavipassanāsaṅkhātassa kalāpasammasanañāṇassa.",
  "anya-e0104n8:117_4": "Tasseva hi thirabhāvāya itare sammasanavisesāti vadanti.",
  "anya-e0104n8:117_5": "Sammasanañāṇassāti vā kalāpasammasanādisammasanañāṇassa.",
  "anya-e0104n8:117_6": "Anupadadhammavipassanāya sadisā hi sā.",
  "anya-e0104n8:117_7": "Tāya hi diṭṭhiugghāṭanādi sambhavatīti.",
  "anya-e0104n8:117_8": "Vitthārato bhāvanāvidhānaṁ parato vattukāmo ‘‘saṅkhepato tāva ārabhatī’’ti āha.",
  "anya-e0104n8:117_9": "Saṅkhepato hi ārambho ādikammikassa sukaro. Tatrāti saṅkhepena ārambhe.",
  "anya-e0104n8:118_0": "Kathanti kathetukamyatāpucchā.",
  "anya-e0104n8:118_1": "Yaṁ ‘‘paccuppannānaṁ…pe… udayabbayānupassane ñāṇa’’nti vuttaṁ, taṁ kathaṁ ñātabbanti ceti attho.",
  "anya-e0104n8:118_2": "Santatipaccuppanne, khaṇapaccuppanne vā dhamme udayabbayadassanābhiniveso kātabbo, na atītānāgateti vuttaṁ ‘‘paccuppannānaṁ dhammāna’’nti.",
  "anya-e0104n8:118_3": "Udayadassanañcettha yāvadeva vayadassanatthanti vayadassanassa padhānataṁ dassetuṁ ‘‘vipariṇāmānupassane paññā’’ti vatvā taṁ pana vayadassanaṁ udayadassanapubbakanti āha ‘‘udayabbayānupassane ñāṇa’’nti.",
  "anya-e0104n8:119_0": "Jātanti nibbattaṁ paṭiladdhattabhāvaṁ.",
  "anya-e0104n8:119_1": "Ayaṁ hi jātasaddo khaṇattayasamaṅgitaṁ sandhāya vutto ‘‘ye dhammā jātā bhūtā’’tiādīsu (dha. sa. 1046) viya, na atītaṁ",
  "anya-e0104n8:120_0": "‘‘Ye te jātā na te santi, ye na jātā tattheva te;",
  "anya-e0104n8:121_0": "Laddhattabhāvā no bhaggā, teva santi sabhāvato’’ti. –",
  "anya-e0104n8:122_0": "Ādīsu viya, nāpi jātatāmattaṁ ‘‘yaṁ taṁ jātaṁ bhūtaṁ saṅkhata’’ntiādīsu viya.",
  "anya-e0104n8:122_1": "Tenāha ‘‘jātaṁ rūpaṁ paccuppanna’’nti (dī. ni. 2.207; saṁ. ni.",
  "anya-e0104n8:122_2": "5.379), paccuppannarūpaṁ nāma jātaṁ khaṇattayapariyāpannanti attho.",
  "anya-e0104n8:122_3": "Taṁ pana ādito duppariggahanti santatipaccuppannavasena vipassanābhiniveso kātabbo. Tassāti rūpassa.",
  "anya-e0104n8:122_4": "Paccayalakkhaṇapapañcaṁ anāmasitvā nibbattilakkhaṇaṁ udayoti nibbattanasaññitaṁ saṅkhatalakkhaṇaṁ udayo uppādo.",
  "anya-e0104n8:122_5": "Vipariṇāmalakkhaṇaṁ vayoti vipariṇāmasaññitaṁ saṅkhatalakkhaṇaṁ vayo vināso.",
  "anya-e0104n8:122_6": "Anupassanāñāṇanti yā udayassa, vayassa ca anupekkhanā, taṁ ñāṇaṁ.",
  "anya-e0104n8:122_7": "Kiñcāpi kalāpasammasanādīsu jātijarāmaraṇasīsena jātijarāmaraṇavanto dhammā vuttā, idha pana udayabbayañāṇaniddese ‘‘jāti paccuppannā, tassā nibbattilakkhaṇaṁ udayo, vipariṇāmalakkhaṇaṁ vayo’’tiādinā (paṭi. ma.",
  "anya-e0104n8:122_8": "1.49) vuccamāne jātijarāmaraṇānaṁ jātijarāmaraṇavantatā, nipphannatā ca anuññātā viya hotīti taṁ pariharituṁ paṭiccasamuppādaṅgesu bhavapariyosānāva desanā katā.",
  "anya-e0104n8:123_0": "Soti yogī.",
  "anya-e0104n8:123_1": "Iminā pāḷinayenāti imāya ‘‘jātaṁ rūpaṁ paccuppanna’’ntiādinā dassitāya pāḷigatiyā.",
  "anya-e0104n8:123_2": "Jātinti na pasūtiṁ, na ca paṭhamābhinibbattimattaṁ, atha kho uppādaṁ nibbattivikāraṁ.",
  "anya-e0104n8:123_3": "Svāyaṁ vikāro yasmā saṅkhārānaṁ abhinavāvaṭṭhānajarā viya navabhāvāpagamoti āha ‘‘abhinavākāra’’nti. Samanupassatīti sambandho.",
  "anya-e0104n8:123_4": "Anuppannassa rāsi vā nicayo vā natthi yato āgaccheyya uppajjamānaṁ aladdhattabhāvassa sabbena sabbaṁ avijjamānattā.",
  "anya-e0104n8:123_5": "Tenāha ‘‘uppajjamāna…pe… natthī’’ti.",
  "anya-e0104n8:123_6": "Yathā anāgate addhani ime dhammā sabbena sabbaṁ natthi, evaṁ atītepi addhanīti dassento ‘‘nirujjhamānassāpī’’tiādiṁ vatvā avijjamānānaṁyeva rūpārūpadhammānaṁ hetupaccayasamavāye uppādo, uppajjitvā ca sabbaso abhāvūpagamoti imamatthaṁ samudāyagataṁ tadekadesabhūtāya upamāya vibhāvetuṁ ‘‘yathā panā’’tiādi vuttaṁ.",
  "anya-e0104n8:123_7": "Tattha rāsitoti rāsibhāvena samussito puñjo rāsi.",
  "anya-e0104n8:123_8": "Yathā tathā piṇḍibhūto nicayo.",
  "anya-e0104n8:123_9": "Bhūmiyaṁ nidahitvā ṭhapitaṁ nidhānaṁ.",
  "anya-e0104n8:123_10": "Upavīṇeti etenāti upavīṇaṁ, vīṇāvādanaṁ.",
  "anya-e0104n8:124_0": "724.",
  "anya-e0104n8:124_1": "Evaṁ saṅkhepato udayabbayamanasikāravidhiṁ dassetvā idāni vitthārato dassetuṁ ‘‘puna yānī’’tiādi vuttaṁ.",
  "anya-e0104n8:124_2": "Tattha avijjāsamudayāti avijjāya uppādā, atthibhāvāti attho.",
  "anya-e0104n8:124_3": "Nirodhavirodhīhi uppādo atthibhāvavācakopi hotīti vuttovāyamattho.",
  "anya-e0104n8:124_4": "Tasmā purimabhavasiddhāya avijjāya sati imasmiṁ bhave rūpassa uppādo hotīti attho.",
  "anya-e0104n8:124_5": "Paccayasamudayaṭṭhenāti paccayassa uppannabhāvena, atthibhāvatoti attho.",
  "anya-e0104n8:124_6": "Avijjādīhi ca tīhi atītakālikāni tesaṁ sahakārīkāraṇabhūtāni upādānādīnipi gahitānevāti daṭṭhabbaṁ.",
  "anya-e0104n8:125_0": "Pavattipaccayesu kabaḷīkārāhārassa balavatāya so eva gahito ‘‘āhārasamudayā’’ti.",
  "anya-e0104n8:125_1": "Tasmiṁ pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa paccayato udayadassanaṁ vibhāvitamevāti daṭṭhabbaṁ.",
  "anya-e0104n8:125_2": "Avijjātaṇhupanissayasahiteneva kammunā rūpakāyassa nibbatti.",
  "anya-e0104n8:125_3": "Asati ca avijjupanissayāya bhavanikantiyā jātiyā asambhavo evāti.",
  "anya-e0104n8:125_4": "Yathā ca rūpassa avijjātaṇhupanissayatā, evaṁ vedanādīnampi daṭṭhabbā.",
  "anya-e0104n8:125_5": "Āhāro pana uppannassa rūpassa posako, kabaḷīkārāhārassa adhippetattā, kāmadhātādhiṭṭhānattā ca desanāya.",
  "anya-e0104n8:125_6": "Ukkaṁsaniddesena vā āhāraggahaṇaṁ.",
  "anya-e0104n8:125_7": "‘‘Nibbattilakkhaṇa’’ntiādinā kālavasena udayadassanamāha.",
  "anya-e0104n8:125_8": "Tattha addhānavasena pageva udayaṁ passitvā ṭhito idha santativasena disvā anukkamena khaṇavasena passati.",
  "anya-e0104n8:125_9": "Pañca lakkhaṇānīti avijjā taṇhā kammaṁ āhāroti imesaṁ paccayānaṁ atthitāsaṅkhātalakkhaṇāni ceva rūpassa nibbattilakkhaṇañcāti imāni pañca lakkhaṇāni.",
  "anya-e0104n8:125_10": "Tesaṁ atthitā hi rūpassa udayo lakkhīyati etehīti lakkhaṇānīti vuccanti.",
  "anya-e0104n8:125_11": "Nibbatti pana saṅkhatalakkhaṇamevāti.",
  "anya-e0104n8:126_0": "Avijjānirodhā rūpanirodhoti aggamaggañāṇena avijjāya anuppādanirodhato anāgatassa rūpassa anuppādanirodho hoti paccayābhāve abhāvato.",
  "anya-e0104n8:126_1": "Paccayanirodhaṭṭhenāti avijjāsaṅkhātassa anāgate uppajjanakarūpapaccayassa niruddhabhāvena.",
  "anya-e0104n8:126_2": "Taṇhānirodhā kammanirodhāti etthāpi eseva nayo.",
  "anya-e0104n8:126_3": "Āhāranirodhāti pavattipaccayassa kabaḷīkārāhārassa abhāve.",
  "anya-e0104n8:126_4": "Rūpanirodhoti taṁsamuṭṭhānarūpassa abhāvo hoti.",
  "anya-e0104n8:126_5": "Sesaṁ heṭṭhā vuttanayānusārena veditabbaṁ.",
  "anya-e0104n8:126_6": "Vipariṇāmalakkhaṇanti bhaṅgakālavasena tesaṁ vayadassanaṁ.",
  "anya-e0104n8:126_7": "Tasmā taṁ addhāvasena pageva passitvā ṭhito idha santativasena disvā anukkamena khaṇavasena passati.",
  "anya-e0104n8:126_8": "Pañca lakkhaṇānīti idha avijjādīnaṁ catunnaṁ paccayānaṁ anuppādanirodho, rūpassa khaṇanirodho cāti imāni pañca lakkhaṇāni.",
  "anya-e0104n8:126_9": "Tesañhi anuppādanirodho, rūpassa accantanirodho lakkhīyati etehīti lakkhaṇānīti vuccanti.",
  "anya-e0104n8:127_0": "Vipariṇāmo saṅkhatalakkhaṇameva. Esa nayo vedanākkhandhādīsu.",
  "anya-e0104n8:127_1": "Ayaṁ pana viseso – ‘‘phuṭṭho vedeti, phuṭṭho sañjānāti, phuṭṭho cetetī’’ti (saṁ. ni.",
  "anya-e0104n8:127_2": "4.93), ‘‘phassapaccayā vedanā, cakkhusamphassajā vedanā, saññā, cetanā’’ti, ca vacanato phasso vedanā (vibha.",
  "anya-e0104n8:127_3": "231) saññā saṅkhārakkhandhānaṁ pavattipaccayo, taṁnirodhā ca tesaṁ nirodho, mahāpadāna (dī. ni.",
  "anya-e0104n8:127_4": "2.60) mahānidānasuttesu, abhidhamme ca aññamaññapaccayavāre ‘‘nāmarūpapaccayā viññāṇa’’nti (kathā.",
  "anya-e0104n8:127_5": "719) vacanato nāmarūpaṁ viññāṇassa pavattipaccayo, taṁnirodhā tassa nirodhoti vuttaṁ ‘‘phassasamudayā vedanāsamudayo’’tiādi.",
  "anya-e0104n8:128_0": "Ettha ca keci tāva āhu ‘‘arūpakkhandhānaṁ udayabbayadassanaṁ addhāsantativaseneva, na khaṇavasenā’’ti.",
  "anya-e0104n8:128_1": "Tesaṁ matena khaṇato udayabbayadassanameva na siyā.",
  "anya-e0104n8:128_2": "Apare panāhu ‘‘paccayato udayabbayadassane atītādivibhāgaṁ anāmasitvā sabbasādhāraṇato avijjādipaccayā vedanāsambhavaṁ labbhamānataṁ passati, na uppādaṁ.",
  "anya-e0104n8:128_3": "Avijjādiabhāve ca tassā asambhavaṁ alabbhamānataṁ passati, na bhaṅgaṁ.",
  "anya-e0104n8:128_4": "Khaṇato udayabbayadassane paccuppannānaṁ uppādaṁ, bhaṅgañca passatī’’ti, taṁ yuttaṁ.",
  "anya-e0104n8:128_5": "Santativasena hi rūpārūpadhamme udayato, vayato ca manasi karontassa anukkamena bhāvanāya balappattakāle ñāṇassa tikkhavisadabhāvappattiyā khaṇato udayabbayā upaṭṭhahantīti.",
  "anya-e0104n8:128_6": "Ayañhi paṭhamaṁ paccayato udayabbayaṁ manasi karonto avijjādike paccayadhamme vissajjetvā udayabbayavante khandhe gahetvā tesaṁ paccayato udayabbayadassanamukhena khaṇatopi udayabbayaṁ manasi karoti.",
  "anya-e0104n8:129_0": "Tassa yadā ñāṇaṁ tikkhaṁ visadaṁ hutvā pavattati, tadā rūpārūpadhammā khaṇe khaṇe uppajjantā, bhijjantā ca hutvā upaṭṭhahanti.",
  "anya-e0104n8:129_1": "Tena vuttaṁ ‘‘evampi rūpassa udayo’’tiādi.",
  "anya-e0104n8:129_2": "Tattha evampi rūpassa udayoti evaṁ vuttanayena avijjāsamudayāpi.",
  "anya-e0104n8:129_3": "Taṇhā…pe… kamma…pe… āhārasamudayāpi rūpassa sambhavo.",
  "anya-e0104n8:129_4": "Evampi rūpassa vayoti evaṁ vuttanayeneva avijjānirodhāpi taṇhā…pe… āhāranirodhāpi rūpassa vayo anuppādoti paccayato vitthārena manasikāraṁ karoti.",
  "anya-e0104n8:129_5": "Evampi rūpaṁ udetīti evaṁ vuttanayena nibbattilakkhaṇaṁ passantopi kammasamuṭṭhānarūpampi āhārautucittasamuṭṭhānarūpampi udeti uppajjati nippajjatīti.",
  "anya-e0104n8:129_6": "Evaṁ vuttanayeneva vipariṇāmalakkhaṇaṁ passanto kammasamuṭṭhānarūpampi āhārautucittasamuṭṭhānarūpampi veti nirujjhatīti khaṇato vitthārena manasikāraṁ karotīti yojanā.",
  "anya-e0104n8:130_0": "725.",
  "anya-e0104n8:130_1": "Evaṁ manasi karoto na yāva udayabbayañāṇaṁ uppajjati, tāva udayabbayā suṭṭhu pākaṭā na hontīti katvā vuttaṁ ‘‘iti kirime dhammā…pe… paṭiventī’’ti, nayadassanavasena vā evaṁ vuttaṁ.",
  "anya-e0104n8:130_2": "Paṭhamañhi paccuppannadhammānaṁ udayabbayaṁ disvā atha atītānāgate nayaṁ neti.",
  "anya-e0104n8:130_3": "Dukkhādisaccappabhedā, anulomādipaṭiccasamuppādappabhedā, ekattādinayappabhedā, aniccatādilakkhaṇappabhedā ca saccapaṭiccasamuppādanayalakkhaṇappabhedā.",
  "anya-e0104n8:130_4": "Paṭiccasamuppādaggahaṇeneva cettha paṭiccasamuppannadhammānampi gahaṇaṁ, tesampi attano phalaṁ pati paṭicca samuppādabhāvato.",
  "anya-e0104n8:131_0": "726.Yanti karaṇe paccattavacanaṁ, yena ñāṇenāti atthaṁ vadanti. Yanti vā kiriyāparāmasanaṁ.",
  "anya-e0104n8:131_1": "Khandhānaṁ samudayaṁ passati, khandhānaṁ nirodhaṁ passatīti ettha yadetaṁ dassananti attho.",
  "anya-e0104n8:131_2": "Yaṁ panāti etthāpi eseva nayo.",
  "anya-e0104n8:131_3": "Ettha ca yathā avijjādisamudayanirodhato khandhānaṁ samudayanirodhassa aññattā ‘‘avijjāsamudayā rūpasamudayo’’tiādivacanabhedo (paṭi. ma.",
  "anya-e0104n8:131_4": "1.50) kato, na evaṁ nibbattivipariṇāmalakkhaṇehi khandhānaṁ udayabbayassa bhedo atthi abhinnādhikaraṇattāti ‘‘nibbattilakkhaṇavipariṇāmalakkhaṇāni passanto khandhānaṁ udayabbayaṁ passatī’’ti vacanabhedaṁ akatvā vuttaṁ.",
  "anya-e0104n8:131_5": "Uppattikkhaṇeyeva hīti hi-saddo hetuattho.",
  "anya-e0104n8:131_6": "Yasmā uppādakkhaṇeyeva nibbattilakkhaṇaṁ, bhaṅgakkhaṇeyeva ca vipariṇāmalakkhaṇaṁ, tasmā tāni passanto khaṇato khandhānaṁ udayabbaye passati nāmāti ‘‘yaṁ panā’’tiādinā vuttamevatthaṁ pākaṭataraṁ karoti.",
  "anya-e0104n8:132_0": "727.Iccassevanti ettha iti-saddo hetuattho.",
  "anya-e0104n8:132_1": "Yasmā ‘‘avijjā samudayā’’tiādi paccayato khandhānaṁ udayabbayadassanaṁ, ‘‘nibbattilakkhaṇa’’ntiādi khaṇato, tasmāti attho. Assāti yogino.",
  "anya-e0104n8:132_2": "Evanti vuttappakāraparāmasanaṁ.",
  "anya-e0104n8:132_3": "Ye pana ‘‘iccassa paccayato’’ti paṭhanti, tesaṁ itīti vuttappakāraparāmasanaṁ.",
  "anya-e0104n8:132_4": "Janakāvabodhatoti khandhānaṁ janakassa avijjādipaccayassa avabujjhanato .",
  "anya-e0104n8:132_5": "Jātidukkhāvabodhatoti jātisaṅkhātassa dukkhassa avabujjhanato.",
  "anya-e0104n8:132_6": "Dukkhasaccaṁ pākaṭaṁ hoti ekadesadassanena pabbatasamuddādidassanakānaṁ viya.",
  "anya-e0104n8:132_7": "Maraṇadukkhāvabodhatoti etthāpi eseva nayo.",
  "anya-e0104n8:132_8": "‘‘Paccayānuppādenā’’ti etena paccayānaṁ anuppādanirodho idha paccayanirodhoti dasseti.",
  "anya-e0104n8:132_9": "Paccayavatanti paccayato uppajjanakānaṁ.",
  "anya-e0104n8:132_10": "Yañcassa udayabbayadassananti yaṁ assa yogino paccayato, khaṇato ca udayabbayānaṁ dassanaṁ.",
  "anya-e0104n8:132_11": "Tattha asammoho, tappadhāno vā vitakkādidhammapuñjo maggo vāyaṁ lokikoti niyyānānulomato lokiko maggo evāyaṁ.",
  "anya-e0104n8:132_12": "Iti tasmā maggasaccaṁ pākaṭaṁ hoti sabhāvāvabodhato.",
  "anya-e0104n8:132_13": "Tenāha ‘‘tatra sammohavighātato’’ti, tadaṅgavasenāti attho.",
  "anya-e0104n8:132_14": "Atha vā yathāvutto sammādiṭṭhisaṅkhāto maggo ariyamaggassa upāyabhūto asammohasabhāvo attānampi pakāseti padīpo viyāti maggasaccaṁ pākaṭaṁ hoti.",
  "anya-e0104n8:132_15": "Svāyaṁ pākaṭabhāvo mohandhakāravidhamanenāti āha ‘‘tatra sammohavighātato’’ti.",
  "anya-e0104n8:133_0": "728.",
  "anya-e0104n8:133_1": "‘‘Avijjāpaccayā’’tiādiko anulomo paṭiccasamuppādo pavattiyā anulomanato.",
  "anya-e0104n8:133_2": "‘‘Avijjāsamudayā’’tiādinā avijjādīsu santesūti ayamattho vuttoti āha ‘‘imasmiṁ sati idaṁ hotīti avabodhato’’ti.",
  "anya-e0104n8:133_3": "Pavattiyā vilomanato ‘‘avijjāyatveva asesavirāganirodhā’’tiādiko paṭilomo paṭiccasamuppādo.",
  "anya-e0104n8:133_4": "Te ca saṅkhatā paṭiccasamuppannā ‘‘jarāmaraṇaṁ, bhikkhave, aniccaṁ saṅkhataṁ paṭiccasamuppanna’’ntiādivacanato (saṁ. ni. 2.20).",
  "anya-e0104n8:133_5": "Paṭiccasamuppannassa ca pākaṭatā paccayākārapākaṭatāya eva ‘‘imassetaṁ phala’’nti avabodhato.",
  "anya-e0104n8:134_0": "729.",
  "anya-e0104n8:134_1": "Purimapurimānaṁ nirodho uttaruttarānaṁ uppādānubandhoti ayamattho paccayato udayadassanena sijjhamāno ekattanayādhigamāya hoti.",
  "anya-e0104n8:134_2": "Yato ‘‘añño karoti, añño paṭisaṁvedayatī’’tiādi (saṁ. ni.",
  "anya-e0104n8:134_3": "2.17) vohārasiddhiyā ucchedadiṭṭhiyā anokāsatā.",
  "anya-e0104n8:134_4": "Tenāha ‘‘hetuphalasambandhenā’’tiādi.",
  "anya-e0104n8:134_5": "Saṅkhārā khaṇe khaṇe uppajjantīti ayamattho khaṇato udayadassanena sijjhamāno nānattanayādhigamāya hoti.",
  "anya-e0104n8:134_6": "Yato paccayapaccayuppannānaṁ sabhāvabhedāvabodhato ‘‘so karoti, so paṭisaṁvedayatī’’tiādinayappavattāya sassatadiṭṭhiyā anokāsatā.",
  "anya-e0104n8:134_7": "Tenāha ‘‘khaṇato udayadassanenā’’tiādi.",
  "anya-e0104n8:134_8": "Paccayatoudayabbayadassanena paccaye sati phalassa bhāvo, asati abhāvoti imassa atthassa siddhiyā atthitāmatteneva te dhammā kāraṇanti abyāpāranayo pākaṭo hoti.",
  "anya-e0104n8:134_9": "Yato attadiṭṭhiyā anokāsatā vasavattitāya alabbhaneyyato .",
  "anya-e0104n8:134_10": "Tena vuttaṁ ‘‘dhammāna’’ntiādi.",
  "anya-e0104n8:134_11": "Avasavattibhāvo parāyattatā, sā ca sappaccayatāya veditabbā.",
  "anya-e0104n8:134_12": "Paccayato udayadassanena tehi tehi paccayehi ime dhammā uppajjanti, uppajjamānā ca paccayānurūpameva uppajjantīti hetuphalassa hetuanurūpato siddhiyā akiriyadiṭṭhiyā anokāsatāvāti āha ‘‘paccayato panā’’tiādi. Sati kāraṇe kuto akiriyavādo. Karotīti hi kāraṇaṁ.",
  "anya-e0104n8:135_0": "730.",
  "anya-e0104n8:135_1": "Paccayato udayaṁ passato paccaye sati sabhāve sati phalassa sambhavoti atthitāmattena upakārakatāti saṅkhatānaṁ nirīhatā, asati ca abhāvoti paccayādhīnavuttitā ca viññāyamānā attasuññataṁ vibhāvetīti āha ‘‘paccayato cassa…pe… tāvabodhato’’ti.",
  "anya-e0104n8:135_2": "Aniccalakkhaṇaṁ pākaṭaṁ hoti khaṇato udayabbayadassanena saṅkhārānaṁ udayabbayato paricchinnatāya viññāyamānattā.",
  "anya-e0104n8:135_3": "Tenāha ‘‘hutvā abhāvāvabodhato’’ti.",
  "anya-e0104n8:135_4": "Uppajjitvā nirujjhanañhi hutvā abhāvo.",
  "anya-e0104n8:135_5": "Pubbantāparantaviveko atītānāgatabhāvasuññatā.",
  "anya-e0104n8:135_6": "Na hi saṅkhārā khaṇattayato pubbe, pacchā ca vijjanti, tasmā pubbantāparantavivekāvabodhatoti ādiantavantatāpaṭivedhatoti attho.",
  "anya-e0104n8:135_7": "Dukkhalakkhaṇampi pākaṭaṁ hoti udayabbayadassanenāti sambandho.",
  "anya-e0104n8:135_8": "Uppajjitvā bhijjantā saṅkhārā uppādato uddhaṁ jarābhaṅgāvatthantaruppattiyā nirantaraṁ vibādhīyanteva.",
  "anya-e0104n8:135_9": "Sā ca nesaṁ vibādhiyamānatā sammā udayabbayadassanena vibhūtā hotīti āha ‘‘dukkha…pe… bodhato’’ti.",
  "anya-e0104n8:136_0": "Sabhāvalakkhaṇampīti udayabbayadassanena na kevalaṁ aniccadukkhalakkhaṇameva, atha kho pathavīphassādīnaṁ kakkhaḷaphusanādisaññitaṁ sabhāvasaṅkhātaṁ lakkhaṇampi pākabhāvaviddhaṁ sabhāvāvacchinnaṁ pākaṭaṁ hoti.",
  "anya-e0104n8:136_1": "Tenāha ‘‘udayabbayaparicchinnāvabodhato’’ti.",
  "anya-e0104n8:136_2": "Sabhāvalakkhaṇeti sabhāvasaññite lakkhaṇe, taṁtaṁdhammānaṁ salakkhaṇe.",
  "anya-e0104n8:136_3": "Saṅkhatalakkhaṇassa tāvakālikattampīti uppādādisaṅkhatalakkhaṇassa uppādakkhaṇādiparittakālikatāpi khaṇantarānavaṭṭhānato tassa. Tenāha ‘‘udayakkhaṇe’’tiādi.",
  "anya-e0104n8:136_4": "Udayavayamattaggahaṇañcettha udayabbayadassanavaseneva imassa ñāṇassa pavattanato, na ṭhitikkhaṇassa abhāvā.",
  "anya-e0104n8:137_0": "731.Na kevalañca niccanavā, atha kho parittakālaṭṭhāyino.",
  "anya-e0104n8:137_1": "Kathanti āha ‘‘sūriyuggamane’’tiādi.",
  "anya-e0104n8:137_2": "Tattha udake daṇḍena katalekhā udake daṇḍarāji.",
  "anya-e0104n8:137_3": "Ussāvabinduādayo pañca kiccāpi uttaruttari atiparittaṭṭhāyibhāvadassanatthaṁ nidassitā, tathāpi te dandhanirodhā eva nidassitā, tatopi lahutaranirodhattā saṅkhārānaṁ.",
  "anya-e0104n8:137_4": "Tathā hi gamanassādānaṁ devaputtānaṁ heṭṭhupariyāyena paṭimukhaṁ dhāvantānaṁ sirasi pāde ca bandhakhuradhārā sannipātatopi sīghataro rūpadhammānaṁ nirodho vutto, pageva arūpadhammānaṁ.",
  "anya-e0104n8:137_5": "Na kevalaṁ niccanavā, nāpi parittakālaṭṭhāyinova, atha kho asārā. Kathanti āha ‘‘māyā’’tiādi.",
  "anya-e0104n8:137_6": "Māyādayo hi maṇiādivasena dissamānā ataṁsabhāvatāya asārā.",
  "anya-e0104n8:137_7": "Tattha mantosadhabhāvitā indajālādikā māyā. Migataṇhikā marīci. Supinameva supinantaṁ.",
  "anya-e0104n8:137_8": "Maṇḍalākārena āvijjhiyamānaṁ alātameva alātacakkaṁ.",
  "anya-e0104n8:137_9": "Gandhabbadevaputtānaṁ kīḷanicchāvasena nagaraṁ viya ākāse upaṭṭhānamattaṁ gandhabbanagaraṁ.",
  "anya-e0104n8:138_0": "Ettāvatāti yvāyaṁ ‘‘jātaṁ rūpaṁ paccuppanna’’ntiādipāḷinayānusārena (paṭi. ma.",
  "anya-e0104n8:138_1": "1.49), ‘‘yaṁ kiñci rūpaṁ atītānāgatapaccuppanna’’ntiādipāḷinayānusārena (ma. ni. 1.347, 361; 2.113; 3.86, 89; paṭi. ma.",
  "anya-e0104n8:138_2": "1.48) vā yāva udayabbayapaṭivedhā bhāvanāvidhi āraddho, ettāvatā.",
  "anya-e0104n8:138_3": "Kalāpasammasanādikopi hi sabbo bhāvanāvidhi udayabbayañāṇuppādanasseva, na parisaparisarīrakarabandhoti.",
  "anya-e0104n8:138_4": "Vayadhammamevāti bhijjanasabhāvameva.",
  "anya-e0104n8:138_5": "Vayaṁ upeti attano dhammatāya.",
  "anya-e0104n8:138_6": "Yañhi upakkamena vinassatīti vuccati, tampi attano dhammatāya eva vinassati ahetukattā vināsassa.",
  "anya-e0104n8:138_7": "Upakkamahetu pana visadisuppādo hoti.",
  "anya-e0104n8:138_8": "Iminā ākārenāti ‘‘yaṁ kiñci samudayadhammaṁ, sabbaṁ taṁ nirodhadhamma’’nti (saṁ. ni. 5.1081; mahāva. 16; paṭi. ma.",
  "anya-e0104n8:138_9": "2.30) hi vuttaṁ, tasmā vayaṁ anālambitvāpi ‘‘vayadhammameva uppajjatī’’ti udayassa, ‘‘uppannañca idaṁ vayaṁ upetī’’ti vayassa ca iminā yathāvuttena paccakkhakaraṇākārena.",
  "anya-e0104n8:138_10": "Adhunā uppannaṁ, na tāva balappattanti āha ‘‘taruṇavipassanāñāṇa’’nti.",
  "anya-e0104n8:138_11": "Kalāpasammasanādivasena pavattaṁ sammasanaṁ na nippariyāyena vipassanāsamaññaṁ labhati, udayabbayānupassanādivasena pavattameva labhatīti āha ‘‘yassādhigamā āraddhavipassakoti saṅkhaṁ gacchatī’’ti.",
  "anya-e0104n8:139_0": "Vipassanupakkilesakathāvaṇṇanā",
  "anya-e0104n8:140_0": "732.Imāya udayabbayānupassanāsaṅkhātāya taruṇavipassanāya vasena, na āraddhavipassanānaṁ bhaṅgānupassanādisaṅkhātāya taruṇavipassanāya, nāpi nibbidānupassanādisaṅkhātāya balavavipassanāya vasenāti attho.",
  "anya-e0104n8:140_1": "Na hi tadā vipassanupakkilesā uppajjantīti.",
  "anya-e0104n8:140_2": "Āraddhavipassakassāti ca āraddhavipassakassevāti eva-kāro luttaniddiṭṭho.",
  "anya-e0104n8:140_3": "Tenāha ‘‘vipassanupakkilesā hī’’tiādi.",
  "anya-e0104n8:140_4": "Diṭṭhigāhādivatthubhāvena vipassanaṁ upakkilesantīti vipassanupakkilesā.",
  "anya-e0104n8:140_5": "‘‘Ariyasāvakassā’’ti idaṁ ukkaṭṭhaniddesena vuttaṁ balavavipassanāpattassāpi anuppajjanato.",
  "anya-e0104n8:140_6": "Vippaṭipannakassāti sīlavipattiādivasena yathā tathā vippaṭipannakassa.",
  "anya-e0104n8:140_7": "Tassa pana paṭipattiyā garahitabbataṁ dassento ‘‘vippaṭipannakassā’’ti āha.",
  "anya-e0104n8:140_8": "Ca-saddo uparipadadvayepi yojetabbo.",
  "anya-e0104n8:140_9": "Nikkhittakammaṭṭhānassāti vipassanaṁ ārabhitvā antarā vosānaṁ āpannassa.",
  "anya-e0104n8:140_10": "Kusītapuggalassāti sīlasampannasseva kosajjena bhāvanaṁ ananuyuñjantassa.",
  "anya-e0104n8:140_11": "Atha vā vippaṭipannakassāti vipassanābhāvanāsaṅkhātāya sammāpaṭipattiyā abhāvena vigarahitapaṭipattikassa.",
  "anya-e0104n8:140_12": "Vipassanāpaṭipattiyeva hi sasambhārā pubbabhāge sammāpaṭipatti, tadaññā vippaṭipatti, sā ca tattha nikkhittadhurassa hoti.",
  "anya-e0104n8:140_13": "Nikkhittadhuratā ca kosajjenāti vuttaṁ ‘‘nikkhittakammaṭṭhānassa kusītapuggalassā’’ti.",
  "anya-e0104n8:140_14": "Yuttappayuttassāti yogena ñāṇena bhāvanamanuyuñjantassa.",
  "anya-e0104n8:140_15": "Sā pana yuttappayuttatā samathavasenāpi hotīti āha ‘‘āraddhavipassakassā’’ti.",
  "anya-e0104n8:140_16": "Uppajjantiyeva na nuppajjanti aññathā maggāmaggañāṇasseva asambhavato.",
  "anya-e0104n8:141_0": "Obhāsādīsu ‘‘ariyadhammo’’ti pavattaṁ uddhaccaṁ vikkhepo dhammuddhaccaṁ, tena dhammuddhaccena vipassanāvīthito ukkamanena virūpaṁ gahitaṁ pavattitaṁ mānasaṁ dhammuddhaccaviggahitamānasaṁ.",
  "anya-e0104n8:141_1": "Obhāso dhammoti kāraṇūpacārenāha, īdisaṁ obhāsaṁ vissajjento mama ariyamaggoti attho.",
  "anya-e0104n8:141_2": "Obhāsaṁ āvajjati ‘‘nibbāna’’nti vā ‘‘maggo’’ti vā ‘‘phala’’nti vā.",
  "anya-e0104n8:141_3": "Nibbānanti gaṇhanto tattha pavattadhamme maggaphalabhāvena gaṇhāti, ñāṇādike pana maggaphalabhāveneva gaṇhāti.",
  "anya-e0104n8:141_4": "Tato vikkhepo uddhaccanti tato obhāsahetu yo vikkhepo, taṁ uddhaccanti attho.",
  "anya-e0104n8:141_5": "‘‘Uddhaccena viggahitamānaso’’ti saṅkhepato vuttamatthaṁ vivarituṁ ‘‘aniccato’’tiādi vuttaṁ.",
  "anya-e0104n8:142_0": "Tattha anicca…pe… nappajānāti ‘‘maggaṁ pattosmī’’ti saññāya aniccatādivasena manasikārasseva abhāvato. Ayañca attho –",
  "anya-e0104n8:143_0": "‘‘Yo hi koci, āvuso, bhikkhu vā bhikkhunī vā mama santike arahattappattiṁ byākaroti, sabbo so catūhi maggehi, etesaṁ vā aññatarena. Katamehi catūhi?",
  "anya-e0104n8:143_1": "Idhāvuso, bhikkhu samathapubbaṅgamaṁ vipassanaṁ bhāveti, tassa samathapubbaṅgamaṁ vipassanaṁ bhāvayato maggo sañjāyati, so taṁ maggaṁ āsevati bhāveti bahulīkaroti.",
  "anya-e0104n8:143_2": "Tassa taṁ maggaṁ āsevato…pe… karoto saṁyojanāni pahīyanti anusayā byantīhonti.",
  "anya-e0104n8:144_0": "‘‘Puna caparaṁ, āvuso, bhikkhu vipassanāpubbaṅgamaṁ samathaṁ bhāveti…pe… samathavipassanaṁ yuganaddhaṁ bhāveti…pe….",
  "anya-e0104n8:145_0": "‘‘Puna caparaṁ, āvuso, bhikkhuno dhammuddhaccaviggahitaṁ mānasaṁ hoti, hoti so, āvuso, samayo yaṁ taṁ cittaṁ ajjhattameva santiṭṭhati sannisīdati ekodi hoti samādhiyati, tassa maggo sañjāyati…pe… anusayā byantīhontī’’ti (a. ni. 4.170) –",
  "anya-e0104n8:146_0": "Iminā suttapadeneva veditabbo.",
  "anya-e0104n8:146_1": "Ettha hi catutthamaggavissajjane yathāvuttamaggaphalanibbānadhammā dhammo.",
  "anya-e0104n8:146_2": "Tattha uddhaccaṁ ‘‘adhigatamaggādikohamasmī’’ti amaggādīsu vikkhepo dhammuddhaccaṁ, tena upaddutaṁ viggahitamānasaṁ hoti.",
  "anya-e0104n8:146_3": "Nikanti obhāsādīsu apekkhā sukhumarūpā taṇhā, sā vipassanābhiratiākārena upaṭṭhahantī adhimānikena ‘‘dhammo’’ti gayhatīti āha ‘‘nikanti ‘dhammo’ti nikantiṁ āvajjatī’’ti.",
  "anya-e0104n8:147_0": "733.Vipassanobhāsoti vipassanācittasamuṭṭhitaṁ, sasantatipatitaṁ utusamuṭṭhānañca bhāsuraṁ rūpaṁ.",
  "anya-e0104n8:147_1": "Tattha vipassanācittasamuṭṭhitaṁ yogino sarīraṭṭhameva pabhassaraṁ hutvā tiṭṭhati, itaraṁ sarīraṁ muñcitvā ñāṇānubhāvānurūpaṁ samantato pattharati, taṁ tasseva paññāyati, tena phuṭṭhokāse rūpagatampi passati, passanto ca cakkhuviññāṇena passati, udāhu manoviññāṇenāti vīmaṁsitabbanti vadanti.",
  "anya-e0104n8:147_2": "Dibbacakkhulābhino viya taṁ manoviññāṇaviññeyyamevāti vuttaṁ viya dissatīti.",
  "anya-e0104n8:147_3": "Vipassanāvīthi nāma paṭipāṭiyā pavattamānā vipassanāva.",
  "anya-e0104n8:147_4": "Ukkantā nāma hoti yoginā ‘‘maggappattomhī’’ti adhimānena vissaṭṭhattā, tassa vā yogino vipassanā tato eva vīthi ukkantā nāma hoti.",
  "anya-e0104n8:147_5": "Mūlakammaṭṭhānanti vipassanamevāha.",
  "anya-e0104n8:148_0": "Vemattatāyāti appavipulatāvasena visadisatāya. Assāti obhāsassa.",
  "anya-e0104n8:148_1": "Dvīhi kuṭṭehi paricchinnaṁ gehaṁ dvikuṭṭagehaṁ.",
  "anya-e0104n8:148_2": "Tassa kira abbhantarepi ekā bhitti hoti bahipi, ubhinnaṁ antare anupariyāyapathaṁ hoti, sāyanhe tattha santharitāni pañcavaṇṇāni kusumāni, visadañāṇassa obhāsena pharitaṭṭhāne rūpagatañca dibbacakkhuno viya paññāyanti.",
  "anya-e0104n8:148_3": "Tena vuttaṁ ‘‘bhante mayha’’ntiādi.",
  "anya-e0104n8:149_0": "Evaṁ obhāsassa vemattatāya vatthuṁ dassetvā cirakālavippalambane vatthuṁ dassetuṁ ‘‘ayaṁ panā’’tiādi vuttaṁ.",
  "anya-e0104n8:149_1": "Tattha ayaṁ pana vipassanupakkilesoti vakkhamānappakāraṁ sandhāyāha, na sabbaṁ.",
  "anya-e0104n8:149_2": "Soti so samathavipassanālābhī adhimāniko.",
  "anya-e0104n8:150_0": "Divāsaneti divāṭṭhāne nisīditabbaāsane.",
  "anya-e0104n8:150_1": "Paṭhamaṁ ‘‘pañhaṁ pucchissāmī’’ti cintitattā vuttaṁ ‘‘pañhaṁ, bhante, pucchituṁ āgatomhī’’ti.",
  "anya-e0104n8:151_0": "Pacchā upāyena puthujjanabhāvaṁ viññāpetvā kammaṭṭhāne niyojessāmīti cintitattā vuttaṁ ‘‘avassayo bhavissāmiccevāhaṁ āgato’’ti, tassa ca padhānattā sāvadhāraṇaṁ katvā vuttaṁ.",
  "anya-e0104n8:151_1": "Ayaṁ dhammoti ayaṁ ariyamaggānugato paṭisambhidādhammoti therassa ajjhāsayavasena vadati. Samādhinti abhiññāsamādhiṁ.",
  "anya-e0104n8:151_2": "Añcitakaṇṇoti niccalaṭṭhapitakaṇṇapuṭo. Palāyituṁ āraddho bhayena.",
  "anya-e0104n8:151_3": "Tenāha ‘‘thero kira dosacarito’’ti.",
  "anya-e0104n8:151_4": "Dosacaritassa hi sūrassāpi sahasā bhayaṁ uppajjati.",
  "anya-e0104n8:151_5": "Tenassa khīṇāsavatthero ajjhāsayaṁ ñatvā ‘‘iminā upāyena puthujjanabhāvaṁ jānāpessāmī’’ti hatthinimmāpanādimakāsi.",
  "anya-e0104n8:151_6": "Dosacaritattā hi thero khippaṁ paṭivijjhi. Khippavirāgī hi dosacarito.",
  "anya-e0104n8:152_0": "734.Tassāti udayabbayañāṇaṁ matthakaṁ pāpentassa yogino.",
  "anya-e0104n8:152_1": "‘‘Evampi rūpaṁ udeti, evampi rūpaṁ vetī’’tiādinā udayabbayānupassanamevettha tulanaṁ, tīraṇañca veditabbaṁ.",
  "anya-e0104n8:152_2": "Yathā devānamindena khittaṁ vajiraṁ amoghaṁ, appaṭihatañca hoti, evamidampi ñāṇaṁ nipuṇaṁ udayabbayadassaneti vuttaṁ ‘‘vissaṭṭhaindavajiramivā’’tiādi. Tattha tikhiṇanti akuṇṭhaṁ. Sūranti tejavantaṁ.",
  "anya-e0104n8:152_3": "Ativisadanti nisitabhāvena ativiya paṭutaraṁ ñāṇaṁ uppajjati.",
  "anya-e0104n8:152_4": "Tathā hinena yogī ‘‘maggappattosmī’’ti maññati.",
  "anya-e0104n8:153_0": "Vipassanāpītīti vipassanācittasampayuttā pīti.",
  "anya-e0104n8:153_1": "Khuddakādayo pītiyo heṭṭhā vaṇṇitā eva.",
  "anya-e0104n8:153_2": "Yasmā udayabbayānupassanāya vīthipaṭipannāya anukkamena pañca pītiyo uppajjanti, tasmā vuttaṁ ‘‘ayaṁ pañca…pe… uppajjatī’’ti.",
  "anya-e0104n8:153_3": "Matthakappattena pana udayabbayañāṇena saddhiṁ pharaṇāpītiyeva hoti.",
  "anya-e0104n8:153_4": "Upacārappanākkhaṇato aññadāpi hi pharaṇāpīti hotiyeva.",
  "anya-e0104n8:153_5": "Tenāha ‘‘sakalasarīraṁ pūrayamānā uppajjatī’’ti.",
  "anya-e0104n8:154_0": "Passaddhiādīni cha yugaḷakāni aññamaññāviyoginīti passaddhiyā uppannāya itarāpi uppannā eva hontīti kiccadassanamukhena tā sabbāpi dassento ‘‘kāyacittānaṁ neva daratho, na gārava’’ntiādimāha.",
  "anya-e0104n8:154_1": "Tattha kāyaggahaṇena rūpakāyassapi gahaṇaṁ veditabbaṁ, na vedanādikkhandhattayasseva.",
  "anya-e0104n8:154_2": "Kāyappassaddhiādayo hi rūpakāyassāpi darathādinimmaddikāti.",
  "anya-e0104n8:154_3": "Kāyacittāni passaddhāni…pe… ujukāniyeva honti tesaṁ apassaddhādibhāvassa hetubhūtānaṁ uddhaccādithinamiddhādidiṭṭhimānādisesanīvaraṇādiassaddhiyādimāyāsātheyyādisaṁkilesadhammānaṁ vidhamanavasena tadā vipassanācittuppādassa pavattanato.",
  "anya-e0104n8:154_4": "Tasmiṁ samayeti tasmiṁ udayabbayañāṇuppattisamaye.",
  "anya-e0104n8:154_5": "Manussānaṁ ayanti mānusī, manussayoggā kāmasukharati, tādisehi manussavisesehi anubhavitabbatānativattanato dibbā ratipi saṅgahitā, mānusīsadisatāya kāmasukhabhāvena dibbā ratipi vā, tassā atikkantatāya na mānusīti amānusī.",
  "anya-e0104n8:155_0": "Suññāgāranti yaṁ kiñci vivittaṁ senāsanaṁ, vipassanaṁ eva vā.",
  "anya-e0104n8:155_1": "Sāpi hi niccabhāvādisuññatāya, yogino sukhasannissayatāya ca ‘‘suññāgāra’’nti vattabbataṁ labhati.",
  "anya-e0104n8:155_2": "Cittassa anupassanakarānaṁ kilesānaṁ vigamena santacittassa.",
  "anya-e0104n8:155_3": "Saṁsāre bhayassa ikkhanena bhikkhuno.",
  "anya-e0104n8:155_4": "Sammā ñāyena rūpārūpadhammānaṁ udayabbayānupassanādivasena vipassato.",
  "anya-e0104n8:155_5": "Sammasato anāraddhavipassanānaṁ manussānaṁ avisayatāya amānusī.",
  "anya-e0104n8:155_6": "Vipassanāpītisukhasaññitā rati hotīti ayamettha gāthāya saṅkhepattho.",
  "anya-e0104n8:155_7": "Dutiyagāthā pana udayabbayañāṇameva sandhāya vuttā.",
  "anya-e0104n8:155_8": "Tattha yato yatoti rūpato vā arūpato vā.",
  "anya-e0104n8:156_0": "Vipassanāsukhanti vipassanācittasampayuttaṁ cetasikasukhaṁ.",
  "anya-e0104n8:156_1": "Yasmā taṁsamuṭṭhitehi atipaṇītarūpehi sabbo kāyo pariphuṭo, paribrūhito ca hoti.",
  "anya-e0104n8:156_2": "Tasmā vuttaṁ ‘‘sakalasarīraṁ abhisandayamāna’’nti.",
  "anya-e0104n8:157_0": "Adhimokkhoti saddhā, na yevāpanakādhimokkhoti adhippāyo.",
  "anya-e0104n8:157_1": "Sā cettha na kammaphalaṁ, ratanattayaṁ vā saddahanavasena pavattā, atha kho kilesakālussiyāpagamena sampayuttānaṁ ativiya pasannabhāvahetubhūtā.",
  "anya-e0104n8:157_2": "Tenāha ‘‘vipassanāsampayuttā…pe… saddhā uppajjatī’’ti.",
  "anya-e0104n8:158_0": "Purimuppannabhāvanābalasaṁsiddhaṁ samappavattaṁ vīriyaṁ sampayuttadhammānaṁ saṁkilesapakkhato kosajjato paggaṇhanato paggaho.",
  "anya-e0104n8:158_1": "Tenāha ‘‘paggahoti vīriya’’ntiādi.",
  "anya-e0104n8:159_0": "Supaṭṭhitāti sabhāvasallakkhaṇena ārammaṇe suṭṭhu upaṭṭhitā.",
  "anya-e0104n8:159_1": "Supatiṭṭhitāti paṭipakkhavigamena tena acalanīyatāya suṭṭhu patiṭṭhitā. Tato eva nikhātā viya acalā.",
  "anya-e0104n8:159_2": "Acalabhāveneva pabbatarājasadisāti tīhipi padehi supatiṭṭhitameva dasseti. Soti yogāvacaro.",
  "anya-e0104n8:159_3": "Yaṁ yaṁ ṭhānanti yaṁ yaṁ attano upatiṭṭhānaṭṭhānaṁ rūpaṁ vā arūpaṁ vā. Okkhanditvāti anupavisitvā.",
  "anya-e0104n8:159_4": "Pakkhinditvāti tasseva vevacanaṁ.",
  "anya-e0104n8:159_5": "Dibbacakkhuno paribhaṇḍabhūtassa yathākammūpagañāṇassa upaṭṭhahante paralokasaññite satte sandhāyāha ‘‘dibbacakkhuno paraloko viyā’’ti na dibbacakkhuno paralokavisayattā. Vaṇṇāyatanavisayañhi tanti.",
  "anya-e0104n8:159_6": "Assa sati upaṭṭhāti khāyati, upatiṭṭhatīti vā attho.",
  "anya-e0104n8:159_7": "Yadaggena hi sati ārammaṇaṁ okkhanditvā upatiṭṭhati, tadaggena ārammaṇampissa okkhanditvā upatiṭṭhatīti vuccati.",
  "anya-e0104n8:160_0": "Vicinitavisayattā saṅkhārānaṁ vicinane majjhattabhāvena ṭhitā vipassanupekkhā.",
  "anya-e0104n8:160_1": "Sā pana atthato tathāpavattā tatramajjhattupekkhāva.",
  "anya-e0104n8:160_2": "Manodvārāvajjanacittasampayuttā cetanā āvajjane ajjhupekkhanavasena pavattiyā ‘‘āvajjanupekkhā’’ti vuttā.",
  "anya-e0104n8:160_3": "Udayabbayānaṁ suṭṭhutaraṁ upaṭṭhānato tadanupassanāyaṁ majjhattabhūtā idha vipassanupekkhā nāma.",
  "anya-e0104n8:160_4": "Te pana udayabbayā sabbasaṅkhārānanti āha ‘‘sabbasaṅkhāresu majjhattabhūtā’’ti.",
  "anya-e0104n8:160_5": "Āvajjanāya indavajiratattanārācasadisatā, sūratikkhabhāvo ca sabbaññutaññāṇapurecarā viya tadanucarañāṇassa tathābhāvena daṭṭhabbā.",
  "anya-e0104n8:161_0": "Vipassanānikantīti vipassanāya nikāmanā apekkhā.",
  "anya-e0104n8:161_1": "Obhāsādayo vipassanāya vijambhanabhūtā tassā alaṅkāro viya hontīti āha ‘‘obhāsādipaṭimaṇḍitāyā’’ti. Ālayanti apekkhaṁ.",
  "anya-e0104n8:161_2": "Sukhumā, santākārāti sukhumākārā, santākārā ca, sā cassā sukhumasantākāratā bhāvanāya sātisayappavattiyā, yato kilesabhāvopissā duviññeyyo hoti.",
  "anya-e0104n8:161_3": "Tenāha ‘‘yā nikanti kilesoti…pe… hotī’’ti.",
  "anya-e0104n8:162_0": "Etesupīti yathādassitesu ñāṇādīsupi.",
  "anya-e0104n8:162_1": "‘‘Aññatarasmiṁ uppanne’’ti idaṁ uppanne aññatarasmiṁ ‘‘maggappattomhī’’tiādiggahaṇadassanatthaṁ vuttaṁ, na aññataraññatarasseva uppajjanato.",
  "anya-e0104n8:162_2": "Na vāpi hi upakkilesā ekakkhaṇepi uppajjanti, paccavekkhaṇā pana visuṁ visuṁ hoti.",
  "anya-e0104n8:162_3": "‘‘Na vata me ito pubbe evarūpā nikanti uppannapubbā’’ti idaṁ dhammasabhāvadassanavasena vuttaṁ, na pana tadā yogino tathācittappavattivasena.",
  "anya-e0104n8:162_4": "Na hi so tadā taṁ ‘‘nikantī’’ti jānāti, tathā sati tabbisayassa ‘‘maggappattomhī’’tiādiggahaṇassa asambhavo eva.",
  "anya-e0104n8:162_5": "Tasmā evamassa siyā ‘‘na vata me evarūpā bhāvanābhirati uppannapubbā, addhā maggappattomhī’’ti.",
  "anya-e0104n8:163_0": "735.Upakkilesavatthutāyāti nippariyāyato diṭṭhimānataṇhā idha upakkilesā tesaṁ vatthutāya uppattiṭṭhānatāya.",
  "anya-e0104n8:163_1": "Na sabhāvatoti āha ‘‘na akusalattā’’ti.",
  "anya-e0104n8:163_2": "Yathā pana obhāsādayo, evaṁ nikantipi diṭṭhigāhādīnaṁ ṭhānaṁ hotīti vuttaṁ ‘‘upakkilesavatthu cā’’ti.",
  "anya-e0104n8:163_3": "Vatthuvasenevāti gāhe anāmasitvā gāhānaṁ vatthutāvaseneva.",
  "anya-e0104n8:163_4": "Attavādī hi ‘‘ahaṁbuddhinibandhano’’ti parikappito attā obhāsassa sāmibhūto ‘‘mamā’’ti sāmivacanassa visayabhāvena gahitoti āha ‘‘mama obhāso uppannoti gaṇhato hi diṭṭhigāho’’ti.",
  "anya-e0104n8:163_5": "Obhāsassa manāpaggahaṇamukhena tena attānaṁ seyyādito dahatīti vuttaṁ ‘‘manāpo vata obhāso uppannoti gaṇhato mānagāho’’ti. Assādayatoti sampiyāyato.",
  "anya-e0104n8:163_6": "Tesanti diṭṭhigāhādisaññitānaṁ upakkilesānaṁ vasena.",
  "anya-e0104n8:163_7": "Obhāsādīsūti obhāsādinimittaṁ.",
  "anya-e0104n8:163_8": "Kampanaṁ yathāraddhavipassanāya aṭṭhatvā vikkhepāpatti, sā ca obhāsādīsu taṇhādigāhoti dassento ‘‘obhāsādīsu kampati…pe… samanupassatī’’ti āha.",
  "anya-e0104n8:164_0": "Obhāsanimittaṁ cittaṁ vikampatīti sambandho.",
  "anya-e0104n8:164_1": "Obhāse vā visayabhūte upakkilesehi cittaṁ vikampatīti yojanā.",
  "anya-e0104n8:164_2": "Tenāha ‘‘yehi cittaṁ pavedhatī’’ti. Sesesupi eseva nayo. Upaṭṭhāneti satiyaṁ.",
  "anya-e0104n8:164_3": "Upekkhāya cāti vipassanupekkhāya ca.",
  "anya-e0104n8:165_0": "Maggāmaggavavatthānakathāvaṇṇanā",
  "anya-e0104n8:166_0": "736.Kusalo panātiādīsu kammaṭṭhānakosallayogena kusalo. Paripakkañāṇatāya paṇḍito. Āgamabyattiyā byatto.",
  "anya-e0104n8:166_1": "Upakkilesatabbisodhanesu ādīnavānisaṁsāvabodhayogato buddhisampanno.",
  "anya-e0104n8:166_2": "Ayaṁ kho soti yo so ācariyena kammaṭṭhānadānakāle udayabbayañāṇuppattisamaye uppajjatīti vutto, ayaṁ kho so obhāso uppannoti upakkilesavatthubhāvavavatthānaṁ dassetvā idānissa vipassanāya visayabhāvūpanayanavidhiṁ dassento ‘‘so kho panā’’tiādimāha.",
  "anya-e0104n8:166_3": "Tattha paṭhamanaye aniccalakkhaṇavibhāvanameva dassitaṁ, tasmiṁ siddhe itarampi lakkhaṇadvayaṁ siddhameva hoti.",
  "anya-e0104n8:166_4": "Dutiyanaye pana obhāsādike nissāya uppajjanakadiṭṭhigāhādīnaṁ ugghāṭanasamugghāṭanapariyādānavasena manasikāravidhiṁ dassetuṁ ‘‘sace obhāso attā bhaveyyā’’tiādi vuttaṁ.",
  "anya-e0104n8:166_5": "Arūpasattake ‘‘sace saṅkhārā attā bhaveyyu’’ntiādi (visuddhi.",
  "anya-e0104n8:166_6": "2.721) sabbasaṅkhārasaṅgaṇhanavasena sāmaññato vuttaṁ, idha obhāsādivasena saṅkhāre vibhajja vuttaṁ.",
  "anya-e0104n8:166_7": "Seso manasikāravidhi tattha vuttanayovāti āha ‘‘sabbaṁ arūpasattake vuttanayena vitthāretabba’’nti.",
  "anya-e0104n8:167_0": "Obhāsaṁ ‘‘netaṁ mamā’’ti samanupassanto taṇhāgāhato cittaṁ visodheti, ‘‘nesohamasmī’’ti samanupassanto mānagāhato, ‘‘na meso attā’’ti samanupassanto diṭṭhigāhato.",
  "anya-e0104n8:167_1": "Tenāha ‘‘obhāsaṁ netaṁ mamā’’tiādi. Esa nayo ñāṇādīsupi.",
  "anya-e0104n8:168_0": "Imāni dasa ṭhānānīti imāni yathāvuttāni obhāsādīni dasa upakkilesakāraṇāni.",
  "anya-e0104n8:168_1": "Paññā yassa pariccitāti yassa yogino paññā obhāsādīsu aniccatādiggahaṇavasena paricitavatī pariggahetvā upaparikkhitvā ṭhitā.",
  "anya-e0104n8:168_2": "Dhammuddhaccassa samaggabhāvajānanena dhammuddhaccakusalo hoti.",
  "anya-e0104n8:169_0": "Vīthipaṭipannanti udayabbayānupassanāvasena vipassanāvīthipaṭipannaṁ.",
  "anya-e0104n8:170_0": "Diṭṭhivisuddhiyanti diṭṭhivisuddhiyaṁ adhigatāyaṁ, diṭṭhivisuddhiñāṇena vā diṭṭhiyā visodhane dukkhasaccassa vavatthānaṁ kataṁ hoti dukkhasaccapariyāpannassa nāmarūpassa vavatthānato.",
  "anya-e0104n8:170_1": "Nāmarūpassa paccayā nāmarūpasamudayapakkhiyāti āha ‘‘kaṅkhā…pe… samudayasaccassa vavatthānaṁ kata’’nti.",
  "anya-e0104n8:170_2": "Abhidhammanayena hi sabbakilesā, kammañca samudayasaccaṁ. Imissanti imāyaṁ. Sammāti aviparītaṁ.",
  "anya-e0104n8:170_3": "Maggassāti ariyamaggassa upāyabhūtamaggassa.",
  "anya-e0104n8:171_0": "Maggāmaggañāṇadassanavisuddhiniddesavaṇṇanā niṭṭhitā.",
  "anya-e0104n8:172_0": "Iti vīsatimaparicchedavaṇṇanā."
}