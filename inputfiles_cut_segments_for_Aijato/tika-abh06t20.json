{
  "tika-abh06t20:0_0": "20. Vīsatimo paricchedo",
  "tika-abh06t20:1_0": "Maggāmaggañāṇadassanavisuddhiniddeso",
  "tika-abh06t20:2_0": "1263.",
  "tika-abh06t20:3_0": "Kalāpasammasaneneva ,",
  "tika-abh06t20:4_0": "Yogo karaṇiyo siyā;",
  "tika-abh06t20:5_0": "Maggāmagge tu ñāṇaṁ ta-",
  "tika-abh06t20:6_0": "Madhigantuṁ panicchatā.",
  "tika-abh06t20:7_0": "1264.",
  "tika-abh06t20:8_0": "Paccuppannassa dhammassa, nibbatti udayo mato;",
  "tika-abh06t20:9_0": "Vayo vipariṇāmoti, tasseva samudīritā.",
  "tika-abh06t20:10_0": "1265.",
  "tika-abh06t20:11_0": "Anupassanāpi ñāṇanti, varañāṇena desitaṁ;",
  "tika-abh06t20:12_0": "So panevaṁ pajānāti, yogāvacaramāṇavo.",
  "tika-abh06t20:13_0": "1266.",
  "tika-abh06t20:14_0": "Imassa nāmarūpassa, pubbe uppattito pana;",
  "tika-abh06t20:15_0": "Nicayo rāsi vā natthi, tathā uppajjatopi ca.",
  "tika-abh06t20:16_0": "1267.",
  "tika-abh06t20:17_0": "Rāsito nicayā vāpi, natthi āgamananti ca;",
  "tika-abh06t20:18_0": "Tathā nirujjhamānassa, na disāgamananti ca.",
  "tika-abh06t20:19_0": "1268.",
  "tika-abh06t20:20_0": "Niruddhassāpi ekasmiṁ, ṭhāne natthi cayoti ca;",
  "tika-abh06t20:21_0": "Ettha vīṇūpamā vuttā, etassatthassa dīpane.",
  "tika-abh06t20:22_0": "1269.",
  "tika-abh06t20:23_0": "Udabbayamanakkāramevaṁ saṅkhepato pana;",
  "tika-abh06t20:24_0": "Katvā tasseva ñāṇassa, vibhaṅgassa vasena tu.",
  "tika-abh06t20:25_0": "1270.",
  "tika-abh06t20:26_0": "‘‘Avijjāsamudayā rūpasamudayo’’ti hi ādinā;",
  "tika-abh06t20:27_0": "Nayenekekakhandhassa, udayabbayadassane.",
  "tika-abh06t20:28_0": "1271.",
  "tika-abh06t20:29_0": "Dasa dasāti katvāna, vuttā paññāsalakkhaṇā;",
  "tika-abh06t20:30_0": "Tesaṁ pana vasenāpi, dhamme samanupassati.",
  "tika-abh06t20:31_0": "1272.",
  "tika-abh06t20:32_0": "Evaṁ rūpudayo hoti, evamassa vayo iti;",
  "tika-abh06t20:33_0": "Udeti evaṁ rūpampi, evaṁ rūpaṁ tu veti ca.",
  "tika-abh06t20:34_0": "1273.",
  "tika-abh06t20:35_0": "Evaṁ paccayatopettha, khaṇato udayabbayaṁ;",
  "tika-abh06t20:36_0": "Passato sabbadhammā ca, pākaṭā honti tassa te.",
  "tika-abh06t20:37_0": "1274.",
  "tika-abh06t20:38_0": "Udake daṇḍarājīva, āraggeriva sāsapo;",
  "tika-abh06t20:39_0": "Vijjuppādāva dhammā te, parittaṭṭhāyino siyuṁ.",
  "tika-abh06t20:40_0": "1275.",
  "tika-abh06t20:41_0": "Kadalīsupinālātacakkamāyupamā ime;",
  "tika-abh06t20:42_0": "Asārā pana nissārā, hutvā khāyanti yogino.",
  "tika-abh06t20:43_0": "1276.",
  "tika-abh06t20:44_0": "Evamettāvatā tena, udayabbayadassanaṁ;",
  "tika-abh06t20:45_0": "Lakkhaṇāni ca paññāsa, paṭivijjha ṭhitaṁ pana.",
  "tika-abh06t20:46_0": "1277.",
  "tika-abh06t20:47_0": "Ñāṇaṁ adhigataṁ hoti, taruṇaṁ paṭhamaṁ pana;",
  "tika-abh06t20:48_0": "Yassa cādhigamā yogī, hotāraddhavipassako.",
  "tika-abh06t20:49_0": "1278.",
  "tika-abh06t20:50_0": "Vipassanāya hetāya,",
  "tika-abh06t20:51_0": "Karuṇāyātha yogino;",
  "tika-abh06t20:52_0": "Vipassakassa jāyante,",
  "tika-abh06t20:53_0": "Upaklesā dasevime.",
  "tika-abh06t20:54_0": "1279.",
  "tika-abh06t20:55_0": "Obhāso pīti passaddhi, ñāṇaṁ saddhā satī sukhaṁ;",
  "tika-abh06t20:56_0": "Upekkhā vīriyaṁ nikantīti, upaklesā dasevime.",
  "tika-abh06t20:57_0": "1280.",
  "tika-abh06t20:58_0": "Sampattapaṭivedhassa, sotāpannādinopi ca;",
  "tika-abh06t20:59_0": "Tathā vippaṭipannassa, upaklesā na jāyare.",
  "tika-abh06t20:60_0": "1281.",
  "tika-abh06t20:61_0": "Sammāva paṭipannassa, yuttayogassa bhikkhuno;",
  "tika-abh06t20:62_0": "Sadā vipassakasseva, uppajjanti kirassu te.",
  "tika-abh06t20:63_0": "1282.",
  "tika-abh06t20:64_0": "Vipassanāya obhāso, obhāsoti pavuccati;",
  "tika-abh06t20:65_0": "Tasmiṁ pana samuppanne, yogāvacarabhikkhu so.",
  "tika-abh06t20:66_0": "1283.",
  "tika-abh06t20:67_0": "Maggappatto phalappatto, ahamasmīti gaṇhati;",
  "tika-abh06t20:68_0": "Amaggaṁyeva maggoti, tassevaṁ pana gaṇhato.",
  "tika-abh06t20:69_0": "1284.",
  "tika-abh06t20:70_0": "Evaṁ vipassanāvīthi,",
  "tika-abh06t20:71_0": "Okkantā nāma hoti sā;",
  "tika-abh06t20:72_0": "Obhāsameva so bhikkhu,",
  "tika-abh06t20:73_0": "Assādento nisīdati.",
  "tika-abh06t20:74_0": "1285.",
  "tika-abh06t20:75_0": "Pīti vippassanāpīti, tassa tasmiṁ khaṇe pana;",
  "tika-abh06t20:76_0": "Tadā pañcavidhā pīti, jāyante khuddikādikā.",
  "tika-abh06t20:77_0": "1286.",
  "tika-abh06t20:78_0": "Vipassanāya passaddhi, passaddhīti pavuccati;",
  "tika-abh06t20:79_0": "Yogino kāyacittāni, passaddhāneva honti hi.",
  "tika-abh06t20:80_0": "1287.",
  "tika-abh06t20:81_0": "Lahūni ca mudūneva, kammaññāneva honti hi;",
  "tika-abh06t20:82_0": "Passaddhādīhi so bhikkhu, anuggahitamānaso.",
  "tika-abh06t20:83_0": "1288.",
  "tika-abh06t20:84_0": "Amānusiṁ ratiṁ nāma,",
  "tika-abh06t20:85_0": "Anubhoti anuttaraṁ;",
  "tika-abh06t20:86_0": "Yaṁ sandhāya ca gāthāyo,",
  "tika-abh06t20:87_0": "Bhāsitā hi mahesinā.",
  "tika-abh06t20:88_0": "1289.",
  "tika-abh06t20:89_0": "‘‘Suññāgāraṁ paviṭṭhassa, santacittassa bhikkhuno;",
  "tika-abh06t20:90_0": "Amānusī rati hoti, sammā dhammaṁ vipassato.",
  "tika-abh06t20:91_0": "1290.",
  "tika-abh06t20:92_0": "‘‘Yato yato sammasati, khandhānaṁ udayabbayaṁ;",
  "tika-abh06t20:93_0": "Labhatī pītipāmojjaṁ, amataṁ taṁ vijānata’’nti.",
  "tika-abh06t20:94_0": "1291.",
  "tika-abh06t20:95_0": "Ñāṇādayo upaklesā, ñeyyā vuttanayenidha;",
  "tika-abh06t20:96_0": "Ete dasa upaklesā, vajjanīyāva yoginā.",
  "tika-abh06t20:97_0": "1292.",
  "tika-abh06t20:98_0": "Etthobhāsādayo dhammā,",
  "tika-abh06t20:99_0": "Upaklesassa vatthuto;",
  "tika-abh06t20:100_0": "Upaklesāti niddiṭṭhā,",
  "tika-abh06t20:101_0": "Upaklesanikanti tu.",
  "tika-abh06t20:102_0": "1293.",
  "tika-abh06t20:103_0": "Taṁ tamāvajjamānassa, bhāvanā parihāyati;",
  "tika-abh06t20:104_0": "Asatte sattasaññī ca, hoti appassuto naro.",
  "tika-abh06t20:105_0": "1294.",
  "tika-abh06t20:106_0": "Sabbobhāsādayo dhamme, na maggoti vicārayaṁ;",
  "tika-abh06t20:107_0": "Maggo vipassanāñāṇaṁ, iccevaṁ pana paṇḍito.",
  "tika-abh06t20:108_0": "1295.",
  "tika-abh06t20:109_0": "Vavatthapeti maggañca, amaggañceva cetasā;",
  "tika-abh06t20:110_0": "Tassa cevaṁ ayaṁ maggo, nāyaṁ maggoti yogino.",
  "tika-abh06t20:111_0": "1296.",
  "tika-abh06t20:112_0": "Maggāmaggañca viññāya, ṭhitañāṇamidaṁ pana;",
  "tika-abh06t20:113_0": "Maggāmaggesuñāṇanti, bhūriñāṇena desitaṁ.",
  "tika-abh06t20:114_0": "1297.",
  "tika-abh06t20:115_0": "Maggāmaggañāṇadassanesu kovidā,",
  "tika-abh06t20:116_0": "Sārāsāravedino samāhitāhitā;",
  "tika-abh06t20:117_0": "Maggāmaggañāṇadassananti taṁ idaṁ,",
  "tika-abh06t20:118_0": "Buddhā buddhasāvakā vadanti vādino.",
  "tika-abh06t20:119_0": "Iti abhidhammāvatāre maggāmaggañāṇadassanavisuddhiniddeso",
  "tika-abh06t20:120_0": "Nāma vīsatimo paricchedo."
}