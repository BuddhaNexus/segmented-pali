{
  "tika-abh08t13:0_0": "14. Cuddasamo paricchedo",
  "tika-abh08t13:1_0": "Rūpāvacarasamādhibhāvanāniddesavaṇṇanā",
  "tika-abh08t13:2_0": "789-93.Hitānayanti hitāvahaṁ.",
  "tika-abh08t13:2_1": "Mānasañca sugatanti suṭṭhu pavattamānasañca.",
  "tika-abh08t13:2_2": "Madhurā atthavaṇṇanā etassāti madhuratthavaṇṇanaṁ.",
  "tika-abh08t13:2_3": "Uttaraṁ tu manussānaṁ, dhammato ñāṇadassananti manussānaṁ lokiyadhammato uttaribhūtañāṇadassanalokuttaraṁ.",
  "tika-abh08t13:2_4": "Saṅkassarasamācāreti saṅkāya kaṅkhāya saritabbasamācāre.",
  "tika-abh08t13:2_5": "Acchiddaṁ akkhaṇḍaṁ akammāsaṁ.",
  "tika-abh08t13:2_6": "Atthakāmenāti attano hitakāmena.",
  "tika-abh08t13:3_0": "797.Duvidhalakkhaṇaṁ cārittavārittalakkhaṇaṁ.",
  "tika-abh08t13:4_0": "805.Tesaṁ caritānaṁ vomissakanayā.",
  "tika-abh08t13:5_0": "807.Savaṇṇakasiṇāti nīlapītaodātalohitavaṇṇakasiṇā.",
  "tika-abh08t13:6_0": "808. Taṁ ekakaṁ ānāpānaṁ assāsapassāso.",
  "tika-abh08t13:7_0": "809-10.Maraṇūpasamāyuttā satīti maraṇānussati upasamānussati.",
  "tika-abh08t13:7_1": "Āhāranissitasaññāti āhāre paṭikūlasaññā.",
  "tika-abh08t13:7_2": "Dhātuvavatthānanti catudhātuvavatthānaṁ.",
  "tika-abh08t13:8_0": "811-2.Anukūlā ime sabba-caritānanti vaṇṇitāti yaṁ kammaṭṭhānaṁ saddhācaritassa anukūlaṁ, tameva paññācaritassa anukūlanti adhippāyo.",
  "tika-abh08t13:8_1": "Idaṁ sabbaṁ pana vacanaṁ ekantavipaccanīkabhāvato ekantapaṭipakkhabhāvato atisappāyato vuttaṁ, iti vibhāvinā ñeyyaṁ.",
  "tika-abh08t13:9_0": "835.Vipassanābhavasampatti-sukhānaṁ paccayā siyuṁ vipassanāsampattisukhānaṁ bhavasampattisukhānaṁ paccayā siyuṁ.",
  "tika-abh08t13:10_0": "838.Sammaṭṭhānaṁmanobhunoti manobhuhadayo tassa hadayassa sammaṭṭhānaṁ.",
  "tika-abh08t13:11_0": "844. Pattukāmena dhīmatā kasiṇaṁ kattabbaṁ.",
  "tika-abh08t13:12_0": "845.Saṁhārimanti ito cito ca haritabbakasiṇaṁ.",
  "tika-abh08t13:12_1": "Tatraṭṭhakanti tasmiṁ ṭhāne ṭhitaṁ ito cito ca anāharitabbaṁ kasiṇaṁ.",
  "tika-abh08t13:13_0": "849.Vivaṭṭaṁ pana micchatāti nibbānaṁ icchantena vidatthicaturaṅgulaṁ vaṭṭaṁ kātuṁ taṁ kasiṇaṁ vaṭṭati.",
  "tika-abh08t13:14_0": "851-2.Hatthapāsappamāṇasmiṁ, tamhā kasiṇamaṇḍalāti tato kasiṇamaṇḍalato hatthapāsappamāṇasmiṁ padese vidatthicaturaṅgule ucce.",
  "tika-abh08t13:14_1": "Parimukhaṁ satinti kammaṭṭhānābhimukhaṁ satiṁ.",
  "tika-abh08t13:15_0": "853-4.Nekkhammanti jhānaṁ.",
  "tika-abh08t13:15_1": "Khemato daṭṭhuṁ disvā ahaṁ imāya paṭipattiyā addhā ekantena pavivekasukhassa nibbānasukhassa bhāgī assaṁ bhaveyyaṁ.",
  "tika-abh08t13:16_0": "856.",
  "tika-abh08t13:16_1": "So kasiṇassa vaṇṇo tena yoginā na pekkhitabbo, kasiṇassa lakkhaṇaṁ na pekkhitabbaṁ ussadassa vasena vaṇṇaṁ amuñcitvā.",
  "tika-abh08t13:17_0": "860.Evaṁ iminā vuttappakārena ekaggacetaso ekaggacittassa yogino nimīletvā āvajjantassa yathā yena pakārena kammaṭṭhānaṁ hoti ummīlite kālepi, tathā tena pakārena taṁ kammaṭṭhānaṁ āpāthaṁ yāti ce yadi āgacchati, uggahameva uggahanimittaṁ.",
  "tika-abh08t13:18_0": "864. Pādānaṁ dhovane papañcaparihāratthaṁ. Ekatalikāti ekatalamattā.",
  "tika-abh08t13:19_0": "865.Taṁ saṁhārimaṁ kasiṇamādāya.",
  "tika-abh08t13:20_0": "866.Samannāharitabbanti kammaṭṭhānaṁ sumanena āharitabbaṁ, manasikātabbanti attho.",
  "tika-abh08t13:20_1": "Takkāhaṭanti vitakkena āhaṭaṁ phusitaṁ kare kareyya.",
  "tika-abh08t13:21_0": "868.Tanti taṁ nimittaṁ.",
  "tika-abh08t13:22_0": "871-4.Imassāti paṭibhāganimittassa.",
  "tika-abh08t13:22_1": "Purimassāti uggahanimittassa.",
  "tika-abh08t13:22_2": "Ko pana ayaṁ viseso?",
  "tika-abh08t13:22_3": "Thavikā nīharitaṁ ādāsamaṇḍalaṁ majjitaṁ viya.",
  "tika-abh08t13:22_4": "Toyade kāḷameghe setabalākā viya.",
  "tika-abh08t13:22_5": "Tadā taṁ uggahanimittaṁ padāletvāva niggataṁ paṭibhāganimittaṁ.",
  "tika-abh08t13:22_6": "Tato uggahanimittato.",
  "tika-abh08t13:22_7": "Tanti taṁ paṭibhāganimittaṁ.",
  "tika-abh08t13:22_8": "Saṇṭhānavantañca vaṇṇavantañca na ca upaṭṭhākāramattaṁ.",
  "tika-abh08t13:22_9": "Paññajanti paññāya jātaṁ.",
  "tika-abh08t13:23_0": "877-8.Upacārakkhaṇe tassāti tassa samādhino upacārakkhaṇe.",
  "tika-abh08t13:23_1": "Nīvaraṇappahānena samādhino paṭilābhakkhaṇe pana aṅgānaṁ vitakkādīnaṁ pātubhāvena iti dvīhi ākārehi.",
  "tika-abh08t13:24_0": "879.Dvinnaṁsamādhīnanti upacārappanāsamādhīnaṁ.",
  "tika-abh08t13:25_0": "882. Cakkavattiyagabbhova ratanaṁ viya assa anena sudullabhaṁ.",
  "tika-abh08t13:26_0": "884.Ayanti paṭisandhisanthāro.",
  "tika-abh08t13:27_0": "891-2.Samataṁ vīriyassevāti vīriyasamabhāvaṁ.",
  "tika-abh08t13:27_1": "Layaṁ līnabhāvaṁ īsakampi yantaṁ gacchantaṁ mānasaṁ āvajjanacittaṁ.",
  "tika-abh08t13:28_0": "895-9.",
  "tika-abh08t13:28_1": "Bhavaṅgaṁ pana pacchijja ucchinditvā tadeva pathavīkasiṇaṁ ārammaṇaṁ katvā yogino manodvāramhi jāyati.",
  "tika-abh08t13:28_2": "Tatoti āvajjanato tatrevārammaṇe tasmiṁ pathavīkasiṇasaṅkhāte ārammaṇe tassa yogino javanāni cattāri vā pañca vā jāyante.",
  "tika-abh08t13:28_3": "Avasāne ekaṁ javanamānasaṁ rūpāvacarikaṁ hoti, tasmiṁ rūpāvacarike vitakkādayo aṅgā.",
  "tika-abh08t13:28_4": "Aññehi aññesaṁ cittānaṁ aññehi vitakkādīhi balavatarā honti.",
  "tika-abh08t13:28_5": "Tāni appanābhāvaṁ appattāni appanācetaso parikammopacārato parikammabhāvato parikammānīti vuccante, upacārabhāvato upacārānīti ca vuccante.",
  "tika-abh08t13:28_6": "Tāni javanāni appanāyānulomattā anulomāni eva ca vuccanti.",
  "tika-abh08t13:28_7": "Ettha anulomakesu yaṁ sabbantimaṁ javanaṁ, taṁ gotrabhūti pavuccati.",
  "tika-abh08t13:29_0": "901.Gotrabhu diṭṭhanti gotrabhu nāma uddiṭṭhaṁ.",
  "tika-abh08t13:30_0": "904-5.Purimehi javanehi yaṁ āsevanaṁ, taṁ balavapaccayaṁ laddhā labhitvā chaṭṭhaṁ javanaṁ, sattamaṁ vā javanaṁ appeti.",
  "tika-abh08t13:30_1": "Iti vacanaṁ pavuccati, ettha vāde godatto nāma ābhidhammiko ācariyo āha.",
  "tika-abh08t13:30_2": "Chinnataṭe mukhaṁ yassa chinnataṭamukho.",
  "tika-abh08t13:31_0": "908. Paccavekkhaṇā hetu yassa āvajjanassāti paccavekkhaṇahetukaṁ.",
  "tika-abh08t13:32_0": "911-2. Kāmacchandassa nānāvisaye paluddhassa. Cetaso ekasmiṁ visaye samādhānena samādhi.",
  "tika-abh08t13:33_0": "915. Sayañca atisantato sukhaṁ avūpasantasabhāvassa uddhaccakukkuccadvayassa paṭipakkhato vuttaṁ.",
  "tika-abh08t13:34_0": "917.Pañcaṅgavippayuttanti pañcanīvaraṇavippayuttaṁ. Pañcaṅgasaṁyutanti vitakkādīhi yuttaṁ.",
  "tika-abh08t13:35_0": "920-1.Vepullanti kammaṭṭhānassa vipulabhāvaṁ.",
  "tika-abh08t13:35_1": "Tañca paṭibhāganimittaṁ upacāraṁ vicāretvā vaḍḍhetuṁ vaṭṭati.",
  "tika-abh08t13:36_0": "928-31.Pamādayoginoti pamādavasena yogisampannassa kāmasahagatā saññāmanakkārā manasikārā ce caranti, tassa yogino taṁ jhānaṁ hānabhāgiyaṁ hoti.",
  "tika-abh08t13:36_1": "Sati santiṭṭhate tasmiṁ, santā tadanudhammatā tasmiṁ paṭhamajjhāne tadanudhammatā tassa paṭhamajjhānassa anurūpā sati nikanti santā saṁvijjamānā santiṭṭhate santiṭṭhati, taṁ jhānaṁ mandassa yogino ṭhitibhāgiyaṁ hoti, ṭhitiṁ bhajati.",
  "tika-abh08t13:36_2": "Visesabhāgiyaṁ hoti, visesaṁ dutiyādibhāvanaṁ pāpuṇātīti attho.",
  "tika-abh08t13:36_3": "Nibbidāsaṁyutāsaññā, manakkārāti nibbidāvipassanāsaṁyuttā saññāmanakkārā.",
  "tika-abh08t13:36_4": "Nibbedhabhāgiyanti lokuttarabhāgiyaṁ, lokuttaramaggabhāgiyanti attho.",
  "tika-abh08t13:37_0": "933.",
  "tika-abh08t13:37_1": "Ayaṁ samāpatti āsannākusalārayo āsannākusalārikā yasmā takkacārānaṁ thūlattā ca, tasmā kāraṇā ayaṁ samāpatti aṅgadubbalā.",
  "tika-abh08t13:38_0": "935.Nikantinti taṇhaṁ. Pariyādāyāti sosāpetvā.",
  "tika-abh08t13:39_0": "936.Vidhināti pubbe vuttavidhinā. Satassāti satisampannassa.",
  "tika-abh08t13:40_0": "938.Nimittaṁ tu tadeva cāti tameva paṭhamanimittaṁ ‘‘pathavī pathavī’’iti evaṁ manasā karontassa.",
  "tika-abh08t13:41_0": "943.Sampasādananti saddhā. Majjhattanti tatramajjhattatā.",
  "tika-abh08t13:42_0": "944.Duvaṅgahīnanti vitakkavicārahīnaṁ.",
  "tika-abh08t13:43_0": "948. Pīti nāma cetaso cittassa uppilāpanaṁ uppilāpitattaṁ yato yasmā kāraṇā.",
  "tika-abh08t13:44_0": "961-2.Āsannapītidosāti pītiyeva dosā.",
  "tika-abh08t13:44_1": "Ettha etasmiṁ tatiyajjhāne yadeva yaṁ eva sukhaṁ iti evaṁ sukhaṁ cetaso ābhogo manasikāro.",
  "tika-abh08t13:44_2": "Evaṁ iminā pakārena sukhassa thūlattā ayaṁ samāpatti aṅgadubbalā hoti.",
  "tika-abh08t13:45_0": "974-5.",
  "tika-abh08t13:45_1": "Sukhaṁ upekkhāya āsevanaṁ pana na hoti yasmā upekkhāya āsevanaṁ pana na hoti, yasmā upekkhāsahagatāni javanāni javanti, tasmā catutthajjhānaṁ upekkhāsahagataṁ samudīritaṁ.",
  "tika-abh08t13:46_0": "976. Dutiyajjhānaṁ dvidhā dvīhi koṭṭhāsehi ṭhitaṁ.",
  "tika-abh08t13:47_0": "979.Ayaṁ abhidhammāvatāro sumadhuravarataravacano kaṁ nu janaṁ neva rañjayati, atinisitavisado buddhippacāro yassa so atinisitavisadabuddhippacāro, so tena janena vedanīyo jānitabbo.",
  "tika-abh08t13:48_0": "Iti abhidhammāvatāraṭīkāya",
  "tika-abh08t13:49_0": "Rūpāvacarasamādhibhāvanāniddesavaṇṇanā niṭṭhitā.",
  "tika-abh08t13:50_0": "Cuddasamo paricchedo."
}