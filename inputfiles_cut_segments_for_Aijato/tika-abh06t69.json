{
  "tika-abh06t69:0_0": "Aṭṭhavīsatimo paricchedo",
  "tika-abh06t69:1_0": "28. Atthapaññattikathā",
  "tika-abh06t69:2_0": "1084.",
  "tika-abh06t69:3_0": " Tattha ca pubbāpariya-pavattakkhandhasammatā;",
  "tika-abh06t69:4_0": "Viññattindriyavipphāra-visesopanibandhanā.",
  "tika-abh06t69:5_0": "1085.",
  "tika-abh06t69:6_0": " Devayakkhamanussādi-nānābhedā salakkhikā;",
  "tika-abh06t69:7_0": "Sattapaññatti nāmāyaṁ, svāyaṁ sattoti sammato.",
  "tika-abh06t69:8_0": "1086.",
  "tika-abh06t69:9_0": " Vaṭṭattayamupādāya,",
  "tika-abh06t69:10_0": "Khandhāyatanavuttiyā;",
  "tika-abh06t69:11_0": "Kārako vedako vāyaṁ,",
  "tika-abh06t69:12_0": "Sandhāvati bhave bhave.",
  "tika-abh06t69:13_0": "1087.",
  "tika-abh06t69:14_0": " Tasmā saṁsāramāpanno, satto nāma sa puggalo;",
  "tika-abh06t69:15_0": "Ahamattāparā itthī, purisoti ca kappito.",
  "tika-abh06t69:16_0": "1088.",
  "tika-abh06t69:17_0": " Svāyaṁ khandhādito satto, aññoti ca na vuccati;",
  "tika-abh06t69:18_0": "Khandhādivinimuttassa, sattasseva abhāvato.",
  "tika-abh06t69:19_0": "1089.",
  "tika-abh06t69:20_0": " Khandhā khandhānamevāyaṁ, sattoti ca na vuccati;",
  "tika-abh06t69:21_0": "Khandhavohārato tassa, aññavohārasambhavā.",
  "tika-abh06t69:22_0": "1090.",
  "tika-abh06t69:23_0": " Iccevaṁ khandhanānatte-kattamuttopi atthato;",
  "tika-abh06t69:24_0": "Tabbisesāvacarita-vohāro ca tu dissati.",
  "tika-abh06t69:25_0": "1091.",
  "tika-abh06t69:26_0": " Tenāyaṁ puggalo satto, jāyatijjiyyatīti ca;",
  "tika-abh06t69:27_0": "Mīyatīti ca tassāyaṁ, saṁsāroti pavuccati.",
  "tika-abh06t69:28_0": "1092.",
  "tika-abh06t69:29_0": " Mato jāto ca na sveva, khandhabhedopacārato;",
  "tika-abh06t69:30_0": "Nāparo sveva santānabhedābhāvopacārato.",
  "tika-abh06t69:31_0": "1093.",
  "tika-abh06t69:32_0": " Nānattekattamiccevaṁ, puggalassopacārato;",
  "tika-abh06t69:33_0": "Ucchedasassatattaṁ vā, tasmā nopeti puggalo.",
  "tika-abh06t69:34_0": "1094.",
  "tika-abh06t69:35_0": " Iccāyaṁ puggalo nāma, satto saṁsārakārako;",
  "tika-abh06t69:36_0": "Khandhādikamupādāya, paññattoti pavuccati.",
  "tika-abh06t69:37_0": "1095.",
  "tika-abh06t69:38_0": " Tasmā puggalasaṅkhātā, saṁsāropanibandhanā;",
  "tika-abh06t69:39_0": "Sattapaññatti nāmāti, viññātabbā vibhāvinā.",
  "tika-abh06t69:40_0": "1096.",
  "tika-abh06t69:41_0": " Ajjhattikā ca kesādikoṭṭhāsā bāhiresu ca;",
  "tika-abh06t69:42_0": "Bhūmipabbatapāsāṇatiṇarukkhalatādikā.",
  "tika-abh06t69:43_0": "1097.",
  "tika-abh06t69:44_0": " Bhūtasambhāranibbattivibhāgaparikappitā;",
  "tika-abh06t69:45_0": "Tamupādāya sambhārapaññattīti pavuccati.",
  "tika-abh06t69:46_0": "1098.",
  "tika-abh06t69:47_0": " Bhūtasambhārasaṇṭhānavibhāgaparikappitā;",
  "tika-abh06t69:48_0": "Saṇṭhānapaññatti nāma, thambhakumbhādikā matā.",
  "tika-abh06t69:49_0": "1099.",
  "tika-abh06t69:50_0": " Bhūtasambhārasaṅghātavisesaparikappitā;",
  "tika-abh06t69:51_0": "Saṅghātapaññatti nāma, rathagehādikā matā.",
  "tika-abh06t69:52_0": "1100.",
  "tika-abh06t69:53_0": " Bhūtasambhāravisesapariṇāmapakappitā;",
  "tika-abh06t69:54_0": "Pariṇāmapaññattīti, dadhibhattādikā matā.",
  "tika-abh06t69:55_0": "1101.",
  "tika-abh06t69:56_0": " Itthamajjhattabahiddhā , dhammā sambhārasambhūtā;",
  "tika-abh06t69:57_0": "Santānavutti saṅketasiddhā paññatti pañcadhā.",
  "tika-abh06t69:58_0": "1102.",
  "tika-abh06t69:59_0": " Tathā tathā samuppannavikappābhogasammatā;",
  "tika-abh06t69:60_0": "Vikappapaññatti nāma, kālākāsadisādikā.",
  "tika-abh06t69:61_0": "1103.",
  "tika-abh06t69:62_0": " Taṁ taṁ nimittamāgamma, tatopaṭṭhānakappitā;",
  "tika-abh06t69:63_0": "Upaṭṭhānapaññattīti, paṭibhāgādikā matā.",
  "tika-abh06t69:64_0": "1104.",
  "tika-abh06t69:65_0": " Visesākāramattāpi, atthantarapakappitā;",
  "tika-abh06t69:66_0": "Ākārapaññatti nāma, viññattilahutādikā.",
  "tika-abh06t69:67_0": "1105.",
  "tika-abh06t69:68_0": " Taṁ taṁ kāraṇamāgamma, tathā vohārakappitā;",
  "tika-abh06t69:69_0": "Vohārapaññatti nāma, kathināpattiādikā.",
  "tika-abh06t69:70_0": "1106.",
  "tika-abh06t69:71_0": " Bālo yo so ca me attā,",
  "tika-abh06t69:72_0": "So bhavissāmi maṁ ca tu;",
  "tika-abh06t69:73_0": "Nicco dhuvo sassatoti-",
  "tika-abh06t69:74_0": "Ādikā pana sabbathā.",
  "tika-abh06t69:75_0": "1107.",
  "tika-abh06t69:76_0": " Tabbohāranimittānaṁ, abhāvepi pavattito;",
  "tika-abh06t69:77_0": "Abhinivesapaññatti, nāma titthiyakappitā.",
  "tika-abh06t69:78_0": "1108.",
  "tika-abh06t69:79_0": " Iccevaṁ lokasāsanatitthāyatanakappitā;",
  "tika-abh06t69:80_0": "Santānamuttasaṅketasiddhā atthāpi pañcadhā.",
  "tika-abh06t69:81_0": "1109.",
  "tika-abh06t69:82_0": " Saṅkānavuttisantānamuttabhedavasā dvidhā;",
  "tika-abh06t69:83_0": "Atthapaññatti nāmāyaṁ, dasadhā paridīpitā.",
  "tika-abh06t69:84_0": "1110.",
  "tika-abh06t69:85_0": " Iti vuttappakāresu, paññattatthesu paṇḍitā;",
  "tika-abh06t69:86_0": "Paññattimattaṁ sandhāya, voharanti yathākathaṁ.",
  "tika-abh06t69:87_0": "1111.",
  "tika-abh06t69:88_0": " Tadaññe pana bālā ca, titthiyāpi akovidā;",
  "tika-abh06t69:89_0": "Paññattimatidhāvitvā, gaṇhanti paramatthato.",
  "tika-abh06t69:90_0": "1112.",
  "tika-abh06t69:91_0": " Te tathā gahitākārā, aññāṇagahitā janā;",
  "tika-abh06t69:92_0": "Micchattābhiniviṭṭhā ca, vaḍḍhanti bhavabandhanaṁ.",
  "tika-abh06t69:93_0": "1113.",
  "tika-abh06t69:94_0": " Duvidhesupi atthesu, tasmā paṇḍitajātiko;",
  "tika-abh06t69:95_0": "Paramatthapaññattīsu, vibhāgamiti lakkhayeti.",
  "tika-abh06t69:96_0": "Iti paññattivibhāge atthapaññattikathā niṭṭhitā.",
  "tika-abh06t69:97_0": "Aṭṭhavīsatimo paricchedo."
}