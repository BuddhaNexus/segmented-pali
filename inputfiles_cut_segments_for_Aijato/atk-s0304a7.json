{
  "atk-s0304a7:0_0": "8. Gāmaṇisaṁyuttaṁ",
  "atk-s0304a7:1_0": "1. Caṇḍasuttavaṇṇanā",
  "atk-s0304a7:2_0": "353.",
  "atk-s0304a7:2_1": "Gāmaṇisaṁyuttassa paṭhame caṇḍo gāmaṇīti dhammasaṅgāhakattherehi caṇḍoti gahitanāmo eko gāmaṇi.",
  "atk-s0304a7:2_2": "Pātukarotīti bhaṇḍantaṁ paṭibhaṇḍanto akkosantaṁ paccakkosanto paharantaṁ paṭipaharanto pākaṭaṁ karotīti dasseti.",
  "atk-s0304a7:2_3": "Na pātukarotīti akkuṭṭhopi pahaṭopi kiñci paccanīkaṁ akarontoti dasseti.",
  "atk-s0304a7:3_0": "2. Tālapuṭasuttavaṇṇanā",
  "atk-s0304a7:4_0": "354. Dutiye tālapuṭoti evaṁnāmako.",
  "atk-s0304a7:4_1": "Tassa kira bandhanā pamuttatālapakkavaṇṇo viya mukhavaṇṇo vippasanno ahosi, tenassa tālapuṭoti nāmaṁ akaṁsu.",
  "atk-s0304a7:4_2": "Svāyaṁ abhinīhārasampanno pacchimabhavikapuggalo.",
  "atk-s0304a7:4_3": "Yasmā pana paṭisandhi nāma aniyatā ākāse khittadaṇḍasadisā, tasmā esa naṭakule nibbatti.",
  "atk-s0304a7:4_4": "Vuḍḍhippatto pana naṭasippe aggo hutvā sakalajambudīpe pākaṭo jāto.",
  "atk-s0304a7:4_5": "Tassa pañca sakaṭasatāni pañca mātugāmasatāni parivāro, bhariyāyapissa tāvatakāvāti mātugāmasahassena ceva sakaṭasahassena ca saddhiṁ yaṁ yaṁ nagaraṁ vā nigamaṁ vā pavisati, tatthassa puretarameva satasahassaṁ denti.",
  "atk-s0304a7:4_6": "Samajjavesaṁ gaṇhitvā pana mātugāmasahassena saddhiṁ kīḷaṁ karontassa yaṁ hatthūpagapādūpagādiābharaṇajātaṁ khipanti, tassa pariyanto natthi.",
  "atk-s0304a7:4_7": "So taṁdivasaṁ mātugāmasahassaparivārito rājagahe kīḷaṁ katvā paripakkañāṇattā saparivārova yena bhagavā tenupasaṅkami.",
  "atk-s0304a7:5_0": "Saccālikenāti saccena ca alikena ca. Tiṭṭhatetanti tiṭṭhatu etaṁ.",
  "atk-s0304a7:5_1": "Rajanīyāti rāgappaccayā mukhato pañcavaṇṇasuttanīharaṇavātavuṭṭhidassanādayo aññe ca kāmassādasaṁyuttākāradassanakā abhinayā.",
  "atk-s0304a7:5_2": "Bhiyyosomattāyāti adhikappamāṇattāya.",
  "atk-s0304a7:5_3": "Dosanīyāti dosappaccayā hatthapādacchedādidassanākārā.",
  "atk-s0304a7:5_4": "Mohanīyāti mohappaccayā udakaṁ gahetvā telakaraṇaṁ, telaṁ gahetvā udakakaraṇanti evamādayo māyāpabhedā.",
  "atk-s0304a7:6_0": "Pahāsonāma nirayoti visuṁ pahāsanāmako nirayo nāma natthi, avīcisseva pana ekasmiṁ koṭṭhāse naccantā viya gāyantā viya ca naṭavesaṁ gahetvāva paccanti, taṁ sandhāyetaṁ vuttaṁ.",
  "atk-s0304a7:6_1": "Nāhaṁ, bhante, etaṁ rodāmīti ahaṁ, bhante, etaṁ bhagavato byākaraṇaṁ na rodāmīti evaṁ sakammakavasenettha attho veditabbo, na assuvimocanamattena.",
  "atk-s0304a7:6_2": "‘‘Mataṁ vā ammarodantī’’tiādayo cettha aññepi vohārā veditabbā.",
  "atk-s0304a7:7_0": "3-5. Yodhājīvasuttādivaṇṇanā",
  "atk-s0304a7:8_0": "355-357.",
  "atk-s0304a7:8_1": "Tatiye yodhājīvoti yuddhena jīvikaṁ kappanako dhammasaṅgāhakattherehi evaṁ gahitanāmo.",
  "atk-s0304a7:8_2": "Ussahati vāyamatīti ussāhaṁ vāyāmaṁ karoti.",
  "atk-s0304a7:8_3": "Pariyāpādentīti maraṇaṁ paṭipajjāpenti. Dukkaṭanti duṭṭhu kataṁ.",
  "atk-s0304a7:8_4": "Duppaṇihitanti duṭṭhu ṭhapitaṁ.",
  "atk-s0304a7:8_5": "Parajito nāma nirayoti ayampi na visuṁ eko nirayo, avīcisseva pana ekasmiṁ koṭṭhāse pañcāvudhasannaddhā phalakahatthā hatthiassarathe āruyha saṅgāme yujjhantā viya paccanti, taṁ sandhāyetaṁ vuttaṁ.",
  "atk-s0304a7:8_6": "Catutthapañcamesupi eseva nayo.",
  "atk-s0304a7:9_0": "6. Asibandhakaputtasuttavaṇṇanā",
  "atk-s0304a7:10_0": "358.",
  "atk-s0304a7:10_1": "Chaṭṭhe pacchābhūmakāti pacchābhūmivāsino. Kāmaṇḍalukāti sakamaṇḍaluno.",
  "atk-s0304a7:10_2": "Sevālamālikāti pātova udakato sevālañceva uppalādīni ca gahetvā udakasuddhikabhāvajānanatthāya mālaṁ katvā piḷandhanakā.",
  "atk-s0304a7:10_3": "Udakorohakāti sāyaṁpātaṁ udakaṁ orohanakā. Uyyāpentīti upari yāpenti. Saññāpentīti sammā ñāpenti.",
  "atk-s0304a7:10_4": "Saggaṁ nāma okkāmentīti parivāretvā ṭhitā ‘‘gaccha, bho, brahmalokaṁ, gaccha, bho, brahmaloka’’nti vadantā saggaṁ pavesenti.",
  "atk-s0304a7:10_5": "Anuparisakkeyyāti anuparigaccheyya. Ummujjāti ummujja uṭṭhaha.",
  "atk-s0304a7:10_6": "Thalamuplavāti thalamabhiruha.",
  "atk-s0304a7:10_7": "Tatra yāssāti tatra yā bhaveyya.",
  "atk-s0304a7:10_8": "Sakkharā vā kaṭhalā vāti sakkharā ca kaṭhalā ca .",
  "atk-s0304a7:10_9": "Sā adhogāmī assāti sā adho gaccheyya, heṭṭhāgāmī bhaveyya. Adhogacchāti heṭṭhā gaccha.",
  "atk-s0304a7:11_0": "7. Khettūpamasuttavaṇṇanā",
  "atk-s0304a7:12_0": "359.",
  "atk-s0304a7:12_1": "Sattame jaṅgalanti thaddhaṁ na mudu. Ūsaranti sañjātaloṇaṁ.",
  "atk-s0304a7:12_2": "Pāpabhūmīti lāmakabhūmibhāgaṁ.",
  "atk-s0304a7:12_3": "Maṁdīpātiādīsu ahaṁ dīpo patiṭṭhā etesanti maṁdīpā.",
  "atk-s0304a7:12_4": "Ahaṁ leṇo allīyanaṭṭhānaṁ etesanti maṁleṇā.",
  "atk-s0304a7:12_5": "Ahaṁ tāṇaṁ rakkhā etesanti maṁtāṇā.",
  "atk-s0304a7:12_6": "Ahaṁ saraṇaṁ bhayanāsanaṁ etesanti maṁsaraṇā.",
  "atk-s0304a7:12_7": "Viharantīti maṁ evaṁ katvā viharanti.",
  "atk-s0304a7:13_0": "Gobhattampīti dhaññaphalassa abhāvena lāyitvā kalāpakalāpaṁ bandhitvā ṭhapitaṁ gimhakāle gunnampi khādanaṁ bhavissatīti attho.",
  "atk-s0304a7:13_1": "Udakamaṇikoti kucchiyaṁ maṇikamekhalāya evaṁ laddhanāmo bhājanaviseso.",
  "atk-s0304a7:13_2": "Ahārī aparihārīti udakaṁ na harati na pariharati, na pariyādiyatīti attho.",
  "atk-s0304a7:13_3": "Iti imasmiṁ sutte sakkaccadhammadesanāva kathitā.",
  "atk-s0304a7:13_4": "Buddhānañhi asakkaccadhammadesanā nāma natthi.",
  "atk-s0304a7:13_5": "Sīhasamānavuttino hi buddhā, yathā sīho pabhinnavaravāraṇassapi sasabiḷārādīnampi gahaṇatthāya ekasadisameva vegaṁ karoti, evaṁ buddhāpi ekassa desentāpi dvinnaṁ bahūnaṁ bhikkhuparisāya bhikkhuniupāsakaupāsikāparisāyapi titthiyānampi desentā sakkaccameva desenti.",
  "atk-s0304a7:13_6": "Catasso pana parisā saddahitvā okappetvā suṇantīti tāsaṁ desanā sakkaccadesanā nāma jātā.",
  "atk-s0304a7:14_0": "8. Saṅkhadhamasuttavaṇṇanā",
  "atk-s0304a7:15_0": "360.",
  "atk-s0304a7:15_1": "Aṭṭhame yaṁbahulaṁ yaṁbahulanti iminā nigaṇṭho attanāva attano vādaṁ bhindati.",
  "atk-s0304a7:15_2": "Tasmā bhagavā evaṁ sante na koci āpāyikotiādimāha.",
  "atk-s0304a7:15_3": "Purimāni pana cattāri padāni diṭṭhiyā paccayā honti.",
  "atk-s0304a7:15_4": "Tasmā tesupi ādīnavaṁ dassento idha, gāmaṇi, ekacco satthā evaṁvādī hotītiādimāha.",
  "atk-s0304a7:15_5": "Tattha ahampamhīti ahampi amhi.",
  "atk-s0304a7:16_0": "Mettāsahagatenātiādīsu yaṁ vattabbaṁ, taṁ sabbaṁ saddhiṁ bhāvanānayena visuddhimagge vuttameva.",
  "atk-s0304a7:16_1": "Seyyathāpi, gāmaṇi, balavā saṅkhadhamotiādi pana idha apubbaṁ. Tattha balavāti balasampanno. Saṅkhadhamoti saṅkhadhamako.",
  "atk-s0304a7:16_2": "Appakasirenāti akicchena adukkhena.",
  "atk-s0304a7:16_3": "Dubbalo hi saṅkhadhamo saṅkhaṁ dhamantopi na sakkoti catasso disā sarena viññāpetuṁ, nāssa saṅkhasaddo sabbato pharati, balavato pana vipphāriko hoti, tasmā ‘‘balavā’’ti āha.",
  "atk-s0304a7:17_0": "Mettāya cetovimuttiyāti ettha ‘‘mettā’’ti vutte upacāropi appanāpi vaṭṭati, ‘‘cetovimuttī’’ti vutte pana appanāva vaṭṭati.",
  "atk-s0304a7:17_1": "Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati, appamāṇakataṁ kammaṁ nāma rūpāvacaraṁ.",
  "atk-s0304a7:17_2": "Tañhi pamāṇaṁ atikkamitvā odhisakaanodhisakadisāpharaṇavasena vaḍḍhetvā katattā appamāṇakatanti vuccati.",
  "atk-s0304a7:18_0": "Na taṁ tatrāvasissati, na taṁ tatrāvatiṭṭhatīti taṁ kāmāvacarakammaṁ tasmiṁ rūpārūpāvacarakamme na ohīyati na tiṭṭhati. Kiṁ vuttaṁ hoti?",
  "atk-s0304a7:18_1": "Taṁ kāmāvacarakammaṁ tassa rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā pariyādiyitvā attano okāsaṁ gahetvā patiṭṭhātuṁ vā na sakkoti.",
  "atk-s0304a7:18_2": "Atha kho rūpārūpāvacarakammameva kāmāvacaraṁ mahogho viya parittaṁ udakaṁ pharitvā pariyādiyitvā attano okāsaṁ katvā tiṭṭhati, tassa vipākaṁ paṭibāhitvā sayameva brahmasahabyataṁ upanetīti.",
  "atk-s0304a7:18_3": "Iti idaṁ suttaṁ ādimhi kilesavasena vuṭṭhāya avasāne brahmavihāravasena gahitattā yathānusandhināva gataṁ.",
  "atk-s0304a7:19_0": "9. Kulasuttavaṇṇanā",
  "atk-s0304a7:20_0": "361.",
  "atk-s0304a7:20_1": "Navame dubbhikkhāti dullabhabhikkhā.",
  "atk-s0304a7:20_2": "Dvīhitikāti ‘‘jīvissāma nu kho na nu kho’’ti evaṁ pavattaīhitikā. ‘‘Duhitikā’’tipi pāṭho. Ayameva attho.",
  "atk-s0304a7:20_3": "Dukkhā īhiti ettha na sakkā koci payogo sukhena kātunti duhitikā.",
  "atk-s0304a7:20_4": "Tattha tattha matamanussānaṁ vippakiṇṇāni setāni aṭṭhikāni etthāti setaṭṭhikā.",
  "atk-s0304a7:20_5": "Salākāvuttāti salākamattavuttā, yaṁ tattha vuttaṁ vāpitaṁ, taṁ salākamattameva ahosi, phale na janayatīti attho.",
  "atk-s0304a7:21_0": "Uggilitunti dve ante mocetvā kathetuṁ asakkonto uggilituṁ bahi nīharituṁ na sakkhīti .",
  "atk-s0304a7:21_1": "Ogilitunti pucchāya dosaṁ disvā hāretuṁ asakkonto ogilituṁ anto pavesetuṁ na sakkhīti.",
  "atk-s0304a7:22_0": "Ito so gāmaṇi ekanavutikappeti bhagavā kathayamānova yāva nikkhanto nāsikavāto na puna pavisati, tāvatakena kālena ekanavutikappe anussari ‘‘atthi nu kho kiñci kule pakkabhikkhādānena upahatapubba’’nti parijānanatthaṁ.",
  "atk-s0304a7:22_1": "Athekampi apassanto ‘‘ito so, gāmaṇī’’tiādimāha.",
  "atk-s0304a7:22_2": "Idāni dānādīnaṁ ānisaṁsaṁ kathento atha kho yāni tāni kulāni aḍḍhānīti dhammadesanaṁ ārabhi.",
  "atk-s0304a7:22_3": "Tattha dānasambhūtānīti dānena sambhūtāni nibbattāni. Sesapadadvayepi eseva nayo.",
  "atk-s0304a7:22_4": "Ettha pana saccaṁ nāma saccavāditā. Sāmaññaṁ nāma sesasīlaṁ.",
  "atk-s0304a7:22_5": "Vikiratīti ayogena vaḷañjento vippakirati.",
  "atk-s0304a7:22_6": "Vidhamatīti dhamento viya nāseti. Viddhaṁsetīti nāseti.",
  "atk-s0304a7:22_7": "Aniccatāti hutvā abhāvo bahunāpi kālena saṅgatānaṁ khaṇeneva antaradhānaṁ.",
  "atk-s0304a7:23_0": "10. Maṇicūḷakasuttavaṇṇanā",
  "atk-s0304a7:24_0": "362.",
  "atk-s0304a7:24_1": "Dasame taṁ parisaṁ etadavocāti tassa kira evaṁ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti, na ca sakkā yaṁ pahāya pabbajitā, taṁ tehi gahetu’’nti nayaggāhe ṭhatvā ‘‘mā ayyo’’tiādivacanaṁ avoca.",
  "atk-s0304a7:24_2": "Ekaṁsenetanti etaṁ pañcakāmaguṇakappanaṁ assamaṇadhammo asakyaputtiyadhammoti ekaṁsena dhāreyyāsi.",
  "atk-s0304a7:25_0": "Tiṇanti senāsanacchadanatiṇaṁ.",
  "atk-s0304a7:25_1": "Pariyesitabbanti tiṇacchadane vā iṭṭhakacchadane vā gehe palujjante yehi taṁ kāritaṁ, tesaṁ santikaṁ gantvā ‘‘tumhehi kāritasenāsanaṁ ovassati, na sakkā tattha vasitu’’nti ācikkhitabbaṁ.",
  "atk-s0304a7:25_2": "Manussā sakkontā karissanti, asakkontā ‘‘tumhe vaḍḍhakiṁ gahetvā kārāpetha, mayaṁ te saññāpessāmā’’ti vakkhanti.",
  "atk-s0304a7:25_3": "Evaṁ vutte kāretvā tesaṁ ācikkhitabbaṁ.",
  "atk-s0304a7:25_4": "Manussā vaḍḍhakīnaṁ dātabbaṁ dassanti.",
  "atk-s0304a7:25_5": "Sace āvāsasāmikā natthi, aññesampi bhikkhācāravattena ārocetvā kāretuṁ vaṭṭati.",
  "atk-s0304a7:25_6": "Idaṁ sandhāya ‘‘pariyesitabba’’nti vuttaṁ.",
  "atk-s0304a7:26_0": "Dārunti senāsane gopānasiādīsu palujjamānesu tadatthāya dāruṁ.",
  "atk-s0304a7:26_1": "Sakaṭanti gihivikataṁ katvā tāvakālikasakaṭaṁ.",
  "atk-s0304a7:26_2": "Na kevalañca sakaṭameva, aññampi vāsipharasukuddālādiupakaraṇaṁ evaṁ pariyesituṁ vaṭṭati.",
  "atk-s0304a7:26_3": "Purisoti hatthakammavasena puriso pariyesitabbo.",
  "atk-s0304a7:26_4": "Yaṁkiñci hi purisaṁ ‘‘hatthakammaṁ , āvuso, katvā dassasī’’ti vatvā ‘‘dassāmi, bhante,’’ti vutte ‘‘idañcidañca karohī’’ti yaṁ icchati, taṁ kāretuṁ vaṭṭati.",
  "atk-s0304a7:26_5": "Na tvevāhaṁ, gāmaṇi, kenaci pariyāyenāti jātarūparajataṁ panāhaṁ kenacipi kāraṇena pariyesitabbanti na vadāmi.",
  "atk-s0304a7:27_0": "11. Bhadrakasuttavaṇṇanā",
  "atk-s0304a7:28_0": "363.",
  "atk-s0304a7:28_1": "Ekādasame mallesūti evaṁnāmake janapade. Vadhenāti māraṇena. Jāniyāti dhanajāniyā.",
  "atk-s0304a7:28_2": "Akālikena pattenāti na kālantarena pattena, kālaṁ anatikkamitvāva pattenāti attho.",
  "atk-s0304a7:28_3": "Ciravāsī nāma kumāroti evaṁnāmako tassa putto.",
  "atk-s0304a7:28_4": "Bahi āvasathe paṭivasatīti bahinagare kiñcideva sippaṁ uggaṇhanto vasati.",
  "atk-s0304a7:28_5": "Imasmiṁ sutte vaṭṭadukkhaṁ kathitaṁ.",
  "atk-s0304a7:29_0": "12. Rāsiyasuttavaṇṇanā",
  "atk-s0304a7:30_0": "364.",
  "atk-s0304a7:30_1": "Dvādasame rāsiyoti rāsiṁ katvā pañhassa pucchitattā rāsiyoti evaṁ dhammasaṅgāhakattherehi gahitanāmo. Tapassinti tapanissitakaṁ. Lūkhajīvinti lūkhajīvikaṁ. Antāti koṭṭhāsā. Gāmoti gāmmo.",
  "atk-s0304a7:30_2": "Gammotipi pāṭho, gāmavāsīnaṁ dhammoti attho.",
  "atk-s0304a7:30_3": "Attakilamathānuyogoti attano kilamathānuyogo, sarīradukkhakaraṇanti attho.",
  "atk-s0304a7:31_0": "Kasmā panettha kāmasukhallikānuyogo gahito, kasmā attakilamathānuyogo, kasmā majjhimā paṭipadāti?",
  "atk-s0304a7:31_1": "Kāmasukhallikānuyogo tāva kāmabhogīnaṁ dassanatthaṁ gahito, attakilamathānuyogo tapanissitakānaṁ, majjhimā paṭipadā tiṇṇaṁ nijjaravatthūnaṁ dassanatthaṁ gahitā.",
  "atk-s0304a7:31_2": "Kiṁ etesaṁ dassane payojananti?",
  "atk-s0304a7:31_3": "Ime dve ante pahāya tathāgato majjhimāya paṭipadāya sammāsambodhiṁ patto.",
  "atk-s0304a7:31_4": "So kāmabhoginopi na sabbe garahati na pasaṁsati, tapanissitakepi na sabbe garahati na pasaṁsati, garahitabbayuttakeyeva garahati, pasaṁsitabbayuttake pasaṁsatīti imassatthassa pakāsanaṁ etesaṁ dassane payojananti veditabbaṁ.",
  "atk-s0304a7:32_0": "Idāni tamatthaṁ pakāsento tayo khome, gāmaṇi, kāmabhoginotiādimāha.",
  "atk-s0304a7:32_1": "Tattha sāhasenāti sāhasikakammena.",
  "atk-s0304a7:32_2": "Na saṁvibhajatīti mittasahāyasandiṭṭhasambhattānaṁ saṁvibhāgaṁ na karoti.",
  "atk-s0304a7:32_3": "Na puññāni karotīti anāgatabhavassa paccayabhūtāni puññāni na karoti.",
  "atk-s0304a7:32_4": "Dhammādhammenāti dhammena ca adhammena ca. Ṭhānehīti kāraṇehi.",
  "atk-s0304a7:32_5": "Sacchikarotīti kathaṁ attānaṁ ātāpento paritāpento sacchikaroti?",
  "atk-s0304a7:32_6": "Caturaṅgavīriyavasena ca dhutaṅgavasena ca.",
  "atk-s0304a7:32_7": "Tisso sandiṭṭhikā nijjarāti ettha ekopi maggo tiṇṇaṁ kilesānaṁ nijjaraṇatāya tisso nijjarāti vuttoti.",
  "atk-s0304a7:33_0": "13. Pāṭaliyasuttavaṇṇanā",
  "atk-s0304a7:34_0": "365.",
  "atk-s0304a7:34_1": "Terasame dūteyyānīti dūtakammāni paṇṇāni ceva mukhasāsanāni ca.",
  "atk-s0304a7:34_2": "Pāṇātipātañcāhanti idaṁ kasmā āraddhaṁ?",
  "atk-s0304a7:34_3": "Na kevalaṁ ahaṁ māyaṁ jānāmi, aññampi idañcidañca jānāmīti sabbaññubhāvadassanatthaṁ āraddhaṁ.",
  "atk-s0304a7:34_4": "Santi hi, gāmaṇi, eke samaṇabrāhmaṇāti idaṁ sesasamaṇabrāhmaṇānaṁ laddhiṁ dassetvā tassā pajahāpanatthaṁ āraddhaṁ.",
  "atk-s0304a7:35_0": "Mālī kuṇḍalīti mālāya mālī, kuṇḍalehi kuṇḍalī.",
  "atk-s0304a7:35_1": "Itthikāmehīti itthīhi saddhiṁ kāmā itthikāmā, tehi itthikāmehi.",
  "atk-s0304a7:35_2": "Āvasathāgāranti kulagharassa ekasmiṁ ṭhāne ekekasseva sukhanivāsatthāya kataṁ vāsāgāraṁ.",
  "atk-s0304a7:35_3": "Tenāhaṁ yathāsatti yathābalaṁ saṁvibhajāmīti tassāhaṁ attano sattianurūpena ceva balānurūpena ca saṁvibhāgaṁ karomi. Alanti yuttaṁ.",
  "atk-s0304a7:35_4": "Kaṅkhaniye ṭhāneti kaṅkhitabbe kāraṇe.",
  "atk-s0304a7:35_5": "Cittasamādhinti tasmiṁ dhammasamādhismiṁ ṭhito tvaṁ saha vipassanāya catunnaṁ maggānaṁ vasena cittasamādhiṁ sace paṭilabheyyāsīti dasseti.",
  "atk-s0304a7:35_6": "Apaṇṇakatāyamayhanti ayaṁ paṭipadā mayhaṁ apaṇṇakatāya anaparādhakatāya eva saṁvattatīti attho. Kaṭaggāhoti jayaggāho.",
  "atk-s0304a7:36_0": "Ayaṁ kho, gāmaṇi, dhammasamādhi, tatra ce tvaṁ cittasamādhiṁ paṭilabheyyāsīti ettha dhammasamādhīti dasakusalakammapathadhammā, cittasamādhīti saha vipassanāya cattāro maggā.",
  "atk-s0304a7:36_1": "Atha vā ‘‘pāmojjaṁ jāyati, pamuditassa pīti jāyatī’’ti (a. ni.",
  "atk-s0304a7:36_2": "5.26) evaṁ vuttā pāmojjapītipassaddhisukhasamādhisaṅkhātā pañca dhammā dhammasamādhi nāma, cittasamādhi pana saha vipassanāya cattāro maggāva.",
  "atk-s0304a7:36_3": "Atha vā dasakusalakammapathā cattāro brahmavihārā cāti ayaṁ dhammasamādhi nāma, taṁ dhammasamādhiṁ pūrentassa uppannā cittekaggatā cittasamādhi nāma.",
  "atk-s0304a7:36_4": "Evaṁ tvaṁ imaṁ kaṅkhādhammaṁ pajaheyyāsīti evaṁ tvaṁ imasmiṁ vuttappabhede dhammasamādhismiṁ ṭhito sace evaṁ cittasamādhiṁ paṭilabheyyāsi, ekaṁsenetaṁ kaṅkhaṁ pajaheyyāsīti attho.",
  "atk-s0304a7:36_5": "Sesaṁ sabbattha vuttanayamevāti.",
  "atk-s0304a7:37_0": "Gāmaṇisaṁyuttavaṇṇanā niṭṭhitā."
}