{
  "tika-abh06t58:0_0": "Sattarasamo paricchedo",
  "tika-abh06t58:1_0": "17. Diṭṭhisaṅgahakathā",
  "tika-abh06t58:2_0": "593.",
  "tika-abh06t58:3_0": "Yevāpanakanāmena , dhammā chandādayo tathā;",
  "tika-abh06t58:4_0": "Khandhādayo ca koṭṭhāsā, uddiṭṭhā hi yathārahaṁ.",
  "tika-abh06t58:5_0": "594.",
  "tika-abh06t58:6_0": "Tattha chandādayo dhammā, vibhattāva yathārahaṁ;",
  "tika-abh06t58:7_0": "Khandhādirāsayo vāpi, viññeyyā dāni sambhavā.",
  "tika-abh06t58:8_0": "595.",
  "tika-abh06t58:9_0": "Vedanā vedanākkhandho, cakkhusamphassajādikā;",
  "tika-abh06t58:10_0": "Saññā ca saññākkhandhoti, chabbidhāpi pakāsitā.",
  "tika-abh06t58:11_0": "596.",
  "tika-abh06t58:12_0": "Saṅkhārakkhandhanāmena, sesā cetasikā matā;",
  "tika-abh06t58:13_0": "Vuttā viññāṇakāyā cha, viññāṇakkhandhanāmato.",
  "tika-abh06t58:14_0": "597.",
  "tika-abh06t58:15_0": "Rūpakkhandho punekova, sampayuttāviyogino;",
  "tika-abh06t58:16_0": "Arūpino ca cattāro, pañcakkhandhā pavuccare.",
  "tika-abh06t58:17_0": "598.",
  "tika-abh06t58:18_0": "Manāyatananāmaṁ tu, cittameva tathāparā;",
  "tika-abh06t58:19_0": "Cakkhuviññāṇadhātādisattaviññāṇadhātuyo.",
  "tika-abh06t58:20_0": "599.",
  "tika-abh06t58:21_0": "Sabbe cetasikā dhammā, dhammāyatanasaṅgahā;",
  "tika-abh06t58:22_0": "Dhammadhātūti ca vuttā, dvipaññāsāpi sabbathā.",
  "tika-abh06t58:23_0": "600.",
  "tika-abh06t58:24_0": "Sukhumāni ca rūpāni, nibbānañcettha gayhare;",
  "tika-abh06t58:25_0": "Oḷārikāni rūpāni, dasāyatanadhātuyo.",
  "tika-abh06t58:26_0": "601.",
  "tika-abh06t58:27_0": "Cakkhusotaghānajivhā-kāyāyatananāmakā;",
  "tika-abh06t58:28_0": "Rūpasaddagandharasa-phoṭṭhabbāyatanāni ca.",
  "tika-abh06t58:29_0": "602.",
  "tika-abh06t58:30_0": "Dvādasāyatanā sabbe, hontaṭṭhārasadhātuyo;",
  "tika-abh06t58:31_0": "Khandhā ṭhapetvā nibbānaṁ, natthi paṇṇatti tīsupi.",
  "tika-abh06t58:32_0": "603.",
  "tika-abh06t58:33_0": "Āhārādi ca koṭṭhāsā, pubbe vuttanayāva te;",
  "tika-abh06t58:34_0": "Iti missakasaṅkhepo, viññātabbo vibhāvinā.",
  "tika-abh06t58:35_0": "604.",
  "tika-abh06t58:36_0": "Dvādasākusalesveva, cuddasāpi vavatthitā;",
  "tika-abh06t58:37_0": "Ye sāvajjāva tesampi, saṅgaho dāni niyyate.",
  "tika-abh06t58:38_0": "605.",
  "tika-abh06t58:39_0": "Kāmāsavo bhavāsavo, diṭṭhāvijjāsavāti ca;",
  "tika-abh06t58:40_0": "Cattāro āsavā vuttā, tayo dhammā sarūpato.",
  "tika-abh06t58:41_0": "606.",
  "tika-abh06t58:42_0": "Āsavā āsavaṭṭhena,",
  "tika-abh06t58:43_0": "Oghā vuyhanato tathā;",
  "tika-abh06t58:44_0": "Yojentīti ca yogāti,",
  "tika-abh06t58:45_0": "Te cattāro ca desitā.",
  "tika-abh06t58:46_0": "607.",
  "tika-abh06t58:47_0": "Kāmabbhavo ca paṭigho, māno diṭṭhi ca saṁsayo;",
  "tika-abh06t58:48_0": "Sīlabbataparāmāso, bhavarāgo tathāparo.",
  "tika-abh06t58:49_0": "608.",
  "tika-abh06t58:50_0": "Issā macchariyāvijjā, iti saṁyojanā dasa;",
  "tika-abh06t58:51_0": "Aṭṭha dhammā sarūpena, abhidhamme pakāsitā.",
  "tika-abh06t58:52_0": "609.",
  "tika-abh06t58:53_0": "Issāmacchariyaṁ hitvā, katvā mānuddhavaṁ tahiṁ;",
  "tika-abh06t58:54_0": "Bhinditvā bhavarāgañca, rūpārūpavasā dvidhā.",
  "tika-abh06t58:55_0": "610.",
  "tika-abh06t58:56_0": "Pañcorambhāgiyā ceva, pañcuddhambhāgiyāti ca;",
  "tika-abh06t58:57_0": "Dasa saṁyojanā vuttā, sutte satta sarūpato.",
  "tika-abh06t58:58_0": "611.",
  "tika-abh06t58:59_0": "Ganthā dhammā ca cattāro, tayo dhammā sarūpato;",
  "tika-abh06t58:60_0": "Abhijjhākāyagantho ca, byāpādo ca pavuccati.",
  "tika-abh06t58:61_0": "612.",
  "tika-abh06t58:62_0": "Sīlabbataparāmāso, kāyagantho tathāparo;",
  "tika-abh06t58:63_0": "Idaṁsaccābhiniveso, iti diṭṭhi vibhedito.",
  "tika-abh06t58:64_0": "613.",
  "tika-abh06t58:65_0": "Kāmacchando ca byāpādo, thinamiddhamathāparaṁ;",
  "tika-abh06t58:66_0": "Tathā uddhaccakukkuccaṁ, kaṅkhāvijjāti aṭṭhime.",
  "tika-abh06t58:67_0": "614.",
  "tika-abh06t58:68_0": "Dhammā nivaraṇā nāma, chadhā ca pana desitā;",
  "tika-abh06t58:69_0": "Micchādiṭṭhi panekāva, parāmāsoti vuccati.",
  "tika-abh06t58:70_0": "615.",
  "tika-abh06t58:71_0": "Upādānāni cattāri, kāmupādādināmakā;",
  "tika-abh06t58:72_0": "Diṭṭhisīlabbataṁ atta-vādupādānameva ca.",
  "tika-abh06t58:73_0": "616.",
  "tika-abh06t58:74_0": "Lobhadiṭṭhivasā dveva, tividhā diṭṭhi desitā;",
  "tika-abh06t58:75_0": "Diṭṭhi sīlabbatamatta-vādo ceti mahesinā.",
  "tika-abh06t58:76_0": "617.",
  "tika-abh06t58:77_0": "Lobho doso ca moho ca,",
  "tika-abh06t58:78_0": "Māno diṭṭhi ca saṁsayo;",
  "tika-abh06t58:79_0": "Thinamuddhaccamevātha,",
  "tika-abh06t58:80_0": "Lokanāsayugaṁ tathā.",
  "tika-abh06t58:81_0": "618.",
  "tika-abh06t58:82_0": "Itthaṁ kilesavatthūni, kilesāti pakāsitā;",
  "tika-abh06t58:83_0": "Dasete tu samānāva, parato ca sarūpato.",
  "tika-abh06t58:84_0": "619.",
  "tika-abh06t58:85_0": "Kāmarāgo ca paṭigho, māno diṭṭhi ca saṁsayo;",
  "tika-abh06t58:86_0": "Bhavarāgo avijjāti, cha sattānusayā matā.",
  "tika-abh06t58:87_0": "620.Gāhā ca palibodhā ca, papañcā ceva maññanā.",
  "tika-abh06t58:88_0": "Taṇhā māno ca diṭṭhi ca, diṭṭhi taṇhā ca nissayā.",
  "tika-abh06t58:89_0": "621.",
  "tika-abh06t58:90_0": "Parāmāsekako dveva, nissayā maññanā tayo;",
  "tika-abh06t58:91_0": "Āsavoghayogaganthā, upādānā ca dubbidhā.",
  "tika-abh06t58:92_0": "622.",
  "tika-abh06t58:93_0": "Aṭṭha nīvaraṇā vuttā, sattadhānusayā kathā;",
  "tika-abh06t58:94_0": "Saṁyojanā kilesā ca, daseva parato ṭhitā.",
  "tika-abh06t58:95_0": "623.",
  "tika-abh06t58:96_0": "Ekadvitichasattaṭṭhadasakā tu yathārahaṁ;",
  "tika-abh06t58:97_0": "Dhammā sarūpato honti, yathāvuttesu rāsisu.",
  "tika-abh06t58:98_0": "624.",
  "tika-abh06t58:99_0": "Kāmarāgabhavarāgā, kāmāsavabhavāsavā;",
  "tika-abh06t58:100_0": "Rūparāgārūparāga, iti lobho vibhedito.",
  "tika-abh06t58:101_0": "625.",
  "tika-abh06t58:102_0": "Idaṁsaccābhiniveso , diṭṭhi sīlabbataṁ tathā;",
  "tika-abh06t58:103_0": "Attavādo parāmāso, iti diṭṭhi pavuccati.",
  "tika-abh06t58:104_0": "626.",
  "tika-abh06t58:105_0": "Diṭṭhi pañcadasavidhā, lobhaṭṭhārasadhā tahiṁ;",
  "tika-abh06t58:106_0": "Sesā sapararāsīhi, samānā dvādasaṭṭhitā.",
  "tika-abh06t58:107_0": "627.",
  "tika-abh06t58:108_0": "Ekādasasamuṭṭhāne, diṭṭhilobhā vavatthitā;",
  "tika-abh06t58:109_0": "Avijjā sattasu vuttā, paṭigho pana pañcasu.",
  "tika-abh06t58:110_0": "628.",
  "tika-abh06t58:111_0": "Māno ca vicikicchā ca, catuṭṭhānesu uddhaṭo;",
  "tika-abh06t58:112_0": "Tīsu dvīsu ca thīnanti, aṭṭhete savibhattikā.",
  "tika-abh06t58:113_0": "629.",
  "tika-abh06t58:114_0": "Issāmaccherakukkuccamiddhalokavināsakā;",
  "tika-abh06t58:115_0": "Chāvibhattikadhammāti, asambhinnā catuddasa.",
  "tika-abh06t58:116_0": "630.",
  "tika-abh06t58:117_0": "Rūparāgārūparāga-kāmāsavabhavāsavā;",
  "tika-abh06t58:118_0": "Honti diṭṭhiviyuttesu, pubbe vuttanayā pana.",
  "tika-abh06t58:119_0": "631.",
  "tika-abh06t58:120_0": "Iti sāvajjasaṅkhepaṁ, ñatvā puna vicakkhaṇo;",
  "tika-abh06t58:121_0": "Bodhipakkhiyadhammānaṁ, saṅgahampi vibhāvaye.",
  "tika-abh06t58:122_0": "632.",
  "tika-abh06t58:123_0": "Yesu saññācittadiṭṭhi-vipallāsā yathākkamaṁ;",
  "tika-abh06t58:124_0": "Subhaṁ sukhaṁ niccamattā, iti dvādasadhā ṭhitā.",
  "tika-abh06t58:125_0": "633.",
  "tika-abh06t58:126_0": "Tattha kāye vedanāsu, citte dhammesu cakkamā;",
  "tika-abh06t58:127_0": "Asubhaṁ dukkhamaniccamanattāti upaṭṭhitā.",
  "tika-abh06t58:128_0": "634.",
  "tika-abh06t58:129_0": "Yathāvuttavipallāsapahānāya yathārahaṁ;",
  "tika-abh06t58:130_0": "Bhinnā visayakiccānaṁ, vasena pana sambhavā.",
  "tika-abh06t58:131_0": "635.",
  "tika-abh06t58:132_0": "Cattāro satipaṭṭhānā, kāyānupassanādayo;",
  "tika-abh06t58:133_0": "Iti vuttā panekāva, sammāsati mahesinā.",
  "tika-abh06t58:134_0": "636.",
  "tika-abh06t58:135_0": "Uppannānuppannapāpapahānānuppannāya ca;",
  "tika-abh06t58:136_0": "Anuppannuppannehi vā, nibbatti abhivuddhiyā.",
  "tika-abh06t58:137_0": "637.",
  "tika-abh06t58:138_0": "Padahantassa vāyāmo, kiccābhogavibhāgato;",
  "tika-abh06t58:139_0": "Sammappadhānā cattāro, iti vuttā mahesinā.",
  "tika-abh06t58:140_0": "638.",
  "tika-abh06t58:141_0": "Chando ca vīriyaṁ cittaṁ, vīmaṁsāti ca tādinā;",
  "tika-abh06t58:142_0": "Cattāro iddhipādāti, vibhattā caturādhipā.",
  "tika-abh06t58:143_0": "639.",
  "tika-abh06t58:144_0": "Saddhindriyañca vīriyaṁ, sati ceva samādhi ca;",
  "tika-abh06t58:145_0": "Paññindriyañca pañceva, bodhipakkhiyasaṅgahe.",
  "tika-abh06t58:146_0": "640.",
  "tika-abh06t58:147_0": "Indriyānindriyaṭṭhena, balaṭṭhena balāni ca;",
  "tika-abh06t58:148_0": "Iti bhinnā vibhattā ca, duvidhāpi mahesinā.",
  "tika-abh06t58:149_0": "641.",
  "tika-abh06t58:150_0": "Satī ca dhammavicayo, tathā vīriyapītiyo;",
  "tika-abh06t58:151_0": "Passaddhi ca samādhi ca, upekkhāti ca tādinā.",
  "tika-abh06t58:152_0": "642.",
  "tika-abh06t58:153_0": "Desitā satta bojjhaṅgā, bujjhantassa sabhāvato;",
  "tika-abh06t58:154_0": "Kāyacittavasā bhinnaṁ, katvā passaddhimekakaṁ.",
  "tika-abh06t58:155_0": "643.",
  "tika-abh06t58:156_0": "Sammādiṭṭhi ca saṅkappo, vāyāmo viratittayaṁ;",
  "tika-abh06t58:157_0": "Sammāsati samādhī ca, maggo aṭṭhaṅgiko mato.",
  "tika-abh06t58:158_0": "644.",
  "tika-abh06t58:159_0": "Iti satteva saṅkhepā, sattatiṁsa pabhedato;",
  "tika-abh06t58:160_0": "Ekaṁ katvāna passaddhiṁ, asambhinnā catuddasa.",
  "tika-abh06t58:161_0": "645.",
  "tika-abh06t58:162_0": "Navadhā vīriyaṁ vuttaṁ, chasu rāsīsu pañcasu;",
  "tika-abh06t58:163_0": "Aṭṭhadhā sati sesā tu, samānapadarāsikā.",
  "tika-abh06t58:164_0": "646.",
  "tika-abh06t58:165_0": "Pañcasveva tu paññā ca, samādhi caturāsiko;",
  "tika-abh06t58:166_0": "Saddhā dvīsu vibhattāti, pañcete savibhattikā.",
  "tika-abh06t58:167_0": "647.",
  "tika-abh06t58:168_0": "Navā vibhattikā sesā, chando cittamathāparaṁ;",
  "tika-abh06t58:169_0": "Pīti passaddhipekkhā ca, saṅkappo viratittayaṁ.",
  "tika-abh06t58:170_0": "648.",
  "tika-abh06t58:171_0": "Iti vuttanayā sabbe, bodhipakkhiyasaṅgahā;",
  "tika-abh06t58:172_0": "Lokuttaresu sambhonti, sabbathāpi yathārahaṁ.",
  "tika-abh06t58:173_0": "649.",
  "tika-abh06t58:174_0": "Pubbabhāge yathāyogaṁ, lokiyesu ca labbhare;",
  "tika-abh06t58:175_0": "Nibbedabhāvanākāle, chabbisuddhipavattiyaṁ.",
  "tika-abh06t58:176_0": "650.",
  "tika-abh06t58:177_0": "Iti missakasāvajjā, bodhipakkhiyasaṅgahā;",
  "tika-abh06t58:178_0": "Yevāpanakarāsimhi, yathāsambhavato ṭhitā.",
  "tika-abh06t58:179_0": "651.",
  "tika-abh06t58:180_0": "Kammapathā tu sambhonti, puññāpuññesu sabbathā;",
  "tika-abh06t58:181_0": "Apathā ca sucaritā, tathā duccaritāpi ca.",
  "tika-abh06t58:182_0": "652.",
  "tika-abh06t58:183_0": "Tattha kammapathaṭṭhāne, anabhijjhādayo pana;",
  "tika-abh06t58:184_0": "Upacārena vuccanti, vipākesu kriyesu vāti.",
  "tika-abh06t58:185_0": "Iti cetasikavibhāge diṭṭhisaṅgahakathā niṭṭhitā.",
  "tika-abh06t58:186_0": "Sattarasamo paricchedo.",
  "tika-abh06t58:187_0": "Niṭṭhito ca sabbathāpi cetasikavibhāgo."
}