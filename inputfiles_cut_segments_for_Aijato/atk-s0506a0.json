{
  "atk-s0506a0:0_0": " Namo tassa bhagavato arahato sammāsambuddhassa",
  "atk-s0506a0:1_0": "Khuddakanikāye",
  "atk-s0506a0:2_0": "Vimānavatthu-aṭṭhakathā",
  "atk-s0506a0:3_0": "Ganthārambhakathā",
  "atk-s0506a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0506a0:5_0": "Vande nipuṇagambhīra-vicitranayadesanaṁ.",
  "atk-s0506a0:6_0": "Vijjācaraṇasampannā, yena niyyanti lokato;",
  "atk-s0506a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0506a0:8_0": "Sīlādiguṇasampanno, ṭhito maggaphalesu yo;",
  "atk-s0506a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0506a0:10_0": "Vandanājanitaṁ puññaṁ, iti yaṁ ratanattaye;",
  "atk-s0506a0:11_0": "Hatantarāyo sabbattha, hutvāhaṁ tassa tejasā.",
  "atk-s0506a0:12_0": "Devatāhi kataṁ puññaṁ, yaṁ yaṁ purimajātisu;",
  "atk-s0506a0:13_0": "Tassa tassa vimānādi-phalasampattibhedato.",
  "atk-s0506a0:14_0": "Pucchāvasena yā tāsaṁ, vissajjanavasena ca;",
  "atk-s0506a0:15_0": "Pavattā desanā kamma-phalapaccakkhakārinī.",
  "atk-s0506a0:16_0": "Vimānavatthu icceva, nāmena vasino pure;",
  "atk-s0506a0:17_0": "Yaṁ khuddakanikāyasmiṁ, saṅgāyiṁsu mahesayo.",
  "atk-s0506a0:18_0": "Tassāhamavalambitvā, porāṇaṭṭhakathānayaṁ;",
  "atk-s0506a0:19_0": "Tattha tattha nidānāni, vibhāvento visesato.",
  "atk-s0506a0:20_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0506a0:21_0": "Mahāvihāravāsīnaṁ, samayaṁ avilomayaṁ.",
  "atk-s0506a0:22_0": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0506a0:23_0": "Sakkaccaṁ bhāsato taṁ me, nisāmayatha sādhavoti.",
  "atk-s0506a0:24_0": "Tattha vimānānīti visiṭṭhamānāni devatānaṁ kīḷānivāsaṭṭhānāni.",
  "atk-s0506a0:24_1": "Tāni hi tāsaṁ sucaritakammānubhāvanibbattāni yojanikadviyojanikādipamāṇavisesayuttatāya , nānāratanasamujjalāni vicittavaṇṇasaṇṭhānāni sobhātisayayogena visesato mānanīyatāya ca ‘‘vimānānī’’ti vuccanti.",
  "atk-s0506a0:24_2": "Vimānānaṁ vatthu kāraṇaṁ etissāti vimānavatthu, ‘‘pīṭhaṁ te sovaṇṇamaya’’ntiādinayappavattā desanā.",
  "atk-s0506a0:24_3": "Nidassanamattañcetaṁ tāsaṁ devatānaṁ rūpabhogaparivārādisampattiyo taṁnibbattakakammañca nissāya imissā desanāya pavattattā.",
  "atk-s0506a0:24_4": "Vipākamukhena vā kammantaramānassa kāraṇabhāvato vimānavatthūti veditabbaṁ.",
  "atk-s0506a0:25_0": "Tayidaṁ kena bhāsitaṁ, kattha bhāsitaṁ, kadā bhāsitaṁ, kasmā ca bhāsitanti?",
  "atk-s0506a0:25_1": "Vuccate – idañhi vimānavatthu duvidhena pavattaṁ – pucchāvasena vissajjanavasena ca.",
  "atk-s0506a0:25_2": "Tattha vissajjanagāthā tāhi tāhi devatāhi bhāsitā, pucchāgāthā pana kāci bhagavatā bhāsitā, kāci sakkādīhi, kāci sāvakehi therehi.",
  "atk-s0506a0:25_3": "Tatthāpi yebhuyyena yo so kappānaṁ satasahassādhikaṁ ekaṁ asaṅkhyeyyaṁ buddhassa bhagavato aggasāvakabhāvāya puññañāṇasambhāre sambharanto anukkamena sāvakapāramiyo pūretvā, chaḷabhiññācatupaṭisambhidādiguṇavisesaparivārassa, sakalassa sāvakapāramiñāṇassa matthakaṁ patto dutiye aggasāvakaṭṭhāne ṭhito iddhimantesu ca bhagavatā etadagge ṭhapito āyasmā mahāmoggallāno, tena bhāsitā.",
  "atk-s0506a0:26_0": "Bhāsantena ca paṭhamaṁ tāva lokahitāya devacārikaṁ carantena devaloke devatānaṁ pucchāvasena puna tato manussalokaṁ āgantvā manussānaṁ puññaphalassa paccakkhakaraṇatthaṁ pucchaṁ vissajjanañca ekajjhaṁ katvā bhagavato pavedetvā bhikkhūnaṁ bhāsitā, sakkena pucchāvasena, devatāhi tassa vissajjanavasena bhāsitāpi mahāmoggallānattherassa bhāsitā eva.",
  "atk-s0506a0:26_1": "Evaṁ bhagavatā therehi ca devatāhi ca pucchāvasena, devatāhi tassā vissajjanavasena ca tattha tattha bhāsitā pacchā dhammavinayaṁ saṅgāyantehi dhammasaṅgāhakehi ekato katvā ‘‘vimānavatthu’’icceva saṅgahaṁ āropitā.",
  "atk-s0506a0:26_2": "Ayaṁ tāvettha ‘‘kena bhāsita’’ntiādīnaṁ padānaṁ saṅkhepato sādhāraṇato ca vissajjanā.",
  "atk-s0506a0:27_0": "Vitthārato pana ‘‘kena bhāsita’’nti padassa anomadassissa bhagavato pādamūle katapaṇidhānato paṭṭhāya mahātherassa āgamanīyapaṭipadā kathetabbā, sā pana āgamaṭṭhakathāsu tattha tattha vitthāritāti tattha āgatanayeneva veditabbā.",
  "atk-s0506a0:27_1": "Asādhāraṇato ‘‘kattha bhāsita’’ntiādīnaṁ padānaṁ vissajjanā tassa tassa vimānassa atthavaṇṇanānayeneva āgamissati.",
  "atk-s0506a0:28_0": "Apare pana bhaṇanti – ekadivasaṁ āyasmato mahāmoggallānassa rahogatassa paṭisallīnassa evaṁ cetaso parivitakko udapādi ‘‘etarahi kho manussā asatipi vatthusampattiyā khettasampattiyā attano ca cittapasādasampattiyā tāni tāni puññāni katvā devaloke nibbattā uḷārasampattiṁ paccanubhonti, yaṁnūnāhaṁ devacārikaṁ caranto tā devatā kāyasakkhiṁ katvā tāhi yathūpacitaṁ puññaṁ yathādhigatañca puññaphalaṁ kathāpetvā tamatthaṁ bhagavato āroceyyaṁ.",
  "atk-s0506a0:28_1": "Evaṁ me satthā gaganatale puṇṇacandaṁ uṭṭhāpento viya manussānaṁ kammaphalaṁ paccakkhato dassento appakānampi kārānaṁ āyatanagatāya saddhāya vasena uḷāraphalataṁ vibhāvento taṁ taṁ vimānavatthuṁ aṭṭhuppattiṁ katvā mahatiṁ dhammadesanaṁ pavattessati, sā hoti bahujanassa atthāya hitāya sukhāya devamanussāna’’nti .",
  "atk-s0506a0:28_2": "So āsanā vuṭṭhahitvā rattadupaṭṭaṁ nivāsetvā aparaṁ rattadupaṭṭaṁ ekaṁsaṁ katvā samantato jātihiṅgulikadhārā vijjulatā viya sañjhāpabhānurañjito viya ca jaṅgamo añjanagirisikharo, bhagavantaṁ upasaṅkamitvā abhivādetvā ekamantaṁ nisinno attano adhippāyaṁ ārocetvā bhagavatā anuññāto uṭṭhāyāsanā bhagavantaṁ abhivādetvā padakkhiṇaṁ katvā abhiññāpādakaṁ catutthajjhānaṁ samāpajjitvā, tato vuṭṭhāya iddhibalena taṅkhaṇaññeva tāvatiṁsabhavanaṁ gantvā tattha tattha tāhi tāhi devatāhi yathūpacitaṁ puññakammaṁ pucchi, tassa tā kathesuṁ.",
  "atk-s0506a0:28_3": "Tato manussalokaṁ āgantvā taṁ sabbaṁ tattha pavattitaniyāmeneva bhagavato ārocesi, taṁ samanuñño satthā ahosi.",
  "atk-s0506a0:28_4": "Iccetaṁ aṭṭhuppattiṁ katvā sampattaparisāya vitthārena dhammaṁ desesīti.",
  "atk-s0506a0:29_0": "Taṁ panetaṁ vimānavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ, dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu nikāyesu khuddakanikāyapariyāpannaṁ, suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu gāthāsaṅgahaṁ.",
  "atk-s0506a0:30_0": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0506a0:31_0": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0506a0:32_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0506a0:32_1": "Vaggato pīṭhavaggo cittalatāvaggo pāricchattakavaggo mañjiṭṭhakavaggo mahārathavaggo pāyāsivaggo sunikkhittavaggoti satta vaggā.",
  "atk-s0506a0:32_2": "Vatthuto paṭhame vagge sattarasa vatthūni, dutiye ekādasa, tatiye dasa, catutthe dvādasa , pañcame catuddasa, chaṭṭhe dasa, sattame ekādasāti antaravimānānaṁ aggahaṇe pañcāsīti, gahaṇe pana tevīsasataṁ vatthūni, gāthāto pana diyaḍḍhasahassagāthā.",
  "atk-s0506a0:32_3": "Tassa vaggesu pīṭhavaggo ādi, vatthūsu sovaṇṇapīṭhavatthu ādi, tassāpi ‘‘pīṭhaṁ te sovaṇṇamaya’’nti gāthā ādi."
}