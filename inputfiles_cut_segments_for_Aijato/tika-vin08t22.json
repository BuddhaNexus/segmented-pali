{
  "tika-vin08t22:0_0": "22. Pabbajjāvinicchayakathā",
  "tika-vin08t22:1_0": "123.",
  "tika-vin08t22:1_1": "Evaṁ paṭikkhepapavāraṇāvinicchayaṁ kathetvā idāni pabbajjāvinicchayaṁ kathetuṁ ‘‘pabbajjāti ettha panā’’tyādimāha.",
  "tika-vin08t22:1_2": "Tattha paṭhamaṁ vajitabbāti pabbajjā, upasampadāto paṭhamaṁ upagacchitabbāti attho.",
  "tika-vin08t22:1_3": "Pa-pubba vaja gatimhīti dhātu.",
  "tika-vin08t22:1_4": "Kulaputtanti ācārakulaputtaṁ sandhāya vadati.",
  "tika-vin08t22:1_5": "Ye puggalā paṭikkhittā, te vajjetvāti sambandho.",
  "tika-vin08t22:1_6": "Pabbajjādosavirahitoti pabbajjāya antarāyakarehi pañcābādhādidosehi virahito.",
  "tika-vin08t22:1_7": "Nakhapiṭṭhippamāṇanti ettha kaniṭṭhaṅgulinakhapiṭṭhi adhippetā.",
  "tika-vin08t22:1_8": "‘‘Tañce nakhapiṭṭhippamāṇampi vaḍḍhanapakkhe ṭhitaṁ hoti, na pabbājetabboti iminā sāmaññalakkhaṇaṁ dassitaṁ, tasmā yattha katthaci sarīrāvayavesu nakhapiṭṭhippamāṇaṁ vaḍḍhanakapakkhe ṭhitaṁ ce, na vaṭṭatīti siddhaṁ.",
  "tika-vin08t22:1_9": "Evañca sati nakhapiṭṭhippamāṇampi avaḍḍhanakapakkhe ṭhitaṁ ce, sabbattha vaṭṭatīti āpannaṁ, tañca na sāmaññato adhippetanti padesaviseseyeva niyametvā dassento ‘sace panā’tiādimāha.",
  "tika-vin08t22:1_10": "Sace hi avisesena nakhapiṭṭhippamāṇaṁ avaḍḍhanakapakkhe ṭhitaṁ vaṭṭeyya, ‘nivāsanapārupanehi pakatipaṭicchannaṭṭhāne’ti padesaniyamaṁ na kareyya, tasmā nivāsanapārupanehi pakatipaṭicchannaṭṭhānato aññattha nakhapiṭṭhippamāṇaṁ avaḍḍhanakapakkhe ṭhitampi na vaṭṭatīti siddhaṁ.",
  "tika-vin08t22:1_11": "Nakhapiṭṭhippamāṇato khuddakataraṁ pana avaḍḍhanakapakkhe vā vaḍḍhanakapakkhe vā ṭhitaṁ hotu, vaṭṭati nakhapiṭṭhippamāṇato khuddakatarassa vaḍḍhanakapakkhe avaḍḍhanakapakkhe vā ṭhitassa mukhādīsuyeva paṭikkhittattā’’ti sāratthadīpaniyaṁ (sārattha. ṭī.",
  "tika-vin08t22:1_12": "mahāvagga 3.88) vuttaṁ.",
  "tika-vin08t22:2_0": "Vimativinodaniyaṁ (vi. vi. ṭī.",
  "tika-vin08t22:2_1": "mahāvagga 88-89) pana ‘‘paṭicchannaṭṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭatīti vuttattā appaṭicchannaṭṭhāne tādisampi na vaṭṭati, paṭicchannaṭṭhānepi ca vaḍḍhanakapakkhe ṭhitaṁ na vaṭṭatīti siddhameva hoti.",
  "tika-vin08t22:2_2": "Pākaṭaṭṭhānepi pana nakhapiṭṭhippamāṇato ūnataraṁ avaḍḍhanakaṁ vaṭṭatīti ye gaṇheyyuṁ, tesaṁ taṁ gahaṇaṁ paṭisedhetuṁ ‘mukhe panā’tiādi vutta’’nti vuttaṁ.",
  "tika-vin08t22:2_3": "Godhā…pe…",
  "tika-vin08t22:2_4": "na vaṭṭatīti iminā tādisopi rogo kuṭṭheyeva antogadhoti dasseti.",
  "tika-vin08t22:2_5": "Gaṇḍepi iminā nayena vinicchayo veditabbo.",
  "tika-vin08t22:2_6": "Tattha pana mukhādīsu kolaṭṭhimattato khuddakataropi gaṇḍo na vaṭṭatīti visuṁ na dassito.",
  "tika-vin08t22:2_7": "‘‘Appaṭicchannaṭṭhāne avaḍḍhanakapakkhe ṭhitepi na vaṭṭatī’’ti ettakameva hi tattha vuttaṁ, tathāpi kuṭṭhe vuttanayena mukhādīsu kolaṭṭhippamāṇato khuddakataropi gaṇḍo na vaṭṭatīti viññāyati, tasmā avaḍḍhanakapakkhe ṭhitepīti ettha pi-saddo avuttasampiṇḍanattho, tena kolaṭṭhimattato khuddakataropi na vaṭṭatīti ayamattho dassitoyevāti amhākaṁ khanti.",
  "tika-vin08t22:2_8": "Pakativaṇṇe jāteti rogahetukassa vikāravaṇṇassa abhāvaṁ sandhāya vuttaṁ.",
  "tika-vin08t22:3_0": "Kolaṭṭhimattakoti badaraṭṭhippamāṇo.",
  "tika-vin08t22:3_1": "‘‘Sañjātachaviṁ kāretvā’’ti pāṭho, vijjamānachaviṁ kāretvāti attho.",
  "tika-vin08t22:3_2": "Vimativinodaniyaṁ (vi. vi. ṭī.",
  "tika-vin08t22:3_3": "mahāvagga 2.88-89) pana ‘‘sacchaviṁ kāretvāti vijjamānachaviṁ kāretvāti attho, sañchavinti vā pāṭho, sañjātachaanti attho.",
  "tika-vin08t22:3_4": "Gaṇḍādīsu vūpasantesupi taṁ ṭhānaṁ vivaṇṇampi hoti, taṁ vaṭṭatī’’ti vuttaṁ.",
  "tika-vin08t22:4_0": "Padumapuṇḍarīkapattavaṇṇanti rattapadumasetapadumapupphadalavaṇṇaṁ.",
  "tika-vin08t22:4_1": "Kuṭṭhe vuttanayenevāti ‘‘paṭicchannaṭṭhāne avaḍḍhanakaṁ vaṭṭati, aññattha na kiñci vaṭṭatī’’ti vuttanayaṁ dasseti.",
  "tika-vin08t22:4_2": "Sosabyādhīti khayarogo.",
  "tika-vin08t22:4_3": "Yakkhummādoti kadāci āgantvā bhūmiyaṁ pātetvā hatthamukhādikaṁ avayavaṁ bhūmiyaṁ ghaṁsanako yakkhova rogo.",
  "tika-vin08t22:5_0": "124.Mahāmattoti mahatiyā issariyamattāya samannāgato.",
  "tika-vin08t22:5_1": "‘‘Na dānāhaṁ devassa bhaṭo’’ti āpucchatīti raññā eva dinnaṁ ṭhānantaraṁ sandhāya vuttaṁ.",
  "tika-vin08t22:5_2": "Yo pana rājakammikehi amaccādīhi ṭhapito, amaccādīnaṁ eva vā bhaṭo hoti, tena taṁ taṁ amaccādimpi āpucchituṁ vaṭṭatīti.",
  "tika-vin08t22:6_0": "125.‘‘Dhajabandho’’ti vuttattā apākaṭacoro pabbājetabboti viññāyati.",
  "tika-vin08t22:6_1": "Tena vakkhati ‘‘ye pana ambalabujādicorakā’’tiādi.",
  "tika-vin08t22:6_2": "Evaṁ jānantīti ‘‘sīlavā jāto’’ti jānanti.",
  "tika-vin08t22:7_0": "126.Bhinditvāti andubandhanaṁ bhinditvā.",
  "tika-vin08t22:7_1": "Chinditvāti saṅkhalikabandhanaṁ chinditvā.",
  "tika-vin08t22:7_2": "Muñcitvāti rajjubandhanaṁ muñcitvā.",
  "tika-vin08t22:7_3": "Vivaritvāti gāmabandhanādīsu gāmadvārādīni vivaritvā.",
  "tika-vin08t22:7_4": "Apassamānānaṁ vā palāyatīti purisaguttiyaṁ purisānaṁ gopakānaṁ apassamānānaṁ palāyati.",
  "tika-vin08t22:8_0": "129.Purimanayenevāti ‘‘kasāhato katadaṇḍakammo’’ti ettha vuttanayeneva.",
  "tika-vin08t22:9_0": "130.Palātopīti iṇassāmikānaṁ āgamanaṁ ñatvā bhayena palātopi iṇāyiko.",
  "tika-vin08t22:9_1": "Gīvā hoti iṇāyikabhāvaṁ ñatvā anādarena iṇamuttake bhikkhubhāve pavesitattā.",
  "tika-vin08t22:10_0": "Upaḍḍhupaḍḍhanti thokaṁ thokaṁ.",
  "tika-vin08t22:10_1": "Dātabbamevāti iṇāyikena dhanaṁ sampajjatu vā, mā vā, dāne saussāheneva bhavitabbaṁ, aññehi ca bhikkhūhi ‘‘mā dhuraṁ nikkhipāhī’’ti vatvā sahāyakehi bhavitabbanti dasseti.",
  "tika-vin08t22:10_2": "Dhuranikkhepena hissa bhaṇḍagghena kāretabbatā siyāti.",
  "tika-vin08t22:11_0": "131.Dāsacārittaṁ āropetvā kītoti iminā dāsabhāvaparimocanatthāya kītaṁ nivatteti.",
  "tika-vin08t22:11_1": "Tādiso hi dhanakkītopi adāso eva.",
  "tika-vin08t22:11_2": "Vajirabuddhiṭīkāyaṁ (vajira. ṭī.",
  "tika-vin08t22:11_3": "mahāvagga 97) pana ‘‘desacārittanti sāvanapaṇṇāropanādikaṁ taṁ taṁ desacāritta’’nti vuttaṁ.",
  "tika-vin08t22:11_4": "Tattha tattha cārittavasenāti tasmiṁ tasmiṁ janapade dāsapaṇṇajjhāpanādinā adāsakaraṇaniyāmena.",
  "tika-vin08t22:11_5": "Abhisekādīsu sabbabandhanāni mocāpenti, taṁ sandhāya ‘‘sabbasādhāraṇenā’’ti vuttaṁ.",
  "tika-vin08t22:12_0": "Sace sayameva paṇṇaṁ āropenti, na vaṭṭatīti tā bhujissitthiyo ‘‘mayampi vaṇṇadāsiyo homā’’ti attano rakkhaṇatthāya sayameva rājūnaṁ dāsipaṇṇe attano nāmaṁ likhāpenti, tāsaṁ puttāpi rājadāsāva honti, tasmā te pabbājetuṁ na vaṭṭati.",
  "tika-vin08t22:12_1": "Tehi adinnā na pabbājetabbāti yattakā tesaṁ sāmino, tesu ekena adinnepi na pabbājetabbā.",
  "tika-vin08t22:12_2": "Bhujisse katvā pana pabbājetuṁ vaṭṭatīti yassa vihārassa te ārāmikā dinnā, tasmiṁ vihāre saṅghaṁ ñāpetvā phātikammena dhanādiṁ katvā bhujisse katvā pabbājetuṁ vaṭṭati.",
  "tika-vin08t22:12_3": "Vajirabuddhiṭīkāyaṁ (vajira. ṭī.",
  "tika-vin08t22:12_4": "mahāvagga 97) pana ‘‘devadāsiputte vaṭṭatīti likhitaṁ.",
  "tika-vin08t22:12_5": "‘Ārāmikañce pabbājetukāmo, aññamekaṁ datvā pabbājetabba’nti vuttaṁ.",
  "tika-vin08t22:12_6": "Mahāpaccarivādassa ayamidha adhippāyo, ‘bhikkhusaṅghassa ārāmike demā’ti dinnattā na te tesaṁ dāsā, ‘ārāmiko ca neva dāso na bhujisso’ti vattabbato na dāsoti likhitaṁ.",
  "tika-vin08t22:12_7": "Takkāsiñcanaṁ sīhaḷadīpe cārittaṁ, te ca pabbājetabbā saṅghassārāmikattā.",
  "tika-vin08t22:12_8": "Nissāmikaṁ dāsaṁ attanāpi bhujissaṁ kātuṁ labhatī’’ti vuttaṁ.",
  "tika-vin08t22:13_0": "Sāratthadīpaniyaṁ (sārattha. ṭī.",
  "tika-vin08t22:13_1": "mahāvagga 3.97) pana ‘‘takkaṁ sīse āsittakasadisāva hontīti yathā adāse karontā takkena sīsaṁ dhovitvā adāsaṁ karonti, evaṁ ārāmikavacanena dinnattā adāsāva teti adhippāyo.",
  "tika-vin08t22:13_2": "‘Takkāsiñcanaṁ pana sīhaḷadīpe cāritta’nti vadanti.",
  "tika-vin08t22:13_3": "Neva pabbājetabboti vuttanti kappiyavacanena dinnepi saṅghassa ārāmikadāsattā evaṁ vutta’’nti vuttaṁ.",
  "tika-vin08t22:13_4": "Vimativinodaniyampi (vi. vi. ṭī.",
  "tika-vin08t22:13_5": "mahāvagga 2.97) ‘‘takkaṁ sīse āsittakasadisāva hontīti kesuci janapadesu adāse karontā takkaṁ sīse āsiñcanti, tena kira te adāsā honti, evamidampi ārāmikavacanena dinnampīti adhippāyo.",
  "tika-vin08t22:13_6": "Tathā dinnepi saṅghassa ārāmikadāso evāti ‘neva pabbājetabbo’ti vuttaṁ.",
  "tika-vin08t22:13_7": "‘Tāvakāliko nāma’ti vuttattā kālaparicchedaṁ katvā vā pacchāpi gahetukāmatāya vā dinnaṁ sabbaṁ tāvakālikamevāti gahetabbaṁ.",
  "tika-vin08t22:13_8": "Nissāmikadāso nāma yassa sāmikulaṁ aññātikaṁ maraṇena parikkhīṇaṁ, na koci tassa dāyādo, so pana samānajātikehi vā nivāsagāmavāsīhi vā issarehi vā bhujisso katova pabbājetabbo.",
  "tika-vin08t22:13_9": "Devadāsāpi dāsā eva.",
  "tika-vin08t22:13_10": "Te hi katthaci dese rājadāsā honti, katthaci vihāradāsā vā, tasmā pabbājetuṁ na vaṭṭatī’’ti vuttaṁ.",
  "tika-vin08t22:14_0": "Sāratthadīpaniyaṁ (sārattha. ṭī.",
  "tika-vin08t22:14_1": "mahāvagga 3.97) pana ‘‘nissāmikadāso nāma yassa sāmikā saputtadārā matā honti, na koci tassa pariggāhako, sopi pabbājetuṁ na vaṭṭati, taṁ pana attanāpi bhujissaṁ kātuṁ vaṭṭati.",
  "tika-vin08t22:14_2": "Ye vā pana tasmiṁ raṭṭhe sāmino, tehipi kārāpetuṁ vaṭṭati, ‘devadāsiputtaṁ pabbājetuṁ vaṭṭatī’ti tīsupi gaṇṭhipadesu vuttaṁ.",
  "tika-vin08t22:14_3": "‘Dāsassa pabbajitvā attano sāmike disvā palāyantassa āpatti natthī’ti vadantī’’ti vuttaṁ.",
  "tika-vin08t22:14_4": "Vimativinodaniyaṁ pana ‘‘dāsampi pabbājetvā sāmike disvā paṭicchādanatthaṁ apanento padavārena adinnādānāpattiyā kāretabbo, dāsassa pana palāyato anāpattī’’ti vuttaṁ.",
  "tika-vin08t22:15_0": "132.",
  "tika-vin08t22:15_1": "Hatthacchinnakādivatthūsu kaṇṇamūleti sakalassa kaṇṇassa chedaṁ sandhāyāha.",
  "tika-vin08t22:15_2": "Kaṇṇasakkhalikāyāti kaṇṇacūḷikāya .",
  "tika-vin08t22:15_3": "Yassa pana kaṇṇāvaṭṭeti heṭṭhā kuṇḍalādiṭhapanachiddaṁ sandhāya vuttaṁ.",
  "tika-vin08t22:15_4": "‘‘Tañhi saṅghaṭṭanakkhamaṁ.",
  "tika-vin08t22:15_5": "Ajapadaketi ajapadanāsikaṭṭhikoṭiyaṁ.",
  "tika-vin08t22:15_6": "Tato hi uddhaṁ na vicchindituṁ sakkā hoti.",
  "tika-vin08t22:15_7": "Sandhetunti avirūpasaṇṭhānaṁ sandhāya vuttaṁ, virūpaṁ pana parisadūsakaṁ āpādeti.",
  "tika-vin08t22:16_0": "Khujjasarīroti vaṅkasarīro.",
  "tika-vin08t22:16_1": "Brahmuno viya ujukaṁ gattaṁ sarīraṁ yassa so brahmujugatto, bhagavā.",
  "tika-vin08t22:16_2": "Avaseso sattoti iminā lakkhaṇena rahitasatto.",
  "tika-vin08t22:16_3": "Etena ṭhapetvā mahāpurisaṁ cakkavattiñca itare sattā khujjapakkhikāti dasseti.",
  "tika-vin08t22:16_4": "Yebhuyyena hi sattā khandhe kaṭiyaṁ jāṇūsūti tīsu ṭhānesu namanti, te kaṭiyaṁ namantā pacchato namanti, dvīsu ṭhānesu namantā purato namanti, dīghasarīrā pana ekena passena vaṅkā honti, eke mukhaṁ unnāmetvā nakkhattāni gaṇayantā viya caranti, eke appamaṁsalohitā sūlasadisā honti, eke purato pabbhārā honti, pavedhamānā gacchanti.",
  "tika-vin08t22:16_5": "Parivaṭumoti samantato vaṭṭakāyo.",
  "tika-vin08t22:16_6": "Etena evarūpā eva vāmanakā na vaṭṭantīti dasseti.",
  "tika-vin08t22:17_0": "133.Aṭṭhisirācammasarīroti aṭṭhisirācammamattasarīro.",
  "tika-vin08t22:17_1": "Kūṭakūṭasīsoti anekesu ṭhānesu piṇḍitamaṁsataṁ dassetuṁ āmeḍitaṁ kataṁ.",
  "tika-vin08t22:17_2": "Tenāha ‘‘tālaphalapiṇḍisadisenā’’ti.",
  "tika-vin08t22:17_3": "Tālaphalānaṁ mañjarī piṇḍi nāma.",
  "tika-vin08t22:17_4": "Anupubbatanukena sīsenāti cetiyathūpikā viya kamena kisena sīsena.",
  "tika-vin08t22:17_5": "Mahāveḷupabbaṁ viya ādito paṭṭhāya yāva pariyosānā avisamathūlena sīsena samannāgato nāḷisīso nāma.",
  "tika-vin08t22:17_6": "Kappasīsoti gajamatthakaṁ viya dvidhā bhinnasīso.",
  "tika-vin08t22:17_7": "‘‘Kaṇṇikakeso vā’’ti imassa vivaraṇaṁ ‘‘pāṇakehī’’tiādi.",
  "tika-vin08t22:17_8": "Makkaṭasseva nalāṭepi kesānaṁ uṭṭhitabhāvaṁ sandhāyāha ‘‘sīsalomehī’’tiādi.",
  "tika-vin08t22:18_0": "Makkaṭabhamukoti nalāṭalomehi avibhattalomabhamuko.",
  "tika-vin08t22:18_1": "Akkhicakkehīti akkhimaṇḍalehi.",
  "tika-vin08t22:18_2": "Kekaroti tiriyaṁ passanako.",
  "tika-vin08t22:18_3": "Udakatārakāti olokentānaṁ udake paṭibimbikacchāyā.",
  "tika-vin08t22:18_4": "Udakabubbuḷanti keci.",
  "tika-vin08t22:18_5": "Akkhitārakāti abhimukhe ṭhitānaṁ chāyā.",
  "tika-vin08t22:18_6": "Akkhibhaṇḍakātipi vadanti.",
  "tika-vin08t22:18_7": "Atipiṅgalakkhi majjārakkhi.",
  "tika-vin08t22:18_8": "Madhupiṅgalanti madhuvaṇṇapiṅgalaṁ.",
  "tika-vin08t22:18_9": "Nippakhumakkhīti ettha pakhuma-saddo akkhidalalomesu niruḷho, tadabhāvā nippakhumakkhi.",
  "tika-vin08t22:18_10": "Akkhipākenāti akkhidalapariyantesu pūtitāpajjanarogena.",
  "tika-vin08t22:19_0": "Cipiṭanāsikoti anunnatanāsiko.",
  "tika-vin08t22:19_1": "Paṭaṅgamaṇḍūko nāma mahāmukhamaṇḍūko.",
  "tika-vin08t22:19_2": "Bhinnamukhoti upakkamukhapariyosāno, sabbadā vivaṭamukho vā.",
  "tika-vin08t22:19_3": "Vaṅkamukhoti ekapasse apakkamma ṭhitaheṭṭhimahanukaṭṭhiko.",
  "tika-vin08t22:19_4": "Oṭṭhacchinnakoti ubhosu oṭṭhesu yattha katthaci jātiyā vā pacchā vā satthādinā apanītamaṁsena oṭṭhena samannāgato.",
  "tika-vin08t22:19_5": "Eḷamukhoti niccapaggharitalālāmukho.",
  "tika-vin08t22:20_0": "Bhinnagaloti avanatagalo.",
  "tika-vin08t22:20_1": "Bhinnauroti atininnauramajjho.",
  "tika-vin08t22:20_2": "Evaṁ bhinnapiṭṭhīti.",
  "tika-vin08t22:20_3": "Sabbañcetanti ‘‘kacchugatto’’tiādiṁ sandhāya vuttaṁ.",
  "tika-vin08t22:20_4": "Ettha ca vinicchayo kuṭṭhādīsu vutto evāti āha ‘‘vinicchayo’’tiādi.",
  "tika-vin08t22:21_0": "Vātaṇḍikoti aṇḍakesu vuddhirogena samannāgato, aṇḍavātarogena uddhutabījaṇḍakosena samannāgato vā.",
  "tika-vin08t22:21_1": "Yassa nivāsanena paṭicchannampi uṇṇataṁ pakāsati, sova na pabbājetabbo.",
  "tika-vin08t22:21_2": "Vikaṭoti tiriyaṁ gamanapādehi samannāgato, yassa caṅkamato jāṇukā bahi nigacchanti.",
  "tika-vin08t22:21_3": "Saṅghaṭṭoti gacchato parivattanapādehi samannāgato, yassa caṅkamato jāṇukā anto pavisanti.",
  "tika-vin08t22:21_4": "Mahājaṅghoti thūlajaṅgho.",
  "tika-vin08t22:21_5": "Mahāpādoti mahantena pādatalena yutto.",
  "tika-vin08t22:21_6": "Pādavemajjheti piṭṭhipādavemajjhe.",
  "tika-vin08t22:21_7": "Etena aggapādo ca paṇhi ca sadisāvāti dasseti.",
  "tika-vin08t22:22_0": "134.Majjhe saṁkuṭitapādattāti kuṇṭhapādatāya kāraṇaṁ dasseti, agge saṁkuṭitapādattāti kuṇṭhapādatāya.",
  "tika-vin08t22:22_1": "Kuṇṭhapādasseva caṅkamanavibhāvanaṁ ‘‘piṭṭhipādaggena caṅkamanto’’ti.",
  "tika-vin08t22:22_2": "‘‘Pādassa bāhirantenā’’ti ca ‘‘abbhantarantenā’’ti ca idaṁ pādatalassa ubhohi pariyantehi caṅkamanaṁ sandhāya vuttaṁ.",
  "tika-vin08t22:23_0": "Mammananti khalitavacanaṁ, yo ekamevakkharaṁ catupañcakkhattuṁ vadati, tassetaṁ adhivacanaṁ, ṭhānakaraṇavisuddhiyā abhāvena aphuṭṭhakkharavacanaṁ.",
  "tika-vin08t22:23_1": "Vacanānukaraṇena hi so ‘‘mammano’’ti vutto.",
  "tika-vin08t22:23_2": "Yo ca karaṇasampannopi ekamevakkharaṁ hikkārabahuso vadati, sopi idheva saṅgayhati.",
  "tika-vin08t22:23_3": "Yo vā pana taṁ niggahetvāpi anāmeḍitakkharameva sithilaṁ siliṭṭhavacanaṁ vattuṁ samattho, so pabbājetabbo.",
  "tika-vin08t22:23_4": "Āpattito na muccantīti ñatvā karontāva na muccanti.",
  "tika-vin08t22:23_5": "Jīvitantarāyādiāpadāsu aruciyā kāyasāmaggiṁ dentassa anāpatti.",
  "tika-vin08t22:24_0": "135.",
  "tika-vin08t22:24_1": "Abhabbapuggalakathāsu ‘‘yo kāḷapakkhe itthī hoti, juṇhapakkhe puriso, ayaṁ pakkhapaṇḍako’’ti keci vadanti.",
  "tika-vin08t22:24_2": "Aṭṭhakathāyaṁ pana ‘‘kāḷapakkhe paṇḍako hoti, juṇhapakkhe panassa pariḷāho vūpasammatī’’ti apaṇḍakapakkhe pariḷāhavūpasamasseva vuttattā paṇḍakapakkhe ussannapariḷāhatā paṇḍakabhāvāpattīti viññāyatīti vīmaṁsitvā yuttataraṁ gahetabbaṁ.",
  "tika-vin08t22:24_3": "Itthibhāvo pumbhāvo vā natthi etassāti abhāvako.",
  "tika-vin08t22:24_4": "‘‘Tasmiṁyevassa pakkhe pabbajjā vāritāti ettha apaṇḍakapakkhe pabbājetvā paṇḍakapakkhe nāsetabbo’’ti tīsupi gaṇṭhipadesu vuttaṁ.",
  "tika-vin08t22:24_5": "Keci pana ‘‘apaṇḍakapakkhe pabbajito sace kilesakkhayaṁ pāpuṇāti, na nāsetabbo’’ti vadanti, taṁ tesaṁ matimattaṁ.",
  "tika-vin08t22:24_6": "Paṇḍakassa hi kilesakkhayāsambhavato, khīṇakilesassa ca paṇḍakabhāvānāpaaāto.",
  "tika-vin08t22:24_7": "Ahetukapaṭisandhikathāyañhi avisesena paṇḍakassa ahetukapaṭisandhitā vuttā, āsittausūyapakkhapaṇḍakānañca paṭisandhito paṭṭhāyeva paṇḍakabhāvo, na pavattiyaṁyevāti vadanti.",
  "tika-vin08t22:24_8": "Teneva ahetukapaṭisandhiniddese jaccandhabadhirādayo viya paṇḍako jātisaddena visesetvā na niddiṭṭho.",
  "tika-vin08t22:24_9": "Catutthapārājikasaṁvaṇṇanāyañca (pārā. aṭṭha.",
  "tika-vin08t22:24_10": "2.233) abhabbapuggale dassentena paṇḍakatiracchānagataubhatobyañjanakā tayo vatthuvipannā ahetukapaṭisandhikā, tesaṁ saggo avārito, maggo pana vāritoti avisesato vuttanti sāratthadīpaniyaṁ (sārattha. ṭī.",
  "tika-vin08t22:24_11": "mahāvagga 3.109) āgataṁ.",
  "tika-vin08t22:25_0": "Vimativinodaniyaṁ (vi. vi. ṭī.",
  "tika-vin08t22:25_1": "mahāvagga 2.109) pana paṇḍakavatthusmiṁ āsittausūyapakkhapaṇḍakā tayopi purisabhāvaliṅgādiyuttā ahetukapaṭisandhikā, te ca kilesapariyuṭṭhānassa balavatāya napuṁsakapaṇḍakasadisattā ‘‘paṇḍakā’’ti vuttā, tesu āsittausūyapaṇḍakānaṁ dvinnaṁ kilesapariyuṭṭhānaṁ yonisomanasikārādīhi vītikkamato nivāretumpi sakkā, tena te pabbājetabbāti vuttā.",
  "tika-vin08t22:25_2": "Pakkhapaṇḍakassa pana kāḷapakkhe ummādo viya kilesapariḷāho avattharanto āgacchati, vītikkamaṁ patvā eva ca nivattati, tasmā tasmiṁ pakkhe so na pabbājetabboti vutto, tadetaṁ vibhāgaṁ dassetuṁ ‘‘yassa paresa’’nti vuttaṁ.",
  "tika-vin08t22:25_3": "Tattha āsittassāti mukhe āsittassa attanopi asucimuccanena pariḷāho vūpasammati.",
  "tika-vin08t22:25_4": "Usūyāya uppannāyāti usūyāya vasena attano sevetukāmatārāge uppanne asucimuttiyā pariḷāho vūpasammati.",
  "tika-vin08t22:26_0": "‘‘Bījāniapanītānī’’ti vuttattā bījesu ṭhitesu nimittamatte apanīte paṇḍako na hoti.",
  "tika-vin08t22:26_1": "Bhikkhunopi anābādhapaccayā tadapanayane thullaccayameva, na paṇḍakattaṁ.",
  "tika-vin08t22:26_2": "Bījesu pana apanītesu aṅgajātampi rāgena kammaniyaṁ na hoti, pumabhāvo vigacchati, massuādipurisaliṅgampi upasampadāpi vigacchati, kilesapariḷāhopi dunnivāravītikkamo hoti napuṁsakapaṇḍakassa viya, tasmā īdiso upasampannopi nāsetabboti vadanti.",
  "tika-vin08t22:26_3": "Yadi evaṁ kasmā bījuddharaṇe pārājikaṁ na paññattanti?",
  "tika-vin08t22:26_4": "Ettha tāva keci vadanti ‘‘paññattamevetaṁ bhagavatā ‘paṇḍako bhikkhave anupasampanno na upasampādetabbo, upasampanno nāsetabbo’ti vuttattā’’ti.",
  "tika-vin08t22:26_5": "Keci pana ‘‘yasmā bījuddharaṇakkhaṇe paṇḍako na hoti, tasmā tasmiṁ khaṇe pārājikaṁ na paññattaṁ.",
  "tika-vin08t22:26_6": "Yasmā pana so uddhaṭabījo bhikkhu aparena samayena vuttanayena paṇḍakattaṁ āpajjati, abhāvako hoti, upasampadāya avatthu, tato eva cassa upasampadā vigacchati, tasmā esa paṇḍakattupagamanakālato paṭṭhāya jātiyā napuṁsakapaṇḍakena saddhiṁ yojetvā ‘upasampanno nāsetabbo’ti abhabboti vutto, na tato pubbe.",
  "tika-vin08t22:26_7": "Ayañca kiñcāpi sahetuko, bhāvakkhayena panassa ahetukasadisatāya maggopi na uppajjatī’’ti vadanti.",
  "tika-vin08t22:26_8": "Apare pana ‘‘pabbajjato pubbe upakkamena paṇḍakabhāvamāpannaṁ sandhāya ‘upasampanno nāsetabbo’ti vuttaṁ, upasampannassa pana pacchā upakkamena upasampadāpi na vigacchatī’’ti, taṁ na yuttaṁ.",
  "tika-vin08t22:26_9": "Yadaggena hi pabbajjato pubbe upakkamena abhabbo hoti, tadaggena pacchāpi hotīti vīmaṁsitvā gahetabbaṁ.",
  "tika-vin08t22:27_0": "Itthattādi bhāvo natthi etassāti abhāvako.",
  "tika-vin08t22:27_1": "Pabbajjā na vāritāti ettha pabbajjāggahaṇeneva upasampadāpi gahitā.",
  "tika-vin08t22:27_2": "Tenāha ‘‘yassa cettha pabbajjā vāritā’’tiādi.",
  "tika-vin08t22:27_3": "Tasmiṁ yevassa pakkhe pabbajjā vāritāti ettha pana apaṇḍakapakkhepi pabbajjāmattameva labhati, upasampadā pana tadāpi na vaṭṭati, paṇḍakapakkhe pana āgato liṅganāsanāya nāsetabboti veditabbanti vuttaṁ.",
  "tika-vin08t22:28_0": "136.Ubhatobyañjanamassa atthīti ubhatobyañjanakoti iminā asamānādhikaraṇavisayo bāhiratthasamāsoyaṁ, purimapade ca vibhattialopoti dasseti.",
  "tika-vin08t22:28_1": "Byañjananti cettha purisanimittaṁ itthinimittañca adhippetaṁ.",
  "tika-vin08t22:28_2": "Atha ubhatobyañjanakassa ekameva indriyaṁ hoti, udāhu dveti?",
  "tika-vin08t22:28_3": "Ekameva hoti, na dve.",
  "tika-vin08t22:28_4": "Kathaṁ viññāyatīti ce?",
  "tika-vin08t22:28_5": "‘‘Yassa itthindriyaṁ uppajjati, tassa purisindriyaṁ uppajjatīti, no.",
  "tika-vin08t22:28_6": "Yassa vā pana purisindriyaṁ uppajjati, tassa itthindriyaṁ uppajjatīti, no’’ti (yama.",
  "tika-vin08t22:28_7": "3.indriyayamaka.188) ekasmiṁ santāne indriyabhūtabhāvadvayassa uppattiyā abhidhamme paṭisedhitattā, tañca kho itthiubhatobyañjanakassa itthindriyaṁ, purisaubhatobyañjanakassa purisindriyanti.",
  "tika-vin08t22:28_8": "Yadi evaṁ dutiyabyañjanassa abhāvo āpajjati indriyañhi byañjanassa kāraṇaṁ vuttaṁ, tañca tassa natthīti? Vuccate –",
  "tika-vin08t22:28_9": "na tassa indriyaṁ dutiyabyañjanakāraṇaṁ. Kasmā?",
  "tika-vin08t22:28_10": "Sadā abhāvato.",
  "tika-vin08t22:28_11": "Itthiubhatobyañjanakassa hi yadā itthiyā rāgacittaṁ uppajjati, tadā purisabyañjanaṁ pākaṭaṁ hoti, itthibyañjanaṁ paṭicchannaṁ guḷhaṁ hoti, tathā itarassa itaraṁ.",
  "tika-vin08t22:28_12": "Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya, na pana tiṭṭhati, tasmā veditabbametaṁ ‘‘na tassa taṁ byañjanakāraṇaṁ, kammasahāyaṁ pana rāgacittamevettha kāraṇa’’nti.",
  "tika-vin08t22:28_13": "Yasmā cassa ekameva indriyaṁ hoti, tasmā itthiubhatobyañjanako sayampi gabbhaṁ gaṇhāti, parampi gaṇhāpeti.",
  "tika-vin08t22:28_14": "Purisaubhatobyañjanako paraṁ gaṇhāpeti, sayaṁ pana na gaṇhātīti sāratthadīpaniyaṁ (sārattha. ṭī.",
  "tika-vin08t22:28_15": "mahāvagga 3.116) āgataṁ.",
  "tika-vin08t22:29_0": "Vimativinodaniyaṁ (vi. vi. ṭī.",
  "tika-vin08t22:29_1": "mahāvagga 2.116) pana –",
  "tika-vin08t22:29_2": "itthiubhatobyañjanakoti itthindriyayutto, itaro pana purisindriyayutto.",
  "tika-vin08t22:29_3": "Ekassa hi bhāvadvayaṁ saha na uppajjati yamake (yama.",
  "tika-vin08t22:29_4": "3.indriyayamaka.188) paṭikkhittattā.",
  "tika-vin08t22:29_5": "Dutiyabyañjanaṁ pana kammasahāyena akusalacitteneva bhāvarahitaṁ uppajjati.",
  "tika-vin08t22:29_6": "Pakatitthipurisānampi kammameva byañjanaliṅgānaṁ kāraṇaṁ, na bhāvo tassa kenaci paccayena paccayattassa paṭṭhāne avuttattā.",
  "tika-vin08t22:29_7": "Kevalaṁ bhāvasahitānaṁyeva byañjanaliṅgānaṁ pavattadassanatthaṁ aṭṭhakathāsu (dha. sa. aṭṭha.",
  "tika-vin08t22:29_8": "632-633) ‘‘itthindriyaṁ paṭicca itthiliṅgādīnī’’tiādinā indriyassa byañjanakāraṇattena vuttaṁ.",
  "tika-vin08t22:29_9": "Idha pana akusalabalena indriyaṁ vināpi byañjanaṁ uppajjatīti veditabbaṁ.",
  "tika-vin08t22:29_10": "Ubhinnampi ce tesaṁ ubhatobyañjanakānaṁ.",
  "tika-vin08t22:29_11": "Yadā itthiyā rāgo uppajjati, tadā purisabyañjanaṁ pākaṭaṁ hoti, itaraṁ paṭicchannaṁ.",
  "tika-vin08t22:29_12": "Yadā purise rāgo uppajjati, tadā itthibyañjanaṁ pākaṭaṁ hoti, itaraṁ paṭicchannanti āgataṁ.",
  "tika-vin08t22:30_0": "137.",
  "tika-vin08t22:30_1": "Theyyāya saṁvāso etassāti theyyasaṁvāsako.",
  "tika-vin08t22:30_2": "So ca na saṁvāsamattasseva thenako idhādhippeto, atha kho liṅgassa tadubhayassa ca thenakopīti āha ‘‘tayo theyyasaṁvāsakā’’tiādi.",
  "tika-vin08t22:30_3": "Na yathāvuḍḍhaṁ vandanaṁ sādiyatīti yathāvuḍḍhaṁ bhikkhūnaṁ vā sāmaṇerānaṁ vā vandanaṁ na sādiyati.",
  "tika-vin08t22:30_4": "Yathāvuḍḍhaṁ vandanaṁ sādiyatīti attanā musāvādaṁ katvā dassitavassānurūpaṁ yathāvuḍḍhaṁ vandanaṁ sādiyati.",
  "tika-vin08t22:30_5": "Bhikkhuvassagaṇanādikoti iminā na ekakammādikova idha saṁvāso nāmāti dasseti.",
  "tika-vin08t22:31_0": "138.Rāja…pe…",
  "tika-vin08t22:31_1": "bhayenāti ettha bhaya-saddo paccekaṁ yojetabbo ‘‘rājabhayena dubbhikkhabhayenā’’tiādinā.",
  "tika-vin08t22:31_2": "Saṁvāsaṁ nādhivāseti, yāva so suddhamānasoti rājabhayādīhi gahitaliṅgatāya so suddhamānaso yāva saṁvāsaṁ nādhivāsetīti attho.",
  "tika-vin08t22:31_3": "Yo hi rājabhayādiṁ vinā kevalaṁ bhikkhū vañcetvā tehi saddhiṁ saṁvasitukāmatāya liṅgaṁ gaṇhāti, so asuddhacittatāya liṅgaggahaṇeneva theyyasaṁvāsako nāma hoti.",
  "tika-vin08t22:31_4": "Ayaṁ pana tādisena asuddhacittena bhikkhū vañcetukāmatāya abhāvato yāva saṁvāsaṁ nādhivāseti, tāva theyyasaṁvāsako nāma na hoti.",
  "tika-vin08t22:31_5": "Teneva ‘‘rājabhayādīhi gahitaliṅgānaṁ ‘gihī maṁ samaṇoti jānantū’ti vañcanacitte satipi bhikkhūnaṁ vañcetukāmatāya abhāvā doso na jāto’’ti tīsupi gaṇṭhipadesu vuttaṁ.",
  "tika-vin08t22:31_6": "Keci pana ‘‘vūpasantabhayatā idha suddhacittatā’’ti vadanti, evañca sati so vūpasantabhayo yāva saṁvāsaṁ nādhivāseti, tāva theyyasaṁvāsako na hotīti ayamattho viññāyati.",
  "tika-vin08t22:31_7": "Imasmiñca atthe viññāyamāne avūpasantabhayassa saṁvāsasādiyanepi theyyasaṁvāsako na hotīti āpajjeyya, na ca aṭṭhakathāyaṁ avūpasantabhayassa saṁvāsasādiyanepi atheyyasaṁvāsakatā dassitā.",
  "tika-vin08t22:31_8": "Sabbapāsaṇḍiyabhattāni bhuñjantoti ca iminā avūpasantabhayenapi saṁvāsaṁ asādiyanteneva bhavitabbanti dīpeti.",
  "tika-vin08t22:31_9": "Teneva tīsupi gaṇṭhipadesu vuttaṁ ‘‘yasmā vihāraṁ āgantvā saṅghikaṁ gaṇhantassa saṁvāsaṁ pariharituṁ dukkaraṁ, tasmā ‘sabbapāsaṇḍiyabhattāni bhuñjanto’ti idaṁ vutta’’nti.",
  "tika-vin08t22:31_10": "Tasmā rājabhayādīhi gahitaliṅgatāyevettha suddhacittatāti gahetabbaṁ.",
  "tika-vin08t22:32_0": "Sabbapāsaṇḍiyabhattānīti sabbasāmayikānaṁ sādhāraṇaṁ katvā vīthicatukkādīsu ṭhapetvā dātabbabhattāni.",
  "tika-vin08t22:32_1": "Kāyaparihāriyānīti kāyena pariharitabbāni.",
  "tika-vin08t22:32_2": "Abbhuggacchantīti abhimukhaṁ gacchanti.",
  "tika-vin08t22:32_3": "Kammantānuṭṭhānenāti kasigorakkhādikammākaraṇena.",
  "tika-vin08t22:32_4": "Tadeva pattacīvaraṁ ādāya vihāraṁ gacchatīti cīvarāni nivāsanapārupanavasena ādāya, pattañca aṁsakūṭe laggetvā vihāraṁ gacchati.",
  "tika-vin08t22:33_0": "Nāpi sayaṁ jānātīti ‘‘yo evaṁ pabbajati, so theyyasaṁvāsako nāma hotī’’ti vā ‘‘evaṁ kātuṁ na labhatī’’ti vā ‘‘evaṁ pabbajito samaṇo nāma na hotī’’ti vā na jānāti.",
  "tika-vin08t22:33_1": "Yo evaṁ pabbajati, so theyyasaṁvāsako nāma hotīti idaṁ pana nidassanamattaṁ.",
  "tika-vin08t22:33_2": "Anupasampannakāleyevāti iminā upasampannakāle sutvā sacepi nāroceti, theyyasaṁvāsako na hotīti dīpeti.",
  "tika-vin08t22:34_0": "Sikkhaṁappaccakkhāya…pe…",
  "tika-vin08t22:34_1": "theyyasaṁvāsako na hotīti idaṁ bhikkhūhi dinnaliṅgassa apariccattattā na liṅgatthenako hoti, liṅgānurūpassa saṁvāsassa sāditattā nāpi saṁvāsatthenako hotīti vuttaṁ.",
  "tika-vin08t22:34_2": "Eko bhikkhu kāsāye saussāhova odātaṁ nivāsetvāti etthāpi idameva kāraṇaṁ daṭṭhabbaṁ.",
  "tika-vin08t22:34_3": "Parato ‘‘sāmaṇero saliṅge ṭhito’’tiādinā sāmaṇerassa vuttavidhānesupi atheyyasaṁvāsapakkhe ayameva nayo.",
  "tika-vin08t22:34_4": "‘‘Bhikkhuniyāpi eseva nayo’’ti vuttamevatthaṁ ‘‘sāpi gihibhāvaṁ patthayamānā’’tiādinā vibhāveti.",
  "tika-vin08t22:35_0": "Sace koci vuḍḍhapabbajitoti sāmaṇeraṁ sandhāya vuttaṁ.",
  "tika-vin08t22:35_1": "Mahāpeḷādīsūti etena gihisantakaṁ dassitaṁ.",
  "tika-vin08t22:35_2": "Sāmaṇerapaṭipāṭiyā…pe…",
  "tika-vin08t22:35_3": "theyyasaṁvāsako na hotīti ettha kiñcāpi theyyasaṁvāsako na hoti, pārājikaṁ pana āpajjatiyeva.",
  "tika-vin08t22:35_4": "Sesamettha uttānamevāti sāratthadīpaniyaṁ (sārattha. ṭī.",
  "tika-vin08t22:35_5": "mahāvagga 3.110) vuttaṁ.",
  "tika-vin08t22:36_0": "Vimativinodaniyaṁ (vi. vi. ṭī.",
  "tika-vin08t22:36_1": "mahāvagga 2.110) pana –",
  "tika-vin08t22:36_2": "theyyāya liṅgaggahaṇamattampi idha saṁvāso evāti āha ‘‘tayo theyyasaṁvāsakā’’ti.",
  "tika-vin08t22:36_3": "Nayathāvuḍḍhaṁ vandananti bhikkhūnaṁ sāmaṇerānaṁ vā vandanaṁ na sādiyati.",
  "tika-vin08t22:36_4": "Yathāvuḍḍhaṁ vandananti attanā musāvādena dassitavassakkamena bhikkhūnaṁ vandanaṁ sādiyati.",
  "tika-vin08t22:36_5": "Daharasāmaṇero pana vuḍḍhasāmaṇerānaṁ, daharabhikkhū ca vuḍḍhānaṁ vandanaṁ sādiyantopi theyyasaṁvāsako na hoti.",
  "tika-vin08t22:36_6": "Imasmiṁ attheti saṁvāsatthenakatthe.",
  "tika-vin08t22:36_7": "Bhikkhuvassānīti idaṁ saṁvāsatthenake vuttapāṭhavasena vuttaṁ, sayameva pana pabbajitvā sāmaṇeravassāni gaṇentopi ubhayatthenako eva.",
  "tika-vin08t22:36_8": "Na kevalañca purisova, itthīpi bhikkhūnīsu evaṁ paṭipajjati, theyyasaṁvāsikāva.",
  "tika-vin08t22:36_9": "Ādikammikāpi cettha na muccanti.",
  "tika-vin08t22:36_10": "Upasampannesu eva paññattāpattiṁ paṭicca ādikammikā vuttā, tenevettha ādikammikopi na mutto.",
  "tika-vin08t22:37_0": "Rāja…pe…",
  "tika-vin08t22:37_1": "bhayenāti ettha bhaya-saddo paccekaṁ yojetabbo.",
  "tika-vin08t22:37_2": "Yāva so suddhamānasoti ‘‘iminā liṅgena bhikkhū vañcetvā tehi saṁvasissāmī’’ti asuddhacittābhāvena suddhacitto.",
  "tika-vin08t22:37_3": "Tena hi asuddhacittena liṅge gahitamatte pacchā bhikkhūhi saha saṁvasatu vā mā vā, liṅgatthenako hoti.",
  "tika-vin08t22:37_4": "Pacchā saṁvasantopi abhabbo hutvā saṁvasati, tasmā ubhayatthenakopi liṅgatthenake eva pavisatīti veditabbaṁ.",
  "tika-vin08t22:37_5": "Yo pana rājādibhayena suddhacittova liṅgaṁ gahetvā vicaranto pacchā ‘‘bhikkhuvassāni gaṇetvā jīvassāmī’’ti asuddhacittaṁ uppādeti, so cittuppādamattena theyyasaṁvāsako na hoti suddhacittena gahitaliṅgattā.",
  "tika-vin08t22:37_6": "Sace pana so bhikkhūnaṁ santikaṁ gantvā sāmaṇeravassagaṇanādiṁ karoti, tadā saṁvāsatthenako, ubhayatthenako vā hotīti daṭṭhabbaṁ.",
  "tika-vin08t22:37_7": "Yaṁ pana parato ‘‘saha dhuranikkhepena ayampi theyyasaṁvāsakovā’’ti vuttaṁ, taṁ bhikkhūhi saṅgamma saṁvāsādhivāsanavasena dhuranikkhepaṁ sandhāya vuttaṁ.",
  "tika-vin08t22:37_8": "Tena vuttaṁ ‘‘saṁvāsaṁ nādhivāseti, yāvā’’ti , tassa tāva theyyasaṁvāsako nāma na vuccatīti sambandho daṭṭhabbo.",
  "tika-vin08t22:37_9": "Ettha ca corādibhayaṁ vināpi kīḷādhippāyena liṅgaṁ gahetvā bhikkhūnampi santike pabbajitālayaṁ dassetvā vandanādiṁ asādiyantopi ‘‘sobhati nu kho me pabbajitaliṅga’’ntiādinā suddhacittena gaṇhantopi theyyasaṁvāsako na hotīti daṭṭhabbaṁ.",
  "tika-vin08t22:38_0": "Sabbapāsaṇḍiyabhattānīti sabbasāmayikānaṁ sādhāraṇaṁ katvā paññattāni bhattāni.",
  "tika-vin08t22:38_1": "Idañca bhikkhūnaññeva niyamitabhattaggahaṇe saṁvāsopi sambhaveyyāti sabbasādhāraṇabhattaṁ vuttaṁ.",
  "tika-vin08t22:38_2": "Saṁvāsaṁ pana asādiyitvā abhikkhukavihārādīsu vihārabhattādīni bhuñjantopi theyyasaṁvāsako na hoti eva.",
  "tika-vin08t22:38_3": "Kammantānuṭṭhānenāti kasiādikammākaraṇena.",
  "tika-vin08t22:38_4": "Pattacīvaraṁ ādāyāti bhikkhuliṅgavasena sarīrena dhāretvā.",
  "tika-vin08t22:39_0": "Yo evaṁ pabbajati, so theyyasaṁvāsako nāma hotīti idaṁ nidassanamattaṁ.",
  "tika-vin08t22:39_1": "‘‘Theyyasaṁvāsako’’ti pana nāmaṁ ajānantopi ‘‘evaṁ kātuṁ na vaṭṭatī’’ti vā ‘‘karonto samaṇo nāma na hotī’’ti vā ‘‘yadi ārocessāmi, chaḍḍayissanti ma’’nti vā ‘‘yena kenaci pabbajjā me na ruhatī’’ti jānāti, theyyasaṁvāsako hoti.",
  "tika-vin08t22:39_2": "Yo pana paṭhamaṁ ‘‘pabbajjā evaṁ me gahitā’’ti saññī kevalaṁ antarā attano setavatthanivāsanādivippakāraṁ pakāsetuṁ lajjanto na katheti, so theyyasaṁvāsako na hoti.",
  "tika-vin08t22:39_3": "Anupasampannakāleyevāti ettha avadhāraṇena upasampannakāle theyyasaṁvāsakalakkhaṇaṁ ñatvā vañcanāyapi nāroceti, theyyasaṁvāsako na hotīti dīpeti.",
  "tika-vin08t22:39_4": "So hi suddhacittena gahitaliṅgattā liṅgatthenako na hoti, laddhūpasampadattā tadanuguṇasseva saṁvāsassa sāditattā saṁvāsatthenakopi na hoti.",
  "tika-vin08t22:39_5": "Anupasampanno pana liṅgatthenako hoti, saṁvāsārahassa liṅgassa gahitattā saṁvāsasādiyanamattena saṁvāsatthenako hoti.",
  "tika-vin08t22:40_0": "Saliṅgeṭhitoti saliṅgabhāve ṭhito.",
  "tika-vin08t22:40_1": "Theyyasaṁvāsako na hotīti bhikkhūhi dinnaliṅgassa apariccattattā liṅgatthenako na hoti.",
  "tika-vin08t22:40_2": "Bhikkhupaṭiññāya apariccattattā saṁvāsatthenako na hoti.",
  "tika-vin08t22:40_3": "Yaṁ pana mātikāṭṭhakathāyaṁ (kaṅkhā. aṭṭha.",
  "tika-vin08t22:40_4": "paṭhamapārājikavaṇṇanā) ‘‘liṅgānurūpassa saṁvāsassa sāditattā nāpi saṁvāsatthenako’’ti kāraṇaṁ vuttaṁ, tampi idameva kāraṇaṁ sandhāya vuttaṁ.",
  "tika-vin08t22:40_5": "Itarathā sāmaṇerassāpi bhikkhuvassagaṇanādīsu liṅgānurūpasaṁvāso eva sāditoti saṁvāsatthenakatā na siyā bhikkhūhi dinnaliṅgassa ubhinnampi sādhāraṇattā.",
  "tika-vin08t22:40_6": "Yathā cettha bhikkhu, evaṁ sāmaṇeropi pārājikaṁ samāpanno sāmaṇerapaṭiññāya apariccattattā saṁvāsatthenako na hotīti veditabbo.",
  "tika-vin08t22:40_7": "Sobhatīti sampaṭicchitvāti kāsāvadhāraṇe dhuraṁ nikkhipitvā gihibhāvaṁ sampaṭicchitvā.",
  "tika-vin08t22:41_0": "Sace koci vuḍḍhapabbajitoti sāmaṇeraṁ sandhāya vuttaṁ.",
  "tika-vin08t22:41_1": "Mahāpeḷādīsūti vilīvādimayesu gharadvāresu ṭhapitesu bhattabhājanavisesesu.",
  "tika-vin08t22:41_2": "Etena vihāre bhikkhūhi saddhiṁ vassagaṇanādīnaṁ akaraṇaṁ dassetīti vuttaṁ.",
  "tika-vin08t22:42_0": "139.",
  "tika-vin08t22:42_1": "Titthiyapakkantakakathāyaṁ tesaṁ liṅge ādinnamatte titthiyapakkantako hotīti ‘‘titthiyo bhavissāmī’’ti gatassa liṅgaggahaṇeneva tesaṁ laddhipi gahitāyeva hotīti katvā vuttaṁ.",
  "tika-vin08t22:42_2": "Kenaci pana ‘‘tesaṁ liṅge ādinnamatte laddhiyā gahitāyapi aggahitāyapi titthiyapakkantako hotī’’ti vuttaṁ, taṁ na gahetabbaṁ.",
  "tika-vin08t22:42_3": "Na hi ‘‘titthiyo bhavissāmī’’ti gatassa liṅgasampaṭicchanato aññaṁ laddhiggahaṇaṁ nāma atthi.",
  "tika-vin08t22:42_4": "Liṅgasampaṭicchaneneva hi so gahitaladdhiko hoti.",
  "tika-vin08t22:42_5": "Teneva ‘‘vīmaṁsanatthaṁ kusacīrādīni…pe…",
  "tika-vin08t22:42_6": "yāva na sampaṭicchati, tāva taṁ laddhi rakkhati, sampaṭicchitamatte titthiyapakkantako hotī’’ti vuttaṁ.",
  "tika-vin08t22:42_7": "Naggova ājīvakānaṁ upassayaṁ gacchati, padavāre padavāre dukkaṭanti ‘‘ājīvako bhavissa’’nti asuddhacittena gamanapaccayā dukkaṭaṁ vuttaṁ.",
  "tika-vin08t22:42_8": "Naggena hutvā gamanapaccayāpi padavāre dukkaṭā na muccatiyevāti sāratthadīpaniyaṁ (sārattha. ṭī.",
  "tika-vin08t22:42_9": "mahāvagga 3.110) vuttaṁ.",
  "tika-vin08t22:43_0": "Vimativinodaniyaṁ (vi. vi. ṭī.",
  "tika-vin08t22:43_1": "mahāvagga 2.110) pana –",
  "tika-vin08t22:43_2": "titthiyapakkantakādikathāsu tesaṁ liṅge ādinnamatteti vīmaṁsādiadhippāyaṁ vinā ‘‘titthiyo bhavissāmī’’ti sanniṭṭhānavasena liṅge kāyena dhāritamatte.",
  "tika-vin08t22:43_3": "Sayamevāti titthiyānaṁ santikaṁ agantvā sayameva saṅghārāmepi kusacīrādīni nivāseti.",
  "tika-vin08t22:43_4": "Ājīvako bhavissanti…pe…",
  "tika-vin08t22:43_5": "gacchatīti ājīvakānaṁ santike tesaṁ pabbajanavidhinā ‘‘ājīvako bhavissāmī’’ti gacchati.",
  "tika-vin08t22:43_6": "Tassa hi titthiyabhāvūpagamanaṁ pati sanniṭṭhāne vijjamānepi ‘‘gantvā bhavissāmī’’ti parikappitattā padavāre dukkaṭameva vuttaṁ.",
  "tika-vin08t22:43_7": "Dukkaṭanti pāḷiyā avuttepi methunādīsu vuttapubbapayogadukkaṭānulomato vuttaṁ.",
  "tika-vin08t22:43_8": "Etena ca sanniṭṭhānavasena liṅge sampaṭicchite pārājikaṁ, tato purimapayoge thullaccayañca vattabbameva.",
  "tika-vin08t22:43_9": "Thullaccayakkhaṇe nivattantopi āpattiṁ desāpetvā muccati evāti daṭṭhabbaṁ.",
  "tika-vin08t22:43_10": "Yathā cettha, evaṁ saṅghabhedepi lohituppādepi bhikkhūnaṁ pubbapayogādīsu dukkaṭathullaccayapārājikāhi muccanasīmā ca veditabbā.",
  "tika-vin08t22:43_11": "Sāsanaviruddhatāyettha ādikammikānampi anāpatti na vuttā.",
  "tika-vin08t22:43_12": "Pabbajjāyapi abhabbatādassanatthaṁ panete aññe ca pārājikakaṇḍe visuṁ sikkhāpadena pārājikādiṁ adassetvā idha abhabbesu eva vuttāti veditabbaṁ.",
  "tika-vin08t22:44_0": "Taṁ laddhīti titthiyavese seṭṭhabhāvaggahaṇameva sandhāya vuttaṁ.",
  "tika-vin08t22:44_1": "Tesañhi titthiyānaṁ sassatādiggāhaṁ gaṇhantopi liṅge asampaṭicchite titthiyapakkantako na hoti, taṁ laddhiṁ aggahetvāpi ‘‘etesaṁ vatacariyā sundarā’’ti liṅgaṁ sampaṭicchanto titthiyapakkantako hoti eva.",
  "tika-vin08t22:44_2": "Laddhiyā abhāvenāti bhikkhubhāve sālayatāya titthiyabhāvūpagamanaladdhiyā abhāvena.",
  "tika-vin08t22:44_3": "Etena ca āpadāsu kusacīrādiṁ pārupantassapi naggassa viya anāpattīti dasseti.",
  "tika-vin08t22:44_4": "Upasampannabhikkhunā kathitoti ettha saṅghabhedakopi upasampannabhikkhunāva kathito, mātughātakādayo pana anupasampannenātipi daṭṭhabbanti āgataṁ.",
  "tika-vin08t22:45_0": "140.",
  "tika-vin08t22:45_1": "Tiracchānakathāyaṁ ‘‘yo koci amanussajātiyo, sabbova imasmiṁ atthe tiracchānagatoti veditabbo’’ti etena eso manussajātiyo eva bhagavato sāsane pabbajituṁ vā upasampajjituṁ vā labhati, na tato aññeti dīpeti.",
  "tika-vin08t22:45_2": "Tenāha bhagavā ‘‘tumhe khottha nāgā aviruḷhidhammā imasmiṁ dhammavinaye’’ti (mahāva. 111).",
  "tika-vin08t22:46_0": "141.",
  "tika-vin08t22:46_1": "Ānantariyakathāyaṁ tiracchānādiamanussajātito manussajātikānaññeva puttesu mettādayopi tikkhavisadā honti lokuttaraguṇā viyāti āha ‘‘manussitthibhūtā janikā mātā’’ti.",
  "tika-vin08t22:46_2": "Yathā manussānaññeva kusalapavatti tikkhavisadā, evaṁ akusalapavattipīti āha ‘‘sayampimanussajātikenevā’’tiādi.",
  "tika-vin08t22:46_3": "Atha vā yathā samānajātiyassa vikopane kammaṁ garutaraṁ, na tathā vijātiyassāti āha ‘‘manussitthibhūtā’’ti.",
  "tika-vin08t22:46_4": "Puttasambandhena mātupitusamaññā , dattakittimādivasenapi puttavohāro loke dissati, so ca kho pariyāyatoti nippariyāyasiddhataṁ dassetuṁ ‘‘janikā mātā’’ti vuttaṁ.",
  "tika-vin08t22:46_5": "Yathā manussattabhāve ṭhitasseva kusaladhammānaṁ tikkhavisadasūrabhāvāpatti yathā taṁ tiṇṇampi bodhisattānaṁ bodhittayanibbattiyaṁ, evaṁ manussattabhāve ṭhitasseva akusaladhammānampi tikkhavisadasūrabhāvāpattīti āha ‘‘sayampi manussajātikenevā’’ti.",
  "tika-vin08t22:46_6": "Ānantariyenāti ettha cutianantaraṁ niraye paṭisandhiphalaṁ anantaraṁ nāma, tasmiṁ anantare janakattena niyuttaṁ ānantariyaṁ, tena.",
  "tika-vin08t22:46_7": "Atha vā cutianantaraṁ phalaṁ anantaraṁ nāma, tasmiṁ anantare niyuttaṁ, tannibbattanena anantarakaraṇasīlaṁ, anantarappayojanaṁ vā ānantariyaṁ, tena ānantariyena mātughātakakammena.",
  "tika-vin08t22:46_8": "Pitughātakepi ‘‘yena manussabhūto janako pitā sayampi manussajātikeneva satā sañcicca jīvitā voropito, ayaṁ ānantariyena pitughātakakammena pitughātako’’tiādinā sabbaṁ veditabbanti āha ‘‘pitughātakepi eseva nayo’’ti.",
  "tika-vin08t22:47_0": "Parivattitaliṅgampi mātaraṁ vā pitaraṁ vā jīvitā voropentassa ānantariyakammaṁ hotiyeva.",
  "tika-vin08t22:47_1": "Satipi hi liṅgaparivatte so eva ekakammanibbatto bhavaṅgappabandho jīvitappabandho, na aññoti.",
  "tika-vin08t22:47_2": "Yo pana sayaṁ manusso tiracchānabhūtaṁ pitaraṁ vā mātaraṁ vā, sayaṁ vā tiracchānabhūto manussabhūtaṁ, tiracchānoyeva vā tiracchānabhūtaṁ jīvitā voropeti, tassa kammaṁ ānantariyaṁ na hoti, bhāriyaṁ pana hoti, ānantariyaṁ āhacceva tiṭṭhati.",
  "tika-vin08t22:47_3": "Eḷakacatukkaṁ saṅgāmacatukkaṁ coracatukkañcettha kathetabbaṁ.",
  "tika-vin08t22:47_4": "‘‘Eḷakaṁ māremī’’ti abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā mārento ānantariyaṁ phusati maraṇādhippāyeneva ānantariyavatthuno vikopitattā.",
  "tika-vin08t22:47_5": "Eḷakābhisandhinā, pana mātāpitiabhisandhinā vā eḷakaṁ mārento ānantariyaṁ na phusati ānantariyavatthuno abhāvato.",
  "tika-vin08t22:47_6": "Mātāpitiabhisandhinā mātāpitaro mārento phussateva.",
  "tika-vin08t22:47_7": "Esa nayo itarasmimpi catukkadvaye.",
  "tika-vin08t22:47_8": "Yathā ca mātāpitūsu, evaṁ arahantesu etāni catukkāni veditabbāni.",
  "tika-vin08t22:47_9": "Sabbattha hi purimaṁ abhisandhicittaṁ appamāṇaṁ, vadhakacittaṁ, pana tadārammaṇajīvitindriyañca pamāṇaṁ.",
  "tika-vin08t22:47_10": "Katānantariyakammo ca ‘‘tassa kammassa vipākaṁ paṭibāhessāmī’’ti sakalacakkavāḷaṁ mahācetiyappamāṇehi kañcanathūpehi pūretvāpi sakalacakkavāḷaṁ pūretvā nisinnassa bhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ amuñcanto vicaritvāpi kāyassa bhedā nirayameva upapajjati, pabbajjañca na labhati.",
  "tika-vin08t22:47_11": "Pitughātake vesiyā puttoti upalakkhaṇamattaṁ, kulitthiyā aticāriniyā puttopi attano pitaraṁ ajānitvā ghāntentopi pitughātakova hoti.",
  "tika-vin08t22:48_0": "Arahantaghātakakamme avasesanti anāgāmiādikaṁ.",
  "tika-vin08t22:48_1": "Ayamettha saṅkhepo, vitthāro pana tatiyapārājikavaṇṇanāto gahetabbo.",
  "tika-vin08t22:49_0": "‘‘Duṭṭhacittenā’’ti vuttamevatthaṁ vibhāveti ‘‘vadhakacittenā’’ti.",
  "tika-vin08t22:49_1": "Vadhakacetanāya hi dūsitaṁ cittaṁ idha duṭṭhacittaṁ nāma.",
  "tika-vin08t22:49_2": "Lohitaṁ uppādetīti ettha tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ nāma natthi, sarīrassa pana antoyeva ekasmiṁ ṭhāne lohitaṁ samosarati, āghātena pakuppamānaṁ sañcitaṁ hoti.",
  "tika-vin08t22:49_3": "Devadattena paviddhasilato bhijjitvā gatā sakkhalikāpi tathāgatassa pādantaṁ pahari, pharasunā pahaṭo viya pādo antolohitoyeva ahosi.",
  "tika-vin08t22:49_4": "Jīvako pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā phāsumakāsi, tenassa puññakammameva ahosi.",
  "tika-vin08t22:49_5": "Tenāha ‘‘jīvako viyā’’tiādi.",
  "tika-vin08t22:50_0": "Atha ye parinibbute tathāgate cetiyaṁ bhindanti, bodhiṁ chindanti, dhātumhi upakkamanti, tesaṁ kiṁ hotīti?",
  "tika-vin08t22:50_1": "Bhāriyaṁ kammaṁ hoti ānantariyasadisaṁ.",
  "tika-vin08t22:50_2": "Sadhātukaṁ pana thūpaṁ vā paṭimaṁ vā bādhamānaṁ bodhisākhaṁ chindituṁ vaṭṭati.",
  "tika-vin08t22:50_3": "Sacepi tattha nilīnā sakuṇā cetiye vaccaṁ pātenti, chindituṁ vaṭṭatiyeva.",
  "tika-vin08t22:50_4": "Paribhogacetiyato hi sarīracetiyaṁ garutaraṁ.",
  "tika-vin08t22:50_5": "Cetiyavatthuṁ bhinditvā gacchante bodhimūlepi chinditvā harituṁ vaṭṭati.",
  "tika-vin08t22:50_6": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labhati.",
  "tika-vin08t22:50_7": "Bodhiatthāya hi gehaṁ, na gehatthāya bodhi.",
  "tika-vin08t22:50_8": "Āsanagharepi eseva nayo.",
  "tika-vin08t22:50_9": "Yasmiṁ pana āsanaghare dhātu nihitā hoti, tassa rakkhaṇatthāya taṁ sākhaṁ chindituṁ vaṭṭati.",
  "tika-vin08t22:50_10": "Bodhijagganatthaṁ ojoharaṇasākhaṁ vā pūtiṭṭhānaṁ vā chindituṁ vaṭṭatiyeva, satthu rūpakāyapaṭijaggane viya puññampi hoti.",
  "tika-vin08t22:51_0": "Saṅghabhede catunnaṁ kammānanti apalokanādīnaṁ catunnaṁ kammānaṁ.",
  "tika-vin08t22:51_1": "Ayaṁ saṅghabhedakoti pakatattaṁ bhikkhuṁ sandhāya vuttaṁ.",
  "tika-vin08t22:51_2": "Pubbe eva pārājikaṁ samāpanno vā vatthādidosena vipannupasampado vā saṅghaṁ bhindantopi ānantariyaṁ na phusati, saṅgho pana bhinnova hoti, pabbajjā cassa na vāritāti daṭṭhabbaṁ.",
  "tika-vin08t22:52_0": "Bhikkhunīdūsane icchamānanti odātavatthavasanaṁ icchamānaṁ.",
  "tika-vin08t22:52_1": "Tenevāha ‘‘gihibhāve sampaṭicchitamatteyevā’’ti.",
  "tika-vin08t22:52_2": "Neva pabbajjā atthīti yojanā.",
  "tika-vin08t22:52_3": "Yo ca paṭikkhitte abhabbe ca puggale ñatvā pabbājeti, upasampādeti vā, dukkaṭaṁ.",
  "tika-vin08t22:52_4": "Ajānantassa sabbattha anāpattīti veditabbaṁ.",
  "tika-vin08t22:53_0": "142.",
  "tika-vin08t22:53_1": "Gabbhamāsehi saddhiṁ vīsati vassāni assāti gabbhavīso.",
  "tika-vin08t22:53_2": "Hāyanavaḍḍhananti gabbhamāsesu adhikesu uttari hāyanaṁ, ūnesu vaḍḍhananti veditabbaṁ.",
  "tika-vin08t22:53_3": "Ekūnavīsativassanti dvādasa māse mātukucchismiṁ vasitvā mahāpavāraṇāya jātakālato paṭṭhāya ekūnavīsativassaṁ.",
  "tika-vin08t22:53_4": "Pāṭipadadivaseti pacchimikāya vassūpagamanadivase.",
  "tika-vin08t22:53_5": "‘‘Tiṁsarattidivo māso’’ti (a. ni. 3.71; 8.43; vibha.",
  "tika-vin08t22:53_6": "1023) vacanato ‘‘cattāro māsā parihāyantī’’ti vuttaṁ.",
  "tika-vin08t22:53_7": "Vassaṁ ukkaḍḍhantīti vassaṁ uddhaṁ kaḍḍhanti, tatiyasaṁvacchare ekamāsassa adhikattā māsapariccajanavasena vassaṁ uddhaṁ kaḍḍhantīti attho, tasmā tatiyo saṁvaccharo terasamāsiko hoti.",
  "tika-vin08t22:53_8": "Saṁvaccharassa pana dvādasamāsikattā aṭṭhārasasu vassesu adhikamāse visuṁ gahetvā ‘‘cha māsā vaḍḍhantī’’ti vuttaṁ.",
  "tika-vin08t22:53_9": "Tatoti chamāsato.",
  "tika-vin08t22:53_10": "Nikkaṅkhā hutvāti adhikamāsehi saddhiṁ paripuṇṇavīsativassattā nibbematikā hutvā.",
  "tika-vin08t22:53_11": "Yaṁ pana vuttaṁ tīsupi gaṇṭhipadesu ‘‘aṭṭhārasannaṁyeva vassānaṁ adhikamāse gahetvā gaṇitattā sesavassadvayassapi adhikadivasāni honti, tāni adhikadivasāni sandhāya ‘nikkaṅkhā hutvā’ti vutta’’nti, taṁ na gahetabbaṁ.",
  "tika-vin08t22:53_12": "Na hi dvīsu vassesu adhikadivasāni nāma visuṁ upalabbhanti tatiye vasse vassukkaḍḍhanavasena adhikamāse pariccatteyeva atirekamāsasambhavato, tasmā dvīsu vassesu atirekadivasāni visuṁ na sambhavanti.",
  "tika-vin08t22:54_0": "‘‘Te dve māse gahetvā vīsati vassāni paripuṇṇāni hontī’’ti kasmā vuttaṁ, ekūnavīsativassamhi ca puna aparasmiṁ vasse pakkhitte vīsati vassāni paripuṇṇāni hontīti āha ‘‘ettha pana…pe…",
  "tika-vin08t22:54_1": "vutta’’nti.",
  "tika-vin08t22:54_2": "Anekatthattā nipātānaṁ pana-saddo hisaddattho, ettha hīti vuttaṁ hoti.",
  "tika-vin08t22:54_3": "Idañhi vuttassevatthassa samatthanavasena vuttaṁ.",
  "tika-vin08t22:54_4": "Iminā ca imaṁ dīpeti –",
  "tika-vin08t22:54_5": "yaṁ vuttaṁ ‘‘ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādentī’’ti, tattha gabbhamāsepi gahetvā dvīhi māsehi aparipuṇṇavīsativassaṁ sandhāya ‘‘ekūnavīsativassa’’nti vuttaṁ, tasmā adhikamāsesu dvīsu gahitesu eva vīsati vassāni paripuṇṇāni nāma hontīti.",
  "tika-vin08t22:54_6": "Tasmāti yasmā gabbhamāsāpi gaṇanūpagā honti, tasmā.",
  "tika-vin08t22:54_7": "Ekavīsativasso hotīti jātadivasato paṭṭhāya vīsativasso samāno gabbhamāsehi saddhiṁ ekavīsativasso hoti.",
  "tika-vin08t22:54_8": "Aññaṁ upasampādetīti upajjhāyo, kammavācācariyo vā hutvā upasampādetīti sāratthadīpaniyaṁ (sārattha. ṭī.",
  "tika-vin08t22:54_9": "pācittiya 3.406) āgataṁ.",
  "tika-vin08t22:55_0": "Gabbhe sayitakālena saddhiṁ vīsatimaṁ vassaṁ paripuṇṇamassāti gabbhavīso.",
  "tika-vin08t22:55_1": "Nikkhamanīyapuṇṇamāsīti sāvaṇamāsassa puṇṇamiyā āsāḷhīpuṇṇamiyā anantarapuṇṇamī.",
  "tika-vin08t22:55_2": "Pāṭipadadivaseti pacchimikāya vassūpanāyikāya, dvādasa māse mātukucchismiṁ vasitvā mahāpavāraṇāya jātaṁ upasampādentīti attho.",
  "tika-vin08t22:55_3": "‘‘Tiṁsarattidivo māso, dvādasamāsiko saṁvaccharo’’ti vacanato ‘‘cattāro māsā parihāyantī’’ti vuttaṁ.",
  "tika-vin08t22:55_4": "Vassaṁ ukkaḍḍhantīti vassaṁ uddhaṁ kaḍḍhanti, ‘‘ekamāsaṁ adhikamāso’’ti chaḍḍetvā vassaṁ upagacchantīti attho, tasmā tatiyo tatiyo saṁvaccharo terasamāsiko hoti.",
  "tika-vin08t22:55_5": "Te dve māse gahetvāti nikkhamanīyapuṇṇamāsato yāva jātadivasabhūtā mahāpavāraṇā, tāva ye dve māsā anāgatā, tesaṁ atthāya adhikamāsato laddhe dve māse gahetvā.",
  "tika-vin08t22:55_6": "Tenāha ‘‘yo pavāretvā vīsativasso bhavissatī’’tiādi.",
  "tika-vin08t22:55_7": "‘‘Nikkaṅkhā hutvā’’ti idaṁ aṭṭhārasannaṁ vassānaṁ eva adhikamāse gahetvā tato vīsatiyā vassesupi cātuddasīnaṁ atthāya catunnaṁ māsānaṁ parihāpanena sabbathā paripuṇṇavīsativassataṁ sandhāya vuttaṁ.",
  "tika-vin08t22:56_0": "Pavāretvā vīsativasso bhavissatīti mahāpavāraṇādivase atikkante gabbhavassena saha vīsativasso bhavissatīti attho.",
  "tika-vin08t22:56_1": "Tasmāti yasmā gabbhamāsāpi gaṇanūpagā honti, tasmā.",
  "tika-vin08t22:56_2": "Ekavīsativassoti jātiyā vīsativassaṁ sandhāya vuttaṁ.",
  "tika-vin08t22:56_3": "Aññaṁ upasampādetīti upajjhāyo, ācariyo vā hutvā upasampādeti.",
  "tika-vin08t22:56_4": "Sopīti upasampādentopi anupasampannoti vimativinodaniyaṁ (vi. vi. ṭī.",
  "tika-vin08t22:56_5": "pācittiya 2.406) āgataṁ.",
  "tika-vin08t22:57_0": "Ettha siyā –",
  "tika-vin08t22:57_1": "aṭṭhakathāṭīkāsu ‘‘aṭṭhārasasu vassesu cha māsā vaḍḍhantī’’ti vuttaṁ, idāni pana ‘‘ekūnavīsatiyā vassesu satta māsā adhikā’’ti vadanti, kathamettha viññātabbanti? Vuccate –",
  "tika-vin08t22:57_2": "aṭṭhakathāṭīkāsu sāsanavohārena lokiyagatiṁ anupagamma tīsu tīsu saṁvaccharesu māsachaḍḍanaṁ gahetvā ‘‘aṭṭhārasasu vassesu cha māsā vaḍḍhantī’’ti vuttaṁ, idāni pana vedavohārena candasūriyagatisaṅkhātaṁ tithiṁ gahetvā gaṇento ‘‘ekūnavīsatiyā vassesu satta māsā adhikā’’ti vadantīti, taṁ vassūpanāyikakathāyaṁ āvi bhavissati.",
  "tika-vin08t22:58_0": "143. Mātā vā matā hotīti sambandho. Soyevāti pabbajjāpekkho eva.",
  "tika-vin08t22:59_0": "144.‘‘Ekasīmāyañcaaññepi bhikkhū atthīti iminā ekasīmāyaṁ bhikkhumhi asati bhaṇḍukammārocanakiccaṁ natthīti dasseti.",
  "tika-vin08t22:59_1": "Khaṇḍasīmāya vā ṭhatvā nadīsamuddādīni vā gantvā pabbājetabboti etena sabbe sīmaṭṭhakabhikkhū āpucchitabbā, anāpucchā pabbājetuṁ na vaṭṭatīti dīpeti.",
  "tika-vin08t22:60_0": "145.Anāmaṭṭhapiṇḍapātanti aggahitaaggaṁ piṇḍapātaṁ.",
  "tika-vin08t22:60_1": "Sāmaṇerabhāgasamako āmisabhāgoti ettha kiñcāpi sāmaṇerānaṁ āmisabhāgassa samakameva dīyamānattā visuṁ sāmaṇerabhāgo nāma natthi, heṭṭhā gacchantaṁ pana bhattaṁ kadāci mandaṁ bhaveyya, tasmā upari aggahetvā sāmaṇerapāḷiyāva gahetvā dātabboti adhippāyo.",
  "tika-vin08t22:60_2": "Niyatapabbajjasseva cāyaṁ bhāgo dīyati.",
  "tika-vin08t22:60_3": "Teneva ‘‘apakkaṁ patta’’ntiādi vuttaṁ.",
  "tika-vin08t22:60_4": "Aññe vā bhikkhū dātukāmā hontīti sambandho.",
  "tika-vin08t22:61_0": "146.Sayaṁ pabbājetabboti kesacchedanādīni sayaṁ karontena pabbājetabbo.",
  "tika-vin08t22:61_1": "Kesacchedanaṁ kāsāyacchādanaṁ saraṇadānanti hi imāni tīṇi karonto ‘‘pabbājetī’’ti vuccati, tesu ekaṁ dve vāpi karonto tathā voharīyatiyeva, tasmā etaṁ pabbājehīti kesacchedanaṁ kāsāyacchādanañca sandhāya vuttaṁ.",
  "tika-vin08t22:61_2": "Upajjhāyaṁ uddissa pabbājetīti etthāpi eseva nayo.",
  "tika-vin08t22:61_3": "Khaṇḍasīmaṁ netvāti bhaṇḍukammārocanapariharaṇatthaṁ vuttaṁ.",
  "tika-vin08t22:61_4": "Tena sabhikkhuke vihāre aññampi ‘‘etassa kese chindā’’ti vattuṁ na vaṭṭati.",
  "tika-vin08t22:61_5": "Pabbājetvāti kesacchedanaṁ sandhāya vadati.",
  "tika-vin08t22:61_6": "Bhikkhuto añño pabbājetuṁ na labhatīti saraṇadānaṁ sandhāya vuttaṁ.",
  "tika-vin08t22:61_7": "Tenevāha ‘‘sāmaṇero panā’’tiādīti sāratthadīpaniyaṁ (sārattha ṭī.",
  "tika-vin08t22:61_8": "mahāvagga 3.34) āgataṁ.",
  "tika-vin08t22:61_9": "Vimativinodaniyaṁ (vi. vi. ṭī.",
  "tika-vin08t22:61_10": "mahāvagga 2.34) pana –",
  "tika-vin08t22:61_11": "sayaṁ pabbājetabboti ettha ‘‘kesamassuṁ ohāretvā’’tiādivacanato kesacchedanakāsāyacchādanasaraṇadānāni pabbajanaṁ nāma, tesu pacchimadvayaṁ bhikkhūhi eva kātabbaṁ, kāretabbaṁ vā.",
  "tika-vin08t22:61_12": "Pabbājehīti idaṁ tividhampi sandhāya vuttaṁ.",
  "tika-vin08t22:61_13": "Khaṇḍasīmaṁ netvāti bhaṇḍukammārocanapariharaṇatthaṁ.",
  "tika-vin08t22:61_14": "Bhikkhūnañhi anārocetvā ekasīmāya ‘‘etassa kese chindā’’ti aññaṁ āṇāpetumpi na vaṭṭati.",
  "tika-vin08t22:61_15": "Pabbājetvāti kesādicchedanameva sandhāya vuttaṁ ‘‘kāsāyāni acchādetvā’’ti visuṁ vuttattā.",
  "tika-vin08t22:61_16": "Pabbājetuṁ na labhatīti saraṇadānaṁ sandhāya vuttaṁ.",
  "tika-vin08t22:61_17": "Anupasampannena bhikkhuāṇattiyā dinnampi saraṇaṁ na ruhatīti vuttaṁ.",
  "tika-vin08t22:62_0": "Vajirabuddhiṭīkāyampi (vajira ṭī.",
  "tika-vin08t22:62_1": "mahāvagga 34) –",
  "tika-vin08t22:62_2": "khaṇḍasīmaṁ netvāti bhaṇḍukammārocanapariharaṇatthaṁ vuttaṁ, tena sabhikkhuke vihāre aññampi ‘‘etassa kese chindā’’ti vattuṁ na vaṭṭati.",
  "tika-vin08t22:62_3": "‘‘Pabbājetvā’’ti imassa adhippāyapakāsanatthaṁ ‘‘kāsāyāni acchādetvā ehī’’ti vuttaṁ.",
  "tika-vin08t22:62_4": "Upajjhāyo ce kesamassuoropanādīni akatvā pabbajjatthaṁ saraṇāni deti, na ruhati pabbajjā.",
  "tika-vin08t22:62_5": "Kammavācāya sāvetvā upasampādeti, ruhati upasampadā.",
  "tika-vin08t22:62_6": "Apattacīvarānaṁ upasampadāsiddhidassanato, kammavipattiyā abhāvato cetaṁ yujjatevāti eke.",
  "tika-vin08t22:62_7": "Hoti cettha –",
  "tika-vin08t22:63_0": "‘‘Saliṅgasseva pabbajjā, viliṅgassāpi cetarā;",
  "tika-vin08t22:64_0": "Apetapubbavesassa, taṁdvayā iti cāpare’’ti.",
  "tika-vin08t22:65_0": "Bhikkhunā hi sahatthena vā āṇattiyā vā dinnameva kāsāvaṁ vaṭṭati, adinnaṁ na vaṭṭatīti pana santesveva kāsāvesu, nāsantesu asambhavatoti tesaṁ adhippāyoti āgato.",
  "tika-vin08t22:66_0": "Bhabbarūpoti bhabbasabhāvo.",
  "tika-vin08t22:66_1": "Tamevatthaṁ pariyāyantarena vibhāveti ‘‘sahetuko’’ti.",
  "tika-vin08t22:66_2": "Ñātoti pākaṭo.",
  "tika-vin08t22:66_3": "Yasassīti parivārasampattiyā samannāgato.",
  "tika-vin08t22:67_0": "Vaṇṇasaṇṭhānagandhāsayokāsavasena asucijegucchapaṭikūlabhāvaṁ pākaṭaṁ karontenāti sambandho.",
  "tika-vin08t22:67_1": "Tattha kesā nāmete vaṇṇatopi paṭikūlā, saṇṭhānatopi gandhatopi āsayatopi okāsatopi paṭikūlā.",
  "tika-vin08t22:67_2": "Manuññepi hi yāgupatte vā bhattapatte vā kesavaṇṇaṁ kiñci disvā ‘‘kesamissakamidaṁ, haratha na’’nti jigucchanti, evaṁ kesā vaṇṇato paṭikūlā.",
  "tika-vin08t22:67_3": "Rattiṁ bhuñjantāpi kesasaṇṭhānaṁ akkavākaṁ vā makacivākaṁ vā chupitvā tatheva jigucchanti, evaṁ saṇṭhānatopi paṭikūlā.",
  "tika-vin08t22:67_4": "Telamakkhanapupphadhūmādisaṅkhāravirahitānañca kesānaṁ gandho paramajeguccho hoti.",
  "tika-vin08t22:67_5": "Tato jegucchataro aggimhi pakkhittānaṁ.",
  "tika-vin08t22:67_6": "Kesā hi vaṇṇasaṇṭhānato appaṭikūlāpi siyuṁ, gandhena pana paṭikūlāyeva.",
  "tika-vin08t22:67_7": "Yathā hi daharassa kumārakassa vaccaṁ vaṇṇato haliddivaṇṇaṁ, saṇṭhānato haliddipiṇḍisaṇṭhānaṁ.",
  "tika-vin08t22:67_8": "Saṅkaraṭṭhāne chaḍḍitañca uddhumātakakāḷasunakhasarīraṁ vaṇṇato tālapakkavaṇṇaṁ, saṇṭhānato vaṭṭetvā vissaṭṭhamudiṅgasaṇṭhānaṁ, dāṭhāpissa sumanamakuḷasadisā, taṁ ubhayampi vaṇṇasaṇṭhānato siyā appaṭikūlaṁ, gandhena pana paṭikūlameva, evaṁ kesāpi siyuṁ vaṇṇasaṇṭhānato appaṭikūlā, gandhena pana paṭikūlāyevāti.",
  "tika-vin08t22:68_0": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni honti aparibhogāni, evaṁ kesāpi pubbalohitamuttakarīsapittasemhādinissandena jātattā paramajegucchāti.",
  "tika-vin08t22:68_1": "Evaṁ āsayatopi paṭikūlā.",
  "tika-vin08t22:68_2": "Ime ca kesā nāma gūtharāsimhi uṭṭhitakaṇṇakā viya ekatiṁsakoṭṭhāsarāsimhi jātā, te susānasaṅkāraṭṭhānādīsu jātasākaṁ viya, parikhādīsu jātakamalakuvalayādipupphaṁ viya ca asuciṭṭhāne jātattā paramajegucchāti evaṁ okāsato paṭikūlātiādinā nayena tacapañcakassa vaṇṇādivasena paṭikūlabhāvaṁ pakāsentenāti attho.",
  "tika-vin08t22:69_0": "Nijjīvanissattabhāvaṁ vā pākaṭaṁ karontenāti ime kesā nāma sīsakaṭāhapaliveṭhanacamme jātā, tattha yathā vammikamatthake jātesu kuṇṭhatiṇesu na vammikamatthako jānāti ‘‘mayi kuṇṭhatiṇāni jātānī’’ti, nāpi kuṇṭhatiṇāni jānanti ‘‘mayaṁ vammikamatthake jātānī’’ti.",
  "tika-vin08t22:69_1": "Evameva na sīsakaṭāhapaliveṭhanacammaṁ jānāti ‘‘mayi kesā jātā’’ti, nāpi kesā jānanti ‘‘mayaṁ sīsakaṭāhapaliveṭhanacamme jātā’’ti, aññamaññaṁ ābhogapaccavekkhaṇarahitā ete dhammā.",
  "tika-vin08t22:69_2": "Iti ‘‘kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātū’’tiādinā nayena nijjīvanissattabhāvaṁ pakāsentena.",
  "tika-vin08t22:69_3": "Pubbeti purimabuddhānaṁ santike.",
  "tika-vin08t22:69_4": "Madditasaṅkhāroti nāmarūpavavatthānena ceva paccayapariggahavasena ca ñāṇena parimadditasaṅkhāro.",
  "tika-vin08t22:69_5": "Bhāvitabhāvanoti kalāpasammasanādinā sabbaso kusalabhāvanāya pūraṇena bhāvitabhāvano .",
  "tika-vin08t22:69_6": "Adinnaṁ na vaṭṭatīti ettha ‘‘pabbajjā na ruhatīti vadantī’’ti sāratthadīpaniyaṁ (sārattha. ṭī.",
  "tika-vin08t22:69_7": "mahāvagga 3.34) vuttaṁ.",
  "tika-vin08t22:70_0": "Vimativinodaniyaṁ (vi. vi. ṭī.",
  "tika-vin08t22:70_1": "mahāvagga 2.34) pana –",
  "tika-vin08t22:70_2": "yasassīti parivārasampanno.",
  "tika-vin08t22:70_3": "Nijjīvanissattabhāvanti ‘‘kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātū’’tiādinayaṁ saṅgaṇhāti, sabbaṁ visuddhimagge (visuddhi.",
  "tika-vin08t22:70_4": "1.311) āgatanayena gahetabbaṁ.",
  "tika-vin08t22:70_5": "Pubbeti pubbabuddhuppādesu .",
  "tika-vin08t22:70_6": "Madditasaṅkhāroti vipassanāvasena vuttaṁ.",
  "tika-vin08t22:70_7": "Bhāvitabhāvanoti samathavasenapi.",
  "tika-vin08t22:71_0": "Kāsāyāni tikkhattuṁ vā…pe…",
  "tika-vin08t22:71_1": "paṭiggāhāpetabboti ettha ‘‘sabbadukkhanissaraṇatthāya imaṁ kāsāvaṁ gahetvā’’ti vā ‘‘taṁ kāsāvaṁ datvā’’ti vā vatvā ‘‘pabbājetha maṁ, bhante, anukampaṁ upādāyā’’ti evaṁ yācanapubbakaṁ cīvaraṁ paṭicchāpeti.",
  "tika-vin08t22:71_2": "Athāpītiādi tikkhattuṁ paṭiggāhāpanato paraṁ kattabbavidhidassanaṁ, athāpīti tato parampīti attho.",
  "tika-vin08t22:71_3": "Keci pana ‘‘cīvaraṁ appaṭiggāhāpetvā pabbājanappakārabhedadassanatthaṁ ‘athāpī’ti vuttaṁ.",
  "tika-vin08t22:71_4": "Athāpīti atha vāti attho’’ti vadanti.",
  "tika-vin08t22:71_5": "Adinnaṁ na vaṭṭatīti iminā pabbajjā na ruhatīti dasseti.",
  "tika-vin08t22:72_0": "147.Pāde vandāpetvāti pādābhimukhaṁ namāpetvā.",
  "tika-vin08t22:72_1": "Dūre vandantopi hi pāde vandatīti vuccatīti.",
  "tika-vin08t22:72_2": "Upajjhāyena vāti ettha yassa santike upajjhaṁ gaṇhāti, ayaṁ upajjhāyo.",
  "tika-vin08t22:72_3": "Yaṁ ābhisamācārikesu vinayanatthāya ācariyaṁ katvā niyyātenti, ayaṁ ācariyo.",
  "tika-vin08t22:72_4": "Sace pana upajjhāyo sayameva sabbaṁ sikkhāpeti, aññampi na niyyāteti, upajjhāyovassa ācariyopi hoti.",
  "tika-vin08t22:72_5": "Yathā upasampadākāle sayameva kammavācaṁ vācento upajjhāyova kammavācācariyopi hotīti vuttaṁ.",
  "tika-vin08t22:73_0": "Anuññātaupasampadāti ñatticatutthakammena anuññātaupasampadā.",
  "tika-vin08t22:73_1": "Ṭhānakaraṇasampadanti ettha uraādīni ṭhānāni, saṁvutādīni karaṇānīti veditabbāni.",
  "tika-vin08t22:73_2": "Anunāsikantaṁ katvā dānakāle antarāvicchedaṁ akatvā dātabbānīti dassetuṁ ‘‘ekasambandhānī’’ti vuttaṁ.",
  "tika-vin08t22:73_3": "Vicchinditvāti ma-kārantaṁ katvā dānasamaye vicchedaṁ katvā.",
  "tika-vin08t22:74_0": "148.Sabbamassakappiyākappiyaṁ ācikkhitabbanti dasasikkhāpadavinimuttaṁ parāmāsāparāmāsādibhedaṁ kappiyākappiyaṁ ācikkhitabbaṁ.",
  "tika-vin08t22:74_1": "Ābhisamācārikesu vinetabboti iminā ‘‘sekhiyaupajjhāyavattādiābhisamācārikasīlamanena pūretabbaṁ.",
  "tika-vin08t22:74_2": "Tattha ca kattabbassa akaraṇe, akattabbassa ca karaṇe daṇḍakammāraho hotīti dīpetīti sāratthadīpaniyaṁ (sārattha. ṭī.",
  "tika-vin08t22:74_3": "mahāvagga 3.34) vuttaṁ.",
  "tika-vin08t22:74_4": "Anunāsikantaṁ katvā dānakāle antarāvicchedo na kātabboti āha ‘‘ekasambandhānī’’ti.",
  "tika-vin08t22:74_5": "Ābhisamācārikesu vinetabboti iminā sekhiyavattākkhandhakavattesu, aññesu ca sukkavissaṭṭhiādilokavajjasikkhāpadesu ca sāmaṇerehi vattitabbaṁ, tattha avattamāno alajjī daṇḍakammāraho ca hotīti dassetīti vimativinodaniyaṁ (vi. vi. ṭī.",
  "tika-vin08t22:74_6": "mahāvagga 2.34).",
  "tika-vin08t22:75_0": "Urādīni ṭhānāni nāma, saṁvutādīni karaṇāni nāma.",
  "tika-vin08t22:75_1": "Anunāsikantaṁ katvā ekasambandhaṁ katvā dānakāle antarā aṭṭhatvā vattabbaṁ, vicchinditvā dānakālepi yathāvuttaṭṭhāne eva vicchedo, aññatra na vaṭṭatīti likhitaṁ, anunāsikante dīyamāne khalitvā ‘‘buddhaṁ saraṇaṁ gacchāmī’’ti ma-kārena missībhūte khette otiṇṇattā vaṭṭatīti upatissatthero.",
  "tika-vin08t22:75_2": "Missaṁ katvā vattuṁ vaṭṭati, vacanakāle pana anunāsikaṭṭhāne vicchedaṁ akatvā vattabbanti dhammasiritthero.",
  "tika-vin08t22:75_3": "‘‘Evaṁ kammavācāyampī’’ti vuttaṁ.",
  "tika-vin08t22:75_4": "Ubhatosuddhiyāva vaṭṭatīti ettha mahāthero patitadantādikāraṇatāya acaturassaṁ katvā vadati, byattasāmaṇero samīpe ṭhito pabbajjāpekkhaṁ byattaṁ vadāpeti, mahātherena avuttaṁ vadāpetīti na vaṭṭati.",
  "tika-vin08t22:75_5": "Kammavācāya itaro bhikkhu ce vadati, vaṭṭatīti.",
  "tika-vin08t22:75_6": "Saṅgho hi kammaṁ karoti, na puggaloti.",
  "tika-vin08t22:75_7": "Na, nānāsīmapavattakammavācāsāmaññanayena paṭikkhipitabbattā.",
  "tika-vin08t22:75_8": "Atha therena caturassaṁ vuttaṁ pabbajjāpekkhaṁ vattuṁ asakkontaṁ sāmaṇero sayaṁ vatvā vadāpeti, ubhatosuddhi eva hoti therena vuttasseva vuttattā.",
  "tika-vin08t22:75_9": "‘‘Buddhaṁ saraṇaṁ gacchanto asādhāraṇe buddhaguṇaṁ, dhammaṁ saraṇaṁ gacchanto nibbānaṁ, saṅghaṁ saraṇaṁ gacchanto sekkhadhammaṁ asekkhadhammañca saraṇaṁ gacchatī’’ti aggahitaggahaṇavasena yojanā kātabbā.",
  "tika-vin08t22:75_10": "Aññathā saraṇattayasaṅkaradoso.",
  "tika-vin08t22:75_11": "Sabbamassa kappiyākappiyanti dasasikkhāpadavinimuttaṁ parāmāsāparāmāsādibhedaṁ.",
  "tika-vin08t22:75_12": "‘‘Ābhisamācārikesu vinetabbo’’ti vacanato sekhiyaupajjhāyavattādiābhisamācārikasīlamanena pūretabbaṁ.",
  "tika-vin08t22:75_13": "Tattha cārittassa akaraṇe, vārittassa karaṇe daṇḍakammāraho hotī’’ti dīpetīti vajirabuddhiṭīkāyaṁ (vajira. ṭī.",
  "tika-vin08t22:75_14": "mahāvagga 34) āgato.",
  "tika-vin08t22:76_0": "Anujānāmibhikkhave sāmaṇerānaṁ dasa sikkhāpadānītiādīsu sikkhitabbāni padāni sikkhāpadāni, sikkhākoṭṭhāsāti attho.",
  "tika-vin08t22:76_1": "Sikkhāya vā padāni sikkhāpadāni, adhisīlaadhicittaadhipaññāsikkhānaṁ adhigamupāyoti attho.",
  "tika-vin08t22:76_2": "Atthato pana kāmāvacarakusalacittasampayuttā viratiyo, taṁsampayuttadhammā panettha taggahaṇeneva gahetabbā.",
  "tika-vin08t22:76_3": "Pāṇoti paramatthato jīvitindriyaṁ, tassa atipātanaṁ pabandhavasena pavattituṁ adatvā satthādīhi atikkamma abhibhavitvā pātanaṁ pāṇātipāto, pāṇavadhoti attho.",
  "tika-vin08t22:76_4": "So pana atthato pāṇe pāṇasaññino jīvitindriyupacchedakaupakkamasamuṭṭhāpikā vadhakacetanāva, tasmā pāṇātipātā veramaṇi, verahetutāya verasaṅkhātaṁ pāṇātipātādipāpadhammaṁ maṇati nīharatīti virati ‘‘veramaṇī’’ti vuccati.",
  "tika-vin08t22:76_5": "Viramati etāyāti vā ‘‘viramatī’’ti vattabbe niruttinayena ‘‘veramaṇī’’ti samādānavirati vuttā.",
  "tika-vin08t22:76_6": "Esa nayo sesesupi.",
  "tika-vin08t22:77_0": "Adinnassa ādānaṁ adinnādānaṁ, theyyacetanā.",
  "tika-vin08t22:77_1": "Abramhacariyanti aseṭṭhacariyaṁ, maggenamaggapaṭipattisamuṭṭhāpikā methunacetanā.",
  "tika-vin08t22:77_2": "Musāti abhūtavatthu, tassa vādo abhūtaṁ ñatvāva bhūtato viññāpanacetanā musāvādo.",
  "tika-vin08t22:77_3": "Piṭṭhapūvādinibbattā surā ceva pupphāsavādibhedaṁ merayañca surāmerayaṁ.",
  "tika-vin08t22:77_4": "Tadeva madanīyaṭṭhena majjañceva pamādakāraṇaṭṭhena pamādaṭṭhānañca, taṁ yāya cetanāya pivati, tassā evaṁ adhivacanaṁ.",
  "tika-vin08t22:78_0": "Aruṇuggamanato paṭṭhāya yāva majjhanhikā, ayaṁ ariyānaṁ bhojanassa kālo nāma, tadañño vikālo.",
  "tika-vin08t22:78_1": "Bhuñjitabbaṭṭhena bhojananti idha sabbaṁ yāvakālikaṁ vuccati, tassa ajjhoharaṇaṁ idha uttarapadalopena bhojananti adhippetaṁ.",
  "tika-vin08t22:78_2": "Vikāle bhojanaṁ ajjhoharaṇaṁ vikālabhojanaṁ, vikāle vāyāvakālikassa bhojanaṁ ajjhoharaṇaṁ vikālabhojanantipi attho gahetabbo, taṁ atthato vikāle yāvakālikaajjhoharaṇacetanāva.",
  "tika-vin08t22:79_0": "Sāsanassa ananulomattā visūkaṁ paṭāṇībhūtaṁ dassanaṁ ‘‘visūkadassanaṁ, naccagītādidassanasavanānañceva vaṭṭakayuddhajūtakīḷādisabbakīḷānañca nāmaṁ.",
  "tika-vin08t22:79_1": "Dassananti cettha pañcannampi viññāṇānaṁ yathāsakaṁ visayassa ālocanasabhāvatāya dassanasaddena saṅgahetabbattā savanampi saṅgahitaṁ.",
  "tika-vin08t22:79_2": "Naccagītavāditasaddehi cettha attano naccanagāyanādīnipi saṅgahitānīti daṭṭhabbaṁ.",
  "tika-vin08t22:80_0": "Mālāti baddhamabaddhaṁ vā pupphaṁ, antamaso suttādimayampi alaṅkāratthāya piḷandhiyamānaṁ mālātveva vuccati.",
  "tika-vin08t22:80_1": "Gandhanti vāsacuṇṇādivilepanato aññaṁ yaṁ kiñci gandhajātaṁ.",
  "tika-vin08t22:80_2": "Vilepananti pisitvā gahitaṁ chavirāgakaraṇañceva gandhajātañca.",
  "tika-vin08t22:80_3": "Dhāraṇaṁ nāma piḷandhanaṁ.",
  "tika-vin08t22:80_4": "Maṇḍanaṁ nāma ūnaṭṭhānapūraṇaṁ.",
  "tika-vin08t22:80_5": "Gandhavasena, chavirāgavasena vā sādiyanaṁ vibhūsanaṁ nāma, mālādīsu vā dhāraṇādīni yathākkamaṁ yojetabbāni.",
  "tika-vin08t22:80_6": "Tesaṁ dhāraṇādīnaṁ ṭhānaṁ kāraṇaṁ vītikkamacetanā.",
  "tika-vin08t22:81_0": "Uccāti ucca-saddena samānattho nipāto.",
  "tika-vin08t22:81_1": "Uccāsayanaṁ vuccati pamāṇātikkantaṁ āsandādi.",
  "tika-vin08t22:81_2": "Mahāsayanaṁ akappiyattharaṇehi atthataṁ salohitavitānañca.",
  "tika-vin08t22:81_3": "Etesu hi āsanaṁ sayanañca uccāsayanamahāsayanasaddehi gahitāni uttarapadalopena.",
  "tika-vin08t22:81_4": "Jātarūparajatapaṭiggahaṇāti ettha rajatasaddena dārumāsakādi sabbaṁ rūpiyaṁ saṅgahitaṁ.",
  "tika-vin08t22:81_5": "Muttāmaṇiādayopettha dhaññakkhettavatthādayo ca saṅgahitāti daṭṭhabbā.",
  "tika-vin08t22:81_6": "Paṭiggahaṇa-saddena pana paṭiggāhāpanasādiyanānipi saṅgahitāni.",
  "tika-vin08t22:82_0": "149.Senāsanaggāho ca paṭippassambhantīti iminā vassacchedaṁ dasseti.",
  "tika-vin08t22:82_1": "Upasampannānampi pārājikasamāpattiyā saraṇagamanādisāmaṇerabhāvassapi vinassanato senāsanaggāho ca paṭippassambhati, saṅghalābhampi te na labhantīti veditabbaṁ.",
  "tika-vin08t22:82_2": "Purimikāya puna saraṇāni gahitānīti saraṇagahaṇena saha tadahevassa vassūpagamanampi dasseti.",
  "tika-vin08t22:82_3": "Pacchimikāya vassāvāsikanti vassāvāsikalābhaggahaṇadassanamattamevetaṁ, tato purepi vā pacchāpi vā vassāvāsikañca cīvaramāsesu saṅghe uppannakālacīvarañca purimikāya upagantvā avipannasīlo sāmaṇero labhati eva.",
  "tika-vin08t22:82_4": "Sace pacchimikāya gahitānīti pacchimikāya vassūpagamanañca chinnavassatañca dasseti.",
  "tika-vin08t22:82_5": "Tassa hi kālacīvaralābho na pāpuṇāti, tasmā ‘‘apaloketvā lābho dātabbo’’ti vuttaṁ.",
  "tika-vin08t22:82_6": "Vassāvāsikalābho pana yadi senāsanassāmikā dāyakā senāsanaguttatthāya pacchimikāya upagantvā vattaṁ katvā attano senāsane vasantassapi vassāvāsikaṁ dātabbanti vadanti, anapaloketvāpi dātabbova.",
  "tika-vin08t22:82_7": "Yaṁ pana sāratthadīpaniyaṁ (sārattha. ṭī.",
  "tika-vin08t22:82_8": "mahāvagga 3.108) ‘‘pacchimikāya vassāvāsikaṁ lacchatīti pacchimikāya puna vassaṁ upagatattā lacchatī’’ti vuttaṁ, tampi vassāvāsike dāyakānaṁ imaṁ adhippāyaṁ nissāya vuttañce, sundaraṁ, saṅghikaṁ, kālacīvarampi sandhāya vuttañce, na yujjatīti veditabbaṁ.",
  "tika-vin08t22:83_0": "Na ajānitvāti ‘‘surā’’ti ajānitvā pivato pāṇātipātāveramaṇiādisabbasīlabhedaṁ saraṇabhedañca na āpajjati.",
  "tika-vin08t22:83_1": "Akusalaṁ pana surāpānāveramaṇisīlabhedo ca hoti mālādidhāraṇādīsu viyāti daṭṭhabbaṁ.",
  "tika-vin08t22:83_2": "Itarānīti vikālabhojanāveramaṇiādīni.",
  "tika-vin08t22:83_3": "Tānipi hi sañcicca vītikkamantassa taṁ taṁ bhijjati eva, itarītaresaṁ pana abhijjanena nāsanaṅgāni na honti.",
  "tika-vin08t22:83_4": "Teneva ‘‘etesu bhinnesū’’ti bhedavacanaṁ vuttaṁ.",
  "tika-vin08t22:84_0": "Accayaṁ desāpetabboti ‘‘accayo maṁ bhante accāgamā’’tiādinā saṅghamajjhe desāpetvā saraṇasīlaṁ dātabbanti adhippāyo pārājikattā tesaṁ.",
  "tika-vin08t22:84_1": "Tenāha ‘‘liṅganāsanāya nāsetabbo’’ti.",
  "tika-vin08t22:84_2": "Ayameva hi nāsanā idhādhippetāti liṅganāsanākāraṇehi pāṇātipātādīhi avaṇṇabhāsanādīnaṁ saha patitattā vuttaṁ.",
  "tika-vin08t22:84_3": "Nanu ca kaṇṭakasāmaṇeropi micchādiṭṭhiko eva, tassa ca heṭṭhā daṇḍakammanāsanāva vuttā, idha pana micchādiṭṭhikassa liṅganāsanā vuccati, ko imesaṁ bhedoti codanaṁ manasi nidhāyāha ‘‘sassatucchedānañhi aññataradiṭṭhiko’’ti.",
  "tika-vin08t22:84_4": "Ettha cāyaṁ adhippāyo –",
  "tika-vin08t22:84_5": "yo hi ‘‘attā issaro’’ti vā ‘‘nicco dhuvo’’tiādinā vā ‘‘attā ucchijjissati vinassissatī’’tiādinā vā titthiyaparikappitaṁ yaṁ kiñci sassatucchedadiṭṭhiṁ daḷhaṁ gahetvā voharati, tassa sā pārājikaṭṭhānaṁ hoti, so ca liṅganāsanāya nāsetabbo.",
  "tika-vin08t22:84_6": "Yo pana īdisaṁ diṭṭhiṁ aggahetvā sāsanikova hutvā kevalaṁ buddhavacanādhippāyaṁ viparītato gahetvā bhikkhūhi ovadiyamānopi appaṭinissajjitvā voharati, tassa sā diṭṭhi pārājikaṁ na hoti, so pana kaṇṭakanāsanāya eva nāsetabboti vimativinodaniyaṁ.",
  "tika-vin08t22:84_7": "Imasmiṁ ṭhāne sāratthadīpaniyaṁ dasasikkhāpadato paṭṭhāya vitthārato vaṇṇanā āgatā, sā porāṇaṭīkāyaṁ sabbaso potthakaṁ āruḷhā, tasmā idha na vitthārayimha.",
  "tika-vin08t22:85_0": "150.‘‘Attano pariveṇanti idaṁ puggalikaṁ sandhāya vutta’’nti gaṇṭhipadesu vuttaṁ.",
  "tika-vin08t22:85_1": "Ayaṁ panettha gaṇṭhipadakārānaṁ adhippāyo –",
  "tika-vin08t22:85_2": "vassaggena pattasenāsananti iminā tassa vassaggena pattaṁ saṅghikasenāsanaṁ vuttaṁ.",
  "tika-vin08t22:85_3": "Attano pariveṇanti imināpi tasseva puggalikasenāsanaṁ vuttanti.",
  "tika-vin08t22:85_4": "Ayaṁ panettha amhākaṁ khanti –",
  "tika-vin08t22:85_5": "yattha vā vasatīti iminā saṅghikaṁ vā hotu puggalikaṁ vā, tassa nibaddhavasanakasenāsanaṁ vuttaṁ.",
  "tika-vin08t22:85_6": "Yattha vā paṭikkamatīti iminā pana yaṁ ācariyupajjhāyassa vasanaṭṭhānaṁ upaṭṭhānādinimittaṁ nibaddhaṁ pavisati, taṁ ācariyupajjhāyānaṁ pavisanaṭṭhānaṁ vuttaṁ, tasmā tadubhayaṁ dassetuṁ ‘‘ubhayenapi attano pariveṇañca vassaggena pattasenāsanañca vutta’’nti āha.",
  "tika-vin08t22:85_7": "Tattha attano pariveṇanti iminā ācariyupajjhāyānaṁ nivāsanaṭṭhānaṁ dassitaṁ, vassaggena pattasenāsananti iminā pana tassa vasanaṭṭhānaṁ, tasmā tadubhayampi saṅghikaṁ vā hotu puggalikaṁ vā, āvaraṇaṁ kātabbamevāti.",
  "tika-vin08t22:85_8": "Mukhadvārikanti mukhadvārena bhuñjitabbaṁ.",
  "tika-vin08t22:85_9": "Daṇḍakammaṁ katvāti daṇḍakammaṁ yojetvā.",
  "tika-vin08t22:85_10": "Daṇḍenti vinenti etenāti daṇḍo, soyeva kattabbattā kammanti daṇḍakammaṁ, āvaraṇādi.",
  "tika-vin08t22:85_11": "Daṇḍakammamassa karothāti assa daṇḍakammaṁ yojetha āṇāpetha.",
  "tika-vin08t22:85_12": "Daṇḍakammanti vā niggahakammaṁ, tasmā niggahamassa karothāti vuttaṁ hoti.",
  "tika-vin08t22:85_13": "Esa nayo sabbattha īdisesu ṭhānesu.",
  "tika-vin08t22:86_0": "Senāsanaggāho ca paṭippassambhantīti iminā chinnavasso hotīti dīpeti.",
  "tika-vin08t22:86_1": "Sace ākiṇṇadosova hoti, āyatiṁ saṁvare na tiṭṭhati, nikkaḍḍhitabboti ettha sace yāvatatiyaṁ vuccamāno na oramati, saṅghaṁ apaloketvā nāsetabbo, puna pabbajjaṁ yācamānopi apaloketvā pabbājetabboti vadanti.",
  "tika-vin08t22:86_2": "Pacchimikāya vassāvāsikaṁ lacchatīti pacchimikāya puna vassaṁ upagatattā lacchati.",
  "tika-vin08t22:86_3": "Apaloketvā lābho dātabboti chinnavassatāya vuttaṁ.",
  "tika-vin08t22:86_4": "Itarāni pañca sikkhāpadānīti vikālabhojanādīni pañca.",
  "tika-vin08t22:86_5": "Accayaṁ desāpetabboti ‘‘accayo maṁ bhante accāgamā’’tiādinā nayena desāpetabboti sāratthadīpaniyaṁ (sārattha. ṭī.",
  "tika-vin08t22:86_6": "mahāvagga 3.108) vuttaṁ.",
  "tika-vin08t22:87_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t22:88_0": "Pabbajjāvinicchayakathālaṅkāro nāma",
  "tika-vin08t22:89_0": "Dvāvīsatimo paricchedo.",
  "tika-vin08t22:90_0": "Upasampadāvinicchayakathā",
  "tika-vin08t22:91_0": "Evaṁ pabbajjāvinicchayaṁ kathetvā tadanantaraṁ upasampadāvinicchayo kathetabbo, evaṁ santepi aṭṭhakathāyaṁ upasampadāvinicchayakathā pāḷivaṇṇanāvaseneva āgatā, no pāḷimuttakavinicchayavasena, imassa pana pakaraṇassa pāḷimuttakavinicchayakathābhūtattā tamakathetvā nissayavinicchayo eva ācariyena kathito, mayaṁ pana upasampadāvinicchayassa atisukhumattā atigambhīrattā sudullabhattā sāsanānuggahatthaṁ ācariyena avuttampi samantapāsādikato nīharitvā vimativinodanīādippakaraṇesu āgatavinicchayena alaṅkaritvā taṁ vinicchayaṁ kathayissāma.",
  "tika-vin08t22:92_0": "Tena kho pana samayenāti yena samayena bhagavatā ‘‘na bhikkhave anupajjhāyako’’tiādisikkhāpadaṁ apaññattaṁ hoti, tena samayena.",
  "tika-vin08t22:92_1": "Anupajjhāyakanti upajjhaṁ agāhāpetvā sabbena sabbaṁ upajjhāyavirahitaṁ, evaṁ upasampannā neva dhammato na āmisato saṅgahaṁ labhanti, te parihāyantiyeva, na vaḍḍhanti.",
  "tika-vin08t22:92_2": "Na bhikkhave anupajjhāyakoti upajjhaṁ agāhāpetvā nirupajjhāyako na upasampādetabbo, yo upasampādeyya, āpatti dukkaṭassāti sikkhāpadapaññattito paṭṭhāya evaṁ upasampādentassa āpatti hoti, kammaṁ pana na kuppati.",
  "tika-vin08t22:92_3": "Keci ‘‘kuppatī’’ti vadanti, taṁ na gahetabbaṁ.",
  "tika-vin08t22:92_4": "‘‘Saṅghena upajjhāyenā’’tiādīsupi ubhatobyañjanakupajjhāyapariyosānesu eseva nayo.",
  "tika-vin08t22:93_0": "Apattakā hatthesu piṇḍāya carantīti yo hatthesu piṇḍo labbhati, tadatthāya caranti.",
  "tika-vin08t22:93_1": "Seyyathāpi titthiyāti yathā ājīvakanāmakā titthiyā.",
  "tika-vin08t22:93_2": "Sūpabyañjanehi missetvā hatthesu ṭhapitapiṇḍameva hi te bhuñjanti.",
  "tika-vin08t22:93_3": "Āpatti dukkaṭassāti evaṁ upasampādentasseva āpatti hoti, kammaṁ pana na kuppati, acīvarakādivatthūsupi eseva nayo.",
  "tika-vin08t22:94_0": "Yācitakenāti ‘‘yāva upasampadaṁ karoma, tāva dethā’’ti yācitvā gahitena, tāvakālikenāti attho.",
  "tika-vin08t22:94_1": "Īdisena hi pattena vā cīvarena vā pattacīvarena vā upasampādentasseva āpatti hoti, kammaṁ pana na kuppati, tasmā paripuṇṇapattacīvarova upasampādetabbo.",
  "tika-vin08t22:94_2": "Sace tassa natthi, ācariyupajjhāyā cassa dātukāmā honti , aññe vā bhikkhū, nirapekkhehi vissajjetvā adhiṭṭhānūpagaṁ pattacīvaraṁ dātabbaṁ.",
  "tika-vin08t22:95_0": "Gottenapi anussāvetunti ‘‘mahākassapassa upasampadāpekkho’’ti evaṁ gottaṁ vatvā anussāvetuṁ anujānāmīti attho.",
  "tika-vin08t22:95_1": "Dve ekānussāvaneti dve ekato anussāvane, ekena ekassa, aññena itarassāti evaṁ dvīhi vā ācariyehi ekena vā ekakkhaṇe kammavācaṁ anussāventehi upasampādetuṁ anujānāmīti attho.",
  "tika-vin08t22:95_2": "Dve tayo ekānussāvane kātuṁ, tañca kho ekenaupajjhāyenāti dve vā tayo vā jane purimanayeneva ekato anussāvane kātuṁ anujānāmi, tañca kho anussāvanakiriyaṁ ekena upajjhāyena anujānāmīti attho.",
  "tika-vin08t22:95_3": "Tasmā ekena ācariyena dve vā tayo vā anussāvetabbā.",
  "tika-vin08t22:95_4": "Dvīhi vā tīhi vā ācariyehi visuṁ visuṁ ekena ekassāti evaṁ ekappahāreneva dve tisso vā kammavācā kātabbā.",
  "tika-vin08t22:95_5": "Sace pana nānācariyā nānupajjhāyā honti, tissatthero sumanattherassa saddhivihārikaṁ, sumanatthero tissattherassa saddhivihārikaṁ anussāveti, aññamaññañca gaṇapūrakā honti, vaṭṭati.",
  "tika-vin08t22:95_6": "Sace nānupajjhāyā honti, eko ācariyo hoti, ‘‘na tveva nānupajjhāyenā’’ti paṭikkhittattā na vaṭṭati.",
  "tika-vin08t22:95_7": "Idaṁ sandhāya hi esa paṭikkhepo.",
  "tika-vin08t22:96_0": "Paṭhamaṁ upajjhaṁ gāhāpetabboti ettha vajjāvajjaṁ upanijjhāyatīti upajjhā, taṁ upajjhaṁ ‘‘upajjhāyo me, bhante, hohī’’ti evaṁ vadāpetvā gāhāpetabbo.",
  "tika-vin08t22:96_1": "Vitthāyantīti vitthaddhagattā honti.",
  "tika-vin08t22:96_2": "Yaṁ jātanti yaṁ tava sarīre jātaṁ nibbattaṁ vijjamānaṁ, taṁ saṅghamajjhe pucchante santaṁ atthīti vattabbantiādi.",
  "tika-vin08t22:96_3": "Ullumpatu manti uddharatu maṁ.",
  "tika-vin08t22:97_0": "Tāvadevāti upasampannasamanantarameva.",
  "tika-vin08t22:97_1": "Chāyā metabbāti ekaporisā vā dviporisā vāti chāyā metabbā.",
  "tika-vin08t22:97_2": "Utuppamāṇaṁ ācikkhitabbanti ‘‘vassāno hemanto gimho’’ti utuppamāṇaṁ ācikkhitabbaṁ.",
  "tika-vin08t22:97_3": "Ettha ca utuyeva utuppamāṇaṁ.",
  "tika-vin08t22:97_4": "Sace vassānādayo aparipuṇṇā honti, yattakehi divasehi yassa yo utu aparipuṇṇo, te divase sallakkhetvā so divasabhāgo ācikkhitabbo.",
  "tika-vin08t22:97_5": "Atha vā ‘‘ayaṁ nāma utu, so ca kho paripuṇṇo aparipuṇṇo vā’’ti evaṁ utuppamāṇaṁ ācikkhitabbaṁ, ‘‘pubbaṇho vā sāyanho vā’’ti evaṁ divasabhāgo ācikkhitabbo.",
  "tika-vin08t22:97_6": "Saṅgītīti idameva sabbaṁ ekato katvā ‘‘tvaṁ kiṁ labhasi, kā te chāyā, kiṁ utuppamāṇaṁ, ko divasabhāgo’’ti puṭṭho ‘‘idaṁ nāma labhāmi vassaṁ vā hemantaṁ vā gimhaṁ vā, ayaṁ me chāyā, idaṁ utuppamāṇaṁ, ayaṁ divasabhāgoti vadeyyāsī’’ti evaṁ ācikkhitabbaṁ.",
  "tika-vin08t22:98_0": "Ohāyāti chaḍḍetvā.",
  "tika-vin08t22:98_1": "Dutiyaṁ dātunti upasampadamāḷakato pariveṇaṁ gacchantassa dutiyakaṁ dātuṁ anujānāmi, cattāri ca akaraṇīyāni ācikkhitunti attho.",
  "tika-vin08t22:98_2": "Paṇḍupalāsoti paṇḍuvaṇṇo patto.",
  "tika-vin08t22:98_3": "Bandhanā pavuttoti vaṇṭato patito.",
  "tika-vin08t22:98_4": "Abhabbo haritatthāyāti puna harito bhavituṁ abhabbo.",
  "tika-vin08t22:98_5": "Puthusilāti mahāsilā.",
  "tika-vin08t22:98_6": "Ayaṁ samantapāsādikato nīharitvā ābhato upasampadāvinicchayo.",
  "tika-vin08t22:99_0": "Anupajjhāyādivatthūsu sikkhāpadaṁ apaññattanti ‘‘na anupajjhāyako upasampādetabbo’’ti (mahāva.",
  "tika-vin08t22:99_1": "117) idheva paññāpiyamānaṁ sikkhāpadaṁ sandhāya vuttaṁ.",
  "tika-vin08t22:99_2": "Kammaṁ pana na kuppatīti idaṁ upajjhāyābhāvepi ‘‘itthannāmassa upasampadāpekkhā itthannāmena upajjhāyenā’’ti matassa vā vibbhantassa vā purāṇaupajjhāyassa, aññassa vā yassa kassaci avijjamānassapi nāmena sabbattha upajjhāyakittanassa katattā vuttaṁ.",
  "tika-vin08t22:99_3": "Yadi hi upajjhāyakittanaṁ na kareyya, ‘‘puggalaṁ na parāmasatī’’ti vuttakammavipatti eva siyā.",
  "tika-vin08t22:99_4": "Teneva pāḷiyaṁ (mahāva.",
  "tika-vin08t22:99_5": "117) ‘‘anupajjhāyaka’’nti vuttaṁ, aṭṭhakathāyampi (mahāva. aṭṭha.",
  "tika-vin08t22:99_6": "117) assa ‘‘upajjhāyaṁ akittetvā’’ti avatvā ‘‘upajjhāyaṁ agāhāpetvā sabbena sabbaṁ upajjhāyavirahitaṁ’’ icceva attho vutto.",
  "tika-vin08t22:99_7": "Pāḷiyaṁ saṅghena upajjhāyenāti ‘‘ayaṁ itthannāmo saṅghassa upasampadāpekkho, itthannāmo saṅghaṁ upasampadaṁ yācati saṅghena upajjhāyenā’’ti evaṁ kammavācāya saṅghameva upajjhāyaṁ kittetvāti attho.",
  "tika-vin08t22:99_8": "Evaṁ gaṇena upajjhāyenāti etthāpi ‘‘ayaṁ itthannāmo gaṇassa upasampadāpekkho’’tiādinā yojanā veditabbā.",
  "tika-vin08t22:99_9": "Evaṁ vuttepi kammaṁ na kuppati eva dukkaṭasseva vuttattā, aññathā ‘‘so ca puggalo anupasampanno’’ti vadeyya.",
  "tika-vin08t22:99_10": "Tenāha ‘‘saṅghenā’’tiādi.",
  "tika-vin08t22:99_11": "Tattha paṇḍakādiupajjhāyehi kariyamānesu kammesu paṇḍakādike vināva yadi pañcavaggādigaṇo pūrati, kammaṁ na kuppati, itarathā kuppatīti veditabbaṁ.",
  "tika-vin08t22:100_0": "Apattacīvaravatthūsupi pattacīvarānaṁ abhāvepi ‘‘paripuṇṇassa pattacīvara’’nti kammavācāya sāvitattā kammakopaṁ avatvā dukkaṭameva vuttaṁ.",
  "tika-vin08t22:100_1": "Itarathā sāvanāya hāpanato kammakopo eva siyā.",
  "tika-vin08t22:100_2": "Keci pana ‘‘paṭhamaṁ anuññātakammavācāyaṁ upasampannā viya idānipi ‘paripuṇṇassa pattacīvara’nti avatvā kammavācāya upasampannāpi sūpasampannā evā’’ti vadanti, taṁ na yuttaṁ.",
  "tika-vin08t22:100_3": "Anuññātakālato paṭṭhāya hi aparāmasanaṁ sāvanāya hāpanavipatti eva hoti ‘‘itthannāmo saṅghaṁ upasampadaṁ yācatī’’ti padassa hāpane viya .",
  "tika-vin08t22:100_4": "Tampi hi pacchā anuññātaṁ, ‘‘saṅghaṁ, bhante, upasampadaṁ yācāmī’’tiādivākyena ayācetvā tampi upasampādento ‘‘ayaṁ itthannāmo saṅghaṁ upasampadaṁ yācatī’’ti vatvāva yadi kammavācaṁ karoti, kammaṁ sukatameva hoti.",
  "tika-vin08t22:100_5": "No ce, vipannaṁ.",
  "tika-vin08t22:100_6": "Sabbapacchā hi anuññātakammavācato kiñcipi parihāpetuṁ na vaṭṭati, sāvanāya hāpanameva hoti, aññe vā bhikkhū dātukāmā hontīti sambandho, ayamettha vimativinodaniyā (vi. vi. ṭī.",
  "tika-vin08t22:100_7": "mahāvagga 2.117) ābhato vinicchayo.",
  "tika-vin08t22:100_8": "Sāratthadīpanīvinicchayo pana idheva antogadhā hoti appatarattā avisesattā ca.",
  "tika-vin08t22:101_0": "Vajirabuddhiṭīkāyaṁ (vajira. ṭī.",
  "tika-vin08t22:101_1": "mahāvagga 117) pana ‘‘keci kuppatīti vadanti, taṁ na gahetabba’’nti yaṁ vuttaṁ, taṁ ‘‘pañcavaggakaraṇīyañce, bhikkhave, kammaṁ, bhikkhunipañcamo kammaṁ kareyya, akammaṁ na ca karaṇīya’’ntiādinā (mahāva.",
  "tika-vin08t22:101_2": "390) nayena vuttattā paṇḍakānaṁ gaṇapūraṇabhāve eva kammaṁ kuppati, na sabbanti katvā suvuttaṁ, itarathā ‘‘paṇḍakupajjhāyena kammaṁ kareyya, akammaṁ na ca karaṇīya’’ntiādikāya pāḷiyā bhavitabbaṁ siyā.",
  "tika-vin08t22:101_3": "Yathā aparipuṇṇapattacīvarassa upasampādanakāle kammavācāyaṁ ‘‘paripuṇṇassa pattacīvara’’nti asantaṁ vatthuṁ kittetvā upasampadāya katāya tasmiṁ asantepi upasampadā ruhati, evaṁ ‘‘ayaṁ buddharakkhito āyasmato dhammarakkhitassa upasampadāpekkho’’ti avatthuṁ paṇḍakupajjhāyādiṁ, asantaṁ vā vatthuṁ kittetvā katāyapi gaṇapūrakānamatthitāya upasampadā ruhateva.",
  "tika-vin08t22:101_4": "‘‘Na, bhikkhave, paṇḍakupajjhāyena upasampādetabbo, yo upasampādeyya, āpatti dukkaṭassa, so ca puggalo anupasampanno’’tiādivacanassa abhāvā ayamattho siddhova hoti.",
  "tika-vin08t22:101_5": "Na hi buddhā vattabbayuttaṁ na vadanti.",
  "tika-vin08t22:101_6": "Tena vuttaṁ ‘‘yo pana bhikkhu jānaṁ ūnavīsativassaṁ …pe…",
  "tika-vin08t22:101_7": "so ca puggalo anupasampanno’’tiādi (pāci. 403).",
  "tika-vin08t22:101_8": "Tathā ‘‘byattena bhikkhunā paṭibalena saṅgho ñāpetabbo’’ti (mahāva.",
  "tika-vin08t22:101_9": "71) vacanato theyyasaṁvāsakādiācariyehi anussāvanāya katāya upasampadā na ruhati tesaṁ abhikkhuttāti vacanampi na gahetabbaṁ.",
  "tika-vin08t22:102_0": "Kiñca bhiyyo –",
  "tika-vin08t22:102_1": "‘‘imāni cattāri kammāni pañcahākārehi vipajjantī’’tiādinā (pari.",
  "tika-vin08t22:102_2": "482) nayena kammānaṁ sampattivipattiyā kathiyamānāya ‘‘sattahi ākārehi kammāni vipajjanti vatthuto vā ñattito vā anussāvanato vā sīmato vā parisato vā upajjhāyato vā ācariyato vā’’ti akathitattā na gahetabbaṁ.",
  "tika-vin08t22:102_3": "‘‘Parisato vā’’ti vacanena ācariyupajjhāyānaṁ vā saṅgaho katoti ce?",
  "tika-vin08t22:102_4": "Na, ‘‘dvādasahi ākārehi parisato kammāni vipajjantī’’ti etassa vibhaṅge tesamanāmaṭṭhattā, ayamattho yasmā tattha tattha sarūpena vuttapāḷivaseneva sakkā jānituṁ, tasmā nayamukhaṁ dassetvā saṁkhittoti ayamassa yuttigavesanāti vuttaṁ.",
  "tika-vin08t22:103_0": "Tatridaṁ vicāretabbaṁ –",
  "tika-vin08t22:103_1": "anupajjhāyakaṁ upasampādentā te bhikkhū yathāvuttanayena abhūtaṁ vatthuṁ kittayiṁsu, udāhu musāvādabhayā tāneva padāni na sāvesunti.",
  "tika-vin08t22:103_2": "Kiñcettha –",
  "tika-vin08t22:103_3": "yadi tāva upajjhāyābhāvato na sāvesuṁ, ‘‘puggalaṁ na parāmasatī’’ti vuttavipattippasaṅgo hoti, atha sāvesuṁ, musāvādo nesaṁ bhavatīti? Vuccate –",
  "tika-vin08t22:103_4": "sāvesuṁyeva yathāvuttavipattippasaṅgabhayā, ‘‘kammaṁ pana na kuppatī’’ti aṭṭhakathāyaṁ vuttattā ca.",
  "tika-vin08t22:103_5": "Na, musāvādassa asambhavato, musāvādenapi kammasambhavato ca.",
  "tika-vin08t22:103_6": "Na hi sakkā musāvādena kammavipattisampattiṁ kātunti.",
  "tika-vin08t22:103_7": "Tasmā ‘‘anupajjhāyakaṁ upasampādentī’’ti vacanassa ca ubhayadosavinimutto attho pariyesitabbo.",
  "tika-vin08t22:104_0": "Ayañcettha yutti –",
  "tika-vin08t22:104_1": "yathā pubbe pabbajjupasampadupajjhāyesu vijjamānesupi upajjhāyaggahaṇakkamena aggahitattā ‘‘tena kho pana samayena bhikkhū anupajjhāyaka’’ntiādi vuttaṁ, tathā idhāpi upajjhāyassa vijjamānasseva sato aggahitattā ‘‘anupajjhāyakaṁ upasampādentī’’ti vuttaṁ.",
  "tika-vin08t22:104_2": "Kammavācācariyena pana ‘‘gahito tena upajjhāyo’’ti saññāya upajjhāyaṁ kittetvā kammavācaṁ sāvetabbaṁ.",
  "tika-vin08t22:104_3": "Kenaci vā kāraṇena kāyasāmaggiṁ adentassa upajjhāyassa chandaṁ gahetvā kammavācaṁ sāveti, upajjhāyo vā upasampadāpekkhassa upajjhaṁ datvā pacchā upasampanne tasmiṁ tādise vatthusmiṁ samanuyuñjiyamāno vā asamanuyuñjiyamāno vā upajjhāyadānato pubbe eva sāmaṇero paṭijānāti, sikkhāpaccakkhātako vā antimavatthuajjhāpannako vā paṭijānāti, chandahārakādayo viya upajjhāyo vā aññasīmāgato hoti.",
  "tika-vin08t22:104_4": "Kammavācā ruhatīti vatvā ‘‘anujānāmi bhikkhave paccantimesu janapadesu vinayadharapañcamena gaṇena upasampada’’nti vuttattā.",
  "tika-vin08t22:104_5": "Keci ‘‘vinayadharapañcamena upajjhāyena sannihiteneva bhavitabba’’nti vadantīti porāṇagaṇṭhipade vuttaṁ.",
  "tika-vin08t22:104_6": "So ca pāṭho appamāṇo majjhimesu janapadesu tassa vacanassābhāvato.",
  "tika-vin08t22:104_7": "Asannihitepi upajjhāye kammavācā ruhatīti āpajjatīti ce? Na. Kasmā?",
  "tika-vin08t22:104_8": "Kammasampattiyaṁ ‘‘puggalaṁ parāmasatī’’ti vuttapāṭhova no pamāṇaṁ.",
  "tika-vin08t22:104_9": "Na hi tattha asannihito upajjhāyasaṅkhāto puggalo parāmasanaṁ arahati, tasmā tattha saṅghaparāmasanaṁ viya puggalaparāmasanaṁ veditabbaṁ.",
  "tika-vin08t22:104_10": "Saṅghena gaṇena upajjhāyena upasampādenti tesaṁ atthato puggalattā, paṇḍakādiupajjhāyena upasampādenti upasampādanakāle aviditattāti porāṇā.",
  "tika-vin08t22:105_0": "Apattacīvaraṁupasampādentīti kammavācācariyo ‘‘paripuṇṇassa pattacīvara’’nti saññāya, kevalaṁ atthasampattiṁ anapekkhitvā santapadanīhārena vā ‘‘paripuṇṇassa pattacīvara’’nti kammavācaṁ sāveti.",
  "tika-vin08t22:105_1": "Yathā etarahi matavippavuttamātāpitikopi ‘‘anuññātosi mātāpitūhī’’ti puṭṭho ‘‘āma bhante’’ti vadati, kiṁ bahunā?",
  "tika-vin08t22:105_2": "Ayaṁ panettha sāro –",
  "tika-vin08t22:105_3": "‘‘tasmiṁ samaye cattāri kammāni pañcahākārehi vipajjantī’’ti lakkhaṇassa na tāva paññattattā anupajjhāyakādiṁ upasampādenti.",
  "tika-vin08t22:105_4": "Vajjanīyapuggalānaṁ avuttattā paṇḍakupajjhāyādiṁ upasampādenti, terasantarāyapucchāya adassanattā apattacīvarakaṁ upasampādenti, ‘‘anujānāmi bhikkhave ñatticatutthena kammena upasampādetu’’nti (mahāva.",
  "tika-vin08t22:105_5": "69) evaṁ sabbapaṭhamaṁ anuññātāya kammavācāya ‘‘paripuṇṇassa pattacīvara’’nti avacanamettha sādhakanti veditabbaṁ.",
  "tika-vin08t22:105_6": "Tañhi vacanaṁ anukkamenānuññātanti.",
  "tika-vin08t22:106_0": "Idaṁ tāva sabbathā hotu, ‘‘mūgaṁ pabbājenti badhiraṁ pabbājentī’’ti idaṁ kathaṁ sambhavitumarahati ādito paṭṭhāya ‘‘anujānāmi bhikkhave imehi tīhi saraṇagamanehi pabbajja’’ntiādinā anuññātattāti? Vuccate –",
  "tika-vin08t22:106_1": "‘‘evañca pana, bhikkhave, pabbājetabboti, evaṁ vadehīti vattabbo…pe…",
  "tika-vin08t22:106_2": "tatiyampi saṅghaṁ saraṇaṁ gacchāmī’’ti ettha ‘‘evaṁ vadehīti vattabbo’’ti imassa vacanassa micchā atthaṁ gahetvā mūgaṁ pabbājesuṁ.",
  "tika-vin08t22:106_3": "‘‘Evaṁ vadehī’’ti taṁ pabbajjāpekkhaṁ āṇāpetvā sayaṁ upajjhāyena vattabbo ‘‘tatiyampi saṅghaṁ saraṇaṁ gacchāmī’’ti, so pabbajjāpekkhā tathā āṇatto upajjhāyavacanassa anu anu vadatu vā mā vā, tattha tattha bhagavā ‘‘kāyena viññāpeti, vācāya viññāpeti, kāyena vācāya viññāpeti, gahito hoti upajjhāyo.",
  "tika-vin08t22:106_4": "Dinno hoti chando, dinnā hoti pārisuddhi, dinnā hoti pavāraṇā’’ti vadati .",
  "tika-vin08t22:106_5": "Tadanumānena vā kāyena tena pabbajjāpekkhena viññattaṁ hoti saraṇagamananti vā lokepi kāyena viññāpento evaṁ vadatīti vuccati, taṁ pariyāyaṁ gahetvā mūgaṁ pabbājentīti veditabbaṁ.",
  "tika-vin08t22:106_6": "Porāṇagaṇṭhipade ‘‘mūgaṁ kathaṁ pabbājentīti pucchaṁ katvā tassa kāyapasādasambhavato kāyena pahāraṁ datvā hatthamuddāya viññāpetvā pabbājesu’’nti vuttaṁ.",
  "tika-vin08t22:106_7": "Kiṁ bahunā?",
  "tika-vin08t22:107_0": "Ayaṁ panettha sāro –",
  "tika-vin08t22:107_1": "yathā pubbe pabbajjādhikāre vattamāne pabbajjābhilāpaṁ upacchinditvā ‘‘paṇḍako, bhikkhave, anupasampanno na upasampādetabbo’’tiādinā (mahāva.",
  "tika-vin08t22:107_2": "109) nayena upasampadavaseneva abhilāpo kato.",
  "tika-vin08t22:107_3": "Theyyasaṁvāsakapade asambhavato kiñcāpi so na kato, pabbajjāva tattha katā, sabbattha pana upasampadābhilāpena adhippetā tadanubhāvato upasampadāya, pabbajjāya vāritāya upasampadā vāritā hotīti katvā, tathā idha upasampadādhikāre vattamāne upasampadābhilāpaṁ upacchinditvā upasampadameva sandhāya pabbajjābhilāpo katoti veditabbo.",
  "tika-vin08t22:107_4": "Kāmaṁ so na kattabbo, mūgapade asambhavato tassa vasena ādito paṭṭhāya upasampadābhilāpova kattabbo viya dissati, tathāpi tasseva mūgapadassa vasena ādito paṭṭhāya pabbajjābhilāpova kato micchāgahaṇanivāraṇatthaṁ. Kathaṁ?",
  "tika-vin08t22:107_5": "‘‘Mūgo, bhikkhave, apatto osāraṇaṁ, tañce saṅgho osāreti, sosārito’’ti (mahāva.",
  "tika-vin08t22:107_6": "396) vacanato hi mūgo upasampanno hotīti siddhaṁ, so kevalaṁ upasampannova hoti, na pana pabbajito tassa pabbajjāya asambhavatoti micchāgāho hoti, taṁ parivajjāpetvā yo upasampanno, so pabbajitova hoti.",
  "tika-vin08t22:107_7": "Pabbajito pana atthi koci upasampanno, atthi koci anupasampannoti imaṁ sammāgāhaṁ uppādeti bhagavāti veditabbaṁ.",
  "tika-vin08t22:108_0": "Apica tesaṁ hatthacchinnādīnaṁ pabbajitānaṁ supabbajitabhāvadīpanatthaṁ, pabbajjābhāvasaṅkānivāraṇatthañcettha pabbajjābhilāpo kato. Kathaṁ?",
  "tika-vin08t22:108_1": "‘‘Na, bhikkhave, hatthacchinno pabbājetabbo’’tiādinā (mahāva.",
  "tika-vin08t22:108_2": "119) paṭikkhepena, ‘‘pabbajitā supabbajitā’’ti vuttaṭṭhānābhāvena ca tesaṁ pabbajjābhāvasaṅkā bhaveyya, yathā pasaṅkā bhave, tathā pasaṅkaṁ ṭhapeyya.",
  "tika-vin08t22:108_3": "Khandhake upasampadaṁ sandhāya ‘‘hatthacchinno, bhikkhave, apatto osāraṇaṁ, tañce saṅgho osāreti, sosārito’’tiādinā (mahāva.",
  "tika-vin08t22:108_4": "396) nayena bhagavā nivāreti.",
  "tika-vin08t22:108_5": "Teneva nayena pabbajitā panete sabbepi supabbajitā evāti dīpeti.",
  "tika-vin08t22:108_6": "Aññathā sabbepete upasampannāva honti, na pabbajitāti ayamaniṭṭhappasaṅgo āpajjati. Kathaṁ?",
  "tika-vin08t22:108_7": "‘‘Hatthacchinno, bhikkhave, na pabbājetabbo, pabbajito nāsetabbo’’ti vā ‘‘na, bhikkhave, hatthacchinno pabbājetabbo, yo pabbājeyya, āpatti dukkaṭassa, so ca apabbajito’’ti (mahāva.",
  "tika-vin08t22:108_8": "119) vā tantiyā ṭhapitāya campeyyakkhandhake ‘‘sosārito’’ti vuttattā kevalaṁ ‘‘ime hatthacchinnādayo upasampannāva honti, na pabbajitā’’ti vā ‘‘upasampannāpi ce pabbajitā, nāsetabbā’’ti vā aniṭṭhakoṭṭhāso āpajjatīti adhippāyo.",
  "tika-vin08t22:109_0": "Idaṁ panettha vicāretabbaṁ –",
  "tika-vin08t22:109_1": "‘‘so ca apabbajito’’ti vacanābhāvato mūgassa pabbajjāsiddhipasaṅgato pabbajjāpi ekatosuddhiyā hotīti ayamaniṭṭhakoṭṭhāso kathaṁ nāpajjatīti?",
  "tika-vin08t22:109_2": "Pabbajjābhilāpena upasampadā idhādhippetāti sammāgāhena nāpajjatīti, aññathā yathābyañjanaṁ atthe gahite yathāpaññattadukkaṭābhāvasaṅkhāto aparo aniṭṭhakoṭṭhāso āpajjati. Kathaṁ?",
  "tika-vin08t22:109_3": "‘‘Na, bhikkhave, mūgo pabbājetabbo, yo pabbājeyya, āpatti dukkaṭassā’’ti vuttadukkaṭaṁ pabbajjāpariyosāne hoti, na tassāvippakatāya.",
  "tika-vin08t22:109_4": "Pubbapayogadukkaṭameva hi paṭhamaṁ āpajjati, tasmā mūgassa pabbajjāpariyosānasseva abhāvato imassa dukkaṭassa okāso ca na sabbakālaṁ sambhaveyya, upasampadāvasena pana atthe gahite sambhavati kammanibbattito.",
  "tika-vin08t22:109_5": "Teneva pāḷiyaṁ ‘‘na, bhikkhave, paṇḍako upasampādetabbo, yo upasampādeyya, āpatti dukkaṭassā’’ti dukkaṭaṁ na paññattaṁ.",
  "tika-vin08t22:109_6": "Apaññattattā pubbapayogadukkaṭameva cettha sambhavati, netaraṁ.",
  "tika-vin08t22:109_7": "Ettāvatā siddhametaṁ pabbajjābhilāpena upasampadāva tattha adhippetā, na pabbajjāti.",
  "tika-vin08t22:109_8": "Etthāha sāmaṇerapabbajjā na kāyapayogato hotīti kathaṁ paññāyatīti? Vuccate –",
  "tika-vin08t22:109_9": "kāyena viññāpetītiādittikā dassanatoti āgato.",
  "tika-vin08t22:110_0": "‘‘Gottenapi anussāvetu’’nti (mahāva.",
  "tika-vin08t22:110_1": "122) vacanato yena vohārena voharati, tena vaṭṭatīti siddhaṁ, tasmā ‘‘ko nāmo te upajjhāyo’’ti puṭṭhenapi gottameva nāmaṁ katvā vattabbanti siddhaṁ hoti, tasmā catubbidhesu nāmesu yena kenaci nāmena anussāvanā kātabbāti vadanti.",
  "tika-vin08t22:110_2": "Ekassa bahūni nāmāni honti, tattha ekaṁ nāmaṁ ñattiyā, ekaṁ anussāvanāya kātuṁ na vaṭṭati, atthato byañjanato ca abhinnāhi anussāvanāhi bhavitabbanti.",
  "tika-vin08t22:110_3": "Kiñcāpi ‘‘itthannāmo itthannāmassa āyasmato’’ti pāḷiyaṁ ‘‘āyasmato’’ti padaṁ pacchā vuttaṁ, kammavācāpāḷiyaṁ pana ‘‘ayaṁ buddharakkhito āyasmato dhammarakkhitassā’’ti paṭhamaṁ likhanti, taṁ uppaṭipāṭiyā vuttanti na paccetabbaṁ.",
  "tika-vin08t22:110_4": "Pāḷiyañhi ‘‘itthannāmo itthannāmassā’’ti atthamattaṁ dassitaṁ, tasmā pāḷiyaṁ avuttopi ‘‘ayaṁ buddharakkhito āyasmato dhammarakkhitassā’’ti kammavācāpāḷiyaṁ payogo dassito.",
  "tika-vin08t22:110_5": "‘‘Na me diṭṭho ito pubbe iccāyasmā sāriputto’’ti ca ‘‘āyasmā sāriputto atthakusalo’’ti ca paṭhamaṁ ‘‘āyasmā’’ti payogassa dassanatoti vadanti.",
  "tika-vin08t22:110_6": "Katthaci ‘‘āyasmato buddharakkhitassā’’ti vatvā katthaci kevalaṁ ‘‘buddharakkhitassā’’ti sāveti, sāvanaṁ hāpetīti na vuccati nāmassa ahāpitattāti eke.",
  "tika-vin08t22:110_7": "Sace katthaci ‘‘āyasmato buddharakkhitassā’’ti vatvā katthaci ‘‘buddharakkhitassāyasmato’’ti sāveti, pāṭhānurūpattā khettameva otiṇṇantipi eke.",
  "tika-vin08t22:110_8": "Byañjanabhedappasaṅgato anussāvanānaṁ taṁ na vaṭṭatīti vadanti.",
  "tika-vin08t22:110_9": "Sace pana sabbaṭṭhānepi ekeneva pakārena vadati, vaṭṭati.",
  "tika-vin08t22:111_0": "Ekānussāvaneti ettha ekato anussāvanaṁ etesanti ekānussāvanāti asamānādhikaraṇavisayo bāhiratthasamāsoti daṭṭhabbaṁ.",
  "tika-vin08t22:111_1": "Tenevāha ‘‘dve ekato anussāvane’’ti.",
  "tika-vin08t22:111_2": "Tattha ekatoti ekakkhaṇeti attho, vibhattialopena cāyaṁ niddeso.",
  "tika-vin08t22:111_3": "Purimanayeneva ekato anussāvane kātunti ‘‘ekena ekassa, aññena itarassā’’tiādinā pubbe vuttanayena dvīhi vā tīhi vā ācariyehi ekena vā ekato anussāvane kātuṁ.",
  "tika-vin08t22:111_4": "Vajjāvajjaṁ upanijjhāyatīti upajjhāti iminā upajjhāyasaddasamānattho upajjhāsaddopīti atthaṁ dassetīti sāratthadīpaniyaṁ (sārattha. ṭī.",
  "tika-vin08t22:111_5": "mahāvagga 3.123).",
  "tika-vin08t22:112_0": "Gottenāpīti ‘‘āyasmato pippalissa upasampadāpekkho’’ti evaṁ nāmaṁ avatvā gottanāmenapīti attho, tena ‘‘ko nāmo te upajjhāyo’’ti puṭṭhena gottanāmena ‘‘āyasmā kassapo’’ti vattabbanti siddhaṁ hoti.",
  "tika-vin08t22:112_1": "Tasmā aññampi yaṁ kiñci tassa nāmaṁ pasiddhaṁ, tasmiṁ vā khaṇe sukhaggahaṇatthaṁ nāmaṁ paññāpitaṁ, taṁ sabbaṁ gahetvāpi anussāvanā kātabbā.",
  "tika-vin08t22:112_2": "Yathā upajjhāyassa, evaṁ upasampadāpekkhassāpi gottādināmena taṅkhaṇikanāmena ca anussāvanaṁ kātuṁ vaṭṭati, tasmimpi khaṇe ‘‘ayaṁ tisso’’ti vā ‘‘nāgo’’ti vā nāmaṁ karontehi anusāsakasammutito paṭhamameva kātabbaṁ.",
  "tika-vin08t22:112_3": "Evaṁ akatvāpi antarāyikadhammānusāsanapucchanakālesu ‘‘kinnāmosi, ahaṁ bhante nāgo nāma, ko nāmo te upajjhāyo, upajjhāyo me bhante tisso nāmā’’tiādinā viññāpentena ubhinnampi citte ‘‘mametaṁ nāma’’nti yathā saññaṁ uppajjati, evaṁ viññāpetabbaṁ.",
  "tika-vin08t22:112_4": "Sace pana tasmiṁ khaṇe pakatināmena vatvā pacchā ‘‘tisso nāmā’’ti apubbanāmena anussāveti, na vaṭṭati.",
  "tika-vin08t22:113_0": "Tattha ca kiñcāpi upajjhāyasseva nāmaṁ aggahetvā yena kenaci nāmena ‘‘tissassa upasampadāpekkho’’tiādināpi puggale parāmaṭṭhe kammaṁ sukatameva hoti anupajjhāyakādīnaṁ upasampadākammaṁ viya upajjhāyassa abhāvepi abhabbattepi kammavācāya puggale parāmaṭṭhe kammassa sijjhanato.",
  "tika-vin08t22:113_1": "Upasampadāpekkhassa pana yathāsakaṁ nāmaṁ vinā aññena nāmena anussāvite kammaṁ kuppati, so anupasampannova hoti.",
  "tika-vin08t22:113_2": "Tattha ṭhito añño anupasampanno viya gahitanāmassa vatthupuggalassa tattha abhāvā, etassa ca nāmassa anussāvanāya avuttattā.",
  "tika-vin08t22:113_3": "Tasmā upasampadāpekkhassa pakatināmaṁ parivattetvā apubbena nāgādināmena anussāvitukāmena paṭikacceva ‘‘tvaṁ nāgo’’tiādinā viññāpetvā anusāsanaantarāyikadhammāpucchanakkhaṇesupi tassa ca saṅghassa ca yathā pākaṭaṁ hoti, tathā pakāsetvāva nāgādināmena anussāvetabbaṁ.",
  "tika-vin08t22:113_4": "Ekassa bahūni nāmāni honti, tesu ekaṁ gahetuṁ vaṭṭati.",
  "tika-vin08t22:114_0": "Yaṁ pana upasampadāpekkhaupajjhāyānaṁ ekattha gahitaṁ nāmaṁ tadeva ñattiyā, sabbattha anussāvanāsu ca gahetabbaṁ.",
  "tika-vin08t22:114_1": "Gahitato hi aññasmiṁ gahite byañjanaṁ bhinnaṁ nāma hoti, kammaṁ vipajjati.",
  "tika-vin08t22:114_2": "Atthato hi byañjanato ca abhinnā eva ñatti anussāvanā ca vaṭṭanti.",
  "tika-vin08t22:114_3": "Upajjhāyanāmassa pana purato ‘‘āyasmato tissassā’’tiādinā āyasmantapadaṁ sabbattha yojetvāpi anussāveti.",
  "tika-vin08t22:114_4": "Tathā ayojitepi doso natthi.",
  "tika-vin08t22:115_0": "Pāḷiyaṁ (mahāva.",
  "tika-vin08t22:115_1": "126) pana kiñcāpi ‘‘itthannāmassa āyasmato’’ti pacchato ‘‘āyasmato’’ti padaṁ vuttaṁ, tathāpi ‘‘āyasmā sāriputto atthakusalo’’tiādinā nāmassa purato ‘āyasmantapada’yogassa dassanato puratova payogo yuttataro, tañca ekattha yojetvā aññattha ayojitepi ekattha purato yojetvā aññattha pacchato yojanepi sāvanāya hāpanaṁ nāma na hoti nāmassa ahāpitattā.",
  "tika-vin08t22:115_2": "Teneva pāḷiyampi ‘‘itthannāmassa āyasmato’’ti ekattha yojetvā ‘‘itthannāmena upajjhāyenā’’tiādīsu ‘‘āyasmato’’ti na yojitanti vadanti.",
  "tika-vin08t22:115_3": "Tañca kiñcāpi evaṁ, tathāpi sabbaṭṭhānepi ekeneva pakārena yojetvā eva vā ayojetvā vā anussāvanaṁ pasatthataranti gahetabbaṁ.",
  "tika-vin08t22:116_0": "Ekato saheva ekasmiṁ khaṇe anussāvanaṁ etesanti ekānussāvanā, upasampadāpekkhā, ete ekānussāvane kātuṁ.",
  "tika-vin08t22:116_1": "Tenāha ‘‘ekatoanusāvane’’ti.",
  "tika-vin08t22:116_2": "Idañca ekaṁ padaṁ vibhattialopena daṭṭhabbaṁ.",
  "tika-vin08t22:116_3": "Ekena vāti dvinnampi ekasmiṁ khaṇe ekāya eva kammavācāya anussāvane ekena ācariyenāti attho.",
  "tika-vin08t22:116_4": "‘‘Ayaṁ buddharakkhito ca ayaṁ dhammarakkhito ca āyasmato saṅgharakkhitassa upasampadāpekkho’’tiādinā nayena ekena ācariyena dvinnamekasmiṁ khaṇe anussāvananayo daṭṭhabbo, imināva nayena tiṇṇampi ekena ācariyena ekakkhaṇe anussāvanaṁ veditabbaṁ.",
  "tika-vin08t22:117_0": "Purimanayenevaekato anussāvane kātunti ‘‘ekena ekassa, aññena itarassā’’tiādinā pubbe vuttanayena dvinnaṁ dvīhi vā tiṇṇaṁ tīhi vā ācariyehi, ekena vā ācariyena tayopi ekatoanussāvane kātunti attho.",
  "tika-vin08t22:117_1": "‘‘Tañca kho ekena upajjhāyena, na tveva nānupajjhāyenā’’ti idaṁ ekena ācariyena dvīhi vā tīhi vā upajjhāyehi dve vā tayo vā upasampadāpekkhe ekakkhaṇe ekāya anussāvanāya ekānussāvane kātuṁ na vaṭṭatīti paṭikkhepapadaṁ, na pana nānācariyehi nānupajjhāyehi tayo ekānussāvane kātuṁ na vaṭṭatīti āha ‘‘sace pana nānācariyā nānupajjhāyā…pe…",
  "tika-vin08t22:117_2": "vaṭṭatī’’ti.",
  "tika-vin08t22:117_3": "Yañcettha ‘‘tissatthero sumanattherassa saddhivihārikaṁ, sumanatthero tissattherassa saddhivihārika’’nti evaṁ upajjhāyehi aññamaññaṁ saddhivihārikānaṁ anussāvanakaraṇaṁ vuttaṁ, taṁ upalakkhaṇamattaṁ.",
  "tika-vin08t22:117_4": "Tasmā sace tissatthero sumanattherassa saddhivihārikaṁ, sumanatthero nandattherassa saddhivihārikaṁ anussāveti, aññamaññañca gaṇapūrakā honti, vaṭṭati eva.",
  "tika-vin08t22:117_5": "Sace pana upajjhāyo sayameva attano saddhivihārikaṁ anussāveti, ettha vattabbameva natthi, kammaṁ sukatameva hoti, anupajjhāyakassapi yena kenaci anussāvite upasampadā hoti, kimaṅgaṁ pana saupajjhāyakassa upajjhāyeneva anussāvaneti daṭṭhabbaṁ.",
  "tika-vin08t22:117_6": "Teneva navaṭṭanapakkhaṁ dassetuṁ ‘‘sace panā’’tiādimāha.",
  "tika-vin08t22:118_0": "Upajjhāti upajjhāyasaddasamānattho ākāranto upajjhāsaddoti dasseti.",
  "tika-vin08t22:118_1": "Upajjhāya-saddo eva vā upajjhā, upayogapaccattavacanesu ya-kāra lopaṁ katvā evaṁ vutto karaṇavacanādīsu upajjhāsaddassa payogābhāvāti daṭṭhabbaṁ.",
  "tika-vin08t22:118_2": "Pāḷiyaṁ attanāva attānaṁ sammannitabbanti attanāva kattubhūtena karaṇabhūtena attānameva kammabhūtaṁ pati sammannanakiccaṁ kātabbaṁ, attānanti vā paccatte upayogavacanaṁ, attanāva attā sammannitabboti attho.",
  "tika-vin08t22:118_3": "Na kevalañca ettheva, aññatrāpi terasasammutiādīsu imināva lakkhaṇena attanāva attā sammannitabbova.",
  "tika-vin08t22:118_4": "Apica sayaṁ kammārahattā attānaṁ muñcitvā catuvaggādiko gaṇo sabbattha icchitabbo.",
  "tika-vin08t22:119_0": "Saccakāloti ‘‘nigūhissāmī’’ti vañcanaṁ pahāya saccasseva te icchitabbakālo.",
  "tika-vin08t22:119_1": "Bhūtakāloti vañcanāya abhāvepi manussattādivatthuno bhūtatāya avassaṁ icchitabbakālo, itarathā kammakopādiantarāyo hotīti adhippāyo.",
  "tika-vin08t22:119_2": "Maṅkūti adhomukho.",
  "tika-vin08t22:119_3": "Uddharatūti anupasampannabhāvato upasampattiyaṁ patiṭṭhapetūti attho.",
  "tika-vin08t22:120_0": "Sabbakammavācāsu atthakosallatthaṁ panettha upasampadakammavācāya evamattho daṭṭhabbo –",
  "tika-vin08t22:120_1": "suṇātūti savanāṇattiyaṁ paṭhamapurisekavacanaṁ.",
  "tika-vin08t22:120_2": "Tañca kiñcāpi yo so saṅgho savanakiriyāyaṁ niyojīyati, tassa sammukhattā ‘‘suṇāhī’’ti majjhimapurisavacanena vattabbaṁ, tathāpi yasmā saṅghasaddasannidhāne paṭhamapurisappayogova saddavidūhi samāciṇṇo bhavantabhagavantaāyasmādisaddasannidhānesu viya ‘‘adhivāsetu me bhavaṁ gotamo (pārā.",
  "tika-vin08t22:120_3": "22), etassa sugata kālo, yaṁ bhagavā sāvakānaṁ sikkhāpadaṁ paññapeyya (pārā.",
  "tika-vin08t22:120_4": "21), pakkamatāyasmā (pārā.",
  "tika-vin08t22:120_5": "436), suṇantu me āyasmanto’’tiādīsu (mahāva. 168).",
  "tika-vin08t22:120_6": "Tasmā idha paṭhamapurisappayogo kato.",
  "tika-vin08t22:120_7": "Atha vā gāravavasenetaṁ vuttaṁ.",
  "tika-vin08t22:120_8": "Garuṭṭhāniyesu hi gāravavasena majjhimapurisapayoguppattiyampi paṭhamapurisappayogaṁ payujjanti ‘‘desetu sugato dhamma’’ntiādīsu (dī. ni. 2.66; ma. ni. 2.338; mahāva.",
  "tika-vin08t22:120_9": "8) viyāti daṭṭhabbaṁ.",
  "tika-vin08t22:120_10": "Keci pana ‘‘bhante āvusoti pade apekkhitvā idha paṭhamapurisappayogo’’ti vadanti, taṁ na sundaraṁ ‘‘ācariyo me, bhante, hohi (mahāva.",
  "tika-vin08t22:120_11": "77), iṅghāvuso upāli, imaṁ pabbajitaṁ anuyuñjāhī’’tiādīsu (pārā.",
  "tika-vin08t22:120_12": "517) tappayogepi majjhimapurisappayogasseva dassanato.",
  "tika-vin08t22:121_0": "Meti yo sāveti, tassa attaniddese sāmivacanaṁ.",
  "tika-vin08t22:121_1": "Bhanteti ālapanatthe vuḍḍhesu sagāravavacanaṁ, ‘‘āvuso’’ti padaṁ pana navakesu.",
  "tika-vin08t22:121_2": "Tadubhayampi nipāto ‘‘tumhe bhante tumhe āvuso’’ti bahūsupi samānarūpattā.",
  "tika-vin08t22:121_3": "Saṅghoti avisesato catuvaggādike pakatattapuggalasamūhe vattati.",
  "tika-vin08t22:121_4": "Idha pana paccantimesu janapadesu pañcavaggato paṭṭhāya, majjhimesu janapadesu dasavaggato paṭṭhāya saṅghoti gahetabbo.",
  "tika-vin08t22:121_5": "Tatrāyaṁ piṇḍattho –",
  "tika-vin08t22:121_6": "bhante, saṅgho mama vacanaṁ suṇātūti.",
  "tika-vin08t22:121_7": "Idañca navakatarena vattabbavacanaṁ.",
  "tika-vin08t22:121_8": "Sace pana anussāvako sabbehi bhikkhūhi vuḍḍhataro hoti, ‘‘suṇātu me, āvuso saṅgho’’ti vattabbaṁ.",
  "tika-vin08t22:121_9": "Sopi ce ‘‘bhante’’ti vadeyya, navakataro vā ‘‘āvuso’’ti, kammakopo natthi.",
  "tika-vin08t22:121_10": "Keci pana ‘‘ekattha ‘āvuso’ti vatvā aññattha ‘bhante’ti vuttepi natthi doso ubhayenapi ālapanassa sijjhanato’’ti vadanti.",
  "tika-vin08t22:122_0": "Idāni yamatthaṁ ñāpetukāmo ‘‘suṇātū’’ti saṅghaṁ savane niyojeti, taṁ ñāpento ‘‘ayaṁ itthannāmo’’tiādimāha.",
  "tika-vin08t22:122_1": "Tattha ayanti upasampadāpekkhassa hatthapāse sannihitabhāvadassanaṁ, tena ca hatthapāse ṭhitasseva upasampadā ruhatīti sijjhati hatthapāsato bahi ṭhitassa ‘‘aya’’nti na vattabbato.",
  "tika-vin08t22:122_2": "Teneva anusāsakasammutiyaṁ so hatthapāsato bahi ṭhitattā ‘‘aya’’nti na vutto, tasmā upasampadāpekkho anupasampanno hatthapāse ṭhapetabbo.",
  "tika-vin08t22:122_3": "Ayaṁ itthannāmoti ayaṁ-saddo ca avassaṁ payujjitabbo, so ca imasmiṁ paṭhamanāmapayoge evāti gahetabbaṁ.",
  "tika-vin08t22:122_4": "‘‘Itthannāmo’’ti idaṁ aniyamato tassa nāmadassanaṁ, ubhayenapi ayaṁ buddharakkhitotiādināmaṁ dasseti.",
  "tika-vin08t22:122_5": "‘‘Upasampadāpekkho’’ti bhinnādhikaraṇavisaye bahubbīhisamāso, upasampadaṁ me saṅgho apekkhamānoti attho.",
  "tika-vin08t22:122_6": "Tassa ca upajjhāyataṁ samaṅgibhāvena dassetuṁ ‘‘itthannāmassa āyasmato’’ti vuttaṁ.",
  "tika-vin08t22:122_7": "Etena ‘‘ayaṁ buddharakkhito āyasmato dhammarakkhitassa saddhivihārikabhūto upasampadāpekkho’’ti evamādinā nayena nāmayojanāya saha attho dassito.",
  "tika-vin08t22:122_8": "Ettha ca ‘‘āyasmato’’ti padaṁ avatvāpi ‘‘ayaṁ buddharakkhito dhammarakkhitassa upasampadāpekkho’’ti vattuṁ vaṭṭati.",
  "tika-vin08t22:122_9": "Teneva pāḷiyaṁ ‘‘itthannāmena upajjhāyenā’’ti ettha ‘‘āyasmato’’ti padaṁ na vuttaṁ.",
  "tika-vin08t22:122_10": "Yañcettha vattabbaṁ, taṁ heṭṭhā vuttameva.",
  "tika-vin08t22:123_0": "Nanu cettha upajjhāyopi upasampadāpekkho viya hatthapāse ṭhito eva icchitabbo, atha kasmā ‘‘ayaṁ itthannāmo imassa itthannāmassa upasampadāpekkho’’ti evaṁ upajjhāyassa nāmaparāmasanepi idaṁ-saddappayogo na katoti?",
  "tika-vin08t22:123_1": "Nāyaṁ virodho upajjhāyassa abhāvepi kammakopābhāvato.",
  "tika-vin08t22:123_2": "Kevalañhi kammanibbattiyā santapadavasena avijjamānassapi upajjhāyassa nāmakittanaṁ anupajjhāyassa upasampadādīsupi karīyati, tasmā upajjhāyassa asannihitāyapi tapparāmasanamatteneva kammasiddhito ‘‘imassā’’ti niddisituṁ na vaṭṭatīti.",
  "tika-vin08t22:124_0": "Parisuddho antarāyikehi dhammehīti abhabbattādikehi upasampadāya avatthukarehi ceva pañcābādhahatthacchinnādīhi āpattikarehi ca antarāyikasabhāvehi parimutto.",
  "tika-vin08t22:124_1": "Evaṁ vutte eva āpattimattakarehi pañcābādhādīhi aparimuttassapi upasampadā ruhati, nāññathā.",
  "tika-vin08t22:124_2": "Paripuṇṇassa pattacīvaranti paripuṇṇamassa upasampadāpekkhassa pattacīvaraṁ.",
  "tika-vin08t22:124_3": "Evaṁ vutte eva apattacīvarassapi upasampadā ruhati, nāññathā.",
  "tika-vin08t22:124_4": "Upasampadaṁ yācatīti ‘‘saṅghaṁ, bhante, upasampadaṁ yācāmī’’tiādinā (mahāva.",
  "tika-vin08t22:124_5": "126) yācāpitabhāvaṁ sandhāya vuttaṁ.",
  "tika-vin08t22:124_6": "Evaṁ tena saṅghe ayācitepi ‘‘itthannāmo saṅghaṁ upasampadaṁ yācatī’’ti vutte eva kammaṁ avipannaṁ hoti, nāññathā.",
  "tika-vin08t22:124_7": "Upajjhāyenāti upajjhāyena karaṇabhūtena, itthannāmaṁ upajjhāyaṁ katvā kammabhūtaṁ upasampadaṁ dātuṁ nipphādetuṁ kattubhūtaṁ saṅghaṁ yācatīti attho.",
  "tika-vin08t22:124_8": "Yācadhātuno pana dvikammakattā ‘‘saṅghaṁ upasampada’’nti dve kammapadāni vuttāni.",
  "tika-vin08t22:125_0": "Yadi saṅghassa pattakallanti ettha patto kālo imassa kammassāti pattakālaṁ, apalokanādicatubbidhaṁ saṅghagaṇakammaṁ, tadeva sakatthe ya-paccayena ‘‘pattakalla’’nti vuccati.",
  "tika-vin08t22:125_1": "Idha pana ñatticatutthaupasampadākammaṁ adhippetaṁ, taṁ kātuṁ saṅghassa pattakallaṁ jātaṁ.",
  "tika-vin08t22:125_2": "Yadīti anumatigahaṇavasena kammassa pattakallataṁ ñāpeti, yo hi koci tattha apattakallataṁ maññissati, so vakkhati.",
  "tika-vin08t22:125_3": "Imameva hi atthaṁ sandhāya anussāvanāsu ‘‘yassāyasmato khamati…pe…",
  "tika-vin08t22:125_4": "so bhāseyyā’’ti (mahāva.",
  "tika-vin08t22:125_5": "127) vuttaṁ.",
  "tika-vin08t22:125_6": "Tadetaṁ pattakallaṁ vatthusampadā, antarāyikehi dhammehi cassa parisuddhatā, sīmāsampadā, parisāsampadā, pubbakiccaniṭṭhānanti imehi pañcahi aṅgehi saṅgahitaṁ.",
  "tika-vin08t22:126_0": "Tattha vatthusampadā nāma yathāvuttehi ekādasaabhabbapuggalehi ceva antimavatthuajjhāpannehi ca añño paripuṇṇavīsativasso anupasampannabhūto manussapuriso.",
  "tika-vin08t22:126_1": "Etasmiñhi puggale sati eva idaṁ saṅghassa upasampadākammaṁ pattakallaṁ nāma hoti, nāsati, katañca kuppameva hoti.",
  "tika-vin08t22:127_0": "Antarāyikehi dhammehi cassa parisuddhatā nāma yathāvuttasseva upasampadāvatthubhūtassa puggalassa ye ime bhagavatā paṭikkhittā pañcābādhaphuṭṭhatādayo mātāpitūhi ananuññātatāpaayosānā ceva hatthacchinnādayo ca dosadhammā kārakasaṅghassa āpattādiantarāyahetutāya ‘‘antarāyikā’’ti vuccanti, tehi antarāyikehi dosadhammehi parimuttatā, imissā ca sati eva idaṁ kammaṁ pattakallaṁ nāma hoti, nāsati, kataṁ pana kammaṁ sukatameva hoti ṭhapetvā ūnavīsativassaṁ puggalaṁ.",
  "tika-vin08t22:128_0": "Sīmāsampadā pana uposathakkhandhake (mahāva.",
  "tika-vin08t22:128_1": "138 ādayo) vakkhamānanayena sabbadosarahitāya baddhābaddhavaseneva duvidhāya sīmāya vasena veditabbā.",
  "tika-vin08t22:128_2": "Tādisāya hi sīmāya sati eva idaṁ kammaṁ pattakallaṁ nāma hoti, nāsati, katañca kammaṁ vipajjati.",
  "tika-vin08t22:129_0": "Parisāsampadā pana ye ime upasampadākammassa sabbantimena paricchedena kammappattā dasahi vā pañcahi vā anūnāpārājikaṁ anāpannā anukkhittā ca samānasaṁvāsakā bhikkhū, tesaṁ ekasīmāya hatthapāsaṁ avijahitvā ṭhānaṁ, chandārahānañca chandassa ānayanaṁ, sammukhībhūtānañca appaṭikosanaṁ, upasampadāpekkharahitānaṁ uposathakkhandhake paṭikkhittānaṁ gahaṭṭhādianupasampannānañceva pārājikukkhittakanānāsaṁvāsakabhikkhunīnañca vajjanīyapuggalānaṁ saṅghassa hatthapāse abhāvo cāti imehi catūhi aṅgehi saṅgahitā.",
  "tika-vin08t22:129_1": "Evarūpāya ca parisāsampadāya sati eva idaṁ pattakallaṁ nāma hoti, nāsati.",
  "tika-vin08t22:129_2": "Tattha purimānaṁ tiṇṇaṁ aṅgānaṁ aññatarassapi abhāve kataṁ kammaṁ vipajjati, na pacchimassa.",
  "tika-vin08t22:130_0": "Pubbakiccaniṭṭhānaṁ nāma yānimāni ‘‘paṭhamaṁ upajjhaṁ gāhāpetabbo’’tiādinā pāḷiyaṁ (mahāva.",
  "tika-vin08t22:130_1": "126) vuttāni ‘‘upajjhāgāhāpanaṁ, pattacīvarācikkhaṇaṁ, tato taṁ hatthapāsato bahi pesetvā anusāsakasammutikammakaraṇaṁ, sammatena ca gantvā anusāsanaṁ, tena ca paṭhamataraṁ āgantvā saṅghassa ñattiṁ ñāpetvā upasampadāpekkhaṁ ‘āgacchāhī’ti hatthapāse eva abbhānaṁ, tena bhikkhūnaṁ pāde vandāpetvā upasampadāyācāpanaṁ, tato antarāyikadhammapucchakasammutikammakaraṇaṁ, sammatena ca pucchana’’nti imāni aṭṭha pubbakiccāni, tesaṁ sabbesaṁ yāthāvato karaṇena niṭṭhānaṁ.",
  "tika-vin08t22:130_2": "Etasmiñca pubbakiccaniṭṭhāpane sati eva idaṁ saṅghassa upasampadākammaṁ pattakallaṁ nāma hoti, nāsati.",
  "tika-vin08t22:130_3": "Etesu pana pubbakammesu akatesupi kataṁ kammaṁ yathāvuttesu vatthusampattiādīsu vijjamānesu akuppameva hoti.",
  "tika-vin08t22:130_4": "Tadevamettha pattakallaṁ imehi pañcahi aṅgehi saṅgahitanti veditabbaṁ.",
  "tika-vin08t22:130_5": "Imināva nayena heṭṭhā vuttesu, vakkhamānesu ca sabbesu kammesu pattakallatā yathārahaṁ yojetvā ñātabbā.",
  "tika-vin08t22:131_0": "Itthannāmaṁ upasampādeyyāti upasampadānipphādanena taṁsamaṅgiṁ kareyya karotūti patthanāyaṁ, vidhimhi vā idaṁ daṭṭhabbaṁ.",
  "tika-vin08t22:131_1": "Yathā hi ‘‘devadattaṁ sukhāpeyyā’’ti vutte sukhamassa nipphādetvā taṁ sukhasamaṅginaṁ kareyyāti attho hoti, evamidhāpi upasampadamassa nipphādetvā taṁ upasampadāsamaṅginaṁ kareyyāti attho.",
  "tika-vin08t22:131_2": "Payojakabyāpāre cetaṁ.",
  "tika-vin08t22:131_3": "Yathā sukhayantaṁ kiñci suddhakattāraṁ koci hetukattā sukhahetunipphādanena sukhāpeyyāti vuccati, evamidhāpi upasampajjantaṁ suddhakattāraṁ puggalaṁ hetukattubhūto saṅgho upasampadāhetunipphādanena upasampādeyyāti vutto.",
  "tika-vin08t22:131_4": "Etena ca sukhaṁ viya sukhadāyakena saṅghena puggalassa dīyamānā tathāpavattaparamatthadhamme upādāya ariyajanapaññattā upasampadā nāma sammutisaccatā atthīti samatthitaṁ hoti.",
  "tika-vin08t22:131_5": "Ettha ca ‘‘itthannāmo saṅghaṁ upasampadaṁ yācatī’’ti (mahāva.",
  "tika-vin08t22:131_6": "127) vuttattā parivāsādīsu viya yācanānuguṇaṁ ‘‘itthannāmassa upasampadaṁ dadeyyā’’ti avatvā ‘‘itthannāmaṁ upasampādeyyā’’ti vuttattā idaṁ upasampadākammaṁ dāne asaṅgahetvā kammalakkhaṇe eva saṅgahitanti daṭṭhabbaṁ.",
  "tika-vin08t22:131_7": "Iminā nayena ‘‘itthannāmaṁ upasampādeti, upasampanno saṅghenā’’ti etthāpi attho veditabbo.",
  "tika-vin08t22:131_8": "Kevalañhi tattha vattamānakālaatītakālavasena, idha pana anāmaṭṭhakālavasenāti ettakameva viseso.",
  "tika-vin08t22:132_0": "Esā ñattīti ‘‘saṅgho ñāpetabbo’’ti vuttañāpanā esā.",
  "tika-vin08t22:132_1": "Idañca anussāvanānampi sabbhāvasūcanatthaṁ vuccati.",
  "tika-vin08t22:132_2": "Avassañcetaṁ vattabbameva.",
  "tika-vin08t22:132_3": "Ñattikamme eva taṁ na vattabbaṁ.",
  "tika-vin08t22:132_4": "Tattha pana yya-kāre vuttamatte eva ñattikammaṁ niṭṭhitaṁ hotīti daṭṭhabbaṁ.",
  "tika-vin08t22:132_5": "Khamatīti ruccati.",
  "tika-vin08t22:132_6": "Upasampadāti saṅghena dīyamānā nipphādiyamānā upasampadā, yassa khamati, so tuṇhassāti yojanā.",
  "tika-vin08t22:132_7": "Tuṇhīti ca akathanatthe nipāto, akathanako assa bhaveyyāti attho.",
  "tika-vin08t22:132_8": "Khamati saṅghassa itthannāmassa upasampadāti pakatena sambandho.",
  "tika-vin08t22:132_9": "Tattha kāraṇamāha ‘‘tasmā tuṇhī’’ti.",
  "tika-vin08t22:132_10": "Tattha ‘‘āsī’’ti seso.",
  "tika-vin08t22:132_11": "Yasmā ‘‘yassa nakkhamati, so bhāseyyā’’ti tikkhattuṁ vuccamānopi saṅgho tuṇhī niravo ahosi, tasmā khamati saṅghassāti attho.",
  "tika-vin08t22:132_12": "Evanti iminā pakārena.",
  "tika-vin08t22:132_13": "Tuṇhībhāvenevetaṁ saṅghassa ruccanabhāvaṁ dhārayāmi, bujjhāmi jānāmīti attho.",
  "tika-vin08t22:132_14": "Iti-saddo parisamāpanatthe kato, so ca kammavācāya anaṅgaṁ, tasmā anussāvakena ‘‘dhārayāmī’’ti ettha mi-kārapariyosānameva vatvā niṭṭhapetabbaṁ, iti-saddo na payujjitabboti daṭṭhabbaṁ.",
  "tika-vin08t22:132_15": "Iminā nayena sabbakammavācānamattho veditabbo.",
  "tika-vin08t22:133_0": "Ekaporisāvātiādi sattānaṁ sarīrachāyaṁ pādehi minitvā jānanappakāradassanaṁ.",
  "tika-vin08t22:133_1": "Chasattapadaparimitā hi chāyā ‘‘porisā’’ti vuccati, idañca utuppamāṇācikkhaṇādi ca āgantukehi saddhiṁ vīmaṁsitvā vuḍḍhanavabhāvaṁ ñatvā vandanavandāpanādikaraṇatthaṁ vuttaṁ.",
  "tika-vin08t22:133_2": "Eti āgacchati, gacchati cāti utu, sova pamīyate anena saṁvaccharanti pamāṇanti āha ‘‘utuyeva utuppamāṇa’’nti.",
  "tika-vin08t22:133_3": "Aparipuṇṇāti upasampadādivasena aparipuṇṇā.",
  "tika-vin08t22:133_4": "Yadi utuvemajjhe upasampādito, tadā tasmiṁ utumhi avasiṭṭhadivasācikkhaṇaṁ divasabhāgācikkhaṇanti dasseti.",
  "tika-vin08t22:133_5": "Tenāha ‘‘yattakehi divasehi yassa yo utu aparipuṇṇo, te divase’’ti.",
  "tika-vin08t22:133_6": "Tattha yassa taṅkhaṇaṁ laddhūpasampadassa puggalassa sambandhī yo utu yattakehi divasehi aparipuṇṇo, te divaseti yojanā.",
  "tika-vin08t22:134_0": "Chāyādikameva sabbaṁ saṅgahetvā gāyitabbato kathetabbato saṅgītīti āha ‘‘idamevā’’tiādi.",
  "tika-vin08t22:134_1": "Tattha ekato katvā ācikkhitabbaṁ.",
  "tika-vin08t22:134_2": "Tvaṁ kiṁ labhasīti tvaṁ upasampādanakāle kataravassaṁ, katarautuñca labhasi, katarasmiṁ te upasampadā laddhāti attho.",
  "tika-vin08t22:134_3": "Vassanti vassānautu, idañca saṁvaccharācikkhaṇaṁ vinā vuttampi na viññāyatīti iminā utuācikkhaṇeneva sāsanavassesu vā kaliyugavassādīsu vā sahassime vā satime vā asukautuṁ labhāmīti dassitanti daṭṭhabbaṁ.",
  "tika-vin08t22:134_4": "Chāyāti idaṁ pāḷiyaṁ āgatapaṭipāṭiṁ sandhāya vuttaṁ, vattabbakammato pana kaliyugavassādīsu sabbadesapasiddhesu asukavasse asukautumhi asukamāse asukakaṇhe vā sukke vā pakkhe asuke tithivāravisesayutte pubbaṇhādidivasabhāge ettake chāyāpamāṇe, nāḍikāpamāṇe vā mayā upasampadā laddhāti vadeyyāsīti evaṁ ācikkhitabbaṁ.",
  "tika-vin08t22:134_5": "Idaṁ suṭṭhu uggahetvā āgantukehi vuḍḍhapaṭipāṭiṁ ñatvā paṭipajjāhīti vattabbaṁ.",
  "tika-vin08t22:134_6": "Iti ettako kathāmaggo vimativinodaniyaṁ āgato.",
  "tika-vin08t22:134_7": "Vajirabuddhiṭīkānayo pana ekacco idheva saṅgahaṁ gato, ekacco asanniṭṭhānavinicchayattā saṁsayahetuko hoti, tasmā idha na gahitoti.",
  "tika-vin08t22:135_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t22:136_0": "Upasampadāvinicchayakathālaṅkāro."
}