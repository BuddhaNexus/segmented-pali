{
  "tika-abh07t1:0_0": "2. Cetasikaparicchedo",
  "tika-abh07t1:1_0": "Sampayogalakkhaṇaṁ",
  "tika-abh07t1:2_0": "1. Ekuppādanirodhā ca, ekālambaṇavatthukā.",
  "tika-abh07t1:3_0": "Cetoyuttā dvipaññāsa, dhammā cetasikā matā.",
  "tika-abh07t1:4_0": "Aññasamānacetasikaṁ",
  "tika-abh07t1:5_0": "2. Kathaṁ?",
  "tika-abh07t1:5_1": "Phasso vedanā saññā cetanā ekaggatā jīvitindriyaṁ manasikāro ceti sattime cetasikā sabbacittasādhāraṇā nāma.",
  "tika-abh07t1:6_0": "3.",
  "tika-abh07t1:6_1": "Vitakko vicāro adhimokkho vīriyaṁ pīti chando cāti cha ime cetasikā pakiṇṇakā nāma.",
  "tika-abh07t1:7_0": "4. Evamete terasa cetasikā aññasamānāti veditabbā.",
  "tika-abh07t1:8_0": "Akusalacetasikaṁ",
  "tika-abh07t1:9_0": "5.",
  "tika-abh07t1:9_1": "Moho ahirikaṁ anottappaṁ uddhaccaṁ lobho diṭṭhi māno doso issā macchariyaṁ kukkuccaṁ thinaṁ middhaṁ vicikicchā ceti cuddasime cetasikā akusalā nāma.",
  "tika-abh07t1:10_0": "Sobhanacetasikaṁ",
  "tika-abh07t1:11_0": "6.",
  "tika-abh07t1:11_1": "Saddhā sati hirī ottappaṁ alobho adoso tatramajjhattatā kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā ceti ekūnavīsatime cetasikā sobhanasādhāraṇā nāma.",
  "tika-abh07t1:12_0": "7.",
  "tika-abh07t1:12_1": "Sammāvācā sammākammanto sammāājīvo ceti tisso viratiyo nāma.",
  "tika-abh07t1:13_0": "8.",
  "tika-abh07t1:13_1": "Karuṇā muditā appamaññāyo nāmāti sabbathāpi paññindriyena saddhiṁ pañcavīsatime cetasikā sobhanāti veditabbā.",
  "tika-abh07t1:14_0": "9. Ettāvatā ca –",
  "tika-abh07t1:15_0": "Terasaññasamānā ca, cuddasākusalā tathā;",
  "tika-abh07t1:16_0": "Sobhanā pañcavīsāti, dvipaññāsa pavuccare.",
  "tika-abh07t1:17_0": "Sampayoganayo",
  "tika-abh07t1:18_0": "10. Tesaṁ cittāviyuttānaṁ, yathāyogamito paraṁ.",
  "tika-abh07t1:19_0": "Cittuppādesu paccekaṁ, sampayogo pavuccati.",
  "tika-abh07t1:20_0": "11.",
  "tika-abh07t1:20_1": "Satta sabbattha yujjanti, yathāyogaṁ pakiṇṇakā.",
  "tika-abh07t1:21_0": "Cuddasākusalesveva, sobhanesveva sobhanā.",
  "tika-abh07t1:22_0": "Aññasamānacetasikasampayoganayo",
  "tika-abh07t1:23_0": "12. Kathaṁ?",
  "tika-abh07t1:23_1": "Sabbacittasādhāraṇā tāva sattime cetasikā sabbesupi ekūnanavuticittuppādesu labbhanti.",
  "tika-abh07t1:24_0": "13.Pakiṇṇakesu pana vitakko tāva dvipañcaviññāṇavajjitakāmāvacaracittesu ceva ekādasasu paṭhamajjhānacittesu ceti pañcapaññāsacittesu uppajjati.",
  "tika-abh07t1:25_0": "14.",
  "tika-abh07t1:25_1": "Vicāro pana tesu ceva ekādasasu dutiyajjhānacittesu cāti chasaṭṭhicittesu.",
  "tika-abh07t1:26_0": "15.",
  "tika-abh07t1:26_1": "Adhimokkho dvipañcaviññāṇavicikicchāsahagatavajjitacittesu.",
  "tika-abh07t1:27_0": "16.",
  "tika-abh07t1:27_1": "Vīriyaṁ pañcadvārāvajjanadvipañcaviññāṇasampaṭicchanasantīraṇavajjitacittesu.",
  "tika-abh07t1:28_0": "17.",
  "tika-abh07t1:28_1": "Pīti domanassupekkhāsahagatakāyaviññāṇacatutthajjhānavajjitacittesu.",
  "tika-abh07t1:29_0": "18. Chando ahetukamomūhavajjitacittesūti.",
  "tika-abh07t1:30_0": "19. Te pana cittuppādā yathākkamaṁ –",
  "tika-abh07t1:31_0": "Chasaṭṭhi pañcapaññāsa, ekādasa ca soḷasa;",
  "tika-abh07t1:32_0": "Sattati vīsati ceva, pakiṇṇakavivajjitā.",
  "tika-abh07t1:33_0": "Pañcapaññāsa chasaṭṭhiṭṭhasattati tisattati;",
  "tika-abh07t1:34_0": "Ekapaññāsa cekūnasattati sapakiṇṇakā.",
  "tika-abh07t1:35_0": "Akusalacetasikasampayoganayo",
  "tika-abh07t1:36_0": "20.Akusalesu pana moho ahirikaṁ anottappaṁ uddhaccañcāti cattārome cetasikā sabbākusalasādhāraṇā nāma, sabbesupi dvādasā kusalesu labbhanti.",
  "tika-abh07t1:37_0": "21.",
  "tika-abh07t1:37_1": "Lobho aṭṭhasu lobhasahagatacittesveva labbhati.",
  "tika-abh07t1:38_0": "22. Diṭṭhi catūsu diṭṭhigatasampayuttesu.",
  "tika-abh07t1:39_0": "23. Māno catūsu diṭṭhigatavippayuttesu.",
  "tika-abh07t1:40_0": "24.",
  "tika-abh07t1:40_1": "Doso issā macchariyaṁ kukkuccañcāti dvīsu paṭighasampayuttacittesu.",
  "tika-abh07t1:41_0": "25. Thinamiddhaṁ pañcasu sasaṅkhārikacittesu.",
  "tika-abh07t1:42_0": "26. Vicikicchā vicikicchāsahagatacitteyevāti.",
  "tika-abh07t1:43_0": "27. Sabbāpuññesu cattāro,",
  "tika-abh07t1:44_0": "Lobhamūle tayo gatā;",
  "tika-abh07t1:45_0": "Dosamūlesu cattāro,",
  "tika-abh07t1:46_0": "Sasaṅkhāre dvayaṁ tathā.",
  "tika-abh07t1:47_0": "Vicikicchā vicikicchā-citte cāti catuddasa;",
  "tika-abh07t1:48_0": "Dvādasākulesveva, sampayujjanti pañcadhā.",
  "tika-abh07t1:49_0": "Sobhanacetasikasampayoganayo",
  "tika-abh07t1:50_0": "28.Sobhanesu pana sobhanasādhāraṇā tāva ekūnavīsatime cetasikā sabbesupi ekūnasaṭṭhisobhanacittesu saṁvijjanti.",
  "tika-abh07t1:51_0": "29.",
  "tika-abh07t1:51_1": "Viratiyo pana tissopi lokuttaracittesu sabbathāpi niyatā ekatova labbhanti, lokiyesu pana kāmāvacarakusalesveva kadāci sandissanti visuṁ visuṁ.",
  "tika-abh07t1:52_0": "30.",
  "tika-abh07t1:52_1": "Appamaññāyo pana dvādasasu pañcamajjhānavajjitamahaggatacittesu ceva kāmāvacarakusalesu ca sahetukakāmāvacarakiriyacittesu cāti aṭṭhavīsaticittesveva kadāci nānā hutvā jāyanti, upekkhāsahagatesu panettha karuṇāmuditā na santīti keci vadanti.",
  "tika-abh07t1:53_0": "31.",
  "tika-abh07t1:53_1": "Paññā pana dvādasasu ñāṇasampayuttakāmāvacaracittesu ceva sabbesupi pañcatiṁsamahaggatalokuttaracittesu cāti sattacattālīsacittesu sampayogaṁ gacchatīti.",
  "tika-abh07t1:54_0": "32. Ekūnavīsati dhammā, jāyantekūnasaṭṭhisu.",
  "tika-abh07t1:55_0": "Tayo soḷasacittesu, aṭṭhavīsatiyaṁ dvayaṁ.",
  "tika-abh07t1:56_0": "Paññā pakāsitā, sattacattālīsavidhesupi;",
  "tika-abh07t1:57_0": "Sampayuttā catudhevaṁ, sobhanesveva sobhanā.",
  "tika-abh07t1:58_0": "33. Issāmaccherakukkucca-viratikaruṇādayo.",
  "tika-abh07t1:59_0": "Nānā kadāci māno ca, thina middhaṁ tathā saha.",
  "tika-abh07t1:60_0": "34. Yathāvuttānusārena, sesā niyatayogino.",
  "tika-abh07t1:61_0": "Saṅgahañca pavakkhāmi, tesaṁ dāni yathārahaṁ.",
  "tika-abh07t1:62_0": "Saṅgahanayo",
  "tika-abh07t1:63_0": "35. Chattiṁsānuttare dhammā, pañcatiṁsa mahaggate.",
  "tika-abh07t1:64_0": "Aṭṭhatiṁsāpi labbhanti, kāmāvacarasobhane.",
  "tika-abh07t1:65_0": "Sattavīsatipuññamhi, dvādasāhetuketi ca;",
  "tika-abh07t1:66_0": "Yathāsambhavayogena, pañcadhā tattha saṅgaho.",
  "tika-abh07t1:67_0": "Lokuttaracittasaṅgahanayo",
  "tika-abh07t1:68_0": "36. Kathaṁ ?",
  "tika-abh07t1:68_1": "Lokuttaresu tāva aṭṭhasu paṭhamajjhānikacittesu aññasamānā terasa cetasikā, appamaññāvajjitā tevīsati sobhanacetasikā ceti chattiṁsa dhammā saṅgahaṁ gacchanti, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesupi upekkhāsahagatā te eva saṅgayhantīti sabbathāpi aṭṭhasu lokuttaracittesu pañcakajjhānavasena pañcadhāva saṅgaho hotīti.",
  "tika-abh07t1:69_0": "37.",
  "tika-abh07t1:69_1": "Chattiṁsa pañcatiṁsa ca, catuttiṁsa yathākkamaṁ.",
  "tika-abh07t1:70_0": "Tettiṁsadvayamiccevaṁ, pañcadhānuttare ṭhitā.",
  "tika-abh07t1:71_0": "Mahaggatacittasaṅgahanayo",
  "tika-abh07t1:72_0": "38.Mahaggatesu pana tīsu paṭhamajjhānikacittesu tāva aññasamānā terasa cetasikā, viratittayavajjitā dvāvīsati sobhanacetasikā ceti pañcatiṁsa dhammā saṅgahaṁ gacchanti, karuṇāmuditā panettha paccekameva yojetabbā, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesu pana pannarasasu appamaññāyo na labbhantīti sabbathāpi sattavīsatimahaggatacittesu pañcakajjhānavasena pañcadhāva saṅgaho hotīti.",
  "tika-abh07t1:73_0": "39.",
  "tika-abh07t1:73_1": "Pañcatiṁsa catuttiṁsa, tettiṁsa ca yathākkamaṁ.",
  "tika-abh07t1:74_0": "Bāttiṁsa ceva tiṁseti, pañcadhāva mahaggate.",
  "tika-abh07t1:75_0": "Kāmāvacarasobhanacittasaṅgahanayo",
  "tika-abh07t1:76_0": "40.Kāmāvacarasobhanesu pana kusalesu tāva paṭhamadvaye aññasamānā terasa cetasikā, pañcavīsati sobhanacetasikā ceti aṭṭhatiṁsa dhammā saṅgahaṁ gacchanti, appamaññāviratiyo panettha pañcapi paccekameva yojetabbā, tathā dutiyadvaye ñāṇavajjitā, tatiyadvaye ñāṇasampayuttā pītivajjitā, catutthadvaye ñāṇapītivajjitā te eva saṅgayhanti.",
  "tika-abh07t1:76_1": "Kiriyacittesupi virativajjitā tatheva catūsupi dukesu catudhāva saṅgayhanti.",
  "tika-abh07t1:76_2": "Tathā vipākesu ca appamaññāvirativajjitā te eva saṅgayhantīti sabbathāpi catuvīsatikāmāvacarasobhanacittesu dukavasena dvādasadhāva saṅgaho hotīti.",
  "tika-abh07t1:77_0": "41.",
  "tika-abh07t1:77_1": "Aṭṭhatiṁsa sattatiṁsa, dvayaṁ chattiṁsakaṁ subhe.",
  "tika-abh07t1:78_0": "Pañcatiṁsa catuttiṁsa, dvayaṁ tettiṁsakaṁ kriye;",
  "tika-abh07t1:79_0": "Tettiṁsa pāke bāttiṁsa, dvayekatiṁsakaṁ bhave;",
  "tika-abh07t1:80_0": "Sahetukāmāvacarapuñña-pākakriyāmane.",
  "tika-abh07t1:81_0": "42. Navijjantettha viratī, kriyesu ca mahaggate.",
  "tika-abh07t1:82_0": "Anuttare appamaññā, kāmapāke dvayaṁ tathā;",
  "tika-abh07t1:83_0": "Anuttare jhānadhammā, appamaññā ca majjhime;",
  "tika-abh07t1:84_0": "Viratī ñāṇapītī ca, parittesu visesakā.",
  "tika-abh07t1:85_0": "Akusalacittasaṅgahanayo",
  "tika-abh07t1:86_0": "43.Akusalesu pana lobhamūlesu tāva paṭhame asaṅkhārike aññasamānā terasa cetasikā, akusalasādhāraṇā cattāro cāti sattarasa lobhadiṭṭhīhi saddhiṁ ekūnavīsati dhammā saṅgahaṁ gacchanti.",
  "tika-abh07t1:87_0": "44. Tatheva dutiye asaṅkhārike lobhamānena.",
  "tika-abh07t1:88_0": "45.",
  "tika-abh07t1:88_1": "Tatiye tatheva pītivajjitā lobhadiṭṭhīhi saha aṭṭhārasa.",
  "tika-abh07t1:89_0": "46. Catutthe tatheva lobhamānena.",
  "tika-abh07t1:90_0": "47.",
  "tika-abh07t1:90_1": "Pañcame pana paṭighasampayutte asaṅkhārike doso issā macchariyaṁ kukkuccañcāti catūhi saddhiṁ pītivajjitā te eva vīsati dhammā saṅgayhanti, issāmacchariyakukkuccāni panettha paccekameva yojetabbāni.",
  "tika-abh07t1:91_0": "48.",
  "tika-abh07t1:91_1": "Sasaṅkhārikapañcakepi tatheva thinamiddhena visesetvā yojetabbā.",
  "tika-abh07t1:92_0": "49.",
  "tika-abh07t1:92_1": "Chandapītivajjitā pana aññasamānā ekādasa, akusalasādhāraṇā cattāro cāti pannarasa dhammā uddhaccasahagate sampayujjanti.",
  "tika-abh07t1:93_0": "50.",
  "tika-abh07t1:93_1": "Vicikicchāsahagatacitte ca adhimokkhavirahitā vicikicchāsahagatā tatheva pannarasa dhammā samupalabbhantīti sabbathāpi dvādasākusalacittuppādesu paccekaṁ yojiyamānāpi gaṇanavasena sattadhāva saṅgahitā bhavantīti.",
  "tika-abh07t1:94_0": "51. Ekūnavīsāṭṭhārasa, vīsekavīsa vīsati.",
  "tika-abh07t1:95_0": "Dvāvīsa pannaraseti, sattadhā kusaleṭhitā.",
  "tika-abh07t1:96_0": "52. Sādhāraṇā ca cattāro, samānā ca dasāpare.",
  "tika-abh07t1:97_0": "Cuddasete pavuccanti, sabbākusalayogino.",
  "tika-abh07t1:98_0": "Ahetukacittasaṅgahanayo",
  "tika-abh07t1:99_0": "53.Ahetukesu pana hasanacitte tāva chandavajjitā aññasamānā dvādasa dhammā saṅgahaṁ gacchanti.",
  "tika-abh07t1:100_0": "54. Tathā voṭṭhabbane chandapītivajjitā.",
  "tika-abh07t1:101_0": "55. Sukhasantīraṇe chandavīriyavajjitā.",
  "tika-abh07t1:102_0": "56.",
  "tika-abh07t1:102_1": "Manodhātuttikāhetukapaṭisandhiyugaḷe chandapītivīriyavajjitā.",
  "tika-abh07t1:103_0": "57.",
  "tika-abh07t1:103_1": "Dvipañcaviññāṇe pakiṇṇakavajjitā teyeva saṅgayhantīti sabbathāpi aṭṭhārasasu ahetukesu gaṇanavasena catudhāva saṅgaho hotīti.",
  "tika-abh07t1:104_0": "58. Dvādasekādasa dasa, satta cāti catubbidho.",
  "tika-abh07t1:105_0": "Aṭṭhārasāhetukesu, cittuppādesu saṅgaho.",
  "tika-abh07t1:106_0": "59. Ahetukesu sabbattha, satta sesā yathārahaṁ.",
  "tika-abh07t1:107_0": "Iti vitthārato vutto, tettiṁsavidhasaṅgaho.",
  "tika-abh07t1:108_0": "60. Itthaṁ cittāviyuttānaṁ, sampayogañca saṅgahaṁ.",
  "tika-abh07t1:109_0": "Ñatvā bhedaṁ yathāyogaṁ, cittena samamuddise.",
  "tika-abh07t1:110_0": "Iti abhidhammatthasaṅgahe cetasikasaṅgahavibhāgo nāma",
  "tika-abh07t1:111_0": "Dutiyo paricchedo."
}