{
  "atk-s0512a2:0_0": "2. Hatthināgavaggo",
  "atk-s0512a2:1_0": "1. Mātuposakacariyāvaṇṇanā",
  "atk-s0512a2:2_0": "1.",
  "atk-s0512a2:2_1": "Dutiyavaggassa paṭhame kuñjaroti hatthī.",
  "atk-s0512a2:2_2": "Mātuposakoti andhāya jarājiṇṇāya mātuyā paṭijagganako.",
  "atk-s0512a2:2_3": "Mahiyāti bhūmiyaṁ.",
  "atk-s0512a2:2_4": "Guṇenāti sīlaguṇena, tadā mama sadiso natthi.",
  "atk-s0512a2:3_0": "Bodhisatto hi tadā himavantappadese hatthiyoniyaṁ nibbatti.",
  "atk-s0512a2:3_1": "So sabbaseto abhirūpo lakkhaṇasampanno mahāhatthī anekahatthisatasahassaparivāro ahosi.",
  "atk-s0512a2:3_2": "Mātā panassa andhā.",
  "atk-s0512a2:3_3": "So madhuraphalāphalāni hatthīnaṁ hatthesu datvā mātu peseti.",
  "atk-s0512a2:3_4": "Hatthino tassā adatvā sayaṁ khādanti.",
  "atk-s0512a2:3_5": "So pariggaṇhanto taṁ pavattiṁ ñatvā ‘‘yūthaṁ pahāya mātarameva posessāmī’’ti rattibhāge aññesaṁ hatthīnaṁ ajānantānaṁ mātaraṁ gahetvā caṇḍoraṇapabbatapādaṁ gantvā ekaṁ naḷiniṁ upanissāya ṭhitāya pabbataguhāya mātaraṁ ṭhapetvā posesi.",
  "atk-s0512a2:4_0": "2-3.Pavane disvā vanacaroti eko vanacarako puriso tasmiṁ mahāvane vicaranto maṁ disvā.",
  "atk-s0512a2:4_1": "Rañño maṁ paṭivedayīti bārāṇasirañño maṁ ārocesi.",
  "atk-s0512a2:5_0": "So hi maggamūḷho disaṁ vavatthapetuṁ asakkonto mahantena saddena paridevi.",
  "atk-s0512a2:5_1": "Bodhisattopi tassa saddaṁ sutvā ‘‘ayaṁ puriso anātho, na kho panetaṁ patirūpaṁ, yaṁ esa mayi ṭhite idha vinasseyyā’’ti tassa santikaṁ gantvā taṁ bhayena palāyantaṁ disvā ‘‘ambho purisa, natthi te maṁ nissāya bhayaṁ, mā palāyi, kasmā tvaṁ paridevanto vicarasī’’ti pucchitvā ‘‘sāmi, ahaṁ maggamūḷho ajja me sattamo divaso’’ti vutte ‘‘bho purisa, mā bhāyi, ahaṁ taṁ manussapathe ṭhapessāmī’’ti taṁ attano piṭṭhiyaṁ nisīdāpetvā araññato nīharitvā nivatti.",
  "atk-s0512a2:5_2": "Sopi pāpo ‘‘nagaraṁ gantvā rañño ārocessāmī’’ti rukkhasaññaṁ pabbatasaññañca karontova nikkhamitvā bārāṇasiṁ agamāsi.",
  "atk-s0512a2:5_3": "Tasmiṁ kāle rañño maṅgalahatthī mato .",
  "atk-s0512a2:5_4": "So puriso rājānaṁ upasaṅkamitvā mahāpurisassa attano diṭṭhabhāvaṁ ārocesi.",
  "atk-s0512a2:5_5": "Tena vuttaṁ ‘‘tavānucchavo, mahārāja, gajo vasati kānane’’tiādi.",
  "atk-s0512a2:6_0": "Tattha tavānucchavoti tava opavayhaṁ kātuṁ anucchaviko yutto.",
  "atk-s0512a2:6_1": "Na tassa parikkhāyatthoti tassa gahaṇe gamanupacchedanatthaṁ samantato khaṇitabbaparikkhāya vā kareṇuyā kaṇṇapuṭena attānaṁ paṭicchādetvā khittapāsarajjuyā bandhitabbaāḷakasaṅkhātaālānena vā yattha paviṭṭho katthaci gantuṁ na sakkoti, tādisavañcanakāsuyā vā attho payojanaṁ natthi.",
  "atk-s0512a2:6_2": "Sahagahiteti gahaṇasamakālaṁ eva.",
  "atk-s0512a2:6_3": "Ehitīti āgamissati.",
  "atk-s0512a2:7_0": "Rājā imaṁ maggadesakaṁ katvā araññaṁ gantvā ‘‘iminā vuttaṁ hatthināgaṁ ānehī’’ti hatthācariyaṁ saha parivārena pesesi.",
  "atk-s0512a2:7_1": "So tena saddhiṁ gantvā bodhisattaṁ naḷiniṁ pavisitvā gocaraṁ gaṇhantaṁ passi.",
  "atk-s0512a2:7_2": "Tena vuttaṁ –",
  "atk-s0512a2:8_0": "4.",
  "atk-s0512a2:9_0": "‘‘Tassa taṁ vacanaṁ sutvā, rājāpi tuṭṭhamānaso;",
  "atk-s0512a2:10_0": "Pesesi hatthidamakaṁ, chekācariyaṁ susikkhitaṁ.",
  "atk-s0512a2:11_0": "5.",
  "atk-s0512a2:12_0": "‘‘Gantvā so hatthidamako, addasa padumassare;",
  "atk-s0512a2:13_0": "Bhisamuḷālaṁ uddharantaṁ, yāpanatthāya mātuyā’’ti.",
  "atk-s0512a2:14_0": "Tattha chekācariyanti hatthibandhanādividhimhi kusalaṁ hatthācariyaṁ.",
  "atk-s0512a2:14_1": "Susikkhitanti hatthīnaṁ sikkhāpanavijjāya niṭṭhaṅgamanena suṭṭhu sikkhitaṁ.",
  "atk-s0512a2:15_0": "6.Viññāya me sīlaguṇanti ‘‘bhaddo ayaṁ hatthājānīyo na mando, na caṇḍo, na vomissasīlo vā’’ti mama sīlaguṇaṁ jānitvā. Kathaṁ?",
  "atk-s0512a2:15_1": "Lakkhaṇaṁupadhārayīti susikkhitahatthisippattā mama lakkhaṇaṁ samantato upadhāresi.",
  "atk-s0512a2:15_2": "Tena so ehi puttāti vatvāna, mama soṇḍāya aggahi.",
  "atk-s0512a2:16_0": "7.",
  "atk-s0512a2:16_1": "Bodhisatto hatthācariyaṁ disvā –",
  "atk-s0512a2:16_2": "‘‘idaṁ bhayaṁ mayhaṁ etassa purisassa santikā uppannaṁ, ahaṁ kho pana mahābalo hatthisahassampi viddhaṁsetuṁ samattho, pahomi kujjhitvā saraṭṭhakaṁ senāvāhanaṁ nāsetuṁ, sace pana kujjhissāmi, sīlaṁ me bhijjissati, tasmā sattīhi koṭṭiyamānopi na kujjhissāmī’’ti cittaṁ adhiṭṭhāya sīsaṁ onāmetvā niccalova aṭṭhāsi.",
  "atk-s0512a2:16_3": "Tenāha bhagavā ‘‘yaṁ me tadā pākatikaṁ, sarīrānugataṁ bala’’ntiādi.",
  "atk-s0512a2:17_0": "Tattha pākatikanti sabhāvasiddhaṁ.",
  "atk-s0512a2:17_1": "Sarīrānugatanti sarīrameva anugataṁ kāyabalaṁ, na upāyakusalatāsaṅkhātañāṇānugatanti adhippāyo.",
  "atk-s0512a2:17_2": "Ajja nāgasahassānanti ajjakāle anekesaṁ hatthisahassānaṁ samuditānaṁ.",
  "atk-s0512a2:17_3": "Balena samasādisanti tesaṁ sarīrabalena samasamameva hutvā sadisaṁ, na upamāmattena.",
  "atk-s0512a2:17_4": "Maṅgalahatthikule hi tadā bodhisatto uppannoti.",
  "atk-s0512a2:18_0": "8.Yadihaṁ tesaṁ pakuppeyyanti maṁ gahaṇāya upagatānaṁ tesaṁ ahaṁ yadi kujjheyyaṁ, tesaṁ jīvitamaddane paṭibalo bhaveyyaṁ.",
  "atk-s0512a2:18_1": "Na kevalaṁ tesaññeva, atha kho yāva rajjampi mānusanti yato rajjato tesaṁ āgatānaṁ manussānaṁ sabbampi rajjaṁ pothetvā cuṇṇavicuṇṇaṁ kareyyaṁ.",
  "atk-s0512a2:19_0": "9.Api cāhaṁ sīlarakkhāyāti evaṁ samatthopi ca ahaṁ attani patiṭṭhitāya sīlarakkhāya sīlaguttiyā gutto bandho viya.",
  "atk-s0512a2:19_1": "Na karomi citte aññathattanti tassa sīlassa aññathattabhūtaṁ tesaṁ sattānaṁ pothanādividhiṁ mayhaṁ citte na karomi, tattha cittampi na uppādemi.",
  "atk-s0512a2:19_2": "Pakkhipantaṁ mamāḷaketi ālānatthambhe pakkhipantaṁ, ‘‘disvāpī’’ti vacanaseso.",
  "atk-s0512a2:19_3": "Kasmāti ce, sīlapāramipūriyā īdisesu ṭhānesu sīlaṁ akhaṇḍentassa me nacirasseva sīlapāramī paripūressatīti sīlapāramiparipūraṇatthaṁ tassa aññathattaṁ citte na karomīti yojanā.",
  "atk-s0512a2:20_0": "10.‘‘Yadi te ma’’nti gāthāyapi sīlarakkhāya daḷhaṁ katvā sīlassa adhiṭṭhitabhāvameva dasseti.",
  "atk-s0512a2:20_1": "Tattha koṭṭeyyunti bhindeyyuṁ.",
  "atk-s0512a2:20_2": "Sīlakhaṇḍabhayā mamāti mama sīlassa khaṇḍanabhayena.",
  "atk-s0512a2:21_0": "Evaṁ pana cintetvā bodhisatte niccale ṭhite hatthācariyo padumasaraṁ otaritvā tassa lakkhaṇasampattiṁ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṁ pāpuṇi.",
  "atk-s0512a2:21_1": "So antarāmagge vattamānova rañño sāsanaṁ pesesi.",
  "atk-s0512a2:21_2": "Rājā nagaraṁ alaṅkārāpesi.",
  "atk-s0512a2:21_3": "Hatthācariyo bodhisattaṁ katagandhaparibhaṇḍaṁ alaṅkatapaṭiyattaṁ hatthisālaṁ netvā vicitrasāṇiyā parikkhipāpetvā rañño ārocesi.",
  "atk-s0512a2:21_4": "Rājā nānaggarasabhojanaṁ ādāya gantvā bodhisattassa dāpesi.",
  "atk-s0512a2:21_5": "So ‘‘mātaraṁ vinā gocaraṁ na gaṇhissāmī’’ti piṇḍaṁ na gaṇhi.",
  "atk-s0512a2:21_6": "Yācitopi aggahetvā –",
  "atk-s0512a2:22_0": "‘‘Sā nūnasā kapaṇikā, andhā apariṇāyikā;",
  "atk-s0512a2:23_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti. –",
  "atk-s0512a2:24_0": "Āha. Taṁ sutvā rājā –",
  "atk-s0512a2:25_0": "‘‘Kā nu te sā mahānāga, andhā apariṇāyikā;",
  "atk-s0512a2:26_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti. – pucchitvā –",
  "atk-s0512a2:27_0": "‘‘Mātā me sā mahārāja, andhā apariṇāyikā;",
  "atk-s0512a2:28_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti. –",
  "atk-s0512a2:29_0": "Vutte ajja sattamo divaso ‘‘mātā me gocaraṁ na labhitthā’’ti vadato imassa gocaraṁ agaṇhantassa. Tasmā –",
  "atk-s0512a2:30_0": "‘‘Muñcathetaṁ mahānāgaṁ, yoyaṁ bharati mātaraṁ;",
  "atk-s0512a2:31_0": "Sametu mātarā nāgo, saha sabbehi ñātibhī’’ti. – vatvā muñcāpesi –",
  "atk-s0512a2:32_0": "‘‘Mutto ca bandhanā nāgo, muttadāmāya kuñjaro;",
  "atk-s0512a2:33_0": "Muhuttaṁ assāsayitvā, agamā yena pabbato’’ti.",
  "atk-s0512a2:34_0": "Tattha kapaṇikāti varākā.",
  "atk-s0512a2:34_1": "Khāṇuṁ pādena ghaṭṭetīti andhatāya puttaviyogadukkhena ca paridevamānā tattha tattha rukkhakaḷiṅgare pādena ghaṭṭeti.",
  "atk-s0512a2:34_2": "Caṇḍoraṇaṁ patīti caṇḍoraṇapabbatābhimukhī, tasmiṁ pabbatapāde paribbhamamānāti attho.",
  "atk-s0512a2:34_3": "Agamā yena pabbatoti so hatthināgo bandhanā mutto thokaṁ vissamitvā rañño dasarājadhammagāthāhi dhammaṁ desetvā ‘‘appamatto hohi, mahārājā’’ti ovādaṁ datvā mahājanena gandhamālādīhi pūjiyamāno nagarā nikkhamitvā tadaheva mātarā samāgantvā sabbaṁ pavattiṁ ācikkhi.",
  "atk-s0512a2:34_4": "Sā tuṭṭhamānasā –",
  "atk-s0512a2:35_0": "‘‘Ciraṁ jīvatu so rājā, kāsīnaṁ raṭṭhavaḍḍhano;",
  "atk-s0512a2:36_0": "Yo me puttaṁ pamocesi, sadā vuddhāpacāyika’’nti. (jā. 1.11.12) –",
  "atk-s0512a2:37_0": "Rañño anumodanaṁ akāsi.",
  "atk-s0512a2:37_1": "Rājā bodhisattassa guṇe pasīditvā naḷiniyā avidūre gāmaṁ māpetvā bodhisattassa mātu cassa nibaddhaṁ vattaṁ paṭṭhapesi .",
  "atk-s0512a2:37_2": "Aparabhāge bodhisatto mātari matāya tassā sarīraparihāraṁ katvā kuraṇḍakaassamapadaṁ nāma gato.",
  "atk-s0512a2:37_3": "Tasmiṁ pana ṭhāne himavantato otaritvā pañcasatā isayo vasiṁsu.",
  "atk-s0512a2:37_4": "Taṁ vattaṁ tesaṁ datvā rājā bodhisattassa samānarūpaṁ silāpaṭimaṁ kāretvā mahāsakkāraṁ pavattesi.",
  "atk-s0512a2:37_5": "Jambudīpavāsino anusaṁvaccharaṁ sannipatitvā hatthimahaṁ nāma kariṁsu.",
  "atk-s0512a2:38_0": "Tadā rājā ānando ahosi, hatthinī mahāmāyā, vanacarako devadatto, mātuposakahatthināgo lokanātho.",
  "atk-s0512a2:39_0": "Idhāpi dānapāramiādayo yathārahaṁ niddhāretabbā.",
  "atk-s0512a2:39_1": "Sīlapāramī pana atisayavatīti sā eva desanaṁ āsnḷahā.",
  "atk-s0512a2:39_2": "Tathā tiracchānayoniyaṁ uppannopi brahmapubbadevapubbācariyaāhuneyyādibhāvena sabbaññubuddhenapi pasatthabhāvānurūpaṁ mātuyā garucittaṁ upaṭṭhapetvā ‘‘mātā nāmesā puttassa bahūpakārā, tasmā mātupaṭṭhānaṁ nāma paṇḍitena paññatta’’nti manasi katvā anekesaṁ hatthisahassānaṁ issarādhipati mahānubhāvo yūthapati hutvā tehi anuvattiyamāno ekakavihāre antarāyaṁ agaṇetvā yūthaṁ pahāya ekako hutvā upakārikhettaṁ pūjessāmīti mātuposanaṁ, maggamūḷhapurisaṁ disvā anukampāya taṁ gahetvā manussagocarasampāpanaṁ, tena ca katāparādhasahanaṁ , hatthācariyappamukhānaṁ attānaṁ bandhituṁ āgatapurisānaṁ samatthopi samāno santāsanamattenapi tesaṁ pīḷanā bhavissati, mayhañca sīlassa khaṇḍādibhāvoti tathā akatvā sudantena opavayho viya sukheneva gahaṇūpagamanaṁ, mātaraṁ vinā na kañci ajjhoharissāmīti sattāhampi anāhāratā, imināpāhaṁ bandhāpitoti cittaṁ anuppādetvā rājānaṁ mettāya pharaṇaṁ, tassa ca nānānayehi dhammadesanāti evamādayo idha mahāpurisassa guṇānubhāvā vibhāvetabbā.",
  "atk-s0512a2:39_3": "Tena vuttaṁ –",
  "atk-s0512a2:39_4": "‘‘evaṁ acchariyā ete, abbhutā ca mahesino…pe…",
  "atk-s0512a2:39_5": "dhammassa anudhammato’’ti.",
  "atk-s0512a2:40_0": "Mātuposakacariyāvaṇṇanā niṭṭhitā.",
  "atk-s0512a2:41_0": "2. Bhūridattacariyāvaṇṇanā",
  "atk-s0512a2:42_0": "11.",
  "atk-s0512a2:42_1": "Dutiye bhūridattoti bhūrisamadatto.",
  "atk-s0512a2:42_2": "Dattoti hi tadā bodhisattassa mātāpitūhi kataṁ nāmaṁ.",
  "atk-s0512a2:42_3": "Yasmā paneso nāgabhavane virūpakkhamahārājabhavane tāvatiṁsabhavane ca uppanne pañhe sammadeva vinicchināti, ekadivasañca virūpakkhamahārāje nāgaparisāya saddhiṁ tidasapuraṁ gantvā sakkaṁ parivāretvā nisinne devānamantare pañho samuṭṭhāsi.",
  "atk-s0512a2:42_4": "Taṁ koci kathetuṁ nāsakkhi.",
  "atk-s0512a2:42_5": "Sakkena pana anuññāto pallaṅkavaragato hutvā mahāsattova kathesi.",
  "atk-s0512a2:42_6": "Atha naṁ devarājā dibbagandhapupphehi pūjetvā ‘‘datta, tvaṁ pathavisamāya vipulāya paññāya samannāgato ito paṭṭhāya bhūridatto nāmā’’ti āha.",
  "atk-s0512a2:42_7": "Bhūrīti hi pathaviyā nāmaṁ, tasmā bhūrisamatāya bhūte atthe ramatīti ca bhūrisaṅkhātāya mahatiyā paññāya samannāgatattā mahāsatto ‘‘bhūridatto’’ti paññāyittha.",
  "atk-s0512a2:42_8": "Mahatiyā pana nāgiddhiyā samannāgatattā mahiddhiko cāti.",
  "atk-s0512a2:43_0": "Atīte hi imasmiṁyeva kappe bārāṇasirañño putto pitarā raṭṭhato pabbājito vane vasanto aññatarāya nāgamāṇavikāya saṁvāsaṁ kappesi.",
  "atk-s0512a2:43_1": "Tesaṁ saṁvāsamanvāya dve dārakā jāyiṁsu –",
  "atk-s0512a2:43_2": "putto ca dhītā ca.",
  "atk-s0512a2:43_3": "Puttassa ‘‘sāgarabrahmadatto’’ti nāmaṁ kariṁsu dhītāya ‘‘samuddajā’’ti.",
  "atk-s0512a2:43_4": "So aparabhāge pitu accayena bārāṇasiṁ gantvā rajjaṁ kāresi.",
  "atk-s0512a2:43_5": "Atha dhataraṭṭho nāma nāgarājā pañcayojanasatike nāgabhavane nāgarajjaṁ kārento taṁ abhūtavādikena cittacūḷena nāma kacchapena ‘‘bārāṇasirājā attano dhītaraṁ tuyhaṁ dātukāmo, sā kho pana rājadhītā samuddajā nāma abhirūpā dassanīyā pāsādikā cā’’ti kathitaṁ sutvā dhataraṭṭho cattāro nāgamāṇavake pesetvā taṁ dātuṁ anicchantaṁ nāgavibhiṁsikāya bhiṁsāpetvā ‘‘dammī’’ti vutte mahantaṁ paṇṇākāraṁ pesetvā mahatiyā nāgiddhiyā mahantena parivārena tassa dhītaraṁ nāgabhavanaṁ netvā aggamahesiṭṭhāne ṭhapesi.",
  "atk-s0512a2:44_0": "Sā aparabhāge dhataraṭṭhaṁ paṭicca sudassano, datto, subhogo, ariṭṭhoti cattāro putte paṭilabhi.",
  "atk-s0512a2:44_1": "Tesu datto bodhisatto, so pubbe vuttanayeneva sakkena tuṭṭhacittena ‘‘bhūridatto’’ti gahitanāmattā ‘‘bhūridatto’’tveva paññāyittha.",
  "atk-s0512a2:44_2": "Atha nesaṁ pitā yojanasatikaṁ yojanasatikaṁ rajjaṁ bhājetvā adāsi.",
  "atk-s0512a2:44_3": "Mahanto yaso ahosi.",
  "atk-s0512a2:44_4": "Soḷasasoḷasanāgakaññāsahassāni parivārayiṁsu.",
  "atk-s0512a2:44_5": "Pitupi ekayojanasatameva rajjaṁ ahosi.",
  "atk-s0512a2:44_6": "Tayo puttā māse māse mātāpitaro passituṁ āgacchanti, bodhisatto pana anvaddhamāsaṁ āgacchati.",
  "atk-s0512a2:45_0": "So ekadivasaṁ virūpakkhamahārājena saddhiṁ sakkassa upaṭṭhānaṁ gato vejayantapāsādaṁ sudhammadevasabhaṁ pāricchattakakoviḷāraṁ paṇḍukambalasilāsanaṁ devaccharāparivāraṁ atimanoharaṁ sakkasampattiṁ disvā ‘‘ettakamattampi nāgattabhāve ṭhitassa dullabhaṁ, kuto sammāsambodhī’’ti nāgattabhāvaṁ jigucchitvā ‘‘nāgabhavanaṁ gantvā uposathavāsaṁ vasitvā sīlameva paggaṇhissāmi, taṁ bodhiparipācanaṁ hoti, imasmiṁ devaloke uppattikāraṇaṁ bhavissatī’’ti cintetvā nāgabhavanaṁ gantvā mātāpitaro āha –",
  "atk-s0512a2:45_1": "‘‘ammatātā, ahaṁ uposathakammaṁ karissāmī’’ti.",
  "atk-s0512a2:45_2": "Tehi ‘‘idheva uposathaṁ upavasāhi, bahigatānaṁ nāgānaṁ mahantaṁ bhaya’’nti vutte ekavāraṁ tathā katvā nāgakaññāhi upadduto punavāre mātāpitūnaṁ anārocetvā attano bhariyaṁ āmantetvā ‘‘bhadde, ahaṁ manussalokaṁ gantvā yamunātīre mahānigrodharukkho atthi tassa avidūre vammikamatthake bhoge ābhujitvā caturaṅgasamannāgataṁ uposathaṁ adhiṭṭhāya nipajjitvā ‘‘uposathakammaṁ karissāmī’’ti nāgabhavanato nikkhamitvā tathā karoti.",
  "atk-s0512a2:45_3": "Tena vuttaṁ ‘‘virūpakkhena mahāraññā, devalokamagañchaha’’ntiādi.",
  "atk-s0512a2:46_0": "Tattha virūpakkhena mahāraññāti virūpakkhena nāma nāgādhipatimahārājena.",
  "atk-s0512a2:46_1": "Devalokanti tāvatiṁsadevalokaṁ.",
  "atk-s0512a2:46_2": "Agañchahanti agañchiṁ, upasaṅkamiṁ ahaṁ.",
  "atk-s0512a2:47_0": "12.Tatthāti tasmiṁ devaloke.",
  "atk-s0512a2:47_1": "Passiṁ tvāhanti addakkhiṁ ahaṁ tu-saddo nipātamatto.",
  "atk-s0512a2:47_2": "Ekantaṁ sukhasamappiteti ekantaṁ accantameva sukhena samaṅgībhūte.",
  "atk-s0512a2:47_3": "Vuttañhetaṁ bhagavatā –",
  "atk-s0512a2:47_4": "‘‘santi, bhikkhave, cha phassāyatanikā nāma saggā.",
  "atk-s0512a2:47_5": "Yāvañcidaṁ, bhikkhave, na sukaraṁ akkhānena pāpuṇituṁ yāva sukhā saggā’’ti (ma. ni.",
  "atk-s0512a2:47_6": "3.255) ca.",
  "atk-s0512a2:47_7": "Taṁsaggagamanatthāyāti tasmiṁ saggasmiṁ uppattivasena gamanatthāya.",
  "atk-s0512a2:47_8": "Sīlabbatanti sīlasaṅkhātaṁ vataṁ.",
  "atk-s0512a2:47_9": "Atha vā sīlabbatanti uposathasīlañceva ‘‘mama cammaṁ cammatthikā harantū’’tiādinā attano sarīrāvayavapariccāgasamādiyanasaṅkhātaṁ vatañca.",
  "atk-s0512a2:48_0": "13.Sarīrakiccanti mukhadhovanādisarīrapaṭijagganaṁ.",
  "atk-s0512a2:48_1": "Bhutvā yāpanamattakanti indriyāni nibbisevanāni kātuṁ sarīraṭṭhitimattakaṁ āhāraṁ āharitvā.",
  "atk-s0512a2:48_2": "Caturo aṅgeti cattāri aṅgāni.",
  "atk-s0512a2:48_3": "Adhiṭṭhāyāti adhiṭṭhahitvā.",
  "atk-s0512a2:48_4": "Semīti sayāmi.",
  "atk-s0512a2:49_0": "14.Chaviyātiādi tesaṁ catunnaṁ aṅgānaṁ dassanaṁ.",
  "atk-s0512a2:49_1": "Tattha ca chavicammānaṁ vissajjanaṁ ekaṁ aṅgaṁ, sesāni ekekameva, maṁsaggahaṇeneva cettha rudhirampi saṅgahitanti daṭṭhabbaṁ.",
  "atk-s0512a2:49_2": "Etenāti etehi .",
  "atk-s0512a2:49_3": "Harātu soti yassa etehi chaviādīhi karaṇīyaṁ atthi, tassa mayā dinnamevetaṁ.",
  "atk-s0512a2:49_4": "Sabbaṁ so haratūti attano attabhāve anapekkhapavāraṇaṁ pavāreti.",
  "atk-s0512a2:50_0": "Evaṁ mahāsattassa iminā niyāmeneva anvaddhamāsaṁ uposathakammaṁ karontassa dīgho addhā vītivatto.",
  "atk-s0512a2:50_1": "Evaṁ gacchante kāle ekadivasaṁ aññataro nesādabrāhmaṇo somadattena nāma attano puttena saha taṁ ṭhānaṁ patvā aruṇuggamanasamaye nāgakaññāhi parivāriyamānaṁ mahāsattaṁ disvā tassa santikaṁ agamāsi.",
  "atk-s0512a2:50_2": "Tāvadeva nāgakaññāyo pathaviyaṁ nimujjitvā nāgabhavanameva gatā.",
  "atk-s0512a2:50_3": "Brāhmaṇo mahāsattaṁ pucchi –",
  "atk-s0512a2:50_4": "‘‘ko nu kho tvaṁ, mārisa, devo vā yakkho vā nāgo vā’’ti?",
  "atk-s0512a2:50_5": "Bodhisatto yathābhūtaṁ attānaṁ āvi katvā sacāyaṁ ito gaccheyya, idha me vāsaṁ mahājanassa pākaṭaṁ kareyya, tena me uposathavāsassa antarāyopi siyā.",
  "atk-s0512a2:50_6": "Yaṁnūnāhaṁ ito imaṁ nāgabhavanaṁ netvā mahatiyā sampattiyā yojeyyaṁ.",
  "atk-s0512a2:50_7": "Evāyaṁ tattheva abhiramissati, tena me uposathakammaṁ addhaniyaṁ siyāti.",
  "atk-s0512a2:50_8": "Atha naṁ āha –",
  "atk-s0512a2:50_9": "‘‘brāhmaṇa, mahantaṁ te yasaṁ dassāmi, ramaṇīyaṁ nāgabhavanaṁ, ehi tattha gacchāmā’’ti.",
  "atk-s0512a2:50_10": "Sāmi, putto me atthi, tasmiṁ āgacchante āgamissāmīti.",
  "atk-s0512a2:50_11": "Gaccha, brāhmaṇa, puttaṁ ānehīti.",
  "atk-s0512a2:50_12": "Brāhmaṇo gantvā puttassa tamatthaṁ ārocetvā taṁ ānesi.",
  "atk-s0512a2:50_13": "Mahāsatto te ubhopi ādāya attano ānubhāvena nāgabhavanaṁ ānesi.",
  "atk-s0512a2:50_14": "Tesaṁ tattha dibbo attabhāvo pātubhavi.",
  "atk-s0512a2:50_15": "Atha tesaṁ mahāsatto dibbasampattiṁ datvā cattāri cattāri nāgakaññāsatāni adāsi.",
  "atk-s0512a2:50_16": "Te mahatiṁ sampattiṁ anubhaviṁsu.",
  "atk-s0512a2:51_0": "Bodhisattopi appamatto uposathakammaṁ karoti.",
  "atk-s0512a2:51_1": "Anvaddhamāsaṁ mātāpitūnaṁ upaṭṭhānaṁ gantvā dhammakathaṁ kathetvā tato ca brāhmaṇassa santikaṁ gantvā ārogyaṁ pucchitvā ‘‘yena te attho, taṁ vadeyyāsī’’ti āpucchitvā ‘‘anukkaṇṭhamāno abhiramā’’ti vatvā somadattenapi saddhiṁ paṭisanthāraṁ katvā attano nivesanaṁ gacchati.",
  "atk-s0512a2:51_2": "Brāhmaṇo saṁvaccharaṁ tattha vasitvā mandapuññatāya ukkaṇṭhitvā anicchamānampi puttaṁ gahetvā bodhisattaṁ āpucchitvā tena dīyamānaṁ bahuṁ dhanaṁ sabbakāmadadaṁ maṇiratanampi alakkhikatāya aggahetvā ‘‘manussalokaṁ gantvā pabbajissāmī’’ti āha.",
  "atk-s0512a2:51_3": "Mahāsatto nāgamāṇavake āṇāpetvā taṁ saputtakaṁ manussalokaṁ pāpesi.",
  "atk-s0512a2:51_4": "Te ubhopi dibbābharaṇāni dibbavatthāni ca omuñcitvā nhāyituṁ ekaṁ pokkharaṇiṁ otariṁsu, tasmiṁ khaṇe tāni antaradhāyitvā nāgabhavanameva agamaṁsu.",
  "atk-s0512a2:51_5": "Atha paṭhamanivatthakāsāvapilotikāva sarīre paṭimuñci, dhanusarasattiyo gahetvā araññaṁ gantvā mige vadhitvā purimaniyāmeneva jīvikaṁ kappesuṁ.",
  "atk-s0512a2:52_0": "Tena ca samayena aññataro tāpaso supaṇṇarājato laddhaṁ alampāyanamantaṁ tassa anucchavikāni osadhāni mantūpacārañca attānaṁ upaṭṭhahantassa aññatarassa brāhmaṇassa adāsi.",
  "atk-s0512a2:52_1": "So ‘‘laddho me jīvikūpāyo’’ti katipāhaṁ vasitvā tāpasaṁ āpucchitvā pakkamanto anupubbena yamunātīraṁ patvā taṁ mantaṁ sajjhāyanto mahāmaggena gacchati.",
  "atk-s0512a2:52_2": "Tadā bodhisattassa bhavanato tassa paricārikā nāgamāṇavikā taṁ sabbakāmadadaṁ maṇiratanaṁ ādāya yamunātīre vālukārāsimatthake ṭhapetvā tassobhāsena rattiyaṁ kīḷitvā aruṇuggamane tassa brāhmaṇassa mantasaddaṁ sutvā ‘‘supaṇṇo’’ti saññāya bhayatajjitā maṇiratanaṁ aggahetvā pathaviyaṁ nimujjitvā nāgabhavanaṁ agamaṁsu.",
  "atk-s0512a2:53_0": "Brāhmaṇo taṁ maṇiratanaṁ ādāya pāyāsi.",
  "atk-s0512a2:53_1": "Tasmiṁ khaṇe so nesādabrāhmaṇo puttena saddhiṁ migavadhāya araññaṁ gacchanto tassa hatthe taṁ maṇiratanaṁ disvā ‘‘idaṁ bhūridattassa sabbakāmadadaṁ maṇiratana’’nti sañjānitvā taṁ gaṇhitukāmo tena saddhiṁ allāpasallāpaṁ katvā mantavādibhāvaṁ jānitvā evamāha –",
  "atk-s0512a2:53_2": "‘‘sace me tvaṁ imaṁ maṇiratanaṁ dassasi, evāhaṁ te mahānubhāvaṁ nāgaṁ dassessāmi, yaṁ tvaṁ gahetvā gāmanigamarājadhāniyo caranto bahudhanaṁ lacchasī’’ti.",
  "atk-s0512a2:53_3": "‘‘Tena hi dassetvā gaṇhāhī’’ti vutte taṁ ādāya bodhisattaṁ uposathakaraṇaṭṭhāne vammikamatthake bhoge ābhujitvā nipannaṁ avidūre ṭhito hatthaṁ pasāretvā dassesi.",
  "atk-s0512a2:54_0": "Mahāsatto taṁ nesādaṁ disvā ‘‘ayaṁ uposathassa me antarāyaṁ kareyyāti nāgabhavanaṁ netvā mahāsampattiyaṁ patiṭṭhāpitopi na icchi.",
  "atk-s0512a2:54_1": "Tato apakkamitvā sayaṁ gantukāmo mayā dīyamānampi maṇiratanaṁ gaṇhituṁ na icchi.",
  "atk-s0512a2:54_2": "Idāni pana ahiguṇḍikaṁ gahetvā āgacchati.",
  "atk-s0512a2:54_3": "Sacāhaṁ imassa mittadubbhino kujjheyyaṁ, sīlaṁ me khaṇḍaṁ bhavissati.",
  "atk-s0512a2:54_4": "Mayā kho pana paṭhamaṁyeva caturaṅgasamannāgato uposatho adhiṭṭhito, so yathādhiṭṭhitova hotu.",
  "atk-s0512a2:54_5": "Alampāyano maṁ chindatu vā mā vā, nevassa kujjhissāmī’’ti cintetvā akkhīni nimmīletvā adhiṭṭhānapāramiṁ purecārikaṁ katvā bhogantare sīsaṁ pakkhipitvā niccalova hutvā nipajji.",
  "atk-s0512a2:54_6": "Nesādabrāhmaṇopi ‘‘bho alampāyana, imaṁ nāgaṁ gaṇha, maṇiṁ me dehī’’ti āha.",
  "atk-s0512a2:54_7": "Alampāyano nāgaṁ disvā tuṭṭho maṇiṁ kismiñci agaṇetvā ‘‘gaṇha, brāhmaṇā’’ti hatthe khipi.",
  "atk-s0512a2:54_8": "So tassa hatthato bhassitvā pathaviyaṁ patitamattova pathaviṁ pavisitvā nāgabhavanameva gato.",
  "atk-s0512a2:54_9": "Nesādabrāhmaṇo maṇiratanato bhūridattena saddhiṁ mittabhāvato ca parihāyitvā nippaccayova pakkanto.",
  "atk-s0512a2:55_0": "15.",
  "atk-s0512a2:55_1": "Alampāyanopi mahānubhāvehi osadhehi attano sarīraṁ makkhetvā thokaṁ khāditvā kheḷaṁ attano kāyasmiṁ paribhāvetvā dibbamantaṁ jappanto bodhisattaṁ upasaṅkamitvā naṅguṭṭhe gahetvā ākaḍḍhitvā sīse daḷhaṁ gaṇhanto mukhamassa vivaritvā osadhaṁ khāditvā mukhe sahakheḷaṁ osiñci.",
  "atk-s0512a2:55_2": "Sucijātiko mahāsatto sīlabhedabhayena akujjhitvā akkhīni na ummīlesi.",
  "atk-s0512a2:55_3": "Atha naṁ osadhamantabalena naṅguṭṭhe gahetvā heṭṭhā sīsaṁ katvā sañcāletvā gahitagocaraṁ chaḍḍāpetvā bhūmiyaṁ dīghaso nipajjāpetvā masūrakaṁ maddanto viya hatthehi parimaddi.",
  "atk-s0512a2:55_4": "Aṭṭhīni cuṇṇiyamānāni viya ahesuṁ.",
  "atk-s0512a2:56_0": "Puna naṅguṭṭhe gahetvā dussaṁ pothento viya pothesi.",
  "atk-s0512a2:56_1": "Mahāsatto evarūpaṁ dukkhaṁ anubhontopi neva kujjhittha.",
  "atk-s0512a2:56_2": "Aññadatthu attano sīlameva āvajjesi.",
  "atk-s0512a2:56_3": "Iti so mahāsattaṁ dubbalaṁ katvā vallīhi peḷaṁ sajjetvā mahāsattaṁ tattha pakkhipi.",
  "atk-s0512a2:56_4": "Sarīraṁ panassa mahantaṁ tattha na pavisati.",
  "atk-s0512a2:56_5": "Atha naṁ paṇhiyā koṭṭento pavesetvā peḷaṁ ādāya ekaṁ gāmaṁ gantvā gāmamajjhe otāretvā ‘‘nāgassa naccaṁ daṭṭhukāmā āgacchantū’’ti saddamakāsi.",
  "atk-s0512a2:56_6": "Sakalagāmavāsino sannipatiṁsu.",
  "atk-s0512a2:56_7": "Tasmiṁ khaṇe alampāyano ‘‘nikkhama mahānāgā’’ti āha.",
  "atk-s0512a2:56_8": "Mahāsatto cintesi –",
  "atk-s0512a2:56_9": "‘‘ajja mayā parisaṁ tosentena kīḷituṁ vaṭṭati, evaṁ alampāyano bahudhanaṁ labhitvā tuṭṭho maṁ vissajjessati, yaṁ yaṁ esa maṁ kāreti, taṁ taṁ karissāmī’’ti.",
  "atk-s0512a2:57_0": "Atha naṁ so peḷato nikkhamantaṁ ‘‘mahā hohī’’ti āha, so mahā ahosi.",
  "atk-s0512a2:57_1": "‘‘Khuddako vaṭṭo viphaṇo ekaphaṇo dviphaṇo yāva sahassaphaṇo ucco nīco dissamānakāyo adissamānakāyo dissamānaupaḍḍhakāyo nīlo pīto lohito odāto mañjiṭṭho hohi, dhūmaṁ vissajjehi, jālasikhaṁ udakañca vissajjehī’’ti vutte tena vuttaṁ taṁ taṁ ākāraṁ nimminitvā naccaṁ dassesi.",
  "atk-s0512a2:57_2": "Taṁ disvā manussā acchariyabbhutacittajātā bahuṁ hiraññasuvaṇṇavatthālaṅkārādiṁ adaṁsu.",
  "atk-s0512a2:57_3": "Iti tasmiṁ gāme satasahassamattaṁ labhi.",
  "atk-s0512a2:57_4": "So kiñcāpi mahāsattaṁ gaṇhanto ‘‘sahassaṁ labhitvā taṁ vissajjessāmī’’ti āha.",
  "atk-s0512a2:57_5": "Taṁ pana dhanaṁ labhitvā ‘‘gāmakepi tāva mayā ettakaṁ dhanaṁ laddhaṁ, nagare kira bahudhanaṁ labhissāmī’’ti dhanalobhena na muñci.",
  "atk-s0512a2:58_0": "So tasmiṁ gāme kuṭumbaṁ saṇṭhapetvā ratanamayaṁ peḷaṁ kāretvā tattha mahāsattaṁ pakkhipitvā sukhayānakaṁ āruyha mahantena parivārena gāmanigamarājadhānīsu taṁ kīḷāpetvā bārāṇasiṁ pāpuṇi, nāgarājassa madhulājaṁ deti, abaddhasattuñca deti.",
  "atk-s0512a2:58_1": "So gocaraṁ na gaṇhi avissajjanabhayena.",
  "atk-s0512a2:58_2": "Gocaraṁ agaṇhantampi ca naṁ cattāro nagaradvāre ādiṁ katvā tattha tattha māsamattaṁ kīḷāpesi.",
  "atk-s0512a2:58_3": "Tena vuttaṁ ‘‘saṁsito akataññunā’’tiādi.",
  "atk-s0512a2:59_0": "Tattha saṁsitoti eso nāgo amukassa nigrodharukkhassa samīpe vammikamatthake sayitoti evaṁ ṭhānaṁ dassetvā kathito.",
  "atk-s0512a2:59_1": "Akataññunāti attanā kataṁ upakāraṁ ajānantena mittadubbhinā nesādabrāhmaṇenāti adhippāyo.",
  "atk-s0512a2:59_2": "Alampāyanoti alampāyanavijjāparijappanena ‘‘alampāyano’’ti evaṁ laddhanāmo ahituṇḍikabrāhmaṇo.",
  "atk-s0512a2:59_3": "Mamaggahīti maṁ aggahesi.",
  "atk-s0512a2:59_4": "Kīḷeti maṁ tahiṁ tahinti tattha tattha gāmanigamarājadhānīsu attano jīvikatthaṁ maṁ kīḷāpeti.",
  "atk-s0512a2:60_0": "17.Tiṇatopi lahuko mamāti attano jīvitapariccāgo tiṇasalākapariccāgatopi lahuko hutvā mama upaṭṭhātīti attho.",
  "atk-s0512a2:60_1": "Pathavīuppatanaṁ viyāti sīlavītikkamo pana catunahutādhikadviyojanasatasahassabahalāya mahāpathaviyā parivattanaṁ viya tatopi taṁ bhāriyataraṁ hutvā mayhaṁ upaṭṭhātīti dasseti.",
  "atk-s0512a2:61_0": "18.Nirantaraṁ jātisatanti mama jātīnaṁ anekasatampi anekasatāsupi jātīsu nirantarameva sīlassa avītikkamanahetu.",
  "atk-s0512a2:61_1": "Mama jīvitaṁ cajeyyaṁ cajituṁ sakkomi.",
  "atk-s0512a2:61_2": "Neva sīlaṁ pabhindeyyanti sīlaṁ pana samādinnaṁ ekampi neva bhindeyyaṁ na vināseyyaṁ.",
  "atk-s0512a2:61_3": "Catuddīpāna hetūti cakkavattirajjasiriyāpi kāraṇāti dasseti.",
  "atk-s0512a2:62_0": "19.",
  "atk-s0512a2:62_1": "Idāni yadatthaṁ attano jīvitampi pariccajitvā tadā sīlameva rakkhitaṁ, tāya ca sīlarakkhāya tathā anatthakārakesu nesādaalampāyanabrāhmaṇesu cittassa aññathattaṁ na kataṁ, taṁ dassetuṁ ‘‘api cā’’ti osānagāthamāha.",
  "atk-s0512a2:62_2": "Taṁ heṭṭhā vuttatthameva.",
  "atk-s0512a2:63_0": "Evaṁ pana mahāsatte ahituṇḍikahatthagate tassa mātā dussupinaṁ disvā puttañca tattha apassantī sokābhibhūtā ahosi.",
  "atk-s0512a2:63_1": "Athassā jeṭṭhaputto sudassano taṁ pavattiṁ sutvā subhogaṁ ‘‘himavantaṁ gantvā pañcasu mahānadīsu sattasu mahāsaresu bhūridattaṁ upadhāretvā ehī’’ti pahiṇi.",
  "atk-s0512a2:63_2": "Kāṇāriṭṭhaṁ ‘‘devalokaṁ gantvā sace devatāhi dhammaṁ sotukāmāhi bhūridatto tattha nīto, tato naṁ ānehī’’ti pahiṇi.",
  "atk-s0512a2:63_3": "Sayaṁ pana ‘‘manussaloke gavesissāmī’’ti tāpasavesena nāgabhavanato nikkhami.",
  "atk-s0512a2:63_4": "Accimukhī nāmassa vemātikā bhaginī bodhisatte adhimattasinehā taṁ anubandhi.",
  "atk-s0512a2:63_5": "Taṁ maṇḍūkacchāpiṁ katvā jaṭantare pakkhipitvā mahāsattassa uposathakaraṇaṭṭhānaṁ ādiṁ katvā sabbattha gavesanto anukkamena bārāṇasiṁ patvā rājadvāraṁ agamāsi.",
  "atk-s0512a2:63_6": "Tadā alampāyano rājaṅgaṇe mahājanassa majjhe rañño bhūridattassa kīḷaṁ dassetuṁ peḷaṁ vivaritvā ‘‘ehi mahānāgā’’ti saññamadāsi.",
  "atk-s0512a2:64_0": "Mahāsatto sīsaṁ nīharitvā olokento jeṭṭhabhātikaṁ disvā peḷato nikkhamma tadabhimukho pāyāsi.",
  "atk-s0512a2:64_1": "Mahājano bhīto paṭikkami.",
  "atk-s0512a2:64_2": "So gantvā taṁ abhivādetvā nivattitvā peḷameva pāvisi.",
  "atk-s0512a2:64_3": "Alampāyano ‘‘iminā ayaṁ tāpaso daṭṭho’’ti saññāya ‘‘mā bhāyi, mā bhāyī’’ti āha.",
  "atk-s0512a2:64_4": "Sudassano ‘‘ayaṁ nāgo mayhaṁ kiṁ karissati, mayā sadiso ahituṇḍiko nāma natthī’’ti tena vādappaṭivādaṁ samuṭṭhāpetvā ‘‘tvaṁ imaṁ nāgaṁ gahetvā gajjasi, ahaṁ taṁ imāya maṇḍūkacchāpiyā icchanto nāsayissāmī’’ti bhaginiṁ pakkositvā hatthaṁ pasāresi.",
  "atk-s0512a2:64_5": "Sā tassa saddaṁ sutvā jaṭantare nipannā tikkhattuṁ maṇḍūkavassitaṁ vassitvā nikkhamitvā aṁsakūṭe nisīditvā uppatitvā tassa hatthatale tīṇi visabindūni pātetvā puna tassa jaṭantarameva pāvisi.",
  "atk-s0512a2:65_0": "Sudassano visabinduṁ dassetvā ‘‘idaṁ binduṁ sace pathaviyaṁ pātessati, osadhitiṇavanappatayo sabbe nassissanti.",
  "atk-s0512a2:65_1": "Sace ākāse khipissati, sattavassāni devo na vassissati.",
  "atk-s0512a2:65_2": "Sace udake pātessati, yāvatā tattha udakajātā pāṇā sabbe mareyyu’’nti vatvā rājānaṁ saddahāpetuṁ tayo āvāṭe khaṇāpetvā ekaṁ nānābhesajjānaṁ pūresi, dutiyaṁ gomayassa, tatiyaṁ dibbosadhānañceva pūretvā majjhe āvāṭe visabinduṁ pakkhipi.",
  "atk-s0512a2:65_3": "Taṅkhaṇaññeva dhūmāyitvā jālā uṭṭhahi.",
  "atk-s0512a2:65_4": "Sā gantvā gomayāvāṭaṁ gaṇhi.",
  "atk-s0512a2:65_5": "Tatopi jālā uṭṭhāya dibbosadhapuṇṇaṁ gahetvā dibbosadhāni jhāpetvā nibbāyi.",
  "atk-s0512a2:65_6": "Alampāyanaṁ tattha āvāṭassa avidūre ṭhitaṁ usumā pharitvā sarīracchaviṁ uppāṭetvā gatā.",
  "atk-s0512a2:65_7": "Setakuṭṭhī ahosi.",
  "atk-s0512a2:65_8": "So bhayatajjito ‘‘nāgarājānaṁ vissajjemī’’ti tikkhattuṁ vācaṁ nicchāresi.",
  "atk-s0512a2:65_9": "Taṁ sutvā bodhisatto ratanapeḷāya nikkhamitvā sabbālaṅkārapaṭimaṇḍitaṁ attabhāvaṁ māpetvā devalīḷāya ṭhito.",
  "atk-s0512a2:65_10": "Sudassano ca accimukhī ca tatheva aṭṭhaṁsu.",
  "atk-s0512a2:66_0": "Tato sudassano attano bhāgineyyabhāvaṁ rañño ārocesi.",
  "atk-s0512a2:66_1": "Taṁ sutvā rājā te āliṅgitvā sīse cumbitvā antepuraṁ netvā mahantaṁ sakkārasammānaṁ katvā bhūridattena saddhiṁ paṭisanthāraṁ karonto ‘‘tāta, evaṁ mahānubhāvaṁ taṁ alampāyano kathaṁ gaṇhī’’ti pucchi.",
  "atk-s0512a2:66_2": "So sabbaṁ vitthārena kathetvā ‘‘mahārāja, raññā nāma iminā niyāmena rajjaṁ kāretuṁ vaṭṭatī’’ti mātulassa dhammaṁ desesi.",
  "atk-s0512a2:66_3": "Atha sudassano ‘‘mātula, mama mātā bhūridattaṁ apassantī kilamati, na sakkā amhehi idha papañcaṁ kātu’’nti mātulaṁ āpucchitvā bhūridattaaccimukhīhi saddhiṁ nāgabhavanameva gato.",
  "atk-s0512a2:67_0": "Atha tattha mahāpuriso gilānaseyyāya nipanno gilānapucchanatthaṁ āgatāya mahatiyā nāgaparisāya vede ca yaññe ca brāhmaṇe ca sambhāvetvā kāṇāriṭṭhe kathente taṁ vādaṁ bhinditvā nānānayehi dhammaṁ desetvā sīlasampadāya diṭṭhisampadāya ca patiṭṭhāpetvā yāvajīvaṁ sīlāni rakkhitvā uposathakammaṁ katvā āyupariyosāne saggapuraṁ pūresi.",
  "atk-s0512a2:68_0": "Tadā mātāpitaro mahārājakulāni ahesuṁ.",
  "atk-s0512a2:68_1": "Nesādabrāhmaṇo devadatto, somadatto ānando, accimukhī uppalavaṇṇā, sudassano sāriputto, subhogo mahāmoggallāno, kāṇāriṭṭho sunakkhatto, bhūridatto lokanātho.",
  "atk-s0512a2:69_0": "Tassa idhāpi sesapāramiyo heṭṭhā vuttanayeneva niddhāretabbā.",
  "atk-s0512a2:69_1": "Idhāpi yojanasatike attano nāgabhavanaṭṭhāne soḷasahi nāgakaññāsahassehi cittarūpaṁ viya paricāriyamāno devalokasampattisadise nāgalokissariye ṭhitopi issariyamadaṁ akatvā anvaddhamāsaṁ mātāpituupaṭṭhānaṁ, kule jeṭṭhāpacāyanaṁ, sakalāya nāgaparisāya cātumahārājikaparisāya tāvatiṁsaparisāya ca samuṭṭhitapañhānaṁ taṁtaṁparisamajjhe kumudanālakalāpaṁ viya sunisitasatthena attano paññāsatthena tāvadeva pacchinditvā tesaṁ cittānukūladhammadesanā, vuttappakāraṁ bhogasampattiṁ pahāya attano sarīrajīvitanirapekkhaṁ caturaṅgasamannāgataṁ uposathādhiṭṭhānaṁ, tattha ca paṭiññāya visaṁvādanabhayena ahituṇḍikahatthagamanaṁ, tasmiñca mukhe visamissakheḷapātanaṁ naṅguṭṭhe gahetvā āviñchanaṁ kaḍḍhanaṁ bhūmiyaṁ ghaṁsanaṁ maddanaṁ pothananti evamādiṁ nānappakāravippakāraṁ karontepi evarūpaṁ mahādukkhaṁ anubhavatopi kujjhitvā olokanamattena taṁ chārikaṁ kātuṁ samatthassāpi sīlapāramiṁ āvajjitvā sīlakhaṇḍanabhayena īsakampi cittassa vikārābhāvo, dhanaṁ labhāpemīti vā tassa cittānuvattanaṁ, subhogena punānītassa akataññuno mittadubbhissa nesādabrāhmaṇassa sīlaṁ anadhiṭṭhahitvāpi akujjhanaṁ, kāṇāriṭṭhena kathitaṁ micchāvādaṁ bhinditvā anekapariyāyena dhammaṁ bhāsitvā nāgaparisāya sīlesu sammādiṭṭhiyañca patiṭṭhāpananti evamādayo bodhisattassa guṇānubhāvā vibhāvetabbā.",
  "atk-s0512a2:69_2": "Tenetaṁ vuccati –",
  "atk-s0512a2:69_3": "‘‘evaṁ acchariyā hete…pe…",
  "atk-s0512a2:69_4": "dhammassa anudhammato’’ti.",
  "atk-s0512a2:70_0": "Bhūridattacariyāvaṇṇanā niṭṭhitā.",
  "atk-s0512a2:71_0": "3. Campeyyanāgacariyāvaṇṇanā",
  "atk-s0512a2:72_0": "20.",
  "atk-s0512a2:72_1": "Tatiye campeyyakoti aṅgamagadharaṭṭhānaṁ antare campā nāma nadī, tassā heṭṭhā nāgabhavanampi avidūrabhavattā campā nāma, tattha jāto nāgarājā campeyyako.",
  "atk-s0512a2:72_2": "Tadāpi dhammiko āsinti tasmiṁ campeyyanāgarājakālepi ahaṁ dhammacārī ahosiṁ.",
  "atk-s0512a2:73_0": "Bodhisatto hi tadā campānāgabhavane nibbattitvā campeyyo nāma nāgarājā ahosi, mahiddhiko mahānubhāvo.",
  "atk-s0512a2:73_1": "So tattha nāgarajjaṁ kārento devarājabhogasampattisadisaissariyasampattiṁ anubhavanto pāramipūraṇassa anokāsabhāvato ‘‘kiṁ me imāya tiracchānayoniyā, uposathavāsaṁ vasitvā ito muccitvā sammadeva pāramiyo pūressāmī’’ti tato paṭṭhāya attano pāsādeyeva uposathakammaṁ karoti.",
  "atk-s0512a2:73_2": "Alaṅkatanāgamāṇavikā tassa santikaṁ āgacchanti.",
  "atk-s0512a2:73_3": "So ‘‘idha me sīlassa antarāyo bhavissatī’’ti pāsādato nikkhamitvā uyyāne nisīdati.",
  "atk-s0512a2:73_4": "Tatrāpi tā āgacchanti.",
  "atk-s0512a2:73_5": "So cintesi –",
  "atk-s0512a2:73_6": "‘‘idha me sīlassa saṁkileso bhavissati, ito nāgabhavanato nikkhamitvā manussalokaṁ gantvā uposathavāsaṁ vasissāmī’’ti.",
  "atk-s0512a2:73_7": "So tato paṭṭhāya uposathadivasesu nāgabhavanā nikkhamitvā ekassa paccantagāmassa avidūre maggasamīpe vammikamatthake ‘‘mama cammādīhi atthikā cammādīni gaṇhantu, kīḷāsappaṁ vā kātukāmā kīḷāsappaṁ karontū’’ti sarīraṁ dānamukhe vissajjetvā bhoge ābhujitvā nipanno uposathavāsaṁ vasati cātuddasiyaṁ pañcadasiyañca, pāṭipade nāgabhavanaṁ gacchati.",
  "atk-s0512a2:73_8": "Tassevaṁ uposathaṁ karontassa dīgho addhā vītivatto.",
  "atk-s0512a2:74_0": "Atha bodhisatto sumanāya nāma attano aggamahesiyā ‘‘deva, tvaṁ manussalokaṁ gantvā uposathaṁ upavasasi, so ca sāsaṅko sappaṭibhayo’’ti vutto maṅgalapokkharaṇitīre ṭhatvā ‘‘sace maṁ, bhadde, koci paharitvā kilamessati, imissā pokkharaṇiyā udakaṁ āvilaṁ bhavissati.",
  "atk-s0512a2:74_1": "Sace supaṇṇo gaṇhissati, udakaṁ pakkuthissati.",
  "atk-s0512a2:74_2": "Sace ahituṇḍiko gaṇhissati, udakaṁ lohitavaṇṇaṁ bhavissatī’’ti tīṇi nimittāni tassā ācikkhitvā cātuddasīuposathaṁ adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya vammikaṁ sobhayamāno.",
  "atk-s0512a2:74_3": "Sarīrañhissa rajatadāmaṁ viya setaṁ ahosi, matthako rattakambalageṇḍuko viya, sarīraṁ naṅgalasīsappamāṇaṁ bhūridattakāle (jā.",
  "atk-s0512a2:74_4": "2.22.784 ādayo) pana ūruppamāṇaṁ, saṅkhapālakāle (jā.",
  "atk-s0512a2:74_5": "2.17.143 ādayo) ekadoṇikanāvappamāṇaṁ.",
  "atk-s0512a2:75_0": "Tadā eko bārāṇasimāṇavo takkasilaṁ gantvā alampāyanamantaṁ uggaṇhitvā tena maggena attano gāmaṁ gacchanto mahāsattaṁ disvā ‘‘kiṁ me tucchahatthena gāmaṁ gantuṁ, imaṁ nāgaṁ gahetvā gāmanigamarājadhānīsu kīḷāpento dhanaṁ uppādetvāva gamissāmī’’ti cintetvā dibbosadhāni gahetvā dibbamantaṁ parivattetvā tassa santikaṁ agamāsi.",
  "atk-s0512a2:75_1": "Dibbamantaṁ sutakālato paṭṭhāya mahāsattassa kaṇṇesu tattasalākāpavesanakālo viya ahosi, matthake sikharena abhimanthiyamāno viya.",
  "atk-s0512a2:75_2": "So ‘‘ko nu kho eso’’ti bhogantarato sīsaṁ ukkhipitvā olokento ahituṇḍikaṁ disvā cintesi –",
  "atk-s0512a2:75_3": "‘‘mama visaṁ uggatejaṁ, sacāhaṁ kujjhitvā nāsāvātaṁ vissajjessāmi, etassa sarīraṁ bhusamuṭṭhi viya vippakirissati, atha me sīlaṁ khaṇḍaṁ bhavissati, na naṁ olokessāmī’’ti.",
  "atk-s0512a2:75_4": "So akkhīni nimmīletvā sīsaṁ bhogantare ṭhapesi.",
  "atk-s0512a2:75_5": "Ahituṇḍikabrāhmaṇo osadhaṁ khāditvā mantaṁ parivattetvā kheḷaṁ mahāsattassa sarīre osiñci.",
  "atk-s0512a2:75_6": "Osadhānañca mantassa ca ānubhāvena kheḷena phuṭṭhaphuṭṭhaṭṭhāne phoṭānaṁ uṭṭhānakālo viya ahosi.",
  "atk-s0512a2:76_0": "Atha so naṅguṭṭhe gahetvā ākaḍḍhitvā dīghaso nipajjāpetvā ajapadena daṇḍena uppīḷetvā dubbalaṁ katvā sīsaṁ daḷhaṁ gahetvā nippīḷesi.",
  "atk-s0512a2:76_1": "Mahāsatto mukhaṁ vivari.",
  "atk-s0512a2:76_2": "Athassa mukhe kheḷaṁ osiñcitvā osadhamantabalena dante bhindi.",
  "atk-s0512a2:76_3": "Mukhaṁ lohitassa pūri.",
  "atk-s0512a2:76_4": "Mahāsatto attano sīlabhedabhayena evarūpaṁ dukkhaṁ adhivāsento akkhīni ummīletvā olokanamattampi nākāsi.",
  "atk-s0512a2:76_5": "Sopi ‘‘nāgarājānaṁ dubbalaṁ karissāmī’’ti naṅguṭṭhato paṭṭhāya aṭṭhīni saṁcuṇṇayamāno viya sakalasarīraṁ madditvā paṭṭakaveṭhanaṁ nāma veṭhesi, tantamajjitaṁ nāma majji, naṅguṭṭhe gahetvā dussapothanaṁ nāma pothesi.",
  "atk-s0512a2:76_6": "Mahāsattassa sakalasarīraṁ lohitamakkhitaṁ ahosi, so mahāvedanaṁ adhivāsesi.",
  "atk-s0512a2:77_0": "Athassa dubbalabhāvaṁ ñatvā vallīhi peḷaṁ karitvā tattha naṁ pakkhipitvā paccantagāmaṁ netvā mahājanassa majjhe kīḷāpesi.",
  "atk-s0512a2:77_1": "Nīlādīsu vaṇṇesu vaṭṭacaturassādīsu saṇṭhānesu aṇuṁthūlādīsu pamāṇesu yaṁ yaṁ brāhmaṇo icchati, mahāsatto taṁ tadeva katvā naccati, phaṇasatampi phaṇasahassampi karotiyeva.",
  "atk-s0512a2:77_2": "Mahājano pasīditvā bahudhanamadāsi.",
  "atk-s0512a2:77_3": "Ekadivasameva kahāpaṇasahassañceva sahassagghanike ca parikkhāre labhi.",
  "atk-s0512a2:77_4": "Brāhmaṇo āditova ‘‘sahassaṁ labhitvā vissajjessāmī’’ti cintesi.",
  "atk-s0512a2:77_5": "Taṁ pana dhanaṁ labhitvā ‘‘paccantagāmeyeva tāva me ettakaṁ dhanaṁ laddhaṁ, rājarājamahāmattānaṁ dassite kīva bahuṁ dhanaṁ labhissāmī’’ti sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno ‘‘mahantena parivārena mahāsattaṁ gāmanigamarājadhānīsu kīḷāpento bārāṇasiyaṁ uggasenarañño santike kīḷāpetvā vissajjessāmī’’ti agamāsi.",
  "atk-s0512a2:77_6": "So maṇḍūke māretvā nāgarañño deti.",
  "atk-s0512a2:77_7": "Nāgarājā ‘‘punappunaṁ maṁ nissāya māressatī’’ti na khādati.",
  "atk-s0512a2:77_8": "Athassa madhulāje adāsi.",
  "atk-s0512a2:77_9": "Tepi ‘‘sacāhaṁ gocaraṁ gaṇhissāmi, antopeḷāyameva maraṇaṁ bhavissatī’’ti na khādati.",
  "atk-s0512a2:78_0": "21.",
  "atk-s0512a2:78_1": "Brāhmaṇo māsamattena bārāṇasiṁ patvā dvāragāmake taṁ kīḷāpento bahudhanaṁ labhi.",
  "atk-s0512a2:78_2": "Rājāpi naṁ pakkosāpetvā ‘‘amhākampi kīḷāpehī’’ti āha.",
  "atk-s0512a2:78_3": "‘‘Sādhu, deva, sve pannarase tumhākaṁ kīḷāpessāmī’’ti āha.",
  "atk-s0512a2:78_4": "Rājā ‘‘sve nāgarājā rājaṅgaṇe naccissati, mahājano sannipatitvā passatū’’ti bheriṁ carāpetvā punadivase rājaṅgaṇaṁ alaṅkārāpetvā brāhmaṇaṁ pakkosāpesi.",
  "atk-s0512a2:78_5": "So ratanapeḷāya mahāsattaṁ netvā vicittatthare peḷaṁ ṭhapetvā nisīdi.",
  "atk-s0512a2:78_6": "Rājāpi pāsādā oruyha mahājanaparivuto rājāsane nisīdi.",
  "atk-s0512a2:78_7": "Brāhmaṇo mahāsattaṁ nīharitvā naccāpesi.",
  "atk-s0512a2:78_8": "Mahāsatto tena cintitacintitākāraṁ dassesi.",
  "atk-s0512a2:78_9": "Mahājano sakabhāvena sandhāretuṁ na sakkoti.",
  "atk-s0512a2:78_10": "Celukkhepasahassāni pavattanti.",
  "atk-s0512a2:78_11": "Bodhisattassa upari ratanavassaṁ vassi.",
  "atk-s0512a2:78_12": "Tena vuttaṁ ‘‘tadāpi maṁ dhammacāri’’ntiādi.",
  "atk-s0512a2:79_0": "Tattha tadāpīti yadāhaṁ campeyyako nāgarājā homi, tadāpi.",
  "atk-s0512a2:79_1": "Dhammacārinti dasakusalakammapathadhammaṁ eva carati, na aṇumattampi adhammanti dhammacārī.",
  "atk-s0512a2:79_2": "Upavuṭṭhauposathanti aṭṭhaṅgasamannāgatassa ariyuposathasīlassa rakkhaṇavasena upavasitauposathaṁ.",
  "atk-s0512a2:79_3": "Rājadvāramhi kīḷatīti bārāṇasiyaṁ uggasenarañño gehadvāre kīḷāpeti.",
  "atk-s0512a2:80_0": "22.Yaṁ yaṁ so vaṇṇaṁ cintayīti so ahituṇḍikabrāhmaṇo ‘‘yaṁ yaṁ nīlādivaṇṇaṁ hotū’’ti cintesi.",
  "atk-s0512a2:80_1": "Tena vuttaṁ ‘‘nīlaṁ va pītalohita’’nti.",
  "atk-s0512a2:80_2": "Tattha nīlaṁ vāti vā-saddo aniyamattho, gāthāsukhatthaṁ rassaṁ katvā vutto, tena vāsaddena vuttāvasiṭṭhaṁ odātādivaṇṇavisesañceva vaṭṭādisaṇṭhānavisesañca aṇuṁthūlādipamāṇavisesañca saṅgaṇhāti.",
  "atk-s0512a2:80_3": "Tassa cittānuvattantoti tassa ahituṇḍikassa cittaṁ anuvattanto.",
  "atk-s0512a2:80_4": "Cintitasannibhoti tena cintitacintitākārena pekkhajanassa upaṭṭhahāmīti dasseti.",
  "atk-s0512a2:81_0": "23.",
  "atk-s0512a2:81_1": "Na kevalañca tena cintitākāradassanaṁ eva mayhaṁ ānubhāvo.",
  "atk-s0512a2:81_2": "Api ca thalaṁ kareyyamudakaṁ, udakampi thalaṁ kareti thalaṁ mahāpathaviṁ gahetvā udakaṁ, udakampi gahetvā pathaviṁ kātuṁ sakkuṇeyyaṁ evaṁ mahānubhāvo ca.",
  "atk-s0512a2:81_3": "Yadihaṁ tassa kuppeyyanti tassa ahituṇḍikassa ahaṁ yadi kujjheyyaṁ.",
  "atk-s0512a2:81_4": "Khaṇena chārikaṁ kareti kodhuppādakkhaṇe eva bhasmaṁ kareyyaṁ.",
  "atk-s0512a2:82_0": "24.",
  "atk-s0512a2:82_1": "Evaṁ bhagavā tadā attano uppajjanakānatthapaṭibāhane samatthataṁ dassetvā idāni yena adhippāyena taṁ paṭibāhanaṁ na kataṁ, taṁ dassetuṁ ‘‘yadi cittavasī hessa’’ntiādimāha.",
  "atk-s0512a2:83_0": "Tassattho –",
  "atk-s0512a2:83_1": "‘‘ayaṁ ahituṇḍiko maṁ ativiya bādhati, na me ānubhāvaṁ jānāti, handassa me ānubhāvaṁ dassessāmī’’ti kujjhitvā olokanamattenāpi yadi cittavasī abhavissaṁ, atha so bhusamuṭṭhi viya vippakirissati.",
  "atk-s0512a2:83_2": "Ahaṁ yathāsamādinnato parihāyissāmi sīlato.",
  "atk-s0512a2:83_3": "Tathā ca sati sīlena parihīnassa khaṇḍitasīlassa yvāyaṁ mayā dīpaṅkaradasabalassa pādamūlato paṭṭhāya abhipatthito , uttamattho buddhabhāvo so na sijjhati.",
  "atk-s0512a2:84_0": "25.Kāmaṁ bhijjatuyaṁ kāyoti ayaṁ cātumahābhūtiko odanakummāsūpacayo aniccucchādanaparimaddanabhedanaviddhaṁsanadhammo kāyo kiñcāpi bhijjatu vinassatu, idheva imasmiṁ eva ṭhāne mahāvāte khittabhusamuṭṭhi viya vippakirīyatu, neva sīlaṁ pabhindeyyaṁ, vikirante bhusaṁ viyāti sīlaṁ pana uttamatthasiddhiyā hetubhūtaṁ imasmiṁ kaḷevare bhusamuṭṭhi viya vippakirantepi neva bhindeyyaṁ, kāyajīvitesu nirapekkho hutvā sīlapāramiṁyeva pūremīti cintetvā taṁ tādisaṁ dukkhaṁ tadā adhivāsesinti dasseti.",
  "atk-s0512a2:85_0": "Atha mahāsattassa pana ahituṇḍikahatthagatassa māso paripūri, ettakaṁ kālaṁ nirāhārova ahosi.",
  "atk-s0512a2:85_1": "Sumanā ‘‘aticirāyati me sāmiko, ko nu kho pavattī’’ti pokkharaṇiṁ olokentī lohitavaṇṇaṁ udakaṁ disvā ‘‘ahituṇḍikena gahito bhavissatī’’ti ñatvā nāgabhavanā nikkhamitvā vammikasantikaṁ gantvā mahāsattassa gahitaṭṭhānaṁ kilamitaṭṭhānañca disvā roditvā kanditvā paccantagāmaṁ gantvā pucchitvā taṁ pavattiṁ sutvā bārāṇasiṁ gantvā rājadvāre ākāse rodamānā aṭṭhāsi.",
  "atk-s0512a2:85_2": "Mahāsatto naccantova ākāsaṁ ullokento taṁ disvā lajjito peḷaṁ pavisitvā nipajji.",
  "atk-s0512a2:86_0": "Rājā tassa peḷaṁ paviṭṭhakāle ‘‘kiṁ nu kho kāraṇa’’nti ito cito ca olokento taṁ ākāse ṭhitaṁ disvā ‘‘kā nu tva’’nti pucchitvā tassā nāgakaññābhāvaṁ sutvā ‘‘nissaṁsayaṁ kho nāgarājā imaṁ disvā lajjito peḷaṁ paviṭṭho, ayañca yathādassito iddhānubhāvo nāgarājasseva , na ahituṇḍikassā’’ti niṭṭhaṁ gantvā ‘‘evaṁ mahānubhāvo ayaṁ nāgarājā, kathaṁ nāma imassa hatthaṁ gato’’ti pucchitvā ‘‘ayaṁ dhammacārī sīlavā nāgarājā, cātuddasīpannarasīsu uposathaṁ upavasanto attano sarīraṁ dānamukhe niyyātetvā mahāmaggasamīpe vammikamatthake nipajjati, tatthāyametena gahito, imassa devaccharāpaṭibhāgā anekasahassā itthiyo, devalokasampattisadisā nāgabhavanasampatti, ayaṁ mahiddhiko mahānubhāvo sakalapathaviṁ parivattetuṁ samattho, kevalaṁ ‘sīlaṁ me bhijjissatī’ti evarūpaṁ vippakāraṁ dukkhañca anubhotī’’ti ca sutvā saṁvegappatto tāvadeva tassa ahituṇḍikassa brāhmaṇassa bahuṁ dhanaṁ mahantañca yasaṁ issariyañca datvā –",
  "atk-s0512a2:86_1": "‘‘handa, bho, imaṁ nāgarājānaṁ vissajjehī’’ti vissajjāpesi.",
  "atk-s0512a2:87_0": "Mahāsatto nāgavaṇṇaṁ antaradhāpetvā māṇavakavaṇṇena devakumāro viya aṭṭhāsi.",
  "atk-s0512a2:87_1": "Sumanāpi ākāsato otaritvā tassa santike aṭṭhāsi.",
  "atk-s0512a2:87_2": "Nāgarājā rañño añjaliṁ katvā ‘‘ehi, mahārāja, mayhaṁ nivesanaṁ passituṁ āgacchāhī’’ti yāci.",
  "atk-s0512a2:87_3": "Tenāha bhagavā –",
  "atk-s0512a2:88_0": "‘‘Mutto campeyyako nāgo, rājānaṁ etadabravi;",
  "atk-s0512a2:89_0": "‘Namo te kāsirājatthu, namo te kāsivaḍḍhana;",
  "atk-s0512a2:90_0": "Añjaliṁ te paggaṇhāmi, passeyyaṁ me nivesana’’nti.",
  "atk-s0512a2:91_0": "Atha rājā tassa nāgabhavanagamanaṁ anujāni.",
  "atk-s0512a2:91_1": "Mahāsatto taṁ saparisaṁ gahetvā nāgabhavanaṁ netvā attano issariyasampattiṁ dassetvā katipāhaṁ tattha vasāpetvā bheriṁ carāpesi –",
  "atk-s0512a2:91_2": "‘‘sabbā rājaparisā yāvadicchakaṁ hiraññasuvaṇṇādikaṁ dhanaṁ gaṇhatū’’ti.",
  "atk-s0512a2:91_3": "Rañño ca anekehi sakaṭasatehi dhanaṁ pesesi.",
  "atk-s0512a2:91_4": "‘‘Mahārāja, raññā nāma dānaṁ dātabbaṁ, sīlaṁ rakkhitabbaṁ, dhammikā rakkhāvaraṇagutti sabbattha saṁvidahitabbā’’ti dasahi rājadhammakathāhi ovaditvā vissajjesi.",
  "atk-s0512a2:91_5": "Rājā mahantena yasena nāgabhavanā nikkhamitvā bārāṇasimeva gato.",
  "atk-s0512a2:91_6": "Tato paṭṭhāya kira jambudīpatale hiraññasuvaṇṇaṁ jātaṁ.",
  "atk-s0512a2:91_7": "Mahāsatto sīlāni rakkhitvā anvaddhamāsaṁ uposathakammaṁ katvā sapariso saggapuraṁ pūresi.",
  "atk-s0512a2:92_0": "Tadā ahituṇḍiko devadatto ahosi, sumanā rāhulamātā, uggaseno sāriputtatthero, campeyyako nāgarājā lokanātho.",
  "atk-s0512a2:93_0": "Tassa idhāpi yathārahaṁ sesapāramiyo niddhāretabbā.",
  "atk-s0512a2:93_1": "Idha bodhisattassa acchariyānubhāvā heṭṭhā vuttanayā evāti.",
  "atk-s0512a2:94_0": "Campeyyanāgacariyāvaṇṇanā niṭṭhitā.",
  "atk-s0512a2:95_0": "4. Cūḷabodhicariyāvaṇṇanā",
  "atk-s0512a2:96_0": "26.",
  "atk-s0512a2:96_1": "Catutthe cūḷabodhīti mahābodhiparibbājakattabhāvaṁ upādāya idha ‘‘cūḷabodhī’’ti samaññā āropitā, na pana imasmiṁ eva jātake (jā.",
  "atk-s0512a2:96_2": "1.10.49 ādayo) attano jeṭṭhabhātikādino mahābodhissa sambhavatoti daṭṭhabbaṁ.",
  "atk-s0512a2:96_3": "Susīlavāti suṭṭhu sīlavā, sampannasīloti attho.",
  "atk-s0512a2:96_4": "Bhavaṁ disvāna bhayatoti kāmādibhavaṁ bhāyitabbabhāvena passitvā.",
  "atk-s0512a2:96_5": "Nekkhammanti ettha ca-saddassa lopo daṭṭhabbo, tena ‘‘disvānā’’ti padaṁ ākaḍḍhīyati.",
  "atk-s0512a2:96_6": "Idaṁ vuttaṁ hoti –",
  "atk-s0512a2:96_7": "jātijarābyādhimaraṇaṁ apāyadukkhaṁ atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti imesaṁ aṭṭhannaṁ saṁvegavatthūnaṁ paccavekkhaṇena sabbampi kāmādibhedaṁ bhavaṁ saṁsārabhayato upaṭṭhahamānaṁ disvā nibbānaṁ tassa upāyabhūtā samathavipassanā tadupāyabhūtā ca pabbajjāti idaṁ tividhampi nekkhammaṁ anussavādisiddhena ñāṇacakkhunā tappaṭipakkhato disvā tāpasapabbajjūpagamanena anekādīnavākulā gahaṭṭhabhāvā abhinikkhamitvā gatoti.",
  "atk-s0512a2:97_0": "27.Dutiyikāti porāṇadutiyikā, gihikāle pajāpatibhūtā.",
  "atk-s0512a2:97_1": "Kanakasannibhāti kañcanasannibhattacā.",
  "atk-s0512a2:97_2": "Vaṭṭe anapekkhāti saṁsāre nirālayā.",
  "atk-s0512a2:97_3": "Nekkhammaṁ abhinikkhamīti nekkhammatthāya gehato nikkhami, pabbajīti attho.",
  "atk-s0512a2:98_0": "28.",
  "atk-s0512a2:98_1": "Ālayanti sattā etenāti ālayo, taṇhā, tadabhāvena nirālayā.",
  "atk-s0512a2:98_2": "Tato eva ñātīsu taṇhābandhanassa chinnattā chinnabandhu.",
  "atk-s0512a2:98_3": "Evaṁ gihibandhanābhāvaṁ dassetvā idāni pabbajitānampi kesañci yaṁ hoti bandhanaṁ , tassāpi abhāvaṁ dassetuṁ ‘‘anapekkhā kule gaṇe’’ti vuttaṁ.",
  "atk-s0512a2:98_4": "Tattha kuleti upaṭṭhākakule.",
  "atk-s0512a2:98_5": "Gaṇeti tāpasagaṇe, sesā brahmacārinoti vuccanti.",
  "atk-s0512a2:98_6": "Upāgamunti ubhopi mayaṁ upāgamimhā.",
  "atk-s0512a2:99_0": "29.Tatthāti bārāṇasisāmante.",
  "atk-s0512a2:99_1": "Nipakāti paññavanto.",
  "atk-s0512a2:99_2": "Nirākuleti janasañcārarahitattā janehi anākule, appasaddeti migapakkhīnaṁ uṭṭhāpanato tesaṁ vassitasaddenāpi virahitattā appasadde.",
  "atk-s0512a2:99_3": "Rājuyyāne vasāmubhoti bārāṇasirañño uyyāne mayaṁ ubho janā tadā vasāma.",
  "atk-s0512a2:100_0": "Tatrāyaṁ anupubbikathā –",
  "atk-s0512a2:100_1": "atīte imasmiṁ eva bhaddakappe bodhisatto brahmalokato cavitvā aññatarasmiṁ kāsigāme ekassa mahāvibhavassa brāhmaṇassa putto hutvā nibbatti.",
  "atk-s0512a2:100_2": "Tassa nāmaggahaṇasamaye ‘‘bodhikumāro’’ti nāmaṁ kariṁsu.",
  "atk-s0512a2:100_3": "Vayappattakāle panassa takkasilaṁ gantvā sabbasippāni uggaṇhitvā paccāgatassa anicchamānakasseva mātāpitaro samajātikaṁ kulakumārikaṁ ānesuṁ.",
  "atk-s0512a2:100_4": "Sāpi brahmalokacutāva uttamarūpadharā devaccharāpaṭibhāgā.",
  "atk-s0512a2:100_5": "Tesaṁ anicchamānānaṁ eva aññamaññaṁ āvāhavivāhaṁ kariṁsu.",
  "atk-s0512a2:100_6": "Ubhinnampi pana nesaṁ kilesamudācāro na bhūtapubbo, sārāgavasena aññamaññaṁ olokanampi nāhosi, kā pana kathā itarasaṁsagge.",
  "atk-s0512a2:100_7": "Evaṁ parisuddhasīlā ahesuṁ.",
  "atk-s0512a2:101_0": "Aparabhāge mahāsatto mātāpitūsu kālaṁkatesu tesaṁ sarīrakiccaṁ katvā taṁ pakkosāpetvā ‘‘bhadde, tvaṁ imaṁ asītikoṭidhanaṁ gahetvā sukhena jīvāhī’’ti āha.",
  "atk-s0512a2:101_1": "‘‘Tvaṁ pana ayyaputtā’’ti?",
  "atk-s0512a2:101_2": "‘‘Mayhaṁ dhanena kiccaṁ natthi, pabbajissāmī’’ti.",
  "atk-s0512a2:101_3": "‘‘Kiṁ pana pabbajjā itthīnampi na vaṭṭatī’’ti?",
  "atk-s0512a2:101_4": "‘‘Vaṭṭati, bhadde’’ti.",
  "atk-s0512a2:101_5": "‘‘Tena hi mayhampi dhanena kiccaṁ natthi, ahampi pabbajissāmī’’ti.",
  "atk-s0512a2:101_6": "Te ubhopi sabbaṁ vibhavaṁ pariccajitvā mahādānaṁ datvā nikkhamitvā araññaṁ pavisitvā pabbajitvā uñchācariyāya phalāphalehi yāpentā pabbajjāsukheneva dasa saṁvaccharāni vasitvā loṇambilasevanatthāya janapadacārikaṁ carantā anupubbena bārāṇasiṁ patvā rājuyyāne vasiṁsu.",
  "atk-s0512a2:101_7": "Tena vuttaṁ ‘‘rājuyyāne vasāmubho’’ti.",
  "atk-s0512a2:102_0": "30.",
  "atk-s0512a2:102_1": "Athekadivasaṁ rājā uyyānakīḷaṁ gato.",
  "atk-s0512a2:102_2": "Uyyānassa ekapasse pabbajjāsukhena vītināmentānaṁ tesaṁ samīpaṭṭhānaṁ gantvā paramapāsādikaṁ uttamarūpadharaṁ paribbājikaṁ olokento kilesavasena paṭibaddhacitto hutvā bodhisattaṁ ‘‘ayaṁ te paribbājikā kiṁ hotī’’ti pucchi.",
  "atk-s0512a2:102_3": "Tena ‘‘na ca kiñci hoti, kevalaṁ ekapabbajjāya pabbajitā, api ca kho pana gihikāle pādaparicārikā ahosī’’ti vutte rājā ‘‘ayaṁ kiretassa na kiñci hoti, api ca kho panassa gihikāle pādaparicārikā ahosi, yaṁnūnāhaṁ imaṁ antepuraṁ paveseyyaṁ, tenevassa imissā paṭipattiṁ jānissāmī’’ti andhabālo tattha attano paṭibaddhacittaṁ nivāretuṁ asakkonto aññataraṁ purisaṁ āṇāpesi ‘‘imaṁ paribbājikaṁ rājanivesanaṁ nehī’’ti.",
  "atk-s0512a2:103_0": "So tassa paṭissuṇitvā ‘‘adhammo loke vattatī’’tiādīni vatvā paridevamānaṁ eva taṁ ādāya pāyāsi.",
  "atk-s0512a2:103_1": "Bodhisatto tassā paridevanasaddaṁ sutvā ekavāraṁ oloketvā puna na olokesi.",
  "atk-s0512a2:103_2": "‘‘Sace panāhaṁ vāressāmi, tesu cittaṁ padosetvā mayhaṁ sīlassa antarāyo bhavissatī’’ti sīlapāramiṁyeva āvajjento nisīdi.",
  "atk-s0512a2:103_3": "Tena vuttaṁ ‘‘uyyānadassanaṁ gantvā, rājā addasa brāhmaṇi’’ntiādi.",
  "atk-s0512a2:104_0": "Tattha tuyhesā kā kassa bhariyāti tuyhaṁ tava esā kā, kiṁ bhariyā, udāhu bhaginī vā samānā kassa aññassa bhariyā.",
  "atk-s0512a2:105_0": "31.Na mayhaṁ bhariyā esāti kāmañcesā mayhaṁ gihikāle bhariyā ahosi, pabbajitakālato paṭṭhāya na mayhaṁ bhariyā esā, nāpi ahaṁ etissā sāmiko, kevalaṁ pana sahadhammā ekasāsanī, ahampi paribbājako ayampi paribbājikāti samānadhammā paribbājakasāsanena ekasāsanī, sabrahmacārinīti attho.",
  "atk-s0512a2:106_0": "32.Tissā sārattagadhitoti kāmarāgena sāratto hutvā paṭibaddho.",
  "atk-s0512a2:106_1": "Gāhāpetvāna ceṭaketi ceṭakehi gaṇhāpetvā ceṭake vā attano rājapurise āṇāpetvā taṁ paribbājikaṁ gaṇhāpetvā.",
  "atk-s0512a2:106_2": "Nippīḷayanto balasāti taṁ anicchamānaṁ eva ākaḍḍhanaparikaḍḍhanādinā nippīḷayanto bādhento, tathāpi agacchantiṁ balasā balakkārena rājapurisehi gaṇhāpetvā attano antepuraṁ pavesesi.",
  "atk-s0512a2:107_0": "33.Odapattakiyāti udakapattaṁ āmasitvā gahitabhariyā odapattikā nāma, idaṁ vacanaṁ purāṇadutiyikābhāvena upalakkhaṇamattaṁ daṭṭhabbaṁ , sā panassa brāhmaṇavivāhavasena mātāpitūhi sampaṭipāditā, ‘‘odapattakiyā’’ti ca bhāvenabhāvalakkhaṇe bhummaṁ.",
  "atk-s0512a2:107_1": "Sahajāti pabbajjājātivasena sahajātā, tenevāha ‘‘ekasāsanī’’ti.",
  "atk-s0512a2:107_2": "‘‘Ekasāsanī’’ti ca idaṁ bhummatthe paccattaṁ, ekasāsaniyāti attho.",
  "atk-s0512a2:107_3": "Nayantiyāti nīyantiyā.",
  "atk-s0512a2:107_4": "Kopo me upapajjathāti ayaṁ te gihikāle bhariyā brāhmaṇī sīlavatī, pabbajitakāle ca sabrahmacārinībhāvato sahajātā bhaginī, sā tuyhaṁ purato balakkārena ākaḍḍhitvā nīyati.",
  "atk-s0512a2:107_5": "‘‘Bodhibrāhmaṇa, kiṁ te purisabhāva’’nti purisamānena ussāhito cirakālasayito vammikabilato kenaci purisena ghaṭṭito ‘‘susū’’ti phaṇaṁ karonto āsiviso viya me cittato kopo sahasā vuṭṭhāsi.",
  "atk-s0512a2:108_0": "34-5.Sahakope samuppanneti kopuppattiyā saha, tassa uppattisamanantaramevāti attho.",
  "atk-s0512a2:108_1": "Sīlabbatamanussarinti attano sīlapāramiṁ āvajjesiṁ.",
  "atk-s0512a2:108_2": "Tattheva kopaṁ niggaṇhinti tasmiṁ eva āsane yathānisinnova taṁ kopaṁ nivāresiṁ.",
  "atk-s0512a2:108_3": "Nādāsiṁ vaḍḍhitūparīti tato ekavāruppattito upari uddhaṁ vaḍḍhituṁ na adāsiṁ.",
  "atk-s0512a2:108_4": "Idaṁ vuttaṁ hoti –",
  "atk-s0512a2:108_5": "kope uppannamatte eva ‘‘nanu tvaṁ, bodhiparibbājaka, sabbapāramiyo pūretvā sabbaññutaññāṇaṁ paṭivijjhitukāmo, tassa te kimidaṁ sīlamattepi upakkhalanaṁ, tayidaṁ gunnaṁ khuramattodake osīdantassa mahāsamuddassa paratīraṁ gaṇhitukāmatā viya hotī’’ti attānaṁ paribhāsitvā paṭisaṅkhānabalena tasmiṁ eva khaṇe kopaṁ niggahetvā puna uppajjanavasenassa vaḍḍhituṁ na adāsinti.",
  "atk-s0512a2:108_6": "Tenevāha ‘‘yadi naṁ brāhmaṇi’’ntiādi.",
  "atk-s0512a2:109_0": "Tassattho –",
  "atk-s0512a2:109_1": "taṁ paribbājikaṁ brāhmaṇiṁ so rājā vā añño vā koci tiṇhāyapi nisitāya sattiyā koṭṭeyya, khaṇḍākhaṇḍikaṁ yadi chindeyya, evaṁ santepi sīlaṁ attano sīlapāramiṁ neva bhindeyyaṁ. Kasmā?",
  "atk-s0512a2:109_2": "Bodhiyā eva kāraṇā, sabbattha akhaṇḍitasīleneva sakkā sammāsambodhiṁ pāpuṇituṁ, na itarenāti.",
  "atk-s0512a2:110_0": "36.Name sā brāhmaṇī dessāti sā brāhmaṇī jātiyā gottena kulappadesena ācārasampattiyā ciraparicayena pabbajjādiguṇasampattiyā cāti sabbappakārena na me dessā na appiyā, etissā mama appiyabhāvo koci natthi.",
  "atk-s0512a2:110_1": "Napi me balaṁ na vijjatīti mayhampi balaṁ na na vijjati, atthi eva.",
  "atk-s0512a2:110_2": "Ahaṁ nāgabalo thāmasampanno, icchamāno sahasā vuṭṭhahitvā taṁ ākaḍḍhante purise nippothetvā taṁ gahetvā yathicchitaṭṭhānaṁ gantuṁ samatthoti dasseti.",
  "atk-s0512a2:110_3": "Sabbaññutaṁ piyaṁ mayhanti tato paribbājikato sataguṇena sahassaguṇena satasahassaguṇena sabbaññutaññāṇameva mayhaṁ piyaṁ.",
  "atk-s0512a2:110_4": "Tasmā sīlānurakkhissanti tena kāraṇena sīlameva anurakkhissaṁ.",
  "atk-s0512a2:111_0": "Atha so rājā uyyāne papañcaṁ akatvāva sīghataraṁ gantvā taṁ paribbājikaṁ pakkosāpetvā mahantena yasena nimantesi.",
  "atk-s0512a2:111_1": "Sā yasassa aguṇaṁ pabbajjāya guṇaṁ attano bodhisattassa ca mahantaṁ bhogakkhandhaṁ pahāya saṁvegena pabbajitabhāvañca kathesi.",
  "atk-s0512a2:111_2": "Rājā kenaci pariyāyena tassā manaṁ alabhanto cintesi –",
  "atk-s0512a2:111_3": "‘‘ayaṁ paribbājikā sīlavatī kalyāṇadhammā, sopi paribbājako imāya ākaḍḍhitvā nīyamānāya na kiñci vippakāraṁ dassesi, sabbattha nirapekkhacitto, na kho pana metaṁ patirūpaṁ, yaṁ evarūpesu guṇavantesu vippakāro, yaṁnūnāhaṁ imaṁ paribbājikaṁ gahetvā uyyānaṁ gantvā imaṁ, tañca paribbājakaṁ khamāpeyya’’nti?",
  "atk-s0512a2:111_4": "Evaṁ pana cintetvā ‘‘paribbājikaṁ uyyānaṁ ānethā’’ti purise āṇāpetvā sayaṁ paṭhamataraṁ gantvā bodhisattaṁ upasaṅkamitvā pucchi –",
  "atk-s0512a2:111_5": "‘‘bho pabbajita, kiṁ mayā tāya paribbājikāya nīyamānāya kopo te uppajjitthā’’ti.",
  "atk-s0512a2:111_6": "Mahāsatto āha –",
  "atk-s0512a2:112_0": "‘‘Uppajji me na muccittha, na me muccittha jīvato;",
  "atk-s0512a2:113_0": "Rajaṁva vipulā vuṭṭhi, khippameva nivārayi’’nti. (jā. 1.10.52);",
  "atk-s0512a2:114_0": "Taṁ sutvā rājā ‘‘kiṁ nu kho esa kopameva sandhāya vadati, udāhu aññaṁ kiñci sippādika’’nti cintetvā puna pucchi –",
  "atk-s0512a2:115_0": "‘‘Kiṁ te uppajji no mucci, kiṁ te no mucci jīvato;",
  "atk-s0512a2:116_0": "Rajaṁva vipulā vuṭṭhi, katamaṁ taṁ nivārayī’’ti. (jā. 1.10.53);",
  "atk-s0512a2:117_0": "Tattha uppajjīti ekavāraṁ uppajji, na puna uppajji.",
  "atk-s0512a2:117_1": "Na muccitthāti kāyavacīvikāruppādanavasena pana na muccittha, na naṁ bahi pavattituṁ vissajjesinti attho.",
  "atk-s0512a2:117_2": "Rajaṁva vipulā vuṭṭhīti yathā nāma gimhānaṁ pacchime māse uppannaṁ rajaṁ vipulā akālavuṭṭhidhārā ṭhānaso nivāreti, evaṁ taṁ vūpasamento nivārayiṁ, nivāresinti attho.",
  "atk-s0512a2:118_0": "Athassa mahāpuriso nānappakārena kodhe ādīnavaṁ pakāsento –",
  "atk-s0512a2:119_0": "‘‘Yamhi jāte na passati, ajāte sādhu passati;",
  "atk-s0512a2:120_0": "So me uppajji no mucci, kodho dummedhagocaro.",
  "atk-s0512a2:121_0": "‘‘Yena jātena nandanti, amittā dukkhamesino;",
  "atk-s0512a2:122_0": "So me uppajji no mucci, kodho dummedhagocaro.",
  "atk-s0512a2:123_0": "‘‘Yasmiñca jāyamānamhi, sadatthaṁ nāvabujjhati;",
  "atk-s0512a2:124_0": "So me uppajji no mucci, kodho dummedhagocaro.",
  "atk-s0512a2:125_0": "‘‘Yenābhibhūto kusalaṁ jahāti, parakkare vipulañcāpi atthaṁ;",
  "atk-s0512a2:126_0": "Sa bhīmaseno balavā pamaddī, kodho mahārājā na me amuccatha.",
  "atk-s0512a2:127_0": "‘‘Kaṭṭhasmiṁ manthamānasmiṁ, pāvako nāma jāyati;",
  "atk-s0512a2:128_0": "Tameva kaṭṭhaṁ ḍahati, yasmā so jāyate gini.",
  "atk-s0512a2:129_0": "‘‘Evaṁ mandassa posassa, bālassa avijānato;",
  "atk-s0512a2:130_0": "Sārambhā jāyate kodho, sapi teneva ḍayhati.",
  "atk-s0512a2:131_0": "‘‘Aggīva tiṇakaṭṭhasmiṁ, kodho yassa pavaḍḍhati;",
  "atk-s0512a2:132_0": "Nihīyati tassa yaso, kāḷapakkheva candimā.",
  "atk-s0512a2:133_0": "‘‘Anindho dhūmaketūva, kodho yassūpasammati;",
  "atk-s0512a2:134_0": "Āpūrati tassa yaso, sukkapakkheva candimā’’ti. (jā. 1.10.54-61) –",
  "atk-s0512a2:135_0": "Imāhi gāthāhi dhammaṁ desesi.",
  "atk-s0512a2:136_0": "Tattha na passatīti attatthampi na passati, pageva paratthaṁ.",
  "atk-s0512a2:136_1": "Sādhu passatīti attatthaṁ paratthaṁ ubhayatthañca sammadeva passati.",
  "atk-s0512a2:136_2": "Dummedhagocaroti nippaññānaṁ visayabhūto, nippañño vā gocaro āhāro indhanaṁ etassāti dummedhagocaro.",
  "atk-s0512a2:136_3": "Dukkhamesinoti dukkhaṁ icchantā.",
  "atk-s0512a2:136_4": "Sadatthanti attano atthaṁ vuḍḍhiṁ.",
  "atk-s0512a2:136_5": "Parakkareti apaneyya vināseyya.",
  "atk-s0512a2:136_6": "Sabhīmasenoti so bhīmāya bhayajananiyā mahatiyā kilesasenāya samannāgato.",
  "atk-s0512a2:136_7": "Pamaddīti balavabhāvena satte pamaddanasīlo.",
  "atk-s0512a2:136_8": "Na me amuccathāti mama santikā mokkhaṁ na labhi, abbhantare eva damito, nibbisevano katoti attho.",
  "atk-s0512a2:136_9": "Khīraṁ viya vā muhuttaṁ dadhibhāvena cittena patiṭṭhahitthātipi attho.",
  "atk-s0512a2:137_0": "Manthamānasminti araṇisahite mathiyamāne.",
  "atk-s0512a2:137_1": "‘‘Mathamānasmi’’ntipi pāṭho.",
  "atk-s0512a2:137_2": "Yasmāti yato kaṭṭhā .",
  "atk-s0512a2:137_3": "Ginīti aggi.",
  "atk-s0512a2:137_4": "Bālassa avijānatoti bālassa ajānantassa.",
  "atk-s0512a2:137_5": "Sārambhā jāyateti karaṇuttariyakaraṇalakkhaṇā sārambhā araṇimanthanato viya pāvako kodho jāyate.",
  "atk-s0512a2:137_6": "Sapi tenevāti sopi bālo teneva kodhena kaṭṭhaṁ viya agginā ḍayhati.",
  "atk-s0512a2:137_7": "Anindho dhūmaketūvāti anindhano aggi viya.",
  "atk-s0512a2:137_8": "Tassāti tassa adhivāsanakhantiyā samannāgatassa puggalassa sukkapakkhe cando viya laddho, yaso aparāparaṁ āpūratīti.",
  "atk-s0512a2:138_0": "Rājā mahāsattassa dhammakathaṁ sutvā mahāpurisaṁ paribbājikampi rājagehato āgataṁ khamāpetvā ‘‘tumhe pabbajjāsukhaṁ anubhavantā idheva uyyāne vasatha, ahaṁ vo dhammikaṁ rakkhāvaraṇaguttiṁ karissāmī’’ti vatvā vanditvā pakkāmi.",
  "atk-s0512a2:138_1": "Te ubhopi tattheva vasiṁsu.",
  "atk-s0512a2:138_2": "Aparabhāge paribbājikā kālamakāsi.",
  "atk-s0512a2:138_3": "Bodhisatto himavantaṁ pavisitvā jhānābhiññāyo nibbattetvā āyupariyosāne brahmalokaparāyano ahosi.",
  "atk-s0512a2:139_0": "Tadā paribbājikā rāhulamātā ahosi, rājā ānandatthero, bodhiparibbājako lokanātho.",
  "atk-s0512a2:140_0": "Tassa idhāpi yathārahaṁ sesapāramiyo niddhāretabbā.",
  "atk-s0512a2:140_1": "Tathā mahantaṁ bhogakkhandhaṁ mahantañca ñātiparivaṭṭaṁ pahāya mahābhinikkhamanasadisaṁ gehato nikkhamanaṁ, tathā nikkhamitvā pabbajitassa bahujanasammatassa sato paramappicchatāya kulesu ca gaṇesu ca alaggatā, accantameva lābhasakkārajigucchāya pavivekābhirati, atisayavatī ca abhisallekhavutti, tathārūpāya sīlavatiyā kalyāṇadhammāya paribbājikāya ananuññātā attano purato balakkārena parāmasiyamānāya sīlapāramiṁ āvajjetvā vikārānāpatti, katāparādhe ca tasmiṁ rājini upagate hitacittataṁ mettacittataṁ upaṭṭhapetvā diṭṭhadhammikasamparāyikehi samanusāsananti evamādayo idha mahāpurisassa guṇānubhāvā vibhāvetabbā.",
  "atk-s0512a2:140_2": "Tenetaṁ vuccati ‘‘evaṁ acchariyā hete…pe…",
  "atk-s0512a2:140_3": "dhammassa anudhammato’’ti.",
  "atk-s0512a2:141_0": "Cūḷabodhicariyāvaṇṇanā niṭṭhitā.",
  "atk-s0512a2:142_0": "5. Mahiṁsarājacariyāvaṇṇanā",
  "atk-s0512a2:143_0": "37.",
  "atk-s0512a2:143_1": "Pañcame mahiṁso pavanacārakoti mahāvanacārī vanamahiṁso yadā homīti yojanā.",
  "atk-s0512a2:143_2": "Pavaḍḍhakāyoti vayasampattiyā aṅgapaccaṅgānañca thūlabhāvena abhivaḍḍhakāyo.",
  "atk-s0512a2:143_3": "Balavāti mahābalo thāmasampanno.",
  "atk-s0512a2:143_4": "Mahantoti vipulasarīro.",
  "atk-s0512a2:143_5": "Hatthikalabhappamāṇo kira tadā bodhisattassa kāyo hoti.",
  "atk-s0512a2:143_6": "Bhīmadassanoti mahāsarīratāya vanamahiṁsajātitāya ca sīlaṁ ajānantānaṁ bhayaṁ jananato bhayānakadassano.",
  "atk-s0512a2:144_0": "38.Pabbhāreti olambakasilākucchiyaṁ.",
  "atk-s0512a2:144_1": "Dakāsayeti jalāsayasamīpe.",
  "atk-s0512a2:144_2": "Hotettha ṭhānanti ettha mahāvane yo koci padeso vanamahiṁsānaṁ tiṭṭhanaṭṭhānaṁ hoti.",
  "atk-s0512a2:144_3": "Tahiṁ tahinti tattha tattha.",
  "atk-s0512a2:145_0": "39.Vicarantoti vihāraphāsukaṁ vīmaṁsituṁ vicaranto.",
  "atk-s0512a2:145_1": "Ṭhānaṁ addasa bhaddakanti evaṁ vicaranto tasmiṁ mahāraññe bhaddakaṁ mayhaṁ phāsukaṁ rukkhamūlaṭṭhānaṁ addakkhiṁ.",
  "atk-s0512a2:145_2": "Disvā ca taṁ ṭhānaṁ upagantvāna, tiṭṭhāmi ca sayāmi ca gocaraṁ gahetvā divā taṁ rukkhamūlaṭṭhānaṁ gantvā ṭhānasayanehi vītināmemīti dasseti.",
  "atk-s0512a2:146_0": "40.",
  "atk-s0512a2:146_1": "Tadā kira bodhisatto himavantappadese mahiṁsayoniyaṁ nibbattitvā vayappatto thāmasampanno mahāsarīro hatthikalabhappamāṇo pabbatapādapabbhāragiriduggavanaghaṭādīsu vicaranto ekaṁ phāsukaṁ mahārukkhamūlaṁ disvā gocaraṁ gahetvā divā tattha vasati.",
  "atk-s0512a2:146_2": "Atheko lolamakkaṭo rukkhā otaritvā mahāsattassa piṭṭhiṁ abhiruhitvā uccārapassāvaṁ katvā siṅgesu gaṇhitvā olambanto naṅguṭṭhe gahetvā dolāyanto kīḷi.",
  "atk-s0512a2:146_3": "Bodhisatto khantimettānuddayasampadāya taṁ tassa anācāraṁ na manasākāsi.",
  "atk-s0512a2:146_4": "Makkaṭo punappunaṁ tatheva karoti.",
  "atk-s0512a2:146_5": "Tena vuttaṁ ‘‘athettha kapi māgantvā’’tiādi.",
  "atk-s0512a2:147_0": "Tattha kapi māgantvāti kapi āgantvā, ma-kāro padasandhikaro.",
  "atk-s0512a2:147_1": "Pāpoti lāmako.",
  "atk-s0512a2:147_2": "Anariyoti anaye iriyanena aye ca na iriyanena anariyo, nihīnācāroti attho.",
  "atk-s0512a2:147_3": "Lahūti lolo.",
  "atk-s0512a2:147_4": "Khandheti khandhappadese.",
  "atk-s0512a2:147_5": "Muttetīti passāvaṁ karoti.",
  "atk-s0512a2:147_6": "Ohadetīti karīsaṁ ossajjati.",
  "atk-s0512a2:147_7": "Tanti taṁ maṁ, tadā mahiṁsabhūtaṁ maṁ.",
  "atk-s0512a2:148_0": "41.Sakimpidivasanti ekadivasampi dūseti maṁ sabbakālampi.",
  "atk-s0512a2:148_1": "Tenāha ‘‘dūseti maṁ sabbakāla’’nti.",
  "atk-s0512a2:148_2": "Na kevalañca dutiyatatiyacatutthadivasamattaṁ, atha kho sabbakālampi maṁ passāvādīhi dūseti.",
  "atk-s0512a2:148_3": "Yadā yadā muttādīni kātukāmo, tadā tadā mayhameva upari karotīti dasseti.",
  "atk-s0512a2:148_4": "Upaddutoti bādhito, tena siṅgesu olambanādinā muttādiasucimakkhaṇena tassa ca apaharaṇatthaṁ anekavāraṁ siṅgakoṭīhi vālaggena ca anekavāraṁ kaddamapaṁsumissakaṁ udakaṁ siñcitvā dhovanena ca nippīḷito homīti attho.",
  "atk-s0512a2:149_0": "42.Yakkhoti tasmiṁ rukkhe adhivatthā devatā.",
  "atk-s0512a2:149_1": "Maṁ idamabravīti rukkhakkhandhe ṭhatvā ‘‘mahiṁsarāja, kasmā imassa duṭṭhamakkaṭassa avamānaṁ sahasī’’ti imamatthaṁ pakāsento nāsehetaṁ chavaṁ pāpaṁ, siṅgehi ca khurehi cāti idaṁ vacanaṁ maṁ abhāsi.",
  "atk-s0512a2:150_0": "43.Evaṁ vutte tadā yakkheti tadā tasmiṁ kāle tasmiṁ yakkhe evaṁ vutte sati.",
  "atk-s0512a2:150_1": "Ahaṁ taṁ idamabravinti ahaṁ taṁ yakkhaṁ idaṁ idāni vakkhamānaṁ abraviṁ abhāsiṁ.",
  "atk-s0512a2:150_2": "Kuṇapenāti kilesāsucipaggharaṇena sucijātikānaṁ sādhūnaṁ paramajigucchanīyatāya atiduggandhavāyanena ca kuṇapasadisatāya kuṇapena.",
  "atk-s0512a2:150_3": "Pāpenāti pāṇātipātapāpena.",
  "atk-s0512a2:150_4": "Anariyenāti anariyānaṁ asādhūnaṁ māgavikanesādādīnaṁ hīnapurisānaṁ dhammattā anariyena, kiṁ kena kāraṇena, tvaṁ devate maṁ makkhesi, ayuttaṁ tayā vuttaṁ maṁ pāpe niyojentiyāti dasseti.",
  "atk-s0512a2:151_0": "44.",
  "atk-s0512a2:151_1": "Idāni tasmiṁ pāpadhamme ādīnavaṁ pakāsento ‘‘yadiha’’ntiādimāha.",
  "atk-s0512a2:151_2": "Tassattho –",
  "atk-s0512a2:151_3": "bhadde devate, ahaṁ tassa yadi kujjheyyaṁ, tatopi lāmakataro bhaveyyaṁ.",
  "atk-s0512a2:151_4": "Yena hi adhammacaraṇena so bālamakkaṭo nihīno nāma jāto, sace panāhaṁ tatopi balavataraṁ pāpadhammaṁ careyyaṁ, nanu tena tato pāpataro bhaveyyaṁ, aṭṭhānañcetaṁ yadihaṁ idhalokaparalokaṁ taduttari ca jānitvā ṭhito ekanteneva parahitāya paṭipanno evarūpaṁ pāpadhammaṁ careyyanti.",
  "atk-s0512a2:151_5": "Kiñca bhiyyo –",
  "atk-s0512a2:151_6": "sīlañca me pabhijjeyyāti ahañceva kho pana evarūpaṁ pāpaṁ kareyyaṁ, mayhaṁ sīlapāramī khaṇḍitā siyā.",
  "atk-s0512a2:151_7": "Viññū ca garaheyyu manti paṇḍitā ca devamanussā maṁ garaheyyuṁ ‘‘passatha, bho, ayaṁ bodhisatto bodhipariyesanaṁ caramāno evarūpaṁ pāpaṁ akāsī’’ti.",
  "atk-s0512a2:152_0": "45.Hīḷitā jīvitā vāpīti vā-saddo avadhāraṇe.",
  "atk-s0512a2:152_1": "Evaṁ viññūhi hīḷitā garahitā jīvitāpi parisuddhena parisuddhasīlena hutvā mataṁ vā maraṇameva varaṁ uttamaṁ seyyo.",
  "atk-s0512a2:152_2": "Kyāhaṁ jīvitahetupi, kāhāmi paraheṭhananti evaṁ jānanto ca ahaṁ mayhaṁ jīvitanimittampi parasattavihiṁsanaṁ kiṁ kāhāmi kiṁ karissāmi, etassa karaṇe kāraṇaṁ natthīti attho.",
  "atk-s0512a2:153_0": "Ayaṁ pana aññepi maṁ viya maññamāno evaṁ anācāraṁ karissati, tato yesaṁ caṇḍamahiṁsānaṁ evaṁ karissati, te eva etaṁ vadhissanti, sā etassa aññehi māraṇā mayhaṁ dukkhato ca pāṇātipātato ca mutti bhavissatīti āha.",
  "atk-s0512a2:153_1": "Tena vuttaṁ –",
  "atk-s0512a2:154_0": "46.",
  "atk-s0512a2:155_0": "‘‘Mamevāyaṁ maññamāno, aññepevaṁ karissati;",
  "atk-s0512a2:156_0": "Teva tassa vadhissanti, sā me mutti bhavissatī’’ti.",
  "atk-s0512a2:157_0": "Tattha mamevāyanti maṁ viya ayaṁ. Aññepīti aññesampi. Sesaṁ vuttatthameva.",
  "atk-s0512a2:158_0": "47.Hīnamajjhimaukkaṭṭheti hīne ca majjhime ca ukkaṭṭhe ca nimittabhūte.",
  "atk-s0512a2:158_1": "Sahanto avamānitanti vibhāgaṁ akatvā tehi pavattitaṁ avamānaṁ paribhavaṁ sahanto khamanto.",
  "atk-s0512a2:158_2": "Evaṁ labhati sappaññoti evaṁ hīnādīsu vibhāgaṁ akatvā khantimettānuddayaṁ upaṭṭhapetvā tadaparādhaṁ sahanto sīlādipāramiyo brūhetvā manasā yathāpatthitaṁ yathicchitaṁ sabbaññutaññāṇaṁ labhati paṭivijjhati, tassa taṁ na dūreti.",
  "atk-s0512a2:159_0": "Evaṁ mahāsatto attano ajjhāsayaṁ pakāsento devatāya dhammaṁ desesi.",
  "atk-s0512a2:159_1": "So katipāhaccayena aññattha gato.",
  "atk-s0512a2:159_2": "Añño caṇḍamahiṁso nivāsaphāsutāya taṁ ṭhānaṁ gantvā aṭṭhāsi.",
  "atk-s0512a2:159_3": "Duṭṭhamakkaṭo ‘‘so eva aya’’nti saññāya tassa piṭṭhiṁ abhiruhitvā tatheva anācāraṁ akāsi.",
  "atk-s0512a2:159_4": "Atha naṁ so vidhunanto bhūmiyaṁ pātetvā siṅgena hadaye vijjhitvā pādehi madditvā sañcuṇṇesi.",
  "atk-s0512a2:160_0": "Tadā sīlavā mahiṁsarājā lokanātho.",
  "atk-s0512a2:161_0": "Tassa idhāpi heṭṭhā vuttanayeneva yathārahaṁ sesapāramiyo niddhāretabbā.",
  "atk-s0512a2:161_1": "Tathā hatthināga- (cariyā.",
  "atk-s0512a2:161_2": "2.1 ādayo) bhūridatta- (cariyā.",
  "atk-s0512a2:161_3": "2.11 ādayo) campeyyanāgarāja- (cariyā.",
  "atk-s0512a2:161_4": "2.20 ādayo) cariyāsu viya idha mahāsattassa guṇānubhāvā veditabbā.",
  "atk-s0512a2:162_0": "Mahiṁsarājacariyāvaṇṇanā niṭṭhitā.",
  "atk-s0512a2:163_0": "6. Rurumigarājacariyāvaṇṇanā",
  "atk-s0512a2:164_0": "48.",
  "atk-s0512a2:164_1": "Chaṭṭhe sutattakanakasannibhoti yathā suṭṭhu apagatasabbakāḷako hoti, evaṁ aggimhi pakkhipitvā sutattakanakasannibho.",
  "atk-s0512a2:164_2": "Migarājā ruru nāmāti jātisiddhena nāmena ruru nāma migarājā, jātito ruru, migānañca rājāti attho.",
  "atk-s0512a2:164_3": "Paramasīlasamāhitoti uttamasīlasamāhito, visuddhasīlo ceva samāhitacitto ca, visuddhasīle vā sammā āhitacittoti evamettha attho veditabbo.",
  "atk-s0512a2:165_0": "Tadā bodhisatto rurumigayoniyaṁ nibbatti.",
  "atk-s0512a2:165_1": "Tassa sarīracchavi suṭṭhu tāpetvā majjitakañcanapaṭṭavaṇṇo ahosi, hatthapādā lākhārasaparikammakatā viya, naṅguṭṭhaṁ camarīnaṅguṭṭhaṁ viya, siṅgāni rajatadāmavaṇṇāni akkhīni sumajjitamaṇiguḷikā viya, mukhaṁ odahitvā ṭhapitarattakambalageṇḍukā viya.",
  "atk-s0512a2:165_2": "So janasaṁsaggaṁ pahāya vivekavāsaṁ vasitukāmo parivāraṁ chaḍḍetvā ekakova gaṅgānivattane ramaṇīye sālamissake supupphitapavane vasati.",
  "atk-s0512a2:165_3": "Tena vuttaṁ –",
  "atk-s0512a2:166_0": "49.",
  "atk-s0512a2:167_0": "‘‘Ramme padese ramaṇīye, vivitte amanussake;",
  "atk-s0512a2:168_0": "Tattha vāsaṁ upagañchiṁ, gaṅgākūle manorame’’ti.",
  "atk-s0512a2:169_0": "Tattha ramme padeseti muttātalasadisavālukācuṇṇapaṇḍarehi bhūmibhāgehi siniddhaharitatiṇasañcaritehi vanatthalehi cittattharaṇehi viya nānāvaṇṇavicittehi silātalehi maṇikkhandhanimmalasalilehi jalāsayehi ca samannāgatattā yebhuyyena ca indagopakavaṇṇāya rattāya sukhasamphassāya tiṇajātiyā sañchannattā ramme araññappadese.",
  "atk-s0512a2:169_1": "Rammaṇīyeti pupphaphalapallavālaṅkatavipulasākhāvinaddhehi nānāvidhadijagaṇūpakūjitehi vividhatarulatāvanavirājitehi yebhuyyena ambasālavanasaṇḍamaṇḍitehi vanagahanehi upasobhitattā tattha paviṭṭhassa janassa ratijananaṭṭhena ramaṇīye.",
  "atk-s0512a2:169_2": "Vuttampi cetaṁ rurumigarājajātake –",
  "atk-s0512a2:170_0": "‘‘Etasmiṁ vanasaṇḍasmiṁ, ambā sālā ca pupphitā;",
  "atk-s0512a2:171_0": "Indagopakasañchanno, ettheso tiṭṭhate migo’’ti. (jā. 1.13.119);",
  "atk-s0512a2:172_0": "Vivitteti janavāsavirahena suññe.",
  "atk-s0512a2:172_1": "Amanussaketi sañcaraṇamanussānampi tattha abhāvena manussarahite .",
  "atk-s0512a2:172_2": "Manorameti yathāvuttaguṇasampattiyā visesato pavivekakāmānaṁ mano rametīti manorame.",
  "atk-s0512a2:173_0": "50.Atha uparigaṅgāyāti ettha athāti adhikāre nipāto, tena mayi tattha tathā vasante idaṁ adhikārantaraṁ uppannanti dīpeti.",
  "atk-s0512a2:173_1": "Uparigaṅgāyāti gaṅgāya nadiyā uparisote.",
  "atk-s0512a2:173_2": "Dhanikehi paripīḷitoti iṇaṁ gahetvā taṁ dātuṁ asakkonto iṇāyikehi codiyamāno.",
  "atk-s0512a2:174_0": "Eko kira bārāṇasiseṭṭhi attano puttaṁ ‘‘ayaṁ sippaṁ uggaṇhanto kilamissatī’’ti kiñci sippaṁ na uggaṇhāpesi.",
  "atk-s0512a2:174_1": "Gītavāditanaccakhādanabhojanato uddhaṁ na kiñci aññāsi.",
  "atk-s0512a2:174_2": "Taṁ vayappattaṁ patirūpena dārena saṁyojetvā dhanaṁ niyyātetvā mātāpitaro kālamakaṁsu.",
  "atk-s0512a2:174_3": "So tesaṁ accayena itthidhuttasurādhuttādiparivuto nānābyasanamukhehi sabbaṁ dhanaṁ viddhaṁsetvā tattha tattha iṇaṁ ādāya tampi dātuṁ asakkonto dhanikehi codiyamāno ‘‘kiṁ mayhaṁ jīvitena, tenevamhi attabhāvena añño viya jāto, maraṇaṁ me seyyo’’ti cintetvā iṇāyike āha –",
  "atk-s0512a2:174_4": "‘‘tumhākaṁ iṇapaṇṇāni gahetvā āgacchatha, gaṅgātīre me nihitaṁ kulasantakaṁ dhanaṁ atthi, taṁ vo dassāmī’’ti.",
  "atk-s0512a2:174_5": "Te tena saddhiṁ agamaṁsu.",
  "atk-s0512a2:174_6": "So ‘‘idha dhanaṁ, ettha dhana’’nti nidhiṭṭhānaṁ ācikkhanto viya ‘‘evaṁ me iṇamokkho bhavissatī’’ti palāyitvā gaṅgāyaṁ pati.",
  "atk-s0512a2:174_7": "So caṇḍasotena vuyhanto kāruññaravaṁ ravi.",
  "atk-s0512a2:174_8": "Tena vuttaṁ ‘‘atha uparigaṅgāyā’’tiādi.",
  "atk-s0512a2:175_0": "Tattha jīvāmi vā marāmi vāti imasmiṁ gaṅgāsote patito jīvāmi vā marāmi vā, jīvitaṁ vā me ettha hotu maraṇaṁ vā, ubhayathāpi iṇāyikapīḷā na hotīti adhippāyo.",
  "atk-s0512a2:176_0": "51.Majjhe gaṅgāyagacchatīti so puriso rattindivaṁ gaṅgāya vuyhamāno jīvitapemassa vijjamānattā maraṇaṁ appatto maraṇabhayatajjito hutvā karuṇaṁ ravaṁ ravanto gaṅgāya majjhe mahodakena gacchati.",
  "atk-s0512a2:177_0": "52.",
  "atk-s0512a2:177_1": "Atha mahāpuriso aḍḍharattasamaye tassa taṁ karuṇaṁ paridevantassa paridevitasaddaṁ sutvā ‘‘manussasaddo sūyati, mā mayi idha dharante maratu, jīvitamassa dassāmī’’ti cintetvā sayanagumbā vuṭṭhāya nadītīraṁ gantvā ‘‘ambho purisa, mā bhāyi, jīvitaṁ te dassāmī’’ti vatvā assāsetvā sotaṁ chindanto gantvā taṁ piṭṭhiyaṁ āropetvā tīraṁ pāpetvā attano vasanaṭṭhānaṁ netvā parissamaṁ vinodetvā phalāphalāni datvā dvīhatīhaccayena taṁ āha –",
  "atk-s0512a2:177_2": "‘‘ambho purisa , ahaṁ taṁ bārāṇasigāmimaggaṁ pāpessāmi, tvaṁ ‘asukaṭṭhāne nāma kañcanamigo vasatī’ti mā kassaci ārocehī’’ti.",
  "atk-s0512a2:177_3": "So ‘‘sādhu, sāmī’’ti sampaṭicchi.",
  "atk-s0512a2:177_4": "Mahāsatto taṁ attano piṭṭhiṁ āropetvā bārāṇasimagge otāretvā nivatti.",
  "atk-s0512a2:177_5": "Tena vuttaṁ –",
  "atk-s0512a2:177_6": "‘‘tassāhaṁ saddaṁ sutvāna, karuṇaṁ paridevato’’tiādi.",
  "atk-s0512a2:178_0": "Tattha kosi tvaṁ naroti tvaṁ ko manusso asi, kuto idha vuyhamāno āgatosīti attho.",
  "atk-s0512a2:179_0": "53.Attanokaraṇanti attano kiriyaṁ. Dhanikehi bhītoti iṇāyikehi ubbiggo. Tasitoti utrasto.",
  "atk-s0512a2:180_0": "54.Tassa katvāna kāruññaṁ, cajitvā mama jīvitanti kāruññaṁ katvā mahākaruṇāya samussāhito mama jīvitaṁ tassa purisassa pariccajitvā.",
  "atk-s0512a2:180_1": "Pavisitvā nīhariṁ tassāti nadiṁ pavisitvā sotaṁ chindanto ujukameva gantvā mama piṭṭhiṁ āropetvā tato taṁ nīhariṁ.",
  "atk-s0512a2:180_2": "Tassāti upayogatthe sāmivacanaṁ.",
  "atk-s0512a2:180_3": "‘‘Tatthā’’tipi pāḷi, tattha nadiyanti attho.",
  "atk-s0512a2:180_4": "Andhakāramhi rattiyāti rattiyā andhakārasamaye, kāḷapakkharattiyanti attho.",
  "atk-s0512a2:181_0": "55.Assatthakālamaññāyāti parissamaṁ apanetvā phalāphalāni datvā dvīhatīhaccayena kilamathassa vigatakālaṁ jānitvā.",
  "atk-s0512a2:181_1": "Ekaṁ taṁ varaṁ yācāmīti ahaṁ taṁ ekaṁ varaṁ yācāmi, mayhaṁ ekaṁ varaṁ dehīti attho.",
  "atk-s0512a2:181_2": "Kiṁ taṁ varanti ce? Āha –",
  "atk-s0512a2:181_3": "mā maṁ kassaci pāvadāti ‘‘asukaṭṭhāne suvaṇṇamigo vasatī’’ti kassaci rañño vā rājamahāmattassa vā maṁ mā pāvada.",
  "atk-s0512a2:182_0": "Atha tasmiṁ purise bārāṇasiṁ paviṭṭhadivaseyeva so rājā ‘‘ahaṁ, deva, suvaṇṇavaṇṇaṁ migaṁ mayhaṁ dhammaṁ desentaṁ supinena addasaṁ, ahañhi saccasupinā, addhā so vijjati, tasmā kañcanamigassa dhammaṁ sotukāmā labhissāmi ce jīvissāmi, no ce me jīvitaṁ natthī’’ti aggamahesiyā vutto taṁ assāsetvā ‘‘sace manussaloke atthi, labhissasī’’ti vatvā brāhmaṇe pakkosāpetvā ‘‘suvaṇṇamigā nāma hontī’’ti pucchitvā ‘‘āma, deva, hontī’’ti sutvā sahassatthavikaṁ suvaṇṇacaṅkoṭake ṭhapetvā taṁ hatthikkhandhaṁ āropetvā nagare bheriṁ carāpesi –",
  "atk-s0512a2:182_1": "‘‘yo suvaṇṇamigaṁ ācikkhissati, tassa hatthinā saddhiṁ imaṁ dassāmī’’ti.",
  "atk-s0512a2:182_2": "Tato uttarimpi dātukāmo hutvā –",
  "atk-s0512a2:183_0": "‘‘Tassa gāmavaraṁ dammi, nāriyo ca alaṅkatā;",
  "atk-s0512a2:184_0": "Yo metaṁ migamakkhāti, migānaṁ migamuttama’’nti. (jā. 1.13.117) –",
  "atk-s0512a2:185_0": "Gāthaṁ suvaṇṇapaṭṭe likhāpetvā sakalanagare vācāpesi.",
  "atk-s0512a2:185_1": "Atha so seṭṭhiputto taṁ gāthaṁ sutvā rājapurisānaṁ santikaṁ gantvā ‘‘rañño evarūpaṁ migaṁ ācikkhissāmi, maṁ rājānaṁ dassethā’’ti āha.",
  "atk-s0512a2:185_2": "Rājapurisā taṁ rañño santikaṁ netvā tamatthaṁ ārocesuṁ.",
  "atk-s0512a2:185_3": "Rājā ‘‘saccaṁ, bho, addasā’’ti pucchi.",
  "atk-s0512a2:185_4": "So ‘‘saccaṁ, deva, mayā saddhiṁ āgacchatu, ahaṁ taṁ dassessāmī’’ti āha.",
  "atk-s0512a2:185_5": "Rājā tameva purisaṁ maggadesakaṁ katvā mahantena parivārena taṁ ṭhānaṁ gantvā tena mittadubbhinā purisena dassitaṁ padesaṁ āvudhahatthe purise samantatova parivāretvā ‘‘ukkuṭṭhiṁ karothā’’ti vatvā sayaṁ katipayehi janehi saddhiṁ ekamante aṭṭhāsi.",
  "atk-s0512a2:185_6": "Sopi puriso avidūre aṭṭhāsi.",
  "atk-s0512a2:185_7": "Mahāsatto saddaṁ sutvā ‘‘mahato balakāyassa saddo, addhā tamhā me purisā bhayena uppannena bhavitabba’’nti ñatvā uṭṭhāya sakalaparisaṁ oloketvā ‘‘rañño ṭhitaṭṭhāneyeva me sotthi bhavissatī’’ti rājābhimukho pāyāsi.",
  "atk-s0512a2:185_8": "Rājā taṁ āgacchantaṁ disvā ‘‘nāgabalo avattharanto āgaccheyyā’’ti saraṁ sannayhitvā ‘‘imaṁ migaṁ santāsetvā sace palāyati, vijjhitvā dubbalaṁ katvā gaṇhissāmī’’ti bodhisattābhimukho ahosi.",
  "atk-s0512a2:185_9": "Mahāsatto –",
  "atk-s0512a2:186_0": "‘‘Āgamehi mahārāja, mā maṁ vijjhi rathesabha;",
  "atk-s0512a2:187_0": "Ko nu te idamakkhāsi, ettheso tiṭṭhate migo’’ti. (jā. 1.13.121) –",
  "atk-s0512a2:188_0": "Gāthaṁ abhāsi.",
  "atk-s0512a2:188_1": "Rājā tassa madhurakathāya bajjhitvā saraṁ paṭisaṁharitvā gāravena aṭṭhāsi.",
  "atk-s0512a2:188_2": "Mahāsattopi rājānaṁ upasaṅkamitvā madhurapaṭisanthāraṁ akāsi.",
  "atk-s0512a2:188_3": "Mahājanopi sabbāvudhāni apanetvā āgantvā rājānaṁ parivāresi.",
  "atk-s0512a2:188_4": "Tena vuttaṁ –",
  "atk-s0512a2:189_0": "56.",
  "atk-s0512a2:190_0": "‘‘Nagaraṁ gantvāna ācikkhi, pucchito dhanahetuko;",
  "atk-s0512a2:191_0": "Rājānaṁ so gahetvāna, upagañchi mamantika’’nti.",
  "atk-s0512a2:192_0": "Tassattho –",
  "atk-s0512a2:192_1": "yo mittadubbhī pāpapuriso jīvitaṁ pariccajitvā tathā mayā pāṇasaṁsayato mocito bārāṇasinagaraṁ gantvā attanā laddhabbadhananimittaṁ rañño maṁ ācikkhi, ācikkhitvā so rañño gāhāpetuṁ maggadesako hutvā rājānaṁ gahetvā mama santikamupāgamīti.",
  "atk-s0512a2:193_0": "Mahāsatto suvaṇṇakiṅkiṇikaṁ cālento viya madhurassarena rājānaṁ puna pucchi –",
  "atk-s0512a2:193_1": "‘‘ko nu te idamakkhāsi, ettheso tiṭṭhate migo’’ti.",
  "atk-s0512a2:193_2": "Tasmiṁ khaṇe so pāpapuriso thokaṁ paṭikkamitvā sotapathe aṭṭhāsi .",
  "atk-s0512a2:193_3": "Rājā ‘‘iminā me tvaṁ dassito’’ti taṁ purisaṁ niddisi.",
  "atk-s0512a2:193_4": "Tato bodhisatto –",
  "atk-s0512a2:194_0": "‘‘Saccaṁ kireva māhaṁsu, narā ekacciyā idha;",
  "atk-s0512a2:195_0": "Kaṭṭhaṁ niplavitaṁ seyyo, na tvevekacciyo naro’’ti. (jā. 1.13.123) –",
  "atk-s0512a2:196_0": "Gāthamāha. Taṁ sutvā rājā saṁvegajāto –",
  "atk-s0512a2:197_0": "‘‘Kiṁ nu ruru garahasi migānaṁ, kiṁ pakkhīnaṁ kiṁ pana mānusānaṁ;",
  "atk-s0512a2:198_0": "Bhayañhi maṁ vindatinapparūpaṁ, sutvāna taṁ mānusiṁ bhāsamāna’’nti. (jā. 1.13.124) –",
  "atk-s0512a2:199_0": "Gāthamāha.",
  "atk-s0512a2:199_1": "Tato mahāpuriso ‘‘mahārāja, na migaṁ na pakkhiṁ garahāmi, manussaṁ pana garahāmī’’ti dassento –",
  "atk-s0512a2:200_0": "‘‘Yamuddhariṁ vāhane vuyhamānaṁ, mahodake salile sīghasote;",
  "atk-s0512a2:201_0": "Tatonidānaṁ bhayamāgataṁ mama, dukkho have rāja asabbhi saṅgamo’’ti. (jā. 1.13.125) –",
  "atk-s0512a2:202_0": "Āha.",
  "atk-s0512a2:203_0": "Tattha niplavitanti uddharitaṁ, ekacciyoti ekacco mittadubbhī pāpapuriso udake patantopi uttārito natveva seyyo.",
  "atk-s0512a2:203_1": "Kaṭṭhañhi nānappakārena upakārāya saṁvattati, mittadubbhī pana vināsāya, tasmā tato kaṭṭhameva varataranti.",
  "atk-s0512a2:203_2": "Migānanti rurumigarāja, migānaṁ kiṁ aññataraṁ garahasi, udāhu pakkhīnaṁ manussānanti pucchati.",
  "atk-s0512a2:203_3": "Bhayañhi maṁ vindatinapparūpanti mahantaṁ bhayaṁ maṁ paṭilabhati, attano santakaṁ viya karotīti attho.",
  "atk-s0512a2:204_0": "Vāhaneti patitapatite vahituṁ samatthe gaṅgāvahe.",
  "atk-s0512a2:204_1": "Mahodakesalileti mahodakībhūte salile.",
  "atk-s0512a2:204_2": "Ubhayenāpi gaṅgāvahassa bahūdakataṁ dasseti.",
  "atk-s0512a2:204_3": "Tato nidānanti, mahārāja, yo mayhaṁ tayā dassito puriso, eso mayā gaṅgāya vuyhamāno aḍḍharattasamaye karuṇaṁ paridevanto tato uttārito, tatonidānaṁ idaṁ mayhaṁ bhayamāgataṁ, asappurisehi samāgamo nāma dukkhoti.",
  "atk-s0512a2:205_0": "Taṁ sutvā rājā tassa kujjhitvā ‘‘evaṁ bahūpakārassa nāma guṇaṁ na jānāti, dukkhaṁ uppādeti, vijjhitvā naṁ jīvitakkhayaṁ pāpessāmī’’ti saraṁ sannayhi.",
  "atk-s0512a2:205_1": "Tena vuttaṁ –",
  "atk-s0512a2:206_0": "57.",
  "atk-s0512a2:207_0": "‘‘Yāvatā karaṇaṁ sabbaṁ, rañño ārocitaṁ mayā;",
  "atk-s0512a2:208_0": "Rājā sutvāna vacanaṁ, usuṁ tassa pakappayi;",
  "atk-s0512a2:209_0": "Idheva ghātayissāmi, mittadubbhiṁ anariya’’nti.",
  "atk-s0512a2:210_0": "Tattha yāvatā karaṇanti yaṁ tassa mayā kataṁ upakārakaraṇaṁ, taṁ sabbaṁ.",
  "atk-s0512a2:210_1": "Pakappayīti sannayhi.",
  "atk-s0512a2:210_2": "Mittadubbhinti attano mittesu upakārīsu dubbhanasīlaṁ.",
  "atk-s0512a2:211_0": "Tato mahāsatto ‘‘esa bālo maṁ nissāya mā nassī’’ti cintetvā ‘‘mahārāja, vadho nāmesa bālassa vā paṇḍitassa vā na sādhūhi pasaṁsito, aññadatthu garahito eva, tasmā mā imaṁ ghātehi, ayaṁ yathāruci gacchatu, yañceva tassa ‘dassāmī’ti tayā paṭiññātaṁ, tampi ahāpetvāva dehī’’ti āha.",
  "atk-s0512a2:211_1": "‘‘Ahañca te yaṁ icchitaṁ, taṁ karissāmi, attānaṁ tuyhaṁ dammī’’ti āha.",
  "atk-s0512a2:211_2": "Tena vuttaṁ –",
  "atk-s0512a2:212_0": "58.",
  "atk-s0512a2:213_0": "‘‘Tamahaṁ anurakkhanto, nimminiṁ mama attanā;",
  "atk-s0512a2:214_0": "Tiṭṭhateso mahārāja, kāmakāro bhavāmi te’’ti.",
  "atk-s0512a2:215_0": "Tattha nimmininti taṁ mittadubbhiṁ pāpapuggalaṁ anurakkhanto mama attano attabhāvena taṁ parivattesiṁ , attānaṁ rañño niyyātetvā rājahatthato pattaṁ tassa maraṇaṁ nivāresinti attho.",
  "atk-s0512a2:215_1": "Tiṭṭhatesotiādi vinimayākāradassanaṁ .",
  "atk-s0512a2:216_0": "59.",
  "atk-s0512a2:216_1": "Idāni yadatthaṁ so attavinimayo kato, taṁ dassetuṁ osānagāthamāha.",
  "atk-s0512a2:216_2": "Tassattho –",
  "atk-s0512a2:216_3": "tadā maṁ nissāya taṁ mittadubbhiṁ purisaṁ tasmiṁ raññe jīvitā voropetukāme ahaṁ attānaṁ rañño pariccajanto mama sīlameva anurakkhiṁ, jīvitaṁ pana nārakkhiṁ.",
  "atk-s0512a2:216_4": "Yaṁ panāhameva attano jīvitanirapekkhaṁ sīlavā āsiṁ, taṁ sammāsambodhiyā eva kāraṇāti.",
  "atk-s0512a2:217_0": "Atha rājā bodhisattena attano jīvitaṁ pariccajitvā tassa purisassa maraṇe nivārente tuṭṭhamānaso ‘‘gaccha, bho, migarājassa anuggahena mama hatthato maraṇā mutto’’ti vatvā yathāpaṭiññāya tañcassa dhanaṁ dāpesi.",
  "atk-s0512a2:217_1": "Mahāsattassa yathāruciyāva anujānitvā taṁ nagaraṁ netvā nagarañca bodhisattañca alaṅkārāpetvā deviyā dhammaṁ desāpesi.",
  "atk-s0512a2:217_2": "Mahāsatto deviṁ ādiṁ katvā rañño ca rājaparisāya ca madhurāya manussabhāsāya dhammaṁ desetvā rājānaṁ dasahi rājadhammehi ovaditvā mahājanaṁ anusāsitvā araññaṁ pavisitvā migagaṇaparivuto vāsaṁ kappesi.",
  "atk-s0512a2:217_3": "Rājāpi mahāsattassa ovāde ṭhatvā sabbasattānaṁ abhayaṁ datvā dānādīni puññāni katvā sugatiparāyano ahosi.",
  "atk-s0512a2:218_0": "Tadā seṭṭhiputto devadatto ahosi, rājā ānando, rurumigarājā lokanātho.",
  "atk-s0512a2:219_0": "Tassa idhāpi heṭṭhā vuttanayeneva yathārahaṁ sesapāramiyo niddhāretabbā.",
  "atk-s0512a2:219_1": "Tathā idhāpi pavivekārāmatāya janasaṁsaggaṁ anicchato yūthaṁ pahāya ekakavihāro, aḍḍharattasamaye nadiyā vuyhamānassa karuṇaṁ paridevantassa purisassa aṭṭassaraṁ sutvā sayitaṭṭhānato vuṭṭhāya nadītīraṁ gantvā mahāgaṅgāya mahati udakoghe vattamāne attano jīvitaṁ pariccajitvā otaritvā sotaṁ pacchinditvā taṁ purisaṁ attano piṭṭhiyaṁ āropetvā tīraṁ pāpetvā samassāsetvā phalāphalādīni datvā parissamavinodanaṁ, puna taṁ attano piṭṭhiṁ āropetvā araññato nīharitvā mahāmagge otāraṇaṁ, saraṁ sannayhitvā vijjhissāmīti abhimukhe ṭhitassa rañño nibbhayena hutvā paṭimukhameva gantvā paṭhamataraṁ manussabhāsāya ālapitvā madhurapaṭisanthārakaraṇaṁ, mittadubbhī pāpapurisaṁ hantukāmaṁ rājānaṁ dhammakathaṁ katvā punapi attano jīvitaṁ pariccajitvā maraṇato pamocanaṁ, tassa ca rañño yathāpaṭiññaṁ dhanadāpanaṁ, raññā attano vare dīyamāne tena sabbasattānaṁ abhayadāpanaṁ, rājānañca deviñca pamukhaṁ katvā mahājanassa dhammaṁ desetvā dānādīsu puññesu tesaṁ patiṭṭhāpanaṁ, laddhābhayānaṁ migānaṁ ovādaṁ datvā manussānaṁ sassakhādanato nivāraṇaṁ, paṇṇasaññāya ca tassa yāvajjakālā thāvarakaraṇanti evamādayo mahāsattassa guṇānubhāvā vibhāvetabbāti.",
  "atk-s0512a2:220_0": "Rurumigarājacariyāvaṇṇanā niṭṭhitā.",
  "atk-s0512a2:221_0": "7. Mātaṅgacariyāvaṇṇanā",
  "atk-s0512a2:222_0": "60.",
  "atk-s0512a2:222_1": "Sattame jaṭiloti jaṭāvanto, jaṭābandhakesoti attho.",
  "atk-s0512a2:222_2": "Uggatāpanoti manacchaṭṭhānaṁ indriyānaṁ tāpanato niggaṇhanato tapasaṅkhātaṁ uggatāpanaṁ etassāti uggatāpano, ghoratapo paramadhitindriyoti attho.",
  "atk-s0512a2:222_3": "Atha vā nānappakāre diṭṭhadhammikādibhede anatthe uggiraṇato bahi chaḍḍāpanato ghorabhīmabhayānakaṭṭhena vā ‘‘uggā’’ti laddhanāme kilese vīriyātapena santāpanato ugge tāpetīti uggatāpano.",
  "atk-s0512a2:222_4": "Mātaṅgo nāma nāmenāti nāmena mātaṅgo nāma.",
  "atk-s0512a2:222_5": "Mātaṅgakule nibbattiyā jātiyā āgataṁ hissa etaṁ nāmaṁ.",
  "atk-s0512a2:222_6": "Sīlavāti sīlasampanno suparisuddhasīlo.",
  "atk-s0512a2:222_7": "Susamāhitoti upacārappanāsamādhīhi suṭṭhu samāhito, jhānasamāpattilābhīti attho.",
  "atk-s0512a2:223_0": "Tadā hi bodhisatto caṇḍālayoniyaṁ nibbattitvā rūpena duddasiko bahinagare caṇḍālagāme vasati.",
  "atk-s0512a2:223_1": "‘‘Mātaṅgapaṇḍito’’ti pakāsanāmo.",
  "atk-s0512a2:223_2": "Athekadivasaṁ tasmiṁ nagare nakkhatte ghosite yebhuyyena nāgarā nakkhattaṁ kīḷanti.",
  "atk-s0512a2:223_3": "Aññatarāpi brāhmaṇamahāsālakaññā soḷasapannarasavassuddesikā devakaññā viya rūpena dassanīyā pāsādikā ‘‘attano vibhavānurūpaṁ nakkhattaṁ kīḷissāmī’’ti pahūtakhajjabhojjādīni sakaṭesu āropetvā sabbasetaṁ vaḷavārathamāruyha mahatā parivārena uyyānabhūmiṁ gacchati.",
  "atk-s0512a2:223_4": "Diṭṭhamaṅgalikā nāmesā, sā kira dussaṇṭhitaṁ rūpaṁ ‘‘avamaṅgala’’nti taṁ daṭṭhuṁ na icchati, tenassā ‘‘diṭṭhamaṅgalikā’’tveva samaññā udapādi.",
  "atk-s0512a2:224_0": "Tadā bodhisatto kālasseva uṭṭhāya paṭapilotikaṁ nivāsetvā jajjaritamukhabhāgaṁ veṇudaṇḍaṁ gahetvā bhājanahattho nagaraṁ pavisati manusse disvā dūratova tesaṁ dūrīkaraṇatthaṁ tena veṇudaṇḍena saññaṁ karonto.",
  "atk-s0512a2:224_1": "Atha diṭṭhamaṅgalikā ‘‘ussaratha ussarathā’’ti ussāraṇaṁ karontehi attano purisehi nīyamānā nagaradvāramajjhe mātaṅgaṁ disvā ‘‘ko eso’’ti āha.",
  "atk-s0512a2:224_2": "‘‘Ayye, mātaṅgacaṇḍālo’’ti ca vutte ‘‘īdisaṁ disvā gatānaṁ kuto vuḍḍhī’’ti yānaṁ nivattāpesi.",
  "atk-s0512a2:224_3": "Manussā ‘‘yaṁ mayaṁ uyyānaṁ gantvā bahuṁ khajjabhojjādiṁ labheyyāma, tassa no mātaṅgena antarāyo kato’’ti kupitā ‘‘gaṇhatha, caṇḍāla’’nti leḍḍūhi paharitvā visaññībhūtaṁ pātetvā agamaṁsu.",
  "atk-s0512a2:225_0": "So na cireneva satiṁ paṭilabhitvā vuṭṭhāya manusse pucchi –",
  "atk-s0512a2:225_1": "‘‘kiṁ, ayyā, dvāraṁ nāma sabbasādhāraṇaṁ, udāhu brāhmaṇānaṁ eva kata’’nti?",
  "atk-s0512a2:225_2": "‘‘Sabbesaṁ sādhāraṇa’’nti.",
  "atk-s0512a2:225_3": "‘‘Evaṁ sabbasādhāraṇadvāre ekamantaṁ apakkamantaṁ maṁ diṭṭhamaṅgalikāya manussā imaṁ anayabyasanaṁ pāpesu’’nti rathikāya manussānaṁ ārocetvā ‘‘handāhaṁ imissā mānaṁ bhindissāmī’’ti tassā nivesanadvāraṁ gantvā ‘‘ahaṁ diṭṭhamaṅgalikaṁ aladdhā na vuṭṭhahissāmī’’ti nipajji.",
  "atk-s0512a2:225_4": "Diṭṭhamaṅgalikāya pitā ‘‘gharadvāre mātaṅgo nipanno’’ti sutvā ‘‘tassa kākaṇikaṁ detha, telena sarīraṁ makkhetvā gacchatū’’ti āha.",
  "atk-s0512a2:225_5": "So ‘‘diṭṭhamaṅgalikaṁ aladdhā na uṭṭhahissāmi’’cceva āha.",
  "atk-s0512a2:225_6": "Tato brāhmaṇena –",
  "atk-s0512a2:225_7": "‘‘dve kākaṇike detha, māsakaṁ pādaṁ kahāpaṇaṁ dve tīṇi yāva kahāpaṇasataṁ kahāpaṇasahassaṁ dethā’’ti vuttepi na sampaṭicchati eva.",
  "atk-s0512a2:225_8": "Evaṁ tesaṁ mantentānaṁ eva sūriyo atthaṅgato.",
  "atk-s0512a2:226_0": "Atha diṭṭhamaṅgalikāya mātā pāsādā oruyha sāṇipākāraṁ parikkhipāpetvā tassa santikaṁ gantvā ‘‘tāta, mātaṅga , diṭṭhamaṅgalikāya aparādhaṁ khama, dve sahassāni gaṇhāhi yāva satasahassaṁ gaṇhāhī’’ti vuttepi na sampaṭicchi, nipajji eva.",
  "atk-s0512a2:226_1": "Tassevaṁ cha divase nipajjitvā sattame divase sampatte samantā sāmantagharā paṭivisakagharā ca manussā uṭṭhahitvā ‘‘tumhe mātaṅgaṁ vā uṭṭhāpetha, dārikaṁ vā detha, mā amhe nāsayitthā’’ti āhaṁsu.",
  "atk-s0512a2:226_2": "Tadā kira ayaṁ tasmiṁ dese desadhammo ‘‘yassa gharadvāre evaṁ nipajjitvā caṇḍālo marati, tena gharena saddhiṁ sattasattagharavāsino caṇḍālā hontī’’ti.",
  "atk-s0512a2:227_0": "Tato diṭṭhamaṅgalikāya mātāpitaro diṭṭhamaṅgalikaṁ paṭapilotikaṁ nivāsāpetvā caṇḍālānucchavikaṁ parikkhāraṁ datvā paridevamānaṁ eva tassa santikaṁ netvā ‘‘handa, dāni dārikaṁ uṭṭhāya gaṇhāhī’’ti adaṁsu.",
  "atk-s0512a2:227_1": "Sā passe ṭhatvā ‘‘uṭṭhāhī’’ti āha.",
  "atk-s0512a2:227_2": "So ‘‘ahaṁ ativiya kilanto, hatthe gahetvā maṁ uṭṭhāpehī’’ti āha.",
  "atk-s0512a2:227_3": "Sā tathā akāsi.",
  "atk-s0512a2:227_4": "Mātaṅgo ‘‘mayaṁ antonagare vasituṁ na labhāma, ehi, bahinagare caṇḍālagāmaṁ gamissāmā’’ti taṁ apassāya attano gehaṁ agamāsi.",
  "atk-s0512a2:227_5": "‘‘Tassā piṭṭhiṁ abhiruhitvā’’ti jātakabhāṇakā vadanti.",
  "atk-s0512a2:228_0": "Evaṁ pana gehaṁ gantvā jātisambhedavītikkamaṁ akatvāva katipāhaṁ gehe vasitvā balaṁ gahetvā cintesi –",
  "atk-s0512a2:228_1": "‘‘ahaṁ imaṁ brāhmaṇamahāsālakaññaṁ mayhaṁ caṇḍālagehe vāsāpesiṁ, handa, dāni taṁ lābhaggayasaggappattaṁ karissāmī’’ti.",
  "atk-s0512a2:228_2": "So araññaṁ pavisitvā pabbajitvā sattāhabbhantareyeva aṭṭha samāpattiyo pañcābhiññāyo nibbattetvā iddhiyā caṇḍālagāmadvāre otaritvā gehadvāre ṭhito diṭṭhamaṅgalikaṁ pakkosāpetvā ‘‘sāmi, kissa maṁ anāthaṁ katvā pabbajitosī’’ti paridevamānaṁ ‘‘tvaṁ, bhadde, mā cintayi, tava porāṇakayasato idāni mahantataraṁ yasaṁ karissāmi, tvaṁ pana ‘mahābrahmā me sāmiko , na mātaṅgo, so brahmalokaṁ gato, ito sattame divase puṇṇamāya candamaṇḍalaṁ bhinditvā āgamissatī’ti parisāsu vadeyyāsī’’ti vatvā himavantameva gato.",
  "atk-s0512a2:229_0": "Diṭṭhamaṅgalikāpi bārāṇasiyaṁ mahājanamajjhe tesu tesu ṭhānesu tathā kathesi.",
  "atk-s0512a2:229_1": "Atha puṇṇamadivase bodhisatto candamaṇḍalassa gaganamajjhe ṭhitakāle brahmattabhāvaṁ māpetvā candamaṇḍalaṁ bhinditvā dvādasayojanikaṁ bārāṇasiṁ sakalaṁ kāsiraṭṭhañca ekobhāsaṁ katvā ākāsato otaritvā bārāṇasiyā upari tikkhattuṁ paribbhamitvā mahājanena gandhamālādīhi pūjiyamāno caṇḍālagāmābhimukho ahosi.",
  "atk-s0512a2:229_2": "Brahmabhattā sannipatitvā taṁ caṇḍālagāmakaṁ gantvā diṭṭhamaṅgalikāya gehaṁ suddhavatthagandhamālādīhi devavimānaṁ viya alaṅkariṁsu.",
  "atk-s0512a2:229_3": "Diṭṭhamaṅgalikā ca tadā utunī hoti.",
  "atk-s0512a2:229_4": "Mahāsatto tattha gantvā diṭṭhamaṅgalikaṁ aṅguṭṭhena nābhiyaṁ parāmasitvā ‘‘bhadde, gabbho te patiṭṭhito, tvaṁ puttaṁ vijāyissasi, tvampi puttopi te lābhaggayasaggappattā bhavissatha, tava sīsadhovanaudakaṁ sakalajambudīpe rājūnaṁ abhisekodakaṁ bhavissati, nhānodakaṁ pana te amatodakaṁ bhavissati, ye naṁ sīse āsiñcissanti, te sabbarogehi muccissanti, kāḷakaṇṇiyā ca parimuccissanti, tava pādapiṭṭhe sīsaṁ ṭhapetvā vandantā sahassaṁ dassanti, kathāsavanaṭṭhāne ṭhatvā vandantā sataṁ dassanti, cakkhupathe ṭhatvā vandantā ekekaṁ kahāpaṇaṁ datvā vandissanti, appamattā hohī’’ti taṁ ovaditvā gehā nikkhamma mahājanassa passantasseva candamaṇḍalaṁ pāvisi.",
  "atk-s0512a2:230_0": "Brahmabhattā sannipatitvā diṭṭhamaṅgalikaṁ mahantena sakkārena nagaraṁ pavesetvā mahantena sirisobhaggena tattha vasāpesuṁ.",
  "atk-s0512a2:230_1": "Devavimānasadisañcassā nivesanaṁ kāresuṁ.",
  "atk-s0512a2:230_2": "Tattha netvā uḷāraṁ lābhasakkāraṁ upanāmesuṁ.",
  "atk-s0512a2:230_3": "Puttalābhādi sabbo bodhisattena vuttasadisova ahosi.",
  "atk-s0512a2:230_4": "Soḷasasahassā brāhmaṇā diṭṭhamaṅgalikāya puttena saha nibaddhaṁ bhuñjanti, sahassamattā naṁ parivārenti, anekasahassānaṁ dānaṁ dīyati.",
  "atk-s0512a2:230_5": "Atha mahāsatto ‘‘ayaṁ aṭṭhāne abhippasanno, handassa dakkhiṇeyye jānāpessāmī’’ti bhikkhāya caranto tassā gehaṁ gantvā tena saddhiṁ sallapitvā agamāsi.",
  "atk-s0512a2:230_6": "Atha kumāro gāthamāha –",
  "atk-s0512a2:231_0": "‘‘Kuto nu āgacchasi dummavāsī, otallako paṁsupisācakova;",
  "atk-s0512a2:232_0": "Saṅkāracoḷaṁ paṭimuñca kaṇṭhe, ko re tuvaṁ hosi adakkhiṇeyyo’’ti. (jā. 1.15.1);",
  "atk-s0512a2:233_0": "Tena vuttaṁ anācāraṁ asahamānā devatā tassa tesañca soḷasasahassānaṁ brāhmaṇānaṁ mukhaṁ viparivattesuṁ.",
  "atk-s0512a2:233_1": "Taṁ disvā diṭṭhamaṅgalikā mahāsattaṁ upasaṅkamitvā tamatthaṁ ārocesi.",
  "atk-s0512a2:233_2": "Bodhisatto ‘‘tassa anācāraṁ asahantehi yakkhehi so vippakāro kato, api ca kho pana imaṁ ucchiṭṭhapiṇḍakaṁ tesaṁ mukhe āsiñcitvā taṁ vippakāraṁ vūpasamehī’’ti āha.",
  "atk-s0512a2:233_3": "Sāpi tathā katvā taṁ vūpasamesi.",
  "atk-s0512a2:233_4": "Atha diṭṭhamaṅgalikā puttaṁ āha –",
  "atk-s0512a2:233_5": "‘‘tāta, imasmiṁ loke dakkhiṇeyyā nāma mātaṅgapaṇḍitasadisā bhavanti, na ime brāhmaṇā viya jātimattena, mantasajjhāyanamattena vā mānatthaddhā’’ti vatvā ye tadā sīlādiguṇavisesayuttā jhānasamāpattilābhino ceva paccekabuddhā ca, tatthevassa pasādaṁ uppādesīti.",
  "atk-s0512a2:234_0": "Tadā vettavatīnagare jātimanto nāma eko brāhmaṇo pabbajitvāpi jātiṁ nissāya mahantaṁ mānamakāsi.",
  "atk-s0512a2:234_1": "Mahāsatto ‘‘tassa mānaṁ bhindissāmī’’ti taṁ ṭhānaṁ gantvā tassāsanne uparisote vāsaṁ kappesi.",
  "atk-s0512a2:234_2": "Tena vuttaṁ –",
  "atk-s0512a2:235_0": "61.",
  "atk-s0512a2:236_0": "‘‘Ahañca brāhmaṇo eko, gaṅgākūle vasāmubho;",
  "atk-s0512a2:237_0": "Ahaṁ vasāmi upari, heṭṭhā vasati brāhmaṇo’’ti.",
  "atk-s0512a2:238_0": "Atha mahāsatto ekadivasaṁ dantakaṭṭhaṁ khāditvā ‘‘idaṁ jātimantassa jaṭāsu laggatū’’ti adhiṭṭhāya nadiyaṁ pātesi.",
  "atk-s0512a2:238_1": "Taṁ tassa udakaṁ ācamentassa jaṭāsu laggi, so taṁ disvā ‘‘nassa vasalā’’ti vatvā ‘‘kutoyaṁ kāḷakaṇṇī āgato, upadhāressāmi na’’nti uddhaṁsotaṁ gacchanto mahāsattaṁ disvā ‘‘kiṁjātikosī’’ti pucchi.",
  "atk-s0512a2:238_2": "‘‘Caṇḍālosmī’’ti.",
  "atk-s0512a2:238_3": "‘‘Tayā nadiyaṁ dantakaṭṭhaṁ pātita’’nti?",
  "atk-s0512a2:238_4": "‘‘Āma, mayā’’ti.",
  "atk-s0512a2:238_5": "‘‘Nassa, vasala, caṇḍāla, kāḷakaṇṇi, mā idha vasi, heṭṭhāsote vasā’’ti vatvā heṭṭhāsote vasantenapi pātite dantakaṭṭhe paṭisotaṁ āgantvā jaṭāsu laggante ‘‘nassa, vasala, sace idha vasissasi, sattame divase sattadhā te muddhā phalissatī’’ti āha.",
  "atk-s0512a2:238_6": "Tena vuttaṁ –",
  "atk-s0512a2:239_0": "62.",
  "atk-s0512a2:240_0": "‘‘Vicaranto anukūlamhi, uddhaṁ me assamaddasa;",
  "atk-s0512a2:241_0": "Tattha maṁ paribhāsetvā, abhisapi muddhaphālana’’nti.",
  "atk-s0512a2:242_0": "Tattha vicaranto anukūlamhīti ucchiṭṭhadantakaṭṭhe attano jaṭāsu lagge tassa āgamanagavesanavasena gaṅgāya tīre anuvicaranto.",
  "atk-s0512a2:242_1": "Uddhaṁ me assamaddasāti attano vasanaṭṭhānato uparisote mama assamaṁ paṇṇasālaṁ addakkhi.",
  "atk-s0512a2:242_2": "Tattha maṁ paribhāsetvāti mama assamaṁ āgantvā jātiṁ sutvā tatova paṭikkamitvā savanūpacāre ṭhatvā ‘‘nassa, vasala caṇḍāla, kāḷakaṇṇi mā idha vasī’’tiādīni vatvā bhayena santajjetvā.",
  "atk-s0512a2:242_3": "Abhisapi muddhaphālananti ‘‘sace jīvitukāmosi, ettova sīghaṁ palāyassū’’ti vatvā ‘‘sace na pakkamissati, ito te sattame divase sattadhā muddhā phalatū’’ti me abhisapaṁ adāsi.",
  "atk-s0512a2:243_0": "Kiṁ pana tassa abhisapena muddhā phalatīti?",
  "atk-s0512a2:243_1": "Na phalati, kuhako pana so, evamayaṁ maraṇabhayatajjito sudūraṁ pakkamissatīti saññāya santāsanatthaṁ tathā āha.",
  "atk-s0512a2:244_0": "63.Yadihaṁ tassa pakuppeyyanti tassa mānatthaddhassa kūṭajaṭilassa ahaṁ yadi kujjheyyaṁ.",
  "atk-s0512a2:244_1": "Yadi sīlaṁ na gopayeti sīlaṁ yadi na rakkheyyaṁ, idaṁ sīlaṁ nāma jīvitanirapekkhaṁ sammadeva rakkhitabbanti yadi na cinteyyanti attho.",
  "atk-s0512a2:244_2": "Oloketvānahaṁ tassa, kareyyaṁ chārikaṁ viyāti sacāhaṁ tadā tassa appatīto abhavissaṁ .",
  "atk-s0512a2:244_3": "Mama cittācāraṁ ñatvā mayi abhippasannā devatā khaṇeneva taṁ bhasmamuṭṭhiṁ viya viddhaṁseyyunti adhippāyo.",
  "atk-s0512a2:244_4": "Satthā pana tadā attano appatītabhāve sati devatāhi sādhetabbaṁ tassa anatthaṁ attanā kattabbaṁ viya katvā desesi ‘‘kareyyaṁ chārikaṁ viyā’’ti.",
  "atk-s0512a2:245_0": "Vitaṇḍavādī panāha –",
  "atk-s0512a2:245_1": "‘‘bodhisattova taṁ jaṭilaṁ icchamāno iddhiyā chārikaṁ kareyya, evañhi sati imissā pāḷiyā attho ujukameva nīto hotī’’ti.",
  "atk-s0512a2:245_2": "So evamassa vacanīyo –",
  "atk-s0512a2:245_3": "‘‘tvaṁ iddhiyā parūpaghātaṁ vadasi, iddhi nāmesā adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogappaccayā ijjhanaṭṭhena iddhīti dasavidhā.",
  "atk-s0512a2:245_4": "Tattha ‘‘kataraṁ iddhiṁ vadesī’’ti?",
  "atk-s0512a2:245_5": "‘‘Bhāvanāmaya’’nti.",
  "atk-s0512a2:245_6": "‘‘Kiṁ pana bhāvanāmayāya parūpaghātakammaṁ hotī’’ti?",
  "atk-s0512a2:245_7": "Āma, ekacce ācariyā ‘‘ekavāraṁ hotī’’ti vadanti, yathā hi paraṁ paharitukāmena udakabharite ghaṭe khitte paropi paharīyati, ghaṭopi bhijjati, evameva bhāvanāmayāya iddhiyā ekavāraṁ parūpaghātakammaṁ hoti, tato paṭṭhāya pana sā nassati.",
  "atk-s0512a2:246_0": "Atha so ‘‘bhāvanāmayāya iddhiyā neva ekavāraṁ na dvevāraṁ parūpaghātakammaṁ hotī’’ti vatvā pucchitabbo ‘‘kiṁ bhāvanāmayā iddhi kusalā akusalā abyākatā, sukhāya vedanāya sampayuttā dukkhāya vedanāya sampayuttā adukkhamasukhāya vedanāya sampayuttā, savitakkasavicārā avitakkavicāramattā avitakkaavicārā, kāmāvacarā rūpāvacarā arūpāvacarā’’ti?",
  "atk-s0512a2:246_1": "Jānanto ‘‘bhāvanāmayā iddhi kusalā abyākatā vā adukkhamasukhavedaniyā avitakkaavicārā rūpāvacarā cā’’ti vakkhati.",
  "atk-s0512a2:246_2": "So vattabbo ‘‘pāṇātipātacetanā kusalādīsu kataraṁ koṭṭhāsaṁ bhajatī’’ti?",
  "atk-s0512a2:246_3": "Jānanto vakkhati ‘‘pāṇātipātacetanā akusalāva dukkhavedanāva savitakkasavicārāva kāmāvacarāvā’’ti.",
  "atk-s0512a2:246_4": "Evaṁ sante ‘‘tava pañho neva kusalattikena sameti, na vedanāttikena na vitakkattikena na bhūmantarenā’’ti pāḷiyā virodhaṁ dassetvā saññāpetabbo.",
  "atk-s0512a2:246_5": "Yadi pana so ‘‘puna caparaṁ, bhikkhave, idhekacco samaṇo vā brāhmaṇo vā iddhimā cetovasippatto aññissā kucchigataṁ gabbhaṁ pāpakena manasānupekkhitā hoti ‘aho vata yaṁ taṁ kucchigataṁ gabbhaṁ na sotthinā abhinikkhameyyā’ti.",
  "atk-s0512a2:246_6": "Evampi, bhikkhave, kulumpassa upaghāto hotī’’ti saṅgītiṁ anāruḷhaṁ kulumpasuttaṁ udāhareyya.",
  "atk-s0512a2:246_7": "Tassāpi ‘‘tvaṁ atthaṁ na jānāsi.",
  "atk-s0512a2:246_8": "Iddhimā cetovasippattoti hi ettha na bhāvanāmayā iddhi adhippetā, āthabbanikā iddhi adhippetā.",
  "atk-s0512a2:246_9": "Sā hi ettha labbhamānā labbhatīti bhāvanāmayāya iddhiyā parūpaghāto na sambhavatiyevā’’ti saññāpetabbo.",
  "atk-s0512a2:246_10": "No ce saññattiṁ upeti, kammaṁ katvā uyyojetabbo.",
  "atk-s0512a2:246_11": "Tasmā yathāvuttanayenevettha gāthāya attho veditabbo.",
  "atk-s0512a2:247_0": "Tathā pana tena abhisapito mahāsatto ‘‘sacāhaṁ etassa kujjhissāmi, sīlaṁ me arakkhitaṁ bhavissati, upāyenevassa mānaṁ bhindissāmi, sā cassa rakkhā bhavissatī’’ti sattame divase sūriyuggamanaṁ vāresi.",
  "atk-s0512a2:247_1": "Manussā sūriyassa anuggamanena ubbāḷhā jātimantatāpasaṁ upasaṅkamitvā ‘‘bhante, tumhe sūriyassa uggantuṁ na dethā’’ti pucchiṁsu.",
  "atk-s0512a2:247_2": "So ‘‘na metaṁ kammaṁ, gaṅgātīre pana eko caṇḍālatāpaso vasati, tassetaṁ kammaṁ siyā’’ti āha .",
  "atk-s0512a2:247_3": "Manussā mahāsattaṁ upasaṅkamitvā ‘‘bhante, tumhe sūriyassa uggantuṁ na dethā’’ti pucchiṁsu.",
  "atk-s0512a2:247_4": "‘‘Āmāvuso’’ti.",
  "atk-s0512a2:247_5": "‘‘Kiṁkāraṇā’’ti?",
  "atk-s0512a2:247_6": "‘‘Tumhākaṁ kulūpakatāpaso maṁ niraparādhaṁ abhisapi, tasmiṁ āgantvā khamāpanatthaṁ mama pādesu patite sūriyaṁ vissajjessāmī’’ti.",
  "atk-s0512a2:247_7": "Te gantvā taṁ ākaḍḍhantā ānetvā mahāsattassa pādamūle nipajjāpetvā khamāpetvā ‘‘sūriyaṁ vissajjetha, bhante’’ti āhaṁsu.",
  "atk-s0512a2:247_8": "‘‘Na sakkā vissajjetuṁ, sacāhaṁ vissajjessāmi, imassa sattadhā muddhā phalissatī’’ti.",
  "atk-s0512a2:247_9": "‘‘Atha, bhante, kiṁ karomā’’ti.",
  "atk-s0512a2:247_10": "Mahāsatto ‘‘mattikāpiṇḍaṁ āharathā’’ti āharāpetvā ‘‘imaṁ tāpasassa sīse ṭhapetvā tāpasaṁ otāretvā udake ṭhapetha, yadā sūriyo dissati, tadā tāpaso udake nimujjatū’’ti vatvā sūriyaṁ vissajjesi.",
  "atk-s0512a2:247_11": "Sūriyarasmīhi phuṭṭhamatteva mattikāpiṇḍo sattadhā bhijji.",
  "atk-s0512a2:247_12": "Tāpaso udake nimujji.",
  "atk-s0512a2:247_13": "Tena vuttaṁ –",
  "atk-s0512a2:248_0": "64.",
  "atk-s0512a2:249_0": "‘‘Yaṁ so tadā maṁ abhisapi, kupito duṭṭhamānaso;",
  "atk-s0512a2:250_0": "Tasseva matthake nipati, yogena taṁ pamocayi’’nti.",
  "atk-s0512a2:251_0": "Tattha yaṁ so tadā maṁ abhisapīti so jātimantajaṭilo yaṁ muddhaphālanaṁ sandhāya tadā maṁ abhisapi, mayhaṁ sapaṁ adāsi.",
  "atk-s0512a2:251_1": "Tasseva matthakenipatīti taṁ mayhaṁ upari tena icchitaṁ tasseva pana upari nipati nipatanabhāvena aṭṭhāsi.",
  "atk-s0512a2:251_2": "Evañhetaṁ hoti yathā taṁ appaduṭṭhassa padussato.",
  "atk-s0512a2:251_3": "Vuttañhetaṁ bhagavatā –",
  "atk-s0512a2:251_4": "‘‘yo appaduṭṭhassa narassa dussati…pe…",
  "atk-s0512a2:251_5": "paṭivātaṁva khitto’’ti (dha. pa. 125; su. ni. 667; jā. 1.5.94).",
  "atk-s0512a2:251_6": "Yogena taṁ pamocayinti taṁ tassa bhāsitaṁ matthakaphālanaṁ upāyena tato pamocesiṁ, taṁ vā jaṭilaṁ tato pamocesiṁ, yena upāyena taṁ na hoti, tathā akāsinti attho.",
  "atk-s0512a2:252_0": "Yañhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne mahākaruṇādhivāse mahāsatte ariyūpavādakammaṁ abhisapasaṅkhātaṁ pharusavacanaṁ payuttaṁ, taṁ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṁ hutvā sace so mahāsattaṁ na khamāpesi, sattame divase vipaccanasabhāvaṁ jātaṁ, khamāpite pana mahāsatte payogasampattipaṭibāhitattā avipākadhammataṁ āpajji ahosikammabhāvato.",
  "atk-s0512a2:252_1": "Ayañhi ariyūpavādapāpassa diṭṭhadhammavedanīyassa ca dhammatā.",
  "atk-s0512a2:252_2": "Tattha yaṁ sattame divase bodhisattena sūriyuggamananivāraṇaṁ kataṁ, ayamettha yogoti adhippeto upāyo.",
  "atk-s0512a2:252_3": "Tena hi ubbāḷhā manussā bodhisattassa santike tāpasaṁ ānetvā khamāpesuṁ.",
  "atk-s0512a2:252_4": "Sopi ca mahāsattassa guṇe jānitvā tasmiṁ cittaṁ pasādesīti veditabbaṁ.",
  "atk-s0512a2:252_5": "Yaṁ panassa matthake mattikāpiṇḍassa ṭhapanaṁ, tassa ca sattadhā phālanaṁ kataṁ, taṁ manussānaṁ cittānurakkhaṇatthaṁ, aññathā hi ime pabbajitāpi samānā cittassa vase vattanti, na pana cittaṁ attano vase vattāpentīti mahāsattampi tena sadisaṁ katvā gaṇheyyuṁ.",
  "atk-s0512a2:252_6": "Tadassa nesaṁ dīgharattaṁ ahitāya dukkhāyāti.",
  "atk-s0512a2:253_0": "65.",
  "atk-s0512a2:253_1": "Idāni yadatthaṁ tadā tasmiṁ tāpase cittaṁ adūsetvā suparisuddhaṁ sīlameva rakkhitaṁ, taṁ dassetuṁ ‘‘anurakkhiṁ mama sīla’’nti osānagāthamāha.",
  "atk-s0512a2:253_2": "Taṁ heṭṭhā vuttatthameva.",
  "atk-s0512a2:254_0": "Tadā maṇḍabyo udeno, mātaṅgo lokanātho.",
  "atk-s0512a2:255_0": "Idhāpi sesapāramiyo niddhāretabbā.",
  "atk-s0512a2:255_1": "Tathā nihīnajātikassa sato yathādhippāyaṁ diṭṭhamaṅgalikāya mānaniggaho, pabbajitvā ‘‘diṭṭhamaṅgalikāya avassayo bhavissāmī’’ti uppannacitto araññaṁ gantvā pabbajitvā sattadivasabbhantareyeva yathādhippāyaṁ jhānābhiññānibbattanaṁ, tato āgantvā diṭṭhamaṅgalikāya lābhaggayasaggappattiyā upāyasampādanaṁ, maṇḍabyakumārassa mānaniggaho, jātimantatāpasassa mānaniggaho, tassa ca ajānantasseva bhāvino jīvitantarāyassa apanayanaṁ, mahāparādhassāpi tassa akujjhitvā attano sīlānurakkhaṇaṁ, acchariyabbhutapāṭihāriyakaraṇanti evamādayo mahāsattassa guṇānubhāvā vibhāvetabbā.",
  "atk-s0512a2:256_0": "Mātaṅgacariyāvaṇṇanā niṭṭhitā.",
  "atk-s0512a2:257_0": "8. Dhammadevaputtacariyāvaṇṇanā",
  "atk-s0512a2:258_0": "66.",
  "atk-s0512a2:258_1": "Aṭṭhame mahāpakkhoti mahāparivāro.",
  "atk-s0512a2:258_2": "Mahiddhikoti mahatiyā deviddhiyā samannāgato.",
  "atk-s0512a2:258_3": "Dhammo nāma mahāyakkhoti nāmena dhammo nāma mahānubhāvo devaputto.",
  "atk-s0512a2:258_4": "Sabbalokānukampakoti vibhāgaṁ akatvā mahākaruṇāya sabbalokaṁ anuggaṇhanako.",
  "atk-s0512a2:259_0": "Mahāsatto hi tadā kāmāvacaradevaloke dhammo nāma devaputto hutvā nibbatti.",
  "atk-s0512a2:259_1": "So dibbālaṅkārapaṭimaṇḍito dibbarathamabhiruyha accharāgaṇaparivuto manussesu sāyamāsaṁ bhuñjitvā attano attano gharadvāresu sukhakathāya nisinnesu puṇṇamuposathadivase gāmanigamarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā tividhasucaritadhammaṁ pūretha, matteyyā petteyyā sāmaññā brahmaññā kule jeṭṭhāpacāyino bhavatha, saggaparāyanā hutvā mahantaṁ yasaṁ anubhavissathā’’ti manusse dasakusalakammapathe samādapento jambudīpaṁ padakkhiṇaṁ karoti.",
  "atk-s0512a2:259_2": "Tena vuttaṁ –",
  "atk-s0512a2:260_0": "67.",
  "atk-s0512a2:261_0": "‘‘Dasakusalakammapathe, samādapento mahājanaṁ;",
  "atk-s0512a2:262_0": "Carāmi gāmanigamaṁ, samitto saparijjano’’ti.",
  "atk-s0512a2:263_0": "Tattha samittoti dhammikehi dhammavādīhi sahāyehi sasahāyo.",
  "atk-s0512a2:264_0": "Tena ca samayena adhammo nāmeko devaputto kāmāvacaradevaloke nibbatti.",
  "atk-s0512a2:264_1": "‘‘So pāṇaṁ hanatha, adinnaṁ ādiyathā’’tiādinā nayena satte akusalakammapathe samādapento mahatiyā parisāya parivuto jambudīpaṁ vāmaṁ karoti.",
  "atk-s0512a2:264_2": "Tena vuttaṁ –",
  "atk-s0512a2:265_0": "68.",
  "atk-s0512a2:266_0": "‘‘Pāpo kadariyo yakkho, dīpento dasa pāpake;",
  "atk-s0512a2:267_0": "Sopettha mahiyā carati, samitto saparijjano’’ti.",
  "atk-s0512a2:268_0": "Tattha pāpoti pāpadhammehi samannāgato.",
  "atk-s0512a2:268_1": "Kadariyoti thaddhamaccharī.",
  "atk-s0512a2:268_2": "Yakkhoti devaputto.",
  "atk-s0512a2:268_3": "Dīpento dasa pāpaketi sabbaloke gocaraṁ nāma sattānaṁ upabhogaparibhogāya jātaṁ.",
  "atk-s0512a2:268_4": "Tasmā satte vadhitvā yaṁkiñci katvā ca attā pīṇetabbo, indriyāni santappetabbānītiādinā nayena pāṇātipātādike dasa lāmakadhamme kattabbe katvā pakāsento.",
  "atk-s0512a2:268_5": "Sopetthāti sopi adhammo devaputto imasmiṁ jambudīpe.",
  "atk-s0512a2:268_6": "Mahiyāti bhūmiyā āsanne, manussānaṁ dassanasavanūpacāreti attho.",
  "atk-s0512a2:269_0": "69.",
  "atk-s0512a2:269_1": "Tattha ye sattā sādhukammikā dhammagaruno, te dhammaṁ devaputtaṁ tathā āgacchantameva disvā āsanā vuṭṭhāya gandhamālādīhi pūjentā yāva cakkhupathasamatikkamanā tāva abhitthavanti , pañjalikā namassamānā tiṭṭhanti, tassa vacanaṁ sutvā appamattā sakkaccaṁ puññāni karonti.",
  "atk-s0512a2:269_2": "Ye pana sattā pāpasamācārā kurūrakammantā, te adhammassa vacanaṁ sutvā abbhanumodanti , bhiyyosomattāya pāpāni samācaranti.",
  "atk-s0512a2:269_3": "Evaṁ te tadā aññamaññassa ujuvipaccanīkavādā ceva ujuvipaccanīkakiriyā ca hutvā loke vicaranti.",
  "atk-s0512a2:269_4": "Tenāha bhagavā ‘‘dhammavādī adhammo ca, ubho paccanikā maya’’nti.",
  "atk-s0512a2:270_0": "Evaṁ pana gacchante kāle athekadivasaṁ tesaṁ rathā ākāse sammukhā ahesuṁ.",
  "atk-s0512a2:270_1": "Atha nesaṁ parisā ‘‘tumhe kassa, tumhe kassā’’ti pucchitvā ‘‘mayaṁ dhammassa, mayaṁ adhammassā’’ti vatvā maggā okkamitvā dvidhā jātā.",
  "atk-s0512a2:270_2": "Dhammassa pana adhammassa ca rathā abhimukhā hutvā īsāya īsaṁ āhacca aṭṭhaṁsu.",
  "atk-s0512a2:270_3": "‘‘Tava rathaṁ okkamāpetvā mayhaṁ maggaṁ dehi, tava rathaṁ okkamāpetvā mayhaṁ maggaṁ dehī’’ti aññamaññaṁ maggadāpanatthaṁ vivādaṁ akaṁsu.",
  "atk-s0512a2:270_4": "Parisā ca nesaṁ āvudhāni abhiharitvā yuddhasajjā ahesuṁ.",
  "atk-s0512a2:270_5": "Yaṁ sandhāya vuttaṁ –",
  "atk-s0512a2:271_0": "‘‘Dhure dhuraṁ ghaṭṭayantā, samimhā paṭipathe ubho’’.",
  "atk-s0512a2:272_0": "70.",
  "atk-s0512a2:273_0": "‘‘Kalaho vattatī bhesmā, kalyāṇapāpakassa ca;",
  "atk-s0512a2:274_0": "Maggā okkamanatthāya, mahāyuddho upaṭṭhito’’ti.",
  "atk-s0512a2:275_0": "Tattha dhure dhuranti ekassa rathīsāya itarassa rathīsaṁ ghaṭṭayantā.",
  "atk-s0512a2:275_1": "Samimhāti samāgatā sammukhībhūtā.",
  "atk-s0512a2:275_2": "Puna ubhoti vacanaṁ ubhopi mayaṁ aññamaññassa paccanīkā hutvā loke vicarantā ekadivasaṁ paṭimukhaṁ āgacchantā dvīsu parisāsu ubhosu passesu maggato okkantāsu saha rathena mayaṁ ubho eva samāgatāti dassanatthaṁ vuttaṁ.",
  "atk-s0512a2:275_3": "Bhesmāti bhayajanako.",
  "atk-s0512a2:275_4": "Kalyāṇapāpakassa cāti kalyāṇassa ca pāpakassa ca.",
  "atk-s0512a2:275_5": "Mahāyuddho upaṭṭhitoti mahāsaṅgāmo paccupaṭṭhito āsi.",
  "atk-s0512a2:276_0": "Aññamaññassa hi parisāya ca yujjhitukāmatā jātā.",
  "atk-s0512a2:276_1": "Tattha hi dhammo adhammaṁ āha –",
  "atk-s0512a2:276_2": "‘‘samma, tvaṁ adhammo, ahaṁ dhammo, maggo mayhaṁ anucchaviko, tava rathaṁ okkamāpetvā mayhaṁ maggaṁ dehī’’ti.",
  "atk-s0512a2:276_3": "Itaro ‘‘ahaṁ daḷhayāno balavā asantāsī, tasmā maggaṁ na demi, yuddhaṁ pana karissāmi, yo yuddhe jinissati, tassa maggo hotū’’ti āha.",
  "atk-s0512a2:276_4": "Tenevāha –",
  "atk-s0512a2:277_0": "‘‘Yasokaro puññakarohamasmi, sadātthuto samaṇabrāhmaṇānaṁ;",
  "atk-s0512a2:278_0": "Maggāraho devamanussapūjito, dhammo ahaṁ dehi adhamma maggaṁ.",
  "atk-s0512a2:279_0": "‘‘Adhammayānaṁ daḷhamāruhitvā, asantasanto balavāhamasmi;",
  "atk-s0512a2:280_0": "Sa kissa hetumhi tavajja dajjaṁ, maggaṁ ahaṁ dhamma adinnapubbaṁ.",
  "atk-s0512a2:281_0": "‘‘Dhammo have pāturahosi pubbe, pacchā adhammo udapādi loke;",
  "atk-s0512a2:282_0": "Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.",
  "atk-s0512a2:283_0": "‘‘Na yācanāya napi pātirūpā, na arahatā tehaṁ dadeyya maggaṁ;",
  "atk-s0512a2:284_0": "Yuddhañca no hotu ubhinnamajja, yuddhamhi yo jessati tassa maggo.",
  "atk-s0512a2:285_0": "‘‘Sabbā disā anuvisaṭohamasmi, mahabbalo amitayaso atulyo;",
  "atk-s0512a2:286_0": "Guṇehi sabbehi upetarūpo, dhammo adhamma tvaṁ kathaṁ vijessasi.",
  "atk-s0512a2:287_0": "‘‘Lohena ve haññati jātarūpaṁ, na jātarūpena hananti lohaṁ;",
  "atk-s0512a2:288_0": "Sace adhammo hañchati dhammamajja, ayo suvaṇṇaṁ viya dassaneyyaṁ.",
  "atk-s0512a2:289_0": "‘‘Sace tuvaṁ yuddhabalo adhamma, na tuyhaṁ vuḍḍhā ca garū ca atthi;",
  "atk-s0512a2:290_0": "Maggañca te dammi piyāppiyena, vācā duruttānipi te khamāmī’’ti. (jā. 1.11.26-32);",
  "atk-s0512a2:291_0": "Imā hi tesaṁ vacanapaṭivacanakathā.",
  "atk-s0512a2:292_0": "Tattha yasokaroti dhamme niyojanavasena devamanussānaṁ yasadāyako.",
  "atk-s0512a2:292_1": "Dutiyapadepi eseva nayo.",
  "atk-s0512a2:292_2": "Sadātthutoti sadā thuto niccappasattho.",
  "atk-s0512a2:292_3": "Sa kissa hetumhi tavajja dajjanti somhi ahaṁ adhammo adhammayānarathaṁ abhiruḷho abhīto balavā, kiṁkāraṇā ajja, bho dhamma, kassaci adinnapubbaṁ maggaṁ tuyhaṁ dammi.",
  "atk-s0512a2:292_4": "Pāturahosīti paṭhamakappikakāle imasmiṁ loke dasakusalakammapathadhammo pubbe pāturahosi, pacchā adhammo.",
  "atk-s0512a2:292_5": "Jeṭṭho cāti pure nibbattabhāvena ahaṁ jeṭṭho ca seṭṭho ca porāṇako ca, tvaṁ pana kaniṭṭho, tasmā ‘‘maggā uyyāhī’’ti vadati.",
  "atk-s0512a2:293_0": "Napipātirūpāti ahañhi bhoto neva yācanāya na paṭirūpavacanena na maggārahatāya maggaṁ dadeyyaṁ.",
  "atk-s0512a2:293_1": "Anuvisaṭoti ahaṁ catasso disā catasso anudisāti sabbā disā attano guṇena patthaṭo paññāto.",
  "atk-s0512a2:293_2": "Lohenāti ayomuṭṭhikena.",
  "atk-s0512a2:293_3": "Hañchatīti hanissati.",
  "atk-s0512a2:293_4": "Yuddhabalo adhammāti sace tuvaṁ yuddhabalo asi adhamma.",
  "atk-s0512a2:293_5": "Vuḍḍhā ca garū cāti yadi tuyhaṁ ime vuḍḍhā ime garū paṇḍitāti etaṁ natthi.",
  "atk-s0512a2:293_6": "Piyāppiyenāti piyena viya appiyena, appiyenapi dadanto (jā. aṭṭha.",
  "atk-s0512a2:293_7": "4.11.32) piyena viya te maggaṁ dadāmīti attho.",
  "atk-s0512a2:294_0": "71.",
  "atk-s0512a2:294_1": "Mahāsatto hi tadā cintesi –",
  "atk-s0512a2:294_2": "‘‘sacāhaṁ imaṁ pāpapuggalaṁ sabbalokassa ahitāya paṭipannaṁ evaṁ mayā vilomaggāhaṁ gahetvā ṭhitaṁ accharaṁ paharitvā ‘anācāra mā idha tiṭṭha, sīghaṁ paṭikkama vinassā’ti vadeyyaṁ, so taṅkhaṇaññeva mama dhammatejena bhusamuṭṭhi viya vikireyya, na kho pana metaṁ patirūpaṁ, svāhaṁ sabbalokaṁ anukampanto ‘lokatthacariyaṁ matthakaṁ pāpessāmī’ti paṭipajjāmi, ayaṁ kho pana pāpo āyatiṁ mahādukkhabhāgī, svāyaṁ mayā visesato anukampitabbo, tasmāssa maggaṁ dassāmi, evaṁ me sīlaṁ suvisuddhaṁ akhaṇḍitaṁ bhavissatī’’ti.",
  "atk-s0512a2:294_3": "Evaṁ pana cintetvā bodhisatte ‘‘sace tuvaṁ yuddhabalo’’ti gāthaṁ vatvā thokaṁ maggato okkantamatte eva adhammo rathe ṭhātuṁ asakkonto avaṁsiro pathaviyaṁ patitvā pathaviyā vivare dinne gantvā avīcimhi eva nibbatti.",
  "atk-s0512a2:294_4": "Tena vuttaṁ ‘‘yadihaṁ tassa kuppeyya’’ntiādi.",
  "atk-s0512a2:295_0": "Tattha yadihaṁ tassa kuppeyyanti tassa adhammassa yadi ahaṁ kujjheyyaṁ.",
  "atk-s0512a2:295_1": "Yadi bhinde tapoguṇanti tenevassa kujjhanena mayhaṁ tapoguṇaṁ sīlasaṁvaraṁ yadi vināseyyaṁ.",
  "atk-s0512a2:295_2": "Sahaparijanaṁ tassāti saparijanaṁ taṁ adhammaṁ.",
  "atk-s0512a2:295_3": "Rajabhūtanti rajamiva bhūtaṁ, rajabhāvaṁ pattaṁ ahaṁ kareyyaṁ.",
  "atk-s0512a2:296_0": "72.Apicāhanti ettha ahanti nipātamattaṁ.",
  "atk-s0512a2:296_1": "Sīlarakkhāyāti sīlarakkhaṇatthaṁ.",
  "atk-s0512a2:296_2": "Nibbāpetvānāti paṭikacceva khantimettānuddayassa upaṭṭhāpitattā tasmiṁ adhamme uppajjanakakodhassa anuppādaneneva dosapariḷāhavūpasamanena mānasaṁ vūpasametvā.",
  "atk-s0512a2:296_3": "Saha janenokkamitvāti mayhaṁ parijanena saddhiṁ maggā okkamitvā tassa pāpassa adhammassa ahaṁ maggaṁ adāsiṁ.",
  "atk-s0512a2:297_0": "73.Sahapathato okkanteti vuttanayena cittassa vūpasamaṁ katvā ‘‘maggaṁ te dammī’’ti ca vatvā thokaṁ maggato saha okkamanena.",
  "atk-s0512a2:297_1": "Pāpayakkhassāti adhammadevaputtassa.",
  "atk-s0512a2:297_2": "Tāvadeti taṅkhaṇaṁ eva mahāpathavī vivaramadāsi.",
  "atk-s0512a2:297_3": "Jātakaṭṭhakathāyaṁ pana ‘‘maggañca te dammī’’ti gāthāya kathitakkhaṇeyevāti vuttaṁ.",
  "atk-s0512a2:298_0": "Evaṁ tasmiṁ bhūmiyaṁ patite catunahutādhikadviyojanasatasahassabahalā sakalaṁ varāvaraṁ dhārentīpi mahāpathavī ‘‘nāhamimaṁ pāpapurisaṁ dhāremī’’ti kathentī viya tena ṭhitaṭṭhāne dvidhā bhijji.",
  "atk-s0512a2:298_1": "Mahāsatto pana tasmiṁ nipatitvā avīcimhi nibbatte rathadhure yathāṭhitova saparijano mahatā devānubhāvena gamanamaggeneva gantvā attano bhavanaṁ pāvisi.",
  "atk-s0512a2:298_2": "Tenāha bhagavā –",
  "atk-s0512a2:299_0": "‘‘Khantībalo yuddhabalaṁ vijetvā, hantvā adhammaṁ nihanitva bhūmyā;",
  "atk-s0512a2:300_0": "Pāyāsi vitto abhiruyha sandanaṁ, maggeneva atibalo saccanikkamo’’ti. (jā. 1.11.34);",
  "atk-s0512a2:301_0": "Tadā adhammo devadatto ahosi, tassa parisā devadattaparisā, dhammo lokanātho, tassa parisā buddhaparisā.",
  "atk-s0512a2:302_0": "Idhāpi heṭṭhā vuttanayeneva sesapāramiyo yathārahaṁ niddhāretabbā.",
  "atk-s0512a2:302_1": "Tathā idhāpi dibbehi āyuvaṇṇayasasukhaādhipateyyehi dibbeheva uḷārehi kāmaguṇehi samappitassa samaṅgībhūtassa anekasahassasaṅkhāhi accharāhi sabbakālaṁ paricāriyamānassa mahati pamādaṭṭhāne ṭhitassa sato īsakampi pamādaṁ anāpajjitvā ‘‘lokatthacariyaṁ matthakaṁ pāpessāmī’’ti māse māse puṇṇamiyaṁ dhammaṁ dīpento saparijano manussapathe vicaritvā mahākaruṇāya sabbasatte adhammato vivecetvā dhamme niyojanaṁ, adhammena samāgatopi tena kataṁ anācāraṁ agaṇetvā tattha cittaṁ akopetvā khantimettānuddayameva paccupaṭṭhapetvā akhaṇḍaṁ suvisuddhañca katvā attano sīlassa rakkhaṇanti evamādayo mahāsattassa guṇānubhāvā vibhāvetabbāti.",
  "atk-s0512a2:303_0": "Dhammadevaputtacariyāvaṇṇanā niṭṭhitā.",
  "atk-s0512a2:304_0": "9. Alīnasattucariyāvaṇṇanā",
  "atk-s0512a2:305_0": "74.",
  "atk-s0512a2:305_1": "Navame pañcālaraṭṭheti evaṁnāmake janapade.",
  "atk-s0512a2:305_2": "Nagaravare, kapilāyanti ‘‘kapilā’’ti evaṁladdhanāme uttamanagare.",
  "atk-s0512a2:305_3": "‘‘Nagaravare’’ti vatvā puna ‘‘puruttame’’ti vacanaṁ tasmiṁ kāle jambudīpe sabbanagarānaṁ tassa nagarassa agganagarabhāvadassanatthaṁ.",
  "atk-s0512a2:305_4": "Jayaddiso nāmāti raññā attano paccatthike jite jāto, attano vā paccāmittabhūtaṁ yakkhinīsaṅkhātaṁ jayaddisaṁ jitoti evaṁladdhanāmo.",
  "atk-s0512a2:305_5": "Sīlaguṇamupāgatoti ācārasīlañceva ussāhasampattiyādirājaguṇañca upāgato, tena samannāgatoti attho.",
  "atk-s0512a2:306_0": "75.Tassa raññoti jayaddisarājassa, ahaṁ putto ahosinti vacanaseso.",
  "atk-s0512a2:306_1": "Sutadhammoti yāvatā rājaputtena sotabbadhammo nāma, tassa sabbassa sutattā sutadhammo, bahussutoti attho.",
  "atk-s0512a2:306_2": "Atha vā sutadhammoti vissutadhammo, dhammacariyāya samacariyāya pakāso paññāto, loke patthaṭakittidhammoti attho.",
  "atk-s0512a2:306_3": "Alīnasattoti evaṁnāmo.",
  "atk-s0512a2:306_4": "Guṇavāti uḷārehi mahāpurisaguṇehi samannāgato.",
  "atk-s0512a2:306_5": "Anurakkhaparijano sadāti saddhādiguṇavisesayogato catūhi saṅgahavatthūhi sammadeva saṅgahaṇato ca sabbakālaṁ sambhattaparivārajano.",
  "atk-s0512a2:307_0": "76.Pitā me migavaṁ gantvā, porisādaṁ upāgamīti mayhaṁ pitā jayaddisarājā migavaṁ caranto araññamajjhaṁ gantvā porisādaṁ manussakhādakaṁ yakkhiniputtaṁ upagañchi, tena samāgami.",
  "atk-s0512a2:308_0": "Jayaddisarājā kira ekadivasaṁ ‘‘migavaṁ gamissāmī’’ti tadanurūpena mahatā parivārena kapilanagarato nikkhami.",
  "atk-s0512a2:308_1": "Taṁ nikkhantamattameva takkasilāvāsī nando nāma brāhmaṇo catasso satārahā gāthā nāma kathetuṁ ādāya upasaṅkamitvā attano āgamanakāraṇaṁ rañño ārocesi.",
  "atk-s0512a2:308_2": "Rājā ‘‘nivattitvā suṇissāmī’’ti tassa vasanagehaṁ paribbayañca dāpetvā araññaṁ paviṭṭho ‘‘yassa passena migo palāyati, tasseva so gīvā’’ti vatvā mige pariyesanto vicarati.",
  "atk-s0512a2:308_3": "Atheko pasadamigo mahājanassa padasaddena āsayato nikkhamitvā rañño abhimukho gantvā palāyi.",
  "atk-s0512a2:308_4": "Amaccā parihāsaṁ kariṁsu.",
  "atk-s0512a2:308_5": "Rājā taṁ anubandhitvā tiyojanamatthake taṁ parikkhīṇajavaṁ ṭhitaṁ vijjhitvā pātesi.",
  "atk-s0512a2:308_6": "Patitaṁ khaggena dvidhā katvā anatthikopi ‘‘maṁsena migaṁ gahetuṁ nāsakkhī’’ti vacanamocanatthaṁ kāje katvā āgacchanto ekassa nigrodhassa mūle dabbatiṇesu nisīditvā thokaṁ vissamitvā gantuṁ ārabhi.",
  "atk-s0512a2:309_0": "Tena ca samayena tasseva rañño jeṭṭhabhātā jātadivase eva ekāya yakkhiniyā khādituṁ gahito ārakkhamanussehi anubaddhāya tāya niddhamanamaggena gacchantiyā ure ṭhapito mātusaññāya mukhena thanaggahaṇena puttasinehaṁ uppādetvā saṁvaḍḍhiyamāno tadāhāropayogitāya manussamaṁsaṁ khādanto anukkamena vuddhippatto attānaṁ antaradhāpanatthaṁ yakkhiniyā dinnaosadhamūlānubhāvena antarahito hutvā manussamaṁsaṁ khāditvā jīvanto tāya yakkhiniyā matāya taṁ osadhamūlaṁ attano pamādena nāsetvā dissamānarūpova manussamaṁsaṁ khādanto naggo ubbiggavirūpadassano rājapurisehi passitvā anubaddho palāyitvā araññaṁ pavisitvā tassa nigrodhassa mūle vāsaṁ kappento rājānaṁ disvā ‘‘bhakkhosi me’’ti hatthe aggahesi.",
  "atk-s0512a2:309_1": "Tena vuttaṁ ‘‘so me pitumaggahesi, bhakkhosi mama mā calī’’tiādi.",
  "atk-s0512a2:310_0": "Tattha so me pitumaggahesīti so porisādo mama pitaraṁ jayaddisarājānaṁ attano nisinnarukkhasamīpamāgataṁ ‘‘mama bhakkho tvaṁ āgatosi, hatthaparipphandanādivasena mā cali, calantampi ahaṁ taṁ khādissāmī’’ti hatthe aggahesi.",
  "atk-s0512a2:311_0": "77.Tassāti tassa yakkhiniputtassa.",
  "atk-s0512a2:311_1": "Tasitavedhitoti cittutrāsena tasito sarīraparikampena vedhito.",
  "atk-s0512a2:311_2": "Ūrukkhambhoti ubhinnaṁ ūrūnaṁ thaddhabhāvo, yena so tato palāyituṁ nāsakkhi.",
  "atk-s0512a2:312_0": "Migavaṁ gahetvā muñcassūti ettha migavanti migavavasena laddhattā taṁ migamaṁsaṁ ‘‘migava’’nti āha, imaṁ migamaṁsaṁ gahetvā maṁ muñcassūti attho.",
  "atk-s0512a2:312_1": "So hi rājā naṁ yakkhiniputtaṁ disvā bhīto ūrukkhambhaṁ patvā khāṇuko viya aṭṭhāsi.",
  "atk-s0512a2:312_2": "So vegena gantvā taṁ hatthe gahetvā ‘‘bhakkhosi me āgatosī’’ti āha.",
  "atk-s0512a2:312_3": "Atha naṁ rājā satiṁ paccupaṭṭhapetvā ‘‘sace āhāratthiko, imaṁ te maṁsaṁ dadāmi, taṁ gahetvā khāda, maṁ muñcāhī’’ti āha .",
  "atk-s0512a2:312_4": "Taṁ sutvā porisādo ‘‘kimidaṁ mayhameva santakaṁ datvā mayā vohāraṁ karosi, nanu imaṁ maṁsañca tvañca mama hatthagatakālato paṭṭhāya mayhameva santakaṁ, tasmā taṁ paṭhamaṁ khāditvā pacchā maṁsaṁ khādissāmī’’ti āha.",
  "atk-s0512a2:313_0": "Atha rājā ‘‘maṁsanikkayenāyaṁ na maṁ muñcati, mayā ca migavaṁ āgacchantena tassa brāhmaṇassa ‘āgantvā te dhanaṁ dassāmī’ti paṭiññā katā.",
  "atk-s0512a2:313_1": "Sacāyaṁ yakkho anujānissati, saccaṁ anurakkhanto gehaṁ gantvā taṁ paṭiññaṁ mocetvā puna imassa yakkhassa bhattatthaṁ āgaccheyya’’nti cintetvā tassa tamatthaṁ ārocesi.",
  "atk-s0512a2:313_2": "Taṁ sutvā porisādo ‘‘sace tvaṁ saccaṁ anurakkhanto gantukāmosi, gantvā tassa brāhmaṇassa dātabbaṁ dhanaṁ datvā saccaṁ anurakkhanto sīghaṁ puna āgaccheyyāsī’’ti vatvā rājānaṁ vissajjesi.",
  "atk-s0512a2:313_3": "So tena vissaṭṭho ‘‘tvaṁ mā cintayi, ahaṁ pātova āgamissāmī’’ti vatvā magganimittāni sallakkhento attano balakāyaṁ upagantvā tena parivuto nagaraṁ pavisitvā nandabrāhmaṇaṁ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṁ āropetvā ‘‘imaṁ takkasilameva nethā’’ti manusse datvā brāhmaṇaṁ uyyojetvā dutiyadivase porisādassa santikaṁ gantukāmo puttaṁ rajje patiṭṭhapetuṁ anusāsaniñca dento tamatthaṁ ārocesi.",
  "atk-s0512a2:313_4": "Tena vuttaṁ –",
  "atk-s0512a2:314_0": "78.",
  "atk-s0512a2:315_0": "‘‘Migavaṁ gahetvā muñcassu, katvā āgamanaṁ puna;",
  "atk-s0512a2:316_0": "Brāhmaṇassa dhanaṁ datvā, pitā āmantayī mamaṁ.",
  "atk-s0512a2:317_0": "79.",
  "atk-s0512a2:318_0": "‘‘Rajjaṁ putta paṭipajja, mā pamajji puraṁ idaṁ;",
  "atk-s0512a2:319_0": "Kataṁ me porisādena, mama āgamanaṁ punā’’ti.",
  "atk-s0512a2:320_0": "Tattha āgamanaṁ punāti puna āgamanaṁ paṭiññātassa porisādassa saṅgaraṁ katvā.",
  "atk-s0512a2:320_1": "Brāhmaṇassa dhanaṁ datvāti takkasilato āgatassa nandanāmassa brāhmaṇassa tā gāthā sutvā catusahassaparimāṇaṁ dhanaṁ datvā.",
  "atk-s0512a2:320_2": "Pitā āmantayī mamanti mama pitā jayaddisarājā maṁ āmantesi.",
  "atk-s0512a2:321_0": "Kathaṁ āmantesīti ce?",
  "atk-s0512a2:321_1": "Āha ‘‘rajja’’ntiādi.",
  "atk-s0512a2:321_2": "Tassattho –",
  "atk-s0512a2:321_3": "putta, tvaṁ imaṁ kulasantakaṁ rajjaṁ paṭipajja, yathāhaṁ dhammena samena rajjaṁ kāremi, evaṁ tvampi chattaṁ ussāpetvā rajjaṁ kārehi.",
  "atk-s0512a2:321_4": "Tvaṁ idaṁ puraṁ rakkhanto rajjañca kārento mā pamādamāpajji, asukasmiṁ ṭhāne nigrodharukkhamūle porisādena yakkhena katametaṁ mayā saṅgaraṁ mama puna tassa santikaṁ āgamanaṁ uddissa, kevalaṁ tassa brāhmaṇassa dhanadānatthaṁ idhāgato saccaṁ anurakkhanto, tasmā tatthāhaṁ gamissāmīti.",
  "atk-s0512a2:322_0": "Taṁ sutvā mahāsatto ‘‘mā kho tvaṁ, mahārāja, tattha agamāsi, ahaṁ tattha gamissāmi.",
  "atk-s0512a2:322_1": "Sace pana tvaṁ, tāta, gamissasiyeva, ahampi tayā saddhiṁ gamissāmiyevā’’ti.",
  "atk-s0512a2:322_2": "‘‘Evaṁ sante mayaṁ ubhopi na bhavissāma, tasmā ahameva tattha gamissāmī’’ti nānappakārena vārentaṁ rājānaṁ saññāpetvā mātāpitaro vanditvā pitu atthāya attānaṁ pariccajitvā sotthibhāvāya pitari sāsitavādaṁ payuñjamāne mātubhaginibhariyāsu ca saccakiriyaṁ karontīsu āvudhaṁ gahetvā nagarato nikkhamitvā assupuṇṇamukhaṁ mahājanaṁ anubandhantaṁ āpucchitvā pitarā akkhātanayena yakkhavāsamaggaṁ paṭipajji.",
  "atk-s0512a2:322_3": "Yakkhiniputtopi ‘‘khattiyā nāma bahumāyā, ko jānāti kiṁ bhavissatī’’ti rukkhaṁ abhiruhitvā rañño āgamanaṁ olokento nisinno kumāraṁ āgacchantaṁ disvā ‘‘pitaraṁ nivattetvā putto āgato bhavissati, natthi me bhaya’’nti otaritvā tassa piṭṭhiṁ dassetvāva nisīdi.",
  "atk-s0512a2:322_4": "Mahāsatto āgantvā tassa purato aṭṭhāsi.",
  "atk-s0512a2:322_5": "Tena vuttaṁ –",
  "atk-s0512a2:323_0": "80.",
  "atk-s0512a2:324_0": "‘‘Mātāpitū ca vanditvā, nimminitvāna attanā;",
  "atk-s0512a2:325_0": "Nikkhipitvā dhanuṁ khaggaṁ, porisādaṁ upāgami’’nti.",
  "atk-s0512a2:326_0": "81.Sasatthahatthūpagatanti sasatthahatthaṁ upagataṁ āvudhapāṇiṁ maṁ attano santikaṁ upagataṁ disvā.",
  "atk-s0512a2:326_1": "Kadāci so tasissatīti so yakkho api taseyya.",
  "atk-s0512a2:326_2": "Tena bhijjissati sīlanti tena tassa tāsuppādanena mayhaṁ sīlaṁ vinassati saṁkilissati.",
  "atk-s0512a2:326_3": "Paritāsaṁ kate mayīti mayi tassa paritāsaṁ kate sati.",
  "atk-s0512a2:327_0": "82.Sīlakhaṇḍabhayā mayhaṁ, tassa dessaṁ na byāharinti yathā ca sīlabhedabhayena nihitasattho tassa santikaṁ agamāsi, evaṁ mayhaṁ sīlakhaṇḍabhayā eva tassa porisādassa dessaṁ aniṭṭhampi na byāhariṁ, kevalaṁ pana mettacittena hitavādī idaṁ idāni vakkhamānaṁ vacanaṁ abhāsiṁ.",
  "atk-s0512a2:328_0": "Mahāsatto ca gantvā purato ṭhito.",
  "atk-s0512a2:328_1": "Yakkhiniputto taṁ vīmaṁsitukāmo ‘‘kosi tvaṁ, kuto āgato, kiṁ maṁ na jānāsi ‘luddo manussamaṁsakhādako’ti, kasmā ca idhāgatosī’’ti pucchi.",
  "atk-s0512a2:328_2": "Kumāro ‘‘ahaṁ jayaddisarañño putto, tvaṁ porisādakoti jānāmi, pitu jīvitaṁ rakkhituṁ idhāgato, tasmā taṁ muñca, maṁ khādā’’ti āha.",
  "atk-s0512a2:328_3": "Puna yakkhiniputto mukhākāreneva ‘‘taṁ tassa puttoti ahaṁ jānāmi, dukkaraṁ pana tayā kataṁ evaṁ āgacchantenā’’ti āha.",
  "atk-s0512a2:328_4": "Kumāro ‘‘na idaṁ dukkaraṁ, yaṁ pitu atthe jīvitapariccajanaṁ, mātāpituhetu hi evarūpaṁ puññaṁ katvā ekanteneva sagge pamodati, ahañca ‘amaraṇadhammo nāma koci satto natthī’ti jānāmi, attanā ca kiñci kataṁ pāpaṁ nāma na sarāmi, tasmā maraṇatopi me bhayaṁ natthi, idaṁ sarīraṁ mayā te nissaṭṭhaṁ, aggiṁ jāletvā khādā’’ti āha.",
  "atk-s0512a2:328_5": "Tena vuttaṁ –",
  "atk-s0512a2:329_0": "83.",
  "atk-s0512a2:330_0": "‘‘Ujjālehi mahāaggiṁ, papatissāmi rukkhato;",
  "atk-s0512a2:331_0": "Tvaṁ pakkakālamaññāya, bhakkhaya maṁ pitāmahā’’ti.",
  "atk-s0512a2:332_0": "Taṁ sutvā yakkhiniputto ‘‘na sakkā imassa maṁsaṁ khādituṁ, upāyena imaṁ palāpessāmī’’ti cintetvā ‘‘tena hi araññaṁ pavisitvā sāradārūni āharitvā niddhūme aṅgāre karohi, tattha te maṁsaṁ pacitvā khādissāmī’’ti āha.",
  "atk-s0512a2:332_1": "Mahāsatto tathā katvā tassa ārocesi.",
  "atk-s0512a2:332_2": "So taṁ olokento ‘‘ayaṁ purisasīho maraṇatopi bhayaṁ natthi, evaṁ nibbhayo nāma na mayā diṭṭhapubbo’’ti lomahaṁsajāto kumāraṁ olokesi.",
  "atk-s0512a2:332_3": "Kumāro kissa maṁ olokesi, na yathāvuttaṁ karosīti.",
  "atk-s0512a2:332_4": "Yakkhiniputto mahāsattaṁ ‘‘sattadhā tassa muddhā phaleyya, yo taṁ khādeyyā’’ti āha.",
  "atk-s0512a2:332_5": "‘‘Sace maṁ na khāditukāmosi, atha kasmā aggiṁ kāresī’’ti?",
  "atk-s0512a2:332_6": "‘‘Tava pariggaṇhanattha’’nti.",
  "atk-s0512a2:332_7": "‘‘Tvaṁ idāni maṁ kathaṁ pariggaṇhissasi, svāhaṁ tiracchānayoniyaṁ nibbattopi sakkassa devarañño attānaṁ pariggaṇhituṁ na adāsi’’nti imamatthaṁ dassento –",
  "atk-s0512a2:333_0": "‘‘Idañhi so brāhmaṇaṁ maññamāno, saso avāsesi sake sarīre;",
  "atk-s0512a2:334_0": "Teneva so candimā devaputto, sasatthuto kāmaduhajja yakkhā’’ti.(jā. 1.16.93) –",
  "atk-s0512a2:335_0": "Gāthamāha.",
  "atk-s0512a2:336_0": "Tattha saso avāsesi sake sarīreti attano sarīrahetu imaṁ sarīraṁ khāditvā idha vasāti evaṁ sake sarīre attano sarīraṁ dento taṁ brāhmaṇarūpaṁ sakkaṁ tattha vāsesi.",
  "atk-s0512a2:336_1": "Sasatthutoti ‘‘sasī’’ti evaṁ sasasaddena thuto.",
  "atk-s0512a2:336_2": "Kāmaduhoti kāmavaḍḍhano.",
  "atk-s0512a2:336_3": "Yakkhāti deva.",
  "atk-s0512a2:337_0": "Evaṁ mahāsatto cande sasalakkhaṇaṁ kappaṭṭhiyaṁ pāṭihāriyaṁ sakkhiṁ katvā attano sakkenapi pariggaṇhituṁ asakkuṇeyyataṁ abhāsi.",
  "atk-s0512a2:337_1": "Taṁ sutvā porisādo acchariyabbhutacittajāto –",
  "atk-s0512a2:338_0": "‘‘Cando yathā rāhumukhā pamutto, virocate pannaraseva bhāṇumā;",
  "atk-s0512a2:339_0": "Evaṁ tuvaṁ porisādā pamutto, viroca kapile mahānubhāva;",
  "atk-s0512a2:340_0": "Āmodayaṁ pitaraṁ mātarañca, sabbo ca te nandatu ñātipakkho’’ti. (jā. 1.16.94) –",
  "atk-s0512a2:341_0": "Gāthaṁ vatvā ‘‘gaccha mahāvīrā’’ti kumāraṁ vissajjesi.",
  "atk-s0512a2:341_1": "Sopi taṁ nibbisevanaṁ katvā pañca sīlāni datvā ‘‘yakkho nu kho esa, no’’ti vīmaṁsanto ‘‘yakkhānaṁ akkhīni rattāni honti animisāni ca, chāyā ca na paññāyati, asambhīto hoti, na imassa tathā.",
  "atk-s0512a2:341_2": "Tasmā nāyaṁ yakkho manusso eso, mayhaṁ kira pitu tayo bhātaro yakkhiniyā gahitā, tesu tāya dve khāditā bhavissanti, eko puttasinehena paṭijaggito bhavissati.",
  "atk-s0512a2:341_3": "Iminā tena bhavitabba’’nti nayaggāhena anumānena sabbaññutaññāṇena viya aviparītato niṭṭhaṁ gantvā ‘‘mayhaṁ pitu ācikkhitvā rajje patiṭṭhāpessāmī’’ti cintetvā ‘‘na tvaṁ yakkho, pitu me jeṭṭhabhātikosi, ehi mayā saddhiṁ gantvā kulasantakaṁ rajjaṁ paṭipajjāhī’’ti āha.",
  "atk-s0512a2:341_4": "Tena vuttaṁ ‘‘tvaṁ pitāmahā’’ti, tvaṁ mama mahāpitāti attho.",
  "atk-s0512a2:341_5": "Itarena ‘‘nāhaṁ manusso’’ti vutte tena saddhātabbassa dibbacakkhukatāpasassa santikaṁ nesi.",
  "atk-s0512a2:341_6": "Tāpasena ‘‘kiṁ karontā pitā puttā araññe vicarathā’’ti pitubhāve kathite porisādo saddahitvā ‘‘gaccha, tāta, tvaṁ, na me rajjena attho, pabbajissāmaha’’nti tāpasassa santike isipabbajjaṁ pabbaji.",
  "atk-s0512a2:341_7": "Tena vuttaṁ –",
  "atk-s0512a2:342_0": "84.",
  "atk-s0512a2:343_0": "‘‘Iti sīlavataṁ hetu, nārakkhiṁ mama jīvitaṁ;",
  "atk-s0512a2:344_0": "Pabbājesiṁ cahaṁ tassa, sadā pāṇātipātika’’nti.",
  "atk-s0512a2:345_0": "Tattha sīlavataṁ hetūti sīlavantānaṁ mama pitūnaṁ hetu.",
  "atk-s0512a2:345_1": "Atha vā sīlavataṁ hetūti sīlavatahetu, mayhaṁ sīlavatasamādānanimittaṁ tassa abhijjanatthaṁ.",
  "atk-s0512a2:345_2": "Tassāti taṁ porisādaṁ.",
  "atk-s0512a2:346_0": "Atha mahāsatto attano mahāpitaraṁ pabbajitaṁ vanditvā nagarassa samīpaṁ gantvā ‘‘kumāro kira āgato’’ti sutvā haṭṭhatuṭṭhena raññā nāgarehi negamajānapadehi ca paccuggato rājānaṁ vanditvā sabbaṁ pavattiṁ ārocesi.",
  "atk-s0512a2:346_1": "Taṁ sutvā rājā taṅkhaṇaññeva bheriṁ carāpetvā mahantena parivārena tassa santikaṁ gantvā ‘‘ehi, bhātika, rajjaṁ paṭipajjāhī’’ti āha.",
  "atk-s0512a2:346_2": "‘‘Alaṁ, mahārājā’’ti.",
  "atk-s0512a2:346_3": "‘‘Tena hi mayhaṁ uyyāne vasā’’ti.",
  "atk-s0512a2:346_4": "‘‘Na āgacchāmī’’ti.",
  "atk-s0512a2:346_5": "Rājā tassa assamassa avidūre gāmaṁ nivesetvā bhikkhaṁ paṭṭhapesi.",
  "atk-s0512a2:346_6": "So cūḷakammāsadammanigamo nāma jāto.",
  "atk-s0512a2:347_0": "Tadā mātāpitaro mahārājakulāni ahesuṁ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro lokanātho.",
  "atk-s0512a2:348_0": "Tassa idhāpi heṭṭhā vuttanayeneva yathārahaṁ sesapāramiyo niddhāretabbā.",
  "atk-s0512a2:348_1": "Tathā pitarā nivāriyamāno attano jīvitaṁ pariccajitvā pitu jīvitarakkhaṇatthaṁ ‘‘porisādassa santikaṁ gamissāmī’’ti nicchayo, tassa ca santāsapariharaṇatthaṁ nihitasatthassa gamanaṁ, ‘‘attano sīlakhaṇḍanaṁ mā hotū’’ti tena piyavācāya samudācāro, tena ca nānānayehi pariggaṇhiyamānassa maraṇasantāsābhāvo, pitu atthe mayhaṁ sarīraṁ saphalaṁ karissāmīti haṭṭhatuṭṭhabhāvo, sakkenāpi pariggaṇhituṁ asakkuṇeyyassa sasajātiyampi pariccāgatthaṁ attano jīvitanirapekkhabhāvassa jānanaṁ, tena samāgamepi ossaṭṭhepi cittassa vikārābhāvo, tassa ca manussabhāvamahāpitubhāvānaṁ aviparītato jānanaṁ, ñātamatte ca taṁ kulasantake rajje patiṭṭhāpetukāmatā, dhammadesanāya saṁvejetvā sīlesu patiṭṭhāpananti.",
  "atk-s0512a2:348_2": "Evamādayo idha bodhisattassa guṇānubhāvā vibhāvetabbāti.",
  "atk-s0512a2:349_0": "Alīnasattucariyāvaṇṇanā niṭṭhitā.",
  "atk-s0512a2:350_0": "10. Saṅkhapālacariyāvaṇṇanā",
  "atk-s0512a2:351_0": "85.",
  "atk-s0512a2:351_1": "Dasame saṅkhapālotiādīsu ayaṁ saṅkhepattho –",
  "atk-s0512a2:351_2": "devabhogasampattisadisāya mahatiyā nāgiddhiyā samannāgatattā mahiddhiko.",
  "atk-s0512a2:351_3": "Heṭṭhā dve, upari dveti catasso dāṭhā āvudhā etassāti dāṭhāvudho.",
  "atk-s0512a2:351_4": "Uggatejavisatāya ghoraviso.",
  "atk-s0512a2:351_5": "Nāgayonisiddhāhi dvīhi jivhāhi samannāgatoti dvijivho.",
  "atk-s0512a2:351_6": "Mahānubhāvānampi urena gamanato ‘‘uragā’’ti laddhanāmānaṁ nāgānaṁ adhipatibhāvato uragādhibhū.",
  "atk-s0512a2:352_0": "86.",
  "atk-s0512a2:352_1": "Dvinnaṁ maggānaṁ vinivijjhitvā sandhibhāvena gataṭṭhānasaṅkhāte catuppathe.",
  "atk-s0512a2:352_2": "Aparāparaṁ mahājanasañcaraṇaṭṭhānabhūte mahāmagge.",
  "atk-s0512a2:352_3": "Tato eva mahājanasamākiṇṇabhāvena nānājanasamākule.",
  "atk-s0512a2:352_4": "Idāni vakkhamānānaṁ catunnaṁ aṅgānaṁ vasena caturo aṅge.",
  "atk-s0512a2:352_5": "Adhiṭṭhāya adhiṭṭhahitvā, citte ṭhapetvā.",
  "atk-s0512a2:352_6": "Yadāhaṁ saṅkhapālo nāma yathāvuttarūpo nāgarājā homi, tadā heṭṭhā vuttappakāre ṭhāne vāsaṁ uposathavāsavasena nivāsaṁ akappayiṁ kappesiṁ.",
  "atk-s0512a2:353_0": "Mahāsatto hi dānasīlādipuññapasuto hutvā bodhipariyesanavasena aparāparaṁ devamanussagatīsu saṁsaranto kadāci devabhogasadisasampattike nāgabhavane nibbattitvā saṅkhapālo nāma nāgarājā ahosi mahiddhiko mahānubhāvo.",
  "atk-s0512a2:353_1": "So gacchante kāle tāya sampattiyā vippaṭisārī hutvā manussayoniṁ patthento uposathavāsaṁ vasi.",
  "atk-s0512a2:353_2": "Athassa nāgabhavane vasantassa uposathavāso na sampajjati, sīlaṁ saṁkilissati, tena so nāgabhavanā nikkhamitvā kaṇhavaṇṇāya nadiyā avidūre mahāmaggassa ca ekapadikamaggassa ca antare ekaṁ vammikaṁ parikkhipitvā uposathaṁ adhiṭṭhāya cātuddasapannarasesu samādinnasīlo ‘‘mama cammādīni atthikā gaṇhantū’’ti attānaṁ dānamukhe vissajjetvā nipajjati, pāṭipade nāgabhavanaṁ gacchati.",
  "atk-s0512a2:353_3": "Tena vuttaṁ ‘‘punāparaṁ yadā homi, saṅkhapālo’’tiādi.",
  "atk-s0512a2:353_4": "Tassattho vutto eva.",
  "atk-s0512a2:354_0": "87.",
  "atk-s0512a2:354_1": "Yaṁ panettha chaviyā cammenātiādikaṁ ‘‘caturo aṅge adhiṭṭhāyā’’ti vuttaṁ caturaṅgādhiṭṭhānadassanaṁ.",
  "atk-s0512a2:354_2": "Chavicammāni hi idha ekamaṅgaṁ.",
  "atk-s0512a2:354_3": "Evaṁ uposathavāsaṁ vasantassa mahāsattassa dīgho addhā vītivatto.",
  "atk-s0512a2:355_0": "Athekadivasaṁ tasmiṁ tathā sīlaṁ samādiyitvā nipanne soḷasa bhojaputtā ‘‘maṁsaṁ āharissāmā’’ti āvudhahatthā araññe carantā kiñci alabhitvā nikkhamantā taṁ vammikamatthake nipannaṁ disvā ‘‘mayaṁ ajja godhāpotakampi na labhimhā, imaṁ nāgarājānaṁ vadhitvā khādissāmā’’ti cintetvā ‘‘mahā kho panesa gayhamāno palāyeyyāti yathānipannakaṁyeva naṁ bhogesu sūlehi vijjhitvā dubbalaṁ katvā gaṇhissāmā’’ti sūlāni ādāya upasaṅkamiṁsu.",
  "atk-s0512a2:355_1": "Bodhisattassāpi sarīraṁ mahantaṁ ekadoṇikanāvappamāṇaṁ vaṭṭetvā ṭhapitasumanapupphadāmaṁ viya jiñjukaphalasadisehi akkhīhi jayasumanapupphasadisena ca sīsena samannāgataṁ ativiya sobhati.",
  "atk-s0512a2:355_2": "So tesaṁ soḷasannaṁ janānaṁ padasaddena bhogantarato sīsaṁ nīharitvā rattakkhīni ummīletvā te sūlahatthe āgacchante disvā ‘‘ajja mayhaṁ manoratho matthakaṁ pāpuṇissatī’’ti attānaṁ dānamukhe niyyātetvā ‘‘ime mama sarīraṁ sattīhi koṭṭetvā chiddāvachiddaṁ karonte na olokessāmī’’ti attano sīlakhaṇḍabhayena daḷhaṁ adhiṭṭhānaṁ adhiṭṭhahitvā sīsaṁ bhogantare eva pavesetvā nipajji.",
  "atk-s0512a2:356_0": "Atha naṁ te upagantvā naṅguṭṭhe gahetvā ākaḍḍhantā bhūmiyaṁ pātetvā tikhiṇasūlehi aṭṭhasu ṭhānesu vijjhitvā sakaṇṭakā kāḷavettayaṭṭhiyo pahāramukhehi pavesetvā aṭṭhasu ṭhānesu kājehi ādāya mahāmaggaṁ paṭipajjiṁsu.",
  "atk-s0512a2:356_1": "Mahāsatto sūlehi vijjhanato paṭṭhāya ekaṭṭhānepi akkhīni ummīletvā te na olokesi.",
  "atk-s0512a2:356_2": "Tassa aṭṭhahi kājehi ādāya nīyamānassa sīsaṁ olambitvā bhūmiṁ paharati .",
  "atk-s0512a2:356_3": "Atha naṁ ‘‘sīsamassa olambatī’’ti mahāmagge nipajjāpetvā sukhumena sūlena nāsāpuṭe vijjhitvā rajjukaṁ pavesetvā sīsaṁ ukkhipitvā kājakoṭiyaṁ laggetvā punapi ukkhipitvā maggaṁ paṭipajjiṁsu.",
  "atk-s0512a2:356_4": "Tena vuttaṁ –",
  "atk-s0512a2:357_0": "88.",
  "atk-s0512a2:358_0": "‘‘Addasaṁsu bhojaputtā, kharā luddā akāruṇā;",
  "atk-s0512a2:359_0": "Upagañchuṁ mamaṁ tattha, daṇḍamuggarapāṇino.",
  "atk-s0512a2:360_0": "89.",
  "atk-s0512a2:361_0": "‘‘Nāsāya vinivijjhitvā, naṅguṭṭhe piṭṭhikaṇṭake;",
  "atk-s0512a2:362_0": "Kāje āropayitvāna, bhojaputtā hariṁsu ma’’nti.",
  "atk-s0512a2:363_0": "Tattha bhojaputtāti luddaputtā.",
  "atk-s0512a2:363_1": "Kharāti kakkhaḷā, pharusakāyavacīkammantā.",
  "atk-s0512a2:363_2": "Luddāti dāruṇā, ghoramānasā.",
  "atk-s0512a2:363_3": "Akāruṇāti nikkaruṇā.",
  "atk-s0512a2:363_4": "Daṇḍamuggarapāṇinoti caturassadaṇḍahatthā.",
  "atk-s0512a2:363_5": "Nāsāya vinivijjhitvāti rajjukaṁ pavesetuṁ sukhumena sūlena nāsāpuṭe vijjhitvā.",
  "atk-s0512a2:363_6": "Naṅguṭṭhe piṭṭhikaṇṭaketi naṅguṭṭhappadese tattha tattha piṭṭhikaṇṭakasamīpe ca vinivijjhitvāti sambandho.",
  "atk-s0512a2:363_7": "Kāje āropayitvānāti aṭṭhasu ṭhānesu vinivijjhitvā baddhesu aṭṭhasu vettalatāmaṇḍalesu ekekasmiṁ ovijjhitaṁ ekekaṁ kājaṁ dve dve bhojaputtā attano attano khandhaṁ āropetvā.",
  "atk-s0512a2:364_0": "90.Sasāgarantaṁ pathavinti samuddapariyantaṁ mahāpathaviṁ.",
  "atk-s0512a2:364_1": "Sakānanaṁ sapabbatanti saddhiṁ kānanehi pabbatehi cāti sakānanaṁ sapabbatañca.",
  "atk-s0512a2:364_2": "Nāsāvātena jhāpayeti sacāhaṁ icchamāno icchanto kujjhitvā nāsāvātaṁ vissajjeyyaṁ, samuddapariyantaṁ sakānanaṁ sapabbataṁ imaṁ mahāpathaviṁ jhāpeyyaṁ, saha nāsāvātavissajjanena chārikaṁ kareyyaṁ, etādiso tadā mayhaṁ ānubhāvo.",
  "atk-s0512a2:365_0": "91.",
  "atk-s0512a2:365_1": "Evaṁ santepi sūlehi vinivijjhante, koṭṭayantepi sattibhi.",
  "atk-s0512a2:365_2": "Bhojaputte na kuppāmīti dubbalabhāvakaraṇatthaṁ vettalatāpavesanatthañca sāradārūhi tacchetvā katehi tikhiṇasūlehi aṭṭhasu ṭhānesu vijjhantepi dubbalabhāvakaraṇatthaṁ tikhiṇāhi sattīhi tahiṁ tahiṁ koṭṭayantepi bhojaputtānaṁ luddānaṁ na kuppāmi.",
  "atk-s0512a2:365_3": "Esā me sīlapāramīti evaṁ mahānubhāvassa tathā adhiṭṭhahantassa yā me mayhaṁ sīlakhaṇḍabhayena tesaṁ akujjhanā, esā ekanteneva jīvitanirapekkhabhāvena pavattā mayhaṁ sīlapāramī, sīlavasena paramatthapāramīti attho.",
  "atk-s0512a2:366_0": "Tathā pana bodhisatte tehi nīyamāne mithilanagaravāsī āḷāro nāma kuṭumbiko pañcasakaṭasatāni ādāya sukhayānake nisīditvā gacchanto te bhojaputte mahāsattaṁ harante disvā kāruññaṁ uppādetvā te ludde pucchi –",
  "atk-s0512a2:366_1": "‘‘kissāyaṁ nāgo nīyati, netvā cimaṁ kiṁ karissathā’’ti?",
  "atk-s0512a2:366_2": "Te ‘‘imassa nāgassa maṁsaṁ sāduñca muduñca thūlañca pacitvā khādissāmā’’ti āhaṁsu.",
  "atk-s0512a2:366_3": "Atha so tesaṁ soḷasavāhagoṇe pasataṁ pasataṁ suvaṇṇamāsake sabbesaṁ nivāsanapārupanāni bhariyānampi tesaṁ vatthābharaṇāni datvā ‘‘sammā, ayaṁ mahānubhāvo nāgarājā, attano sīlaguṇena tumhākaṁ na dubbhi, imaṁ kilamantehi bahuṁ tumhehi apuññaṁ pasutaṁ, vissajjethā’’ti āha.",
  "atk-s0512a2:366_4": "Te ‘‘ayaṁ amhākaṁ manāpo bhakkho, bahū ca no uragā bhuttapubbā, tathāpi tava vacanaṁ amhehi pūjetabbaṁ, tasmā imaṁ nāgaṁ vissajjessāmā’’ti vissajjetvā mahāsattaṁ bhūmiyaṁ nipajjāpetvā attano kakkhaḷatāya tā kaṇṭakācitā āvutā kāḷavettalatā koṭiyaṁ gahetvā ākaḍḍhituṁ ārabhiṁsu.",
  "atk-s0512a2:367_0": "Atha so nāgarājānaṁ kilamantaṁ disvā akilamentova asinā latā chinditvā dārakānaṁ kaṇṇavedhato paṭiharaṇaniyāmena adukkhāpento saṇikaṁ nīhari.",
  "atk-s0512a2:367_1": "Tasmiṁ kāle te bhojaputtā yaṁ bandhanaṁ tassa natthuto pavesetvā paṭimukkaṁ, taṁ bandhanaṁ saṇikaṁ mocayiṁsu.",
  "atk-s0512a2:367_2": "Mahāsatto muhuttaṁ pācīnābhimukho gantvā assupuṇṇehi nettehi āḷāraṁ olokesi.",
  "atk-s0512a2:367_3": "Luddā thokaṁ gantvā ‘‘urago dubbalo, matakāle gahetvāva naṁ gamissāmā’’ti nilīyiṁsu.",
  "atk-s0512a2:367_4": "Āḷāro mahāsattassa añjaliṁ paggayha ‘‘gaccheva kho tvaṁ, mahānāga, mā taṁ luddā puna gahesu’’nti vadanto thokaṁ taṁ nāgaṁ anugantvā nivatti.",
  "atk-s0512a2:368_0": "Bodhisatto nāgabhavanaṁ gantvā tattha papañcaṁ akatvā mahantena parivārena nikkhamitvā āḷāraṁ upasaṅkamitvā nāgabhavanassa vaṇṇaṁ kathetvā taṁ tattha netvā tīhi kaññāsatehi saddhiṁ mahantamassa yasaṁ datvā dibbehi kāmehi santappesi.",
  "atk-s0512a2:368_1": "Āḷāro nāgabhavane ekavassaṁ vasitvā dibbe kāme paribhuñjitvā ‘‘icchāmahaṁ, samma, pabbajitu’’nti nāgarājassa kathetvā pabbajitaparikkhāre gahetvā tato nikkhamitvā himavantappadesaṁ gantvā pabbajitvā tattha ciraṁ vasitvā aparabhāge cārikaṁ caranto bārāṇasiṁ patvā bārāṇasiraññā samāgato tena ācārasampattiṁ nissāya pasannena ‘‘tvaṁ uḷārabhogā maññe kulā pabbajito, kena nu kho kāraṇena pabbajitosī’’ti puṭṭho attano pabbajjākāraṇaṁ kathento luddānaṁ hatthato bodhisattassa vissajjāpanaṁ ādiṁ katvā sabbaṁ pavattiṁ rañño ācikkhitvā –",
  "atk-s0512a2:369_0": "‘‘Diṭṭhā mayā mānusakāpi kāmā, asassatā vipariṇāmadhammā;",
  "atk-s0512a2:370_0": "Ādīnavaṁ kāmaguṇesu disvā, saddhāyahaṁ pabbajitomhi, rāja.",
  "atk-s0512a2:371_0": "‘‘Dumapphalānīva patanti māṇavā, daharā ca vuddhā ca sarīrabhedā;",
  "atk-s0512a2:372_0": "Etampi disvā pabbajitomhi rāja, apaṇṇakaṁ sāmaññameva seyyo’’ti. (jā. 2.17.191-192) –",
  "atk-s0512a2:373_0": "Imāhi gāthāhi dhammaṁ desesi.",
  "atk-s0512a2:374_0": "Taṁ sutvā rājā –",
  "atk-s0512a2:375_0": "‘‘Addhā have sevitabbā sapaññā, bahussutā ye bahuṭhānacintino;",
  "atk-s0512a2:376_0": "Nāgañca sutvāna tavañcaḷāra, kāhāmi puññāni anappakānī’’ti. (jā. 2.17.193) –",
  "atk-s0512a2:377_0": "Āha.",
  "atk-s0512a2:378_0": "Athassa tāpaso –",
  "atk-s0512a2:379_0": "‘‘Addhā have sevitabbā sapaññā, bahussutā ye bahuṭhānacintino;",
  "atk-s0512a2:380_0": "Nāgañca sutvāna mamañca rāja, karohi puññāni anappakānī’’ti. (jā. 2.17.194) –",
  "atk-s0512a2:381_0": "Evaṁ dhammaṁ desetvā tattheva cattāro vassānamāse vasitvā puna himavantaṁ gantvā yāvajīvaṁ cattāro brahmavihāre bhāvetvā brahmalokūpago ahosi.",
  "atk-s0512a2:381_1": "Bodhisattopi yāvajīvaṁ uposathavāsaṁ vasitvā saggapuraṁ pūresi.",
  "atk-s0512a2:381_2": "Sopi rājā dānādīni puññāni katvā yathākammaṁ gato.",
  "atk-s0512a2:382_0": "Tadā āḷāro sāriputtatthero ahosi, bārāṇasirājā ānandatthero, saṅkhapālanāgarājā lokanātho.",
  "atk-s0512a2:383_0": "Tassa sarīrapariccāgo dānapāramī, tathārūpenapi visatejena samannāgatassa tathārūpāyapi pīḷāya sati sīlassa abhinnatā sīlapāramī, devabhogasampattisadisaṁ bhogaṁ pahāya nāgabhavanato nikkhamitvā samaṇadhammakaraṇaṁ nekkhammapāramī, ‘‘dānādiatthaṁ idañcidañca kātuṁ vaṭṭatī’’ti saṁvidahanaṁ paññāpāramī, kāmavitakkavinodanaṁ adhivāsanavīriyañca vīriyapāramī, adhivāsanakhanti khantipāramī, saccasamādānaṁ saccapāramī, acalasamādānādhiṭṭhānaṁ adhiṭṭhānapāramī, bhojaputte upādāya sabbasattesu mettānuddayabhāvo mettāpāramī, vedanāya sattasaṅkhārakatavippakāresu ca majjhattabhāvo upekkhāpāramīti evaṁ dasa pāramiyo labbhanti.",
  "atk-s0512a2:383_1": "Sīlapāramī pana atisayavatīti katvā sā eva desanaṁ āruḷhā.",
  "atk-s0512a2:383_2": "Tathā idha bodhisattassa guṇānubhāvā ‘‘yojanasatike nāgabhavanaṭṭhāne’’tiādinā bhūridattacariyāyaṁ (cariyā.",
  "atk-s0512a2:383_3": "2.11 ādayo) vuttanayeneva yathārahaṁ vibhāvetabbāti.",
  "atk-s0512a2:384_0": "Saṅkhapālacariyāvaṇṇanā niṭṭhitā.",
  "atk-s0512a2:385_0": "Eteti ye hatthināgacariyādayo imasmiṁ vagge niddiṭṭhā anantaragāthāya ca ‘‘hatthināgo bhūridatto’’tiādinā uddānavasena saṅgahetvā dassitā nava cariyā, te sabbe visesato sīlapāramipūraṇavasena pavattiyā sīlaṁ balaṁ etesanti sīlabalā.",
  "atk-s0512a2:385_1": "Sīlassa paramatthapāramibhūtassa parikkharaṇato santānassa ca paribhāvanāvasena abhisaṅkharaṇato parikkhārā.",
  "atk-s0512a2:385_2": "Ukkaṁsagatāya sīlaparamatthapāramiyā asampuṇṇattā padeso etesaṁ atthi, na nippadesoti padesikā sappadesā.",
  "atk-s0512a2:385_3": "Kasmāti ce?",
  "atk-s0512a2:385_4": "Āha ‘‘jīvitaṁ parirakkhitvā, sīlāni anurakkhisa’’nti, yasmā etesu hatthināgacariyādīsu (cariyā.",
  "atk-s0512a2:385_5": "2.1 ādayo) ahaṁ attano jīvitaṁ ekadesena parirakkhitvāva sīlāni anurakkhiṁ, jīvitaṁ na sabbathā pariccajiṁ, ekanteneva pana saṅkhapālassa me sato sabbakālampi jīvitaṁ yassa kassaci niyyattaṁ, saṅkhapālanāgarājassa pana me mahānubhāvassa uggavisatejassa sato samānassa sabbakālampi tehi luddehi samāgame tato pubbepi pacchāpi sato evaṁ puggalavibhāgaṁ akatvā yassa kassaci sīlānurakkhaṇatthameva jīvitaṁ ekaṁseneva niyyattaṁ nīyātitaṁ dānamukhe nissaṭṭhaṁ, tasmā sā sīlapāramīti yasmā cetadevaṁ, tasmā tena kāraṇena sā paramatthapāramibhāvaṁ pattā mayhaṁ sīlapāramīti dassetīti.",
  "atk-s0512a2:386_0": "Paramatthadīpaniyā cariyāpiṭakasaṁvaṇṇanāya",
  "atk-s0512a2:387_0": "Dasavidhacariyāsaṅgahassa visesato",
  "atk-s0512a2:388_0": "Sīlapāramivibhāvanassa",
  "atk-s0512a2:389_0": "Dutiyavaggassa atthavaṇṇanā niṭṭhitā."
}