{
  "atk-s0511a14:0_0": "14. Sujātabuddhavaṁsavaṇṇanā",
  "atk-s0511a14:1_0": "Tato tassāparabhāge tasmiṁyeva maṇḍakappe anupubbena aparimitāyukesu sattesu anukkamena parihāyitvā navutivassasahassāyukesu jātesu sujātarūpakāyo parisuddhajāto sujāto nāma satthā loke udapādi.",
  "atk-s0511a14:1_1": "Sopi pāramiyo pūretvā tusitapure nibbattitvā tato cavitvā sumaṅgalanagare uggatassa nāma rañño kule pabhāvatiyā nāma aggamahesiyā kucchismiṁ paṭisandhiṁ gahetvā dasannaṁ māsānaṁ accayena mātukucchito nikkhami.",
  "atk-s0511a14:1_2": "Nāmaggahaṇadivase cassa nāmaṁ karonto sakalajambudīpe sabbasattānaṁ sukhaṁ janayanto jātoti ‘‘sujāto’’ tvevassa nāmamakaṁsu.",
  "atk-s0511a14:1_3": "So navavassasahassāni agāraṁ ajjhāvasi.",
  "atk-s0511a14:1_4": "Sirī upasirī sirinando cāti tassa tayo pāsādā ahesuṁ.",
  "atk-s0511a14:1_5": "Sirīnandādevippamukhāni tevīsati itthisahassāni paccupaṭṭhitāni ahesuṁ.",
  "atk-s0511a14:2_0": "So cattāri nimittāni disvā sirīnandādeviyā upasene nāma putte uppanne haṁsavahaṁ nāma varaturaṅgamāruyha mahābhinikkhamanaṁ nikkhamitvā pabbaji.",
  "atk-s0511a14:2_1": "Taṁ pana pabbajantaṁ manussānaṁ koṭi anupabbaji.",
  "atk-s0511a14:2_2": "Atha so tehi parivuto nava māse padhānacariyaṁ caritvā visākhapuṇṇamāya sirīnandananagare sirīnandanaseṭṭhissa dhītāya dinnaṁ paramamadhuraṁ madhupāyāsaṁ paribhuñjitvā sālavane divāvihāraṁ vītināmetvā sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṁ upasaṅkamitvā tettiṁsahatthavitthataṁ tiṇasantharaṁ santharitvā sūriye dharamāneyeva samāraṁ mārabalaṁ vidhamitvā sammāsambodhiṁ paṭivijjhitvā sabbabuddhānuciṇṇaṁ udānaṁ udānetvā sattasattāhaṁ bodhisamīpeyeva vītināmetvā brahmunā āyācito attano kaniṭṭhabhātikaṁ sudassanakumāraṁ purohitaputtaṁ devakumārañca catusaccadhammapaṭivedhasamatthe disvā ākāsena gantvā sumaṅgalanagarasamīpe sumaṅgaluyyāne otaritvā uyyānapālena attano bhātikaṁ sudassanakumāraṁ purohitaputtaṁ devakumārañca pakkosāpetvā tesaṁ saparivārānaṁ majjhe nisinno dhammacakkaṁ pavattesi.",
  "atk-s0511a14:2_3": "Tattha asītiyā koṭīnaṁ dhammābhisamayo ahosi.",
  "atk-s0511a14:2_4": "Ayaṁ paṭhamābhisamayo ahosi.",
  "atk-s0511a14:3_0": "Yadā pana bhagavā sudassanuyyānadvāre mahāsālamūle yamakapāṭihāriyaṁ katvā devesu tāvatiṁsesu vassāvāsaṁ upāgami, tadā sattattiṁsasatasahassānaṁ dhammābhisamayo ahosi.",
  "atk-s0511a14:3_1": "Ayaṁ dutiyo abhisamayo ahosi.",
  "atk-s0511a14:3_2": "Yadā pana sujāto dasabalo pitusantikaṁ agamāsi, tadā saṭṭhisatasahassānaṁ dhammābhisamayo ahosi.",
  "atk-s0511a14:3_3": "Ayaṁ tatiyo abhisamayo ahosi.",
  "atk-s0511a14:3_4": "Tena vuttaṁ –",
  "atk-s0511a14:4_0": "1.",
  "atk-s0511a14:5_0": " ‘‘Tattheva maṇḍakappamhi, sujāto nāma nāyako;",
  "atk-s0511a14:6_0": "Sīhahanusabhakkhandho, appameyyo durāsado.",
  "atk-s0511a14:7_0": "2.",
  "atk-s0511a14:8_0": " ‘‘Candova vimalo buddho, sataraṁsīva patāpavā;",
  "atk-s0511a14:9_0": "Evaṁ sobhati sambuddho, jalanto siriyā sadā.",
  "atk-s0511a14:10_0": "3.",
  "atk-s0511a14:11_0": " ‘‘Pāpuṇitvāna sambuddho, kevalaṁ bodhimuttamaṁ;",
  "atk-s0511a14:12_0": "Sumaṅgalamhi nagare, dhammacakkaṁ pavattayi.",
  "atk-s0511a14:13_0": "4.",
  "atk-s0511a14:14_0": " ‘‘Desente pavaraṁ dhammaṁ, sujāte lokanāyake;",
  "atk-s0511a14:15_0": "Asītikoṭī abhisamiṁsu, paṭhame dhammadesane.",
  "atk-s0511a14:16_0": "5.",
  "atk-s0511a14:17_0": " ‘‘Yadā sujāto amitayaso, deve vassaṁ upāgami;",
  "atk-s0511a14:18_0": "Sattattiṁsasatasahassānaṁ, dutiyābhisamayo ahu.",
  "atk-s0511a14:19_0": "6.",
  "atk-s0511a14:20_0": " ‘‘Yadā sujāto asamasamo, upagacchi pitusantikaṁ;",
  "atk-s0511a14:21_0": "Saṭṭhisatasahassānaṁ, tatiyābhisamayo ahū’’ti.",
  "atk-s0511a14:22_0": "Tattha tattheva maṇḍakappamhīti yasmiṁ maṇḍakappe sumedho bhagavā uppanno, tattheva kappe sujātopi bhagavā uppannoti attho.",
  "atk-s0511a14:22_1": "Sīhahanūti sīhassa viya hanu assāti sīhahanu.",
  "atk-s0511a14:22_2": "Sīhassa pana heṭṭhimahanumeva puṇṇaṁ hoti, na uparimaṁ.",
  "atk-s0511a14:22_3": "Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṁ pakkhassa candasadisāni honti.",
  "atk-s0511a14:22_4": "Tena vuttaṁ ‘‘sīhahanū’’ti.",
  "atk-s0511a14:22_5": "Usabhakkhandhoti usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho.",
  "atk-s0511a14:22_6": "Sataraṁsīvāti divasakaro viya.",
  "atk-s0511a14:22_7": "Siriyāti buddhasiriyā.",
  "atk-s0511a14:22_8": "Bodhimuttamanti uttamaṁ sambodhiṁ.",
  "atk-s0511a14:23_0": "Sudhammavatīnagare sudhammuyyāne āgatānaṁ manussānaṁ dhammaṁ desetvā saṭṭhisatasahassāni ehibhikkhubhāvena pabbājetvā tesaṁ majjhe pātimokkhaṁ uddisi, so paṭhamo sannipāto ahosi.",
  "atk-s0511a14:23_1": "Tato paraṁ tidivorohaṇe bhagavato paññāsasatasahassānaṁ dutiyo sannipāto ahosi.",
  "atk-s0511a14:23_2": "Puna ‘‘sudassanakumāro bhagavato santike pabbajitvā arahattaṁ patto’’ti sutvā ‘‘mayampi pabbajissāmā’’ti āgatāni cattāri purisasatasahassāni gahetvā sudassanatthero sujātaṁ narāsabhaṁ upasaṅkami.",
  "atk-s0511a14:23_3": "Tesaṁ bhagavā dhammaṁ desetvā ehibhikkhupabbajjāya pabbājetvā caturaṅgasamannāgate sannipāte pātimokkhaṁ uddisi, so tatiyo sannipāto ahosi.",
  "atk-s0511a14:23_4": "Tena vuttaṁ –",
  "atk-s0511a14:24_0": "7.",
  "atk-s0511a14:25_0": " ‘‘Sannipātā tayo āsuṁ, sujātassa mahesino;",
  "atk-s0511a14:26_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a14:27_0": "8.",
  "atk-s0511a14:28_0": " ‘‘Abhiññābalappattānaṁ, appattānaṁ bhavābhave;",
  "atk-s0511a14:29_0": "Saṭṭhisatasahassāni, paṭhamaṁ sannipatiṁsu te.",
  "atk-s0511a14:30_0": "9.",
  "atk-s0511a14:31_0": " ‘‘Punāparaṁ sannipāte, tidivorohaṇe jine;",
  "atk-s0511a14:32_0": "Paññāsasatasahassānaṁ, dutiyo āsi samāgamo.",
  "atk-s0511a14:33_0": "10.",
  "atk-s0511a14:34_0": " ‘‘Upasaṅkamanto narāsabhaṁ, sudassano aggasāvako;",
  "atk-s0511a14:35_0": "Catūhi satasahassehi, sambuddhaṁ upasaṅkamī’’ti.",
  "atk-s0511a14:36_0": "Tattha appattānanti bhavābhave asampattānanti attho.",
  "atk-s0511a14:36_1": "‘‘Appavattā bhavābhave’’tipi pāṭho, soyevattho.",
  "atk-s0511a14:36_2": "Tidivorohaṇeti saggalokato otarante kattukārake daṭṭhabbo.",
  "atk-s0511a14:36_3": "Kārakavipallāsena vuttaṁ.",
  "atk-s0511a14:36_4": "Atha vā tidivorohaṇeti tidivato otaraṇe.",
  "atk-s0511a14:36_5": "Jineti jinassa, sāmiatthe bhummaṁ daṭṭhabbaṁ.",
  "atk-s0511a14:37_0": "Tadā kira amhākaṁ bodhisatto cakkavattirājā hutvā ‘‘buddho loke uppanno’’ti sutvā bhagavantaṁ upasaṅkamitvā dhammakathaṁ sutvā buddhappamukhassa bhikkhusaṅghassa sattahi ratanehi saddhiṁ catumahādīparajjaṁ datvā satthu santike pabbaji.",
  "atk-s0511a14:37_1": "Sakaladīpavāsino janā raṭṭhuppādaṁ gahetvā ārāmikakiccaṁ sādhetvā buddhappamukhassa saṅghassa niccaṁ mahādānamadaṁsu.",
  "atk-s0511a14:37_2": "Sopi naṁ satthā –",
  "atk-s0511a14:37_3": "‘‘anāgate gotamo nāma buddho bhavissatī’’ti byākāsi.",
  "atk-s0511a14:37_4": "Tena vuttaṁ –",
  "atk-s0511a14:38_0": "11.",
  "atk-s0511a14:39_0": " ‘‘Ahaṁ tena samayena, catudīpamhi issaro;",
  "atk-s0511a14:40_0": "Antalikkhacaro āsiṁ, cakkavattī mahabbalo.",
  "atk-s0511a14:41_0": "13.",
  "atk-s0511a14:42_0": " ‘‘Catudīpe mahārajjaṁ ratane satta uttame;",
  "atk-s0511a14:43_0": "Buddhe niyyātayitvāna, pabbajiṁ tassa santike.",
  "atk-s0511a14:44_0": "14.",
  "atk-s0511a14:45_0": " ‘‘Ārāmikā janapade, uṭṭhānaṁ paṭipiṇḍiya;",
  "atk-s0511a14:46_0": "Upanenti bhikkhusaṅghassa, paccayaṁ sayanāsanaṁ.",
  "atk-s0511a14:47_0": "15.",
  "atk-s0511a14:48_0": " ‘‘Sopi maṁ buddho byākāsi, dasasahassimhi issaro;",
  "atk-s0511a14:49_0": "Tiṁsakappasahassamhi, ayaṁ buddho bhavissati.",
  "atk-s0511a14:50_0": "16.",
  "atk-s0511a14:51_0": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a14:52_0": "17.",
  "atk-s0511a14:53_0": " ‘‘Tassāpi cavanaṁ sutvā, bhiyyo hāsaṁ janesahaṁ;",
  "atk-s0511a14:54_0": "Adhiṭṭhahiṁ vataṁ uggaṁ, dasapāramipūriyā.",
  "atk-s0511a14:55_0": "18.",
  "atk-s0511a14:56_0": " ‘‘Suttantaṁ vinayañcāpi, navaṅgaṁ satthusāsanaṁ;",
  "atk-s0511a14:57_0": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a14:58_0": "19.",
  "atk-s0511a14:59_0": " ‘‘Tatthappamatto viharanto, brahmaṁ bhāvetva bhāvanaṁ;",
  "atk-s0511a14:60_0": "Abhiññāpāramiṁ gantvā, brahmalokamagañchaha’’nti.",
  "atk-s0511a14:61_0": "Tattha catudīpamhīti saparivāradīpānaṁ catunnaṁ mahādīpānanti attho.",
  "atk-s0511a14:61_1": "Antalikkhacaroti cakkaratanaṁ purakkhatvā ākāsacaro.",
  "atk-s0511a14:61_2": "Ratane sattāti hatthiratanādīni satta ratanāni.",
  "atk-s0511a14:61_3": "Uttameti uttamāni.",
  "atk-s0511a14:61_4": "Atha vā uttame buddheti attho daṭṭhabbo.",
  "atk-s0511a14:61_5": "Niyyātayitvānāti datvāna.",
  "atk-s0511a14:61_6": "Uṭṭhānanti raṭṭhuppādaṁ, āyanti attho.",
  "atk-s0511a14:61_7": "Paṭipiṇḍiyāti rāsiṁ katvā saṁkaḍḍhitvā.",
  "atk-s0511a14:61_8": "Paccayanti cīvarādivividhaṁ paccayaṁ.",
  "atk-s0511a14:61_9": "Dasasahassimhi issaroti dasasahassilokadhātuyaṁ issaro, tadetaṁ jātikkhettaṁ sandhāya vuttanti veditabbaṁ.",
  "atk-s0511a14:61_10": "Anantānaṁ lokadhātūnaṁ issaro bhagavā.",
  "atk-s0511a14:61_11": "Tiṁsakappasahassamhīti ito paṭṭhāya tiṁsakappasahassānaṁ matthaketi attho.",
  "atk-s0511a14:62_0": "Tassa pana sujātassa bhagavato sumaṅgalaṁ nāma nagaraṁ ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā, nārado nāmupaṭṭhāko, nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo ghanakkhandho paramaramaṇīyo veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya virocittha.",
  "atk-s0511a14:62_1": "Tassa pana bhagavato sarīraṁ paṇṇāsahatthubbedhaṁ ahosi, āyu navutivassasahassāni, sirīnandā nāmassa aggamahesī, upaseno nāma putto.",
  "atk-s0511a14:62_2": "Turaṅgavarayānena nikkhami.",
  "atk-s0511a14:62_3": "So pana candavatīnagare silārāme parinibbāyi.",
  "atk-s0511a14:62_4": "Tena vuttaṁ –",
  "atk-s0511a14:63_0": "20.",
  "atk-s0511a14:64_0": " ‘‘Sumaṅgalaṁ nāma nagaraṁ, uggato nāma khattiyo;",
  "atk-s0511a14:65_0": "Mātā pabhāvatī nāma, sujātassa mahesino.",
  "atk-s0511a14:66_0": "25.",
  "atk-s0511a14:67_0": " ‘‘Sudassano sudevo ca, ahesuṁ aggasāvakā;",
  "atk-s0511a14:68_0": "Nārado nāmupaṭṭhāko, sujātassa mahesino.",
  "atk-s0511a14:69_0": "26.",
  "atk-s0511a14:70_0": " ‘‘Nāgo ca nāgasamālā ca, ahesuṁ aggasāvikā;",
  "atk-s0511a14:71_0": "Bodhi tassa bhagavato, mahāveḷūti vuccati.",
  "atk-s0511a14:72_0": "27.",
  "atk-s0511a14:73_0": " ‘‘So ca rukkho ghanakkhandho, acchiddo hoti pattiko;",
  "atk-s0511a14:74_0": "Uju vaṁso brahā hoti, dassanīyo manoramo.",
  "atk-s0511a14:75_0": "28.",
  "atk-s0511a14:76_0": " ‘‘Ekakkhandho pavaḍḍhitvā, tato sākhā pabhijjati;",
  "atk-s0511a14:77_0": "Yathā subaddho morahattho, evaṁ sobhati so dumo.",
  "atk-s0511a14:78_0": "29.",
  "atk-s0511a14:79_0": " ‘‘Na tassa kaṇṭakā honti, nāpi chiddaṁ mahā ahu;",
  "atk-s0511a14:80_0": "Vitthiṇṇasākho aviralo, sandacchāyo manoramo.",
  "atk-s0511a14:81_0": "31.",
  "atk-s0511a14:82_0": " ‘‘Paññāsaratano āsi, uccattanena so jino;",
  "atk-s0511a14:83_0": "Sabbākāravarūpeto, sabbaguṇamupāgato.",
  "atk-s0511a14:84_0": "32.",
  "atk-s0511a14:85_0": " ‘‘Tassa pabhā asamasamā, niddhāvati samantato;",
  "atk-s0511a14:86_0": "Appamāṇo atuliyo, opammehi anūpamo.",
  "atk-s0511a14:87_0": "33.",
  "atk-s0511a14:88_0": " ‘‘Navutivassasahassāni, āyu vijjati tāvade;",
  "atk-s0511a14:89_0": "Tāvatā tiṭṭhamāno so, tāresi janataṁ bahuṁ.",
  "atk-s0511a14:90_0": "34.",
  "atk-s0511a14:91_0": " ‘‘Yathāpi sāgare ūmī, gagane tārakā yathā;",
  "atk-s0511a14:92_0": "Evaṁ tadā pāvacanaṁ, arahantehi cittitaṁ.",
  "atk-s0511a14:93_0": "35.",
  "atk-s0511a14:94_0": " ‘‘So ca buddho asamasamo, guṇāni ca tāni atuliyāni;",
  "atk-s0511a14:95_0": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a14:96_0": "Tattha acchiddoti appacchiddo.",
  "atk-s0511a14:96_1": "‘‘Anudarā kaññā’’tiādīsu viya daṭṭhabbaṁ.",
  "atk-s0511a14:96_2": "Keci ‘‘chiddaṁ hoti parittaka’’nti paṭhanti.",
  "atk-s0511a14:96_3": "Pattikoti bahupatto, kācamaṇivaṇṇehi pattehi sañchannoti attho.",
  "atk-s0511a14:96_4": "Ujūti avaṅko akuṭilo.",
  "atk-s0511a14:96_5": "Vaṁsoti veḷu.",
  "atk-s0511a14:96_6": "Brahāti samantato mahā.",
  "atk-s0511a14:96_7": "Ekakkhandhoti avaniruho eko adutiyo cāti attho.",
  "atk-s0511a14:96_8": "Pavaḍḍhitvāti vaḍḍhitvā.",
  "atk-s0511a14:96_9": "Tato sākhā pabhijjatīti tato vaṁsaggato pañcavidhā sākhā nikkhamitvā pabhijjittha.",
  "atk-s0511a14:96_10": "‘‘Tato sākhā pabhijjathā’’tipi pāṭho.",
  "atk-s0511a14:96_11": "Subaddhoti suṭṭhu pañcabandhanākārena baddho.",
  "atk-s0511a14:96_12": "Morahatthoti ātapasannivāraṇatthaṁ kato baddho morapiñchakalāpo vuccati.",
  "atk-s0511a14:97_0": "Na tassa kaṇṭakā hontīti tassa vaṁsassa kaṇṭakinopi rukkhassa kaṇṭakā nāhesuṁ.",
  "atk-s0511a14:97_1": "Aviraloti aviralasākhāsañchanno.",
  "atk-s0511a14:97_2": "Sandacchāyoti ghanacchāyo, aviralattāva sandacchāyoti vutto.",
  "atk-s0511a14:97_3": "Paññāsaratano āsīti paññāsahattho ahosi.",
  "atk-s0511a14:97_4": "Sabbākāravarūpetoti sabbena ākārena varehiyeva upeto sabbākāravarūpeto nāma.",
  "atk-s0511a14:97_5": "Sabbaguṇamupāgatoti anantarapadasseva vevacanamattaṁ.",
  "atk-s0511a14:98_0": "Appamāṇoti pamāṇarahito, pamāṇaṁ gahetuṁ asakkuṇeyyattā vā appamāṇo.",
  "atk-s0511a14:98_1": "Atuliyoti atulo, kenaci asadisoti attho.",
  "atk-s0511a14:98_2": "Opammehīti upamitabbehi.",
  "atk-s0511a14:98_3": "Anūpamoti upamārahito, ‘‘iminā ca iminā ca sadiso’’ti vattuṁ asakkuṇeyyabhāvato anūpamoti attho.",
  "atk-s0511a14:98_4": "Guṇānica tānīti guṇā ca te, sabbaññutaññāṇādayo guṇāti attho.",
  "atk-s0511a14:98_5": "Liṅgavipallāsena vuttaṁ.",
  "atk-s0511a14:98_6": "Sesaṁ sabbattha uttānatthamevāti.",
  "atk-s0511a14:99_0": "Sujātabuddhavaṁsavaṇṇanā niṭṭhitā.",
  "atk-s0511a14:100_0": "Niṭṭhito dvādasamo buddhavaṁso."
}