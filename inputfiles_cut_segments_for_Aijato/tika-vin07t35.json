{
  "tika-vin07t35:0_0": "9. Pātimokkhaṭṭhapanakkhandhako",
  "tika-vin07t35:1_0": "Pātimokkhuddesayācanakathāvaṇṇanā",
  "tika-vin07t35:2_0": "383.",
  "tika-vin07t35:2_1": "Pātimokkhaṭṭhapanakkhandhake pāḷiyaṁ nandimukhiyāti odātadisāmukhatāya tuṭṭhamukhiyā.",
  "tika-vin07t35:2_2": "‘‘Uddhastaṁ aruṇa’’nti vatvāpi ‘‘uddisatu, bhante, bhagavā’’ti pātimokkhuddesayācanaṁ anuposathe uposathakaraṇapaṭikkhepassa sikkhāpadassa apaññattattā therena katanti daṭṭhabbaṁ.",
  "tika-vin07t35:2_3": "Kasmā pana bhagavā evaṁ tuṇhībhūtova tiyāmarattiṁ vītināmesīti?",
  "tika-vin07t35:2_4": "Aparisuddhāya parisāya uposathādisaṁvāsakaraṇassa sāvajjataṁ bhikkhusaṅghe pākaṭaṁ kātuṁ, tañca āyatiṁ bhikkhūnaṁ tathāpaṭipajjanatthaṁ sikkhāpadaṁ ñāpetuṁ.",
  "tika-vin07t35:2_5": "Keci panettha ‘‘aparisuddhampi puggalaṁ tassa sammukhā ‘aparisuddho’ti vattuṁ mahākaruṇāya avisahanto bhagavā tathā nisīdī’’ti kāraṇaṁ vadanti.",
  "tika-vin07t35:2_6": "Taṁ akāraṇaṁ pacchāpi avattabbato, mahāmoggallānattherenāpi taṁ bāhāyaṁ gahetvā bahi nīharaṇassa akattabbatāpasaṅgato.",
  "tika-vin07t35:2_7": "Tasmā yathāvuttamevettha kāraṇanti.",
  "tika-vin07t35:2_8": "Teneva ‘‘aṭṭhānametaṁ, bhikkhave, anavakāso, yaṁ tathāgato aparisuddhāya parisāya uposathaṁ kareyya, pātimokkhaṁ uddiseyyā’’ti (a. ni. 8.20; cūḷava. 386; udā.",
  "tika-vin07t35:2_9": "45) vatvā ‘‘na ca, bhikkhave, sāpattikena pātimokkhaṁ sotabba’’ntiādinā (cūḷava.",
  "tika-vin07t35:2_10": "386) sāpattikaparisāya kattabbavidhi dassito.",
  "tika-vin07t35:3_0": "Saṅkassarasamācāranti kiñcideva asāruppaṁ disvā ‘‘idaṁ iminā kataṁ bhavissatī’’ti parehi saṅkāya saritabbasamācāraṁ, attanā vā ‘‘mama anācāraṁ ete jānantī’’ti saṅkāya saritabbasamācāraṁ.",
  "tika-vin07t35:3_1": "Samaṇavesadhāraṇena, saṅghikapaccayabhāgagahaṇādinā ca jīvikaṁ kappento ‘‘ahaṁ samaṇo’’ti paṭiññaṁ adentopi atthato dento viya hotīti ‘‘samaṇapaṭiññaṁ brahmacāripaṭiñña’’nti vuttaṁ.",
  "tika-vin07t35:3_2": "Avassutanti kilesāvassanena tintaṁ.",
  "tika-vin07t35:3_3": "Sañjātadussilyakacavarattā kasambujātaṁ, asāratāya vā kasambu viya jātaṁ.",
  "tika-vin07t35:3_4": "Bahidvārakoṭṭhakā nikkhāmetvāti dvārasālato bahi nikkhamāpetvā.",
  "tika-vin07t35:4_0": "384.Mahāsamuddeabhiramantīti bahuso dassanapavisanādinā mahāsamudde abhiratiṁ vindanti.",
  "tika-vin07t35:4_1": "Na āyatakeneva papātoti chinnataṭamahāsobbho viya na āditova ninnoti attho.",
  "tika-vin07t35:4_2": "Ṭhitadhammoti avaṭṭhitasabhāvo.",
  "tika-vin07t35:4_3": "Pūrattanti puṇṇattaṁ.",
  "tika-vin07t35:4_4": "Nāgāti sappajātikā.",
  "tika-vin07t35:5_0": "Pātimokkhuddesayācanakathāvaṇṇanā niṭṭhitā.",
  "tika-vin07t35:6_0": "Pātimokkhasavanārahakathādivaṇṇanā",
  "tika-vin07t35:7_0": "386.Udāharitabbanti pāḷiyā avatvā tamatthaṁ yāya kāyaci bhāsāya udāhaṭampi udāhaṭamevāti daṭṭhabbaṁ.",
  "tika-vin07t35:8_0": "Pure vā pacchā vāti ñattiārambhato pubbe vā ñattiniṭṭhānato pacchā vā.",
  "tika-vin07t35:9_0": "387.Katañca akatañca ubhayaṁ gahetvāti yassa katāpi atthi akatāpi.",
  "tika-vin07t35:9_1": "Tassa tadubhayaṁ gahetvā.",
  "tika-vin07t35:9_2": "Dhammikaṁ sāmagginti dhammikaṁ samaggakammaṁ.",
  "tika-vin07t35:9_3": "Paccādiyatīti ukkoṭanādhippāyena puna kātuṁ ādiyati.",
  "tika-vin07t35:10_0": "388.Ākārādisaññā veditabbāti ākāraliṅganimittanāmāni vuttānīti veditabbāni.",
  "tika-vin07t35:11_0": "Pātimokkhasavanārahakathādivaṇṇanā niṭṭhitā.",
  "tika-vin07t35:12_0": "Attādānaaṅgakathādivaṇṇanā",
  "tika-vin07t35:13_0": "398.",
  "tika-vin07t35:13_1": "Puna codetuṁ attanā ādātabbaṁ gahetabbaṁ adhikaraṇaṁ attādānanti āha ‘‘sāsanaṁ sodhetukāmo’’tiādi.",
  "tika-vin07t35:13_2": "Vassārattoti vassakālo.",
  "tika-vin07t35:13_3": "Sopi hi dubbhikkhādikālo viya adhikaraṇavūpasamatthaṁ lajjiparisāya dūrato ānayanassa, āgatānañca piṇḍāya caraṇādisamācārassa dukkarattā akālo eva.",
  "tika-vin07t35:14_0": "Samanussaraṇakaraṇanti anussaritānussaritakkhaṇe pītipāmojjajananato anussaraṇuppādakaṁ.",
  "tika-vin07t35:14_1": "Vigatūpakkilesa…pe…",
  "tika-vin07t35:14_2": "saṁvattatīti ettha yathā abbhahimādiupakkilesavirahitānaṁ candimasūriyānaṁ sassirīkatā hoti, evamassāpi codakassa pāpapuggalūpakkilesavigamena sassirīkatā hotīti adhippāyo.",
  "tika-vin07t35:15_0": "399.Adhigataṁ mettacittanti appanāppattaṁ mettajhānaṁ.",
  "tika-vin07t35:16_0": "400-1. ‘‘Dosantaro’’ti ettha antara-saddo cittapariyāyoti āha ‘‘na duṭṭhacitto hutvā’’ti.",
  "tika-vin07t35:17_0": "Kāruññaṁ nāma karuṇā evāti āha ‘‘kāruññatāti karuṇābhāvo’’ti.",
  "tika-vin07t35:17_1": "Karuṇanti appanāppattaṁ vadati.",
  "tika-vin07t35:17_2": "Tathā mettanti.",
  "tika-vin07t35:18_0": "Attādānaaṅgakathādivaṇṇanā niṭṭhitā.",
  "tika-vin07t35:19_0": "Pātimokkhaṭṭhapanakkhandhakavaṇṇanānayo niṭṭhito."
}