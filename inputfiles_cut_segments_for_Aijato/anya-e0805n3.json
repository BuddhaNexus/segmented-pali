{
  "anya-e0805n3:0_0": "4. Samāsakaṇḍa",
  "anya-e0805n3:1_0": "Atha nāmameva aññamaññasambandhīnaṁ samāsoti nāmanissitattā, sayañca nāmikattā nāmānantaraṁ samāso vuccate.",
  "anya-e0805n3:2_0": "So ca saññāvasena chabbidho abyayībhāvo kammadhārayo digu tappuriso bahubbīhi dvando cāti.",
  "anya-e0805n3:3_0": "Abyayībhāvasamāsa",
  "anya-e0805n3:4_0": "Tatra paṭhamaṁ abyayībhāvasamāso vuccate;",
  "anya-e0805n3:5_0": "So ca niccasamāsoti assapadaviggaho.",
  "anya-e0805n3:6_0": "‘‘Upanagaraṁ’’itīdha – upasaddato paṭhamekavacanaṁ si, tassa upasaggaparattā ‘‘sabbāsamāvusopasagganipātādīhi cā’’ti lopo, nagarasaddato chaṭṭhekavacanaṁ sa, nagarassa samīpanti aññapadena viggahe –",
  "anya-e0805n3:7_0": "‘‘Nāmānaṁ samāso yuttattho’’ti samāsavidhāne sabbattha vattate.",
  "anya-e0805n3:8_0": "330.Upasagganipātapubbako abyayībhāvo.",
  "anya-e0805n3:9_0": "Upasaggapubbako, nipātapubbako ca nāmiko yuttattho teheva attapubbakehi upasagganipātehi saha niccaṁ samasīyate, so ca samāso abyayībhāvasañño hoti.",
  "anya-e0805n3:9_1": "Idha abyayībhāvādisaññāvidhāyakasuttāneva vā saññāvidhānamukhena samāsavidhāyakānīti daṭṭhabbāni.",
  "anya-e0805n3:10_0": "Tattha abyayamiti upasagganipātānaṁ saññā, liṅgavacanabhedepi byayarahitattā, abyayānaṁ atthaṁ vibhāvayatīti abyayībhāvo abyayatthapubbaṅgamattā, anabyayaṁ abyayaṁ bhavatīti vā abyayībhāvo.",
  "anya-e0805n3:10_1": "Pubbapadatthappadhāno hi abyayībhāvo, ettha ca ‘‘upasagganipātapubbako’’ti vuttattā upasagganipātānameva pubbanipāto.",
  "anya-e0805n3:11_0": "331.Nāmānaṁ samāso yuttattho.",
  "anya-e0805n3:12_0": "Tesaṁ nāmānaṁ payujjamānapadatthānaṁ yo yuttattho, so samāsasañño hoti, tadaññaṁ vākyamiti ruḷhaṁ.",
  "anya-e0805n3:13_0": "Nāmāni syādivibhatyantāni, samassateti samāso, saṅkhipiyatīti attho.",
  "anya-e0805n3:14_0": "Vuttañhi",
  "anya-e0805n3:15_0": "‘‘Samāso padasaṅkhepo, padappaccayasaṁhitaṁ;",
  "anya-e0805n3:16_0": "Taddhitaṁ nāma hotevaṁ, viññeyyaṁ tesamantara’’nti.",
  "anya-e0805n3:17_0": "Duvidhañcassa samasanaṁ saddasamasanamatthasamasanañca, tadubhayampi luttasamāse paripuṇṇameva labbhati.",
  "anya-e0805n3:17_1": "Aluttasamāse pana atthasamasanameva vibhattilopābhāvato, tatthāpi vā ekapadattūpagamanato duvidhampi labbhateva.",
  "anya-e0805n3:17_2": "Dve hi samāsassa payojanāni ekapadattamekavibhattittañcāti.",
  "anya-e0805n3:18_0": "Yutto attho yuttatto, atha vā yutto saṅgato, sambandho vā attho yassa soyaṁ yuttattho, etena saṅgatatthena yuttatthavacanena bhinnatthānaṁ ekatthībhāvo samāsalakkhaṇanti vuttaṁ hoti.",
  "anya-e0805n3:18_1": "Ettha ca ‘‘nāmāna’’nti vacanena ‘‘devadatto pacatī’’tiādīsu ākhyātena samāso na hotīti dasseti.",
  "anya-e0805n3:18_2": "Sambandhatthena pana yuttatthaggahaṇena ‘‘bhaṭo rañño putto devadattassā’’tiādīsu aññamaññānapekkhesu, ‘‘devadattassa kaṇhā dantā’’tiādīsu ca aññasāpekkhesu ayuttatthatāya samāso na hotīti dīpeti.",
  "anya-e0805n3:19_0": "‘‘Atthavasā vibhattivipariṇāmo’’ti vipariṇāmena ‘‘yuttatthāna’’nti vattate.",
  "anya-e0805n3:20_0": "332.Tesaṁ vibhattiyo lopā ca.",
  "anya-e0805n3:21_0": "Idha padantarena vā taddhitappaccayehi vā āyādippaccayehi vā ekatthībhūtā yuttatthā nāma, tena ‘‘tesaṁ yuttatthānaṁ samāsānaṁ, taddhitāyādippaccayantānañca vibhattiyo lopanīyā hontī’’ti attho.",
  "anya-e0805n3:21_1": "Samāsaggahaṇādhikāre pana sati tesaṁgahaṇena vā taddhitāyādippaccayanta vibhattilopo.",
  "anya-e0805n3:21_2": "Caggahaṇaṁ ‘‘pabhaṅkaro’’tiādīsu lopanivattanatthaṁ.",
  "anya-e0805n3:22_0": "Vipariṇāmena ‘‘luttāsu, vibhattīsū’’ti vattate, yuttatthaggahaṇañca.",
  "anya-e0805n3:23_0": "333.Pakati cassa sarantassa.",
  "anya-e0805n3:24_0": "Luttāsu vibhattīsu sarantassa assa yuttatthabhūtassa tividhassapi liṅgassa pakatibhāvo hoti.",
  "anya-e0805n3:24_1": "Casaddena kiṁsamudaya idappaccayatādīsu niggahītantassapi.",
  "anya-e0805n3:24_2": "Nimittābhāve nemittakābhāvassa idha anicchitattā ayamatideso.",
  "anya-e0805n3:25_0": "Sakatthavirahenidha samāsassa ca liṅgabhāvābhāvā vibhattuppattiyamasampattāyaṁ nāmabyapadesātidesamāha.",
  "anya-e0805n3:26_0": "334.Taddhitasamāsakitakā nāmaṁvā’tavetunādīsu ca.",
  "anya-e0805n3:27_0": "Taddhitantā , kitantā, samāsā ca nāmamiva daṭṭhabbā tavetuna tvāna tvādippaccayante vajjetvā.",
  "anya-e0805n3:27_1": "Caggahaṇaṁ kiccappaccayaāīinīitthippaccayantādissapi nāmabyapadesatthaṁ.",
  "anya-e0805n3:27_2": "Idha samāsaggahaṇaṁ atthavataṁ samudāyānaṁ nāmabyapadeso samāsassevāti niyamatthanti apare.",
  "anya-e0805n3:28_0": "‘‘Abyayībhāvo’’ti vattate.",
  "anya-e0805n3:29_0": "335.So napuṁsakaliṅgo.",
  "anya-e0805n3:30_0": "So abyayībhāvasamāso napuṁsakaliṅgova daṭṭhabboti napuṁsakaliṅgattaṁ.",
  "anya-e0805n3:30_1": "Ettha hi satipi liṅgātidese ‘‘adhipañña’’ntiādīsu ‘‘adhiñāṇaṁ’’ntiādi rūpappasaṅgo na hoti saddantarattā, ‘‘tipañña’’ntiādīsu viyāti daṭṭhabbaṁ, na cāyaṁ atideso, sutte atidesaliṅgassa ivasaddassa adassanato. Pure viya syādyuppatti.",
  "anya-e0805n3:31_0": "‘‘Kvacī’’ti vattate.",
  "anya-e0805n3:32_0": "336.Aṁ vibhattīnamakārantā abyayībhāvā.",
  "anya-e0805n3:33_0": "Tasmā akārantā abyayībhāvā parāsaṁ vibhattīnaṁ kvaci aṁ hoti, sesaṁ neyyaṁ.",
  "anya-e0805n3:34_0": "Taṁ upanagaraṁ, nagarassa samīpaṁ tiṭṭhatīti attho.",
  "anya-e0805n3:34_1": "Tāni upanagaraṁ, ālapanepevaṁ, taṁ upanagaraṁ passa, tāni upanagaraṁ.",
  "anya-e0805n3:35_0": "Na pañcamyāyamambhāvo, kvacīti adhikārato;",
  "anya-e0805n3:36_0": "Tatiyāsattamīchaṭṭhī-nantu hoti vikappato.",
  "anya-e0805n3:37_0": "Tena upanagaraṁ kataṁ, upanagarena vā, tehi upanagaraṁ, upanagarehi vā, tassa upanagaraṁ dehi, tesaṁ upanagaraṁ, upanagarā ānaya, upanagaramhā upanagarasmā, upanagarehi, upanagaraṁ santakaṁ, upanagarassa vā, tesaṁ upanagaraṁ, upanagarānaṁ vā , upanagaraṁ nidhehi, upanagaramhi upanagarasmiṁ, upanagaraṁ upanagaresu vā. Evaṁ upakumbhaṁ.",
  "anya-e0805n3:38_0": "Abhāve – darathānaṁ abhāvo niddarathaṁ, nimmasakaṁ.",
  "anya-e0805n3:39_0": "Pacchāatthe – rathassa pacchā anurathaṁ, anuvātaṁ.",
  "anya-e0805n3:40_0": "Yoggatāyaṁ – yathāsarūpaṁ, anurūpaṁ, rūpayogganti attho.",
  "anya-e0805n3:41_0": "Vicchāyaṁ – attānamattānaṁ pati paccattaṁ, addhamāsaṁ addhamāsaṁ anu anvaddhamāsaṁ.",
  "anya-e0805n3:42_0": "Anupubbiyaṁ – jeṭṭhānaṁ anupubbo anujeṭṭhaṁ.",
  "anya-e0805n3:43_0": "Paṭilome – sotassa paṭilomaṁ paṭisotaṁ, paṭipathaṁ, pativātaṁ, attānaṁ adhikicca pavattā ajjhattaṁ.",
  "anya-e0805n3:44_0": "Pariyādābhividhīsu āpāṇakoṭiyā āpāṇakoṭikaṁ, ‘‘kvaci samāsantagatānamakāranto’’ti kappaccayo, ākumārehi yaso kaccāyanassa ākumāraṁ.",
  "anya-e0805n3:45_0": "Samiddhiyaṁ – bhikkhāya samiddhīti atthe samāseva napuṁsakaliṅgatte ca kate –",
  "anya-e0805n3:46_0": "‘‘Samāsassa, anto’’ti ca vattate.",
  "anya-e0805n3:47_0": "337.Saro rasso napuṁsake.",
  "anya-e0805n3:48_0": "Napuṁsake vattamānassa samāsassa anto saro rasso hoti.",
  "anya-e0805n3:48_1": "Ettha ca abyayībhāvaggahaṇaṁ nānuvattetabbaṁ, tena digudvandabahubbīhīsupi napuṁsake vattamānassa samāsantassarassa rassattaṁ siddhaṁ hoti.",
  "anya-e0805n3:48_2": "‘‘Aṁ vibhattīna’’miccādinā amādeso, subhikkhaṁ.",
  "anya-e0805n3:48_3": "Gaṅgāya samīpe vattatīti upagaṅgaṁ, maṇikāya samīpaṁ upamaṇikaṁ.",
  "anya-e0805n3:49_0": "Itthīsu amikiccāti atthe samāsanapuṁsakarassattādīsu katesu –",
  "anya-e0805n3:50_0": "‘‘Abyayībhāvā, vibhattīna’’nti ca vattate.",
  "anya-e0805n3:51_0": "338.Aññasmā lopo ca.",
  "anya-e0805n3:52_0": "Akārantato aññasmā abyayībhāvasamāsā parāsaṁ vibhattīnaṁ lopo ca hoti.",
  "anya-e0805n3:52_1": "Adhitti, itthīsu adhikicca kathā pavattatīti attho.",
  "anya-e0805n3:52_2": "Adhitthi passa, adhitthi kataṁ iccādi, evaṁ adhikumāri, vadhuyā samīpaṁ upavadhu, gunnaṁ samīpaṁ upagu, okārassa rassattaṁ ukāro. Evaṁ upasaggapubbako.",
  "anya-e0805n3:53_0": "Nipātapubbako yathā – vuḍḍhānaṁ paṭipāṭi, ye ye vuḍḍhā vā yathāvuḍḍhaṁ, padatthānatikkame – yathākkamaṁ, yathāsatti, yathābalaṁ karoti, balamanatikkamitvā karotīti attho.",
  "anya-e0805n3:53_1": "Jīvassa yattako paricchedo yāvajīvaṁ, yāvatāyukaṁ, kappaccayo.",
  "anya-e0805n3:53_2": "Yattakena attho yāvadatthaṁ, pabbatassa parabhāgo tiropabbataṁ, tiropākāraṁ, tirokuṭṭaṁ, pāsādassa anto antopāsādaṁ, antonagaraṁ, antovassaṁ, nagarassa bahi bahinagaraṁ, pāsādassa upari uparipāsādaṁ, uparimañcaṁ, mañcassa heṭṭhā heṭṭhāmañcaṁ, heṭṭhāpāsādaṁ, bhattassa pure purebhattaṁ, evaṁ pacchābhattaṁ.",
  "anya-e0805n3:54_0": "Sākallatthe – saha makkhikāya samakkhikaṁ bhuñjati, na kiñci parivajjetīti attho.",
  "anya-e0805n3:54_1": "‘‘Tesu vuddhī’’tiādinā sahasaddassa sādeso. Gaṅgāya oraṁ oragaṅgamiccādi.",
  "anya-e0805n3:55_0": "Abyayībhāvasamāso niṭṭhito.",
  "anya-e0805n3:56_0": "Kammadhārayasamāsa",
  "anya-e0805n3:57_0": "Atha kammadhārayasamāso vuccate.",
  "anya-e0805n3:58_0": "So ca navavidho visesanapubbapado visesanuttarapado visesanobhayapado upamānuttarapado sambhāvanāpubbapado avadhāraṇapubbapado nanipātapubbapado kupubbapado pādipubbapado cāti.",
  "anya-e0805n3:59_0": "Tattha visesanapubbapado tāva – ‘‘mahanta purisa’’itīdha ubhayattha paṭhamekavacanaṁ si, tulyādhikaraṇabhāvappasiddhatthaṁ casadda tasaddappayogo, mahanto ca so puriso cāti viggahe –",
  "anya-e0805n3:60_0": "Ito paraṁ ‘‘vibhāsā rukkhatiṇa’’iccādito ‘‘vibhāsā’’ti samāsavidhāne sabbattha vattate.",
  "anya-e0805n3:61_0": "339.Dvipade tulyādhikaraṇe kammadhārayo.",
  "anya-e0805n3:62_0": "Dve padāni nāmikāni tulyādhikaraṇāni aññamaññena saha vibhāsā samasyante, tasmiṁ dvipade tulyādhikaraṇe sati so samāso kammadhārayasañño ca hoti.",
  "anya-e0805n3:63_0": "Dve padāni dvipadaṁ, tulyaṁ samānaṁ adhikaraṇaṁ attho yassa padadvayassa taṁ tulyādhikaraṇaṁ, tasmiṁ dvipade tulyādhikaraṇe.",
  "anya-e0805n3:63_1": "Bhinnappavattinimittānaṁ dvinnaṁ padānaṁ visesanavisesitabbabhāvena ekasmiṁ atthe pavatti tulyādhikaraṇatā.",
  "anya-e0805n3:63_2": "Kammamiva dvayaṁ dhārayatīti kammadhārayo.",
  "anya-e0805n3:63_3": "Yathā hi kammaṁ kriyañca payojanañca dvayaṁ dhārayati, kamme sati kriyāya, payojanassa ca sambhavato, tathā ayaṁ samāso ekassa atthassa dve nāmāni dhārayati, tasmiṁ samāse sati ekatthajotakassa nāmadvayassa sambhavato.",
  "anya-e0805n3:64_0": "Pure viya samāsasaññāvibhattilopapakatibhāvā, samāseneva tulyādhikaraṇabhāvassa vuttattā ‘‘vuttatthānamappayogo’’ti casadda tasaddānamappayogo.",
  "anya-e0805n3:65_0": "340.Mahataṁ mahā tulyādhikaraṇe pade.",
  "anya-e0805n3:66_0": "Mahanta saddassa mahā hoti tulyādhikaraṇe uttarapade pare.",
  "anya-e0805n3:66_1": "Mahatanti bahuvacanaggahaṇena kvaci mahaādeso ca, ettha ca visesanassa pubbanipāto visesanabhūtassa pubbapadassa mahādesavidhānatova viññāyati.",
  "anya-e0805n3:67_0": "‘‘Kammadhārayo, digū’’ti ca vattate.",
  "anya-e0805n3:68_0": "341.Ubhe tappurisā.",
  "anya-e0805n3:69_0": "Ubhe kammadhārayadigusamāsā tappurisasaññā honti.",
  "anya-e0805n3:70_0": "Tassa puriso tappuriso, tappurisasadisattā ayampi samāso anvatthasaññāya tappurisoti vutto.",
  "anya-e0805n3:70_1": "Yathā hi tappurisasaddo guṇamativatto, tathā ayaṁ samāsopi.",
  "anya-e0805n3:70_2": "Uttarapadatthappadhāno hi tappurisoti.",
  "anya-e0805n3:70_3": "Tato nāmabyapadeso syādyuppatti.",
  "anya-e0805n3:70_4": "Ayaṁ pana tappuriso abhidheyyavacano, paraliṅgo ca.",
  "anya-e0805n3:71_0": "Mahāpuriso, mahāpurisā iccādi purisasaddasamaṁ, evaṁ mahāvīro, mahāmuni, mahantañca taṁ balañcāti mahābalaṁ, mahabbhayaṁ, mahaādeso.",
  "anya-e0805n3:71_1": "Santo ca so puriso cāti sappuriso, ‘‘santasaddassa so bhe bo cante’’ti ettha casaddena santasaddassa samāse abhakārepi sādeso, tathā pubbapuriso, parapuriso, paṭhamapuriso, majjhimapuriso, uttamapuriso, dantapuriso, paramapuriso, vīrapuriso, setahatthī, kaṇhasappo, nīluppalaṁ, lohitacandanaṁ.",
  "anya-e0805n3:72_0": "Kvaci vibhāsādhikārato na bhavati, yathā – puṇṇo mantāniputto, citto gahapati, sakko devarājāti.",
  "anya-e0805n3:73_0": "Pumā ca so kokilo cāti atthe samāse kate –",
  "anya-e0805n3:74_0": "‘‘Lopa’’nti vattate.",
  "anya-e0805n3:75_0": "342.Pumassa liṅgādīsu samāsesu.",
  "anya-e0805n3:76_0": "Pumaiccetassa anto akāro lopamāpajjate liṅgādīsu parapadesu samāsesu, ‘‘aṁmo niggahītaṁ jhalapehī’’ti makārassa niggahītaṁ. Puṅkokilo. Evaṁ punnāgo.",
  "anya-e0805n3:77_0": "Khattiyā ca sā kaññā cāti viggayha samāse kate –",
  "anya-e0805n3:78_0": "‘‘Tulyādhikaraṇe, pade, itthiyaṁ bhāsitapumitthī pumāva ce’’ti ca vattate.",
  "anya-e0805n3:79_0": "343.Kammadhārayasaññe ca.",
  "anya-e0805n3:80_0": "Kammadhārayasaññe ca samāse itthiyaṁ vattamāne tulyādhikaraṇe uttarapade pare pubbabhūto itthivācako saddo pubbe bhāsitapumā ce, so pumā iva daṭṭhabboti pubbapade itthippaccayassa nivatti hoti.",
  "anya-e0805n3:81_0": "Khattiyakaññā, khattiyakaññāyo iccādi.",
  "anya-e0805n3:81_1": "Evaṁ rattalatā, dutiyabhikkhā, brāhmaṇī ca sā dārikā cāti brāhmaṇadārikā, nāgamāṇavikā.",
  "anya-e0805n3:82_0": "Pubbapadassevāyaṁ pumbhāvātideso, tena ‘‘khattiyakumārī kumārasamaṇī taruṇabrāhmaṇī’’tiādīsu uttarapadesu itthippaccayassa na nivatti hoti.",
  "anya-e0805n3:83_0": "Itthiyamicceva kiṁ? Kumārīratanaṁ, samaṇīpadumaṁ.",
  "anya-e0805n3:84_0": "Bhāsitapumāti kiṁ?",
  "anya-e0805n3:84_1": "Gaṅgānadī, taṇhānadī, pathavīdhātu.",
  "anya-e0805n3:84_2": "‘‘Nandāpokkharaṇī, nandādevī’’tiādīsu pana saññāsaddattā na hoti.",
  "anya-e0805n3:85_0": "Tathā puratthimo ca so kāyo cāti puratthimakāyo, ettha ca kāyekadeso kāyasaddo.",
  "anya-e0805n3:85_1": "Evaṁ pacchimakāyo, heṭṭhimakāyo, uparimakāyo, sabbakāyo, purāṇavihāro, navāvāso, kataranikāyo, katamanikāyo, hetuppaccayo, abahulaṁ bahulaṁ katanti bahulīkataṁ, jīvitappadhānaṁ navakaṁ jīvitanavakaṁ iccādi.",
  "anya-e0805n3:86_0": "Visesanuttarapade jinavacanānuparodhato therācariyapaṇḍitādi visesanaṁ parañca bhavati.",
  "anya-e0805n3:86_1": "Yathā – sāriputto ca so thero cāti sāriputtatthero.",
  "anya-e0805n3:86_2": "Evaṁ mahāmoggallānatthero, mahākassapatthero, buddhaghosācariyo, dhammapālācariyo, ācariyaguttiloti vā, mahosadho ca so paṇḍito cāti mahosadhapaṇḍito.",
  "anya-e0805n3:86_3": "Evaṁ vidhurapaṇḍito, vatthuviseso.",
  "anya-e0805n3:87_0": "Visesanobhayapado yathā – sītañca taṁ uṇhañcāti sītuṇhaṁ, siniddho ca so uṇho cāti siniddhuṇho, māso.",
  "anya-e0805n3:87_1": "Khañjo ca so khujjo cāti khañjakhujjo.",
  "anya-e0805n3:87_2": "Evaṁ andhabadhiro, katākataṁ, chiddāvachiddaṁ, uccāvacaṁ, chinnabhinnaṁ, sittasammaṭṭhaṁ, gatapaccāgataṁ.",
  "anya-e0805n3:88_0": "Upamānuttarapade abhidhānānurodhato upamānabhūtaṁ visesanaṁ paraṁ bhavati.",
  "anya-e0805n3:88_1": "Yathā – sīho viya sīho, muni ca so sīho cāti munisīho.",
  "anya-e0805n3:88_2": "Evaṁ munivasabho, munipuṅgavo, buddhanāgo, buddhādicco, raṁsi viya raṁsi, saddhammo ca so raṁsi cāti saddhammaraṁsi.",
  "anya-e0805n3:88_3": "Evaṁ vinayasāgaro, puṇḍarīkamiva puṇḍarīko, samaṇo ca so puṇḍarīko cāti samaṇapuṇḍarīko, samaṇapadumo.",
  "anya-e0805n3:88_4": "Cando viya cando, mukhañca taṁ cando cāti mukhacando. Evaṁ mukhapadumaṁ iccādi.",
  "anya-e0805n3:89_0": "Sambhāvanāpubbapado yathā – dhammo iti buddhi dhammabuddhi.",
  "anya-e0805n3:89_1": "Evaṁ dhammasaññā, dhammasaṅkhāto, dhammasammato, pāṇasaññitā, asubhasaññā, aniccasaññā, anattasaññā, dhātusaññā, dhītusaññā, attasaññā, atthisaññā, attadiṭṭhi iccādi.",
  "anya-e0805n3:90_0": "Avadhāraṇapubbapado yathā – guṇo eva dhanaṁ guṇadhanaṁ.",
  "anya-e0805n3:90_1": "Evaṁ saddhādhanaṁ, sīladhanaṁ, paññādhanaṁ, cakkhu eva indriyaṁ cakkhundriyaṁ.",
  "anya-e0805n3:90_2": "Evaṁ cakkhāyatanaṁ, cakkhudhātu, cakkhudvāraṁ, rūpārammaṇamiccādi.",
  "anya-e0805n3:91_0": "Nanipātapubbapado yathā – na brāhmaṇoti atthe kammadhārayasamāse, vibhattilopādimhi ca kate –",
  "anya-e0805n3:92_0": "‘‘Ubhe tappurisā’’ti tappurisasaññā.",
  "anya-e0805n3:93_0": "344.Attaṁ nassa tappurise.",
  "anya-e0805n3:94_0": "Nassa nipātapadassa tappurise uttarapade pare sabbasseva attaṁ hoti.",
  "anya-e0805n3:94_1": "Tappurisekadesattā tappuriso, abrāhmaṇo.",
  "anya-e0805n3:95_0": "Na nisedho sato yutto,",
  "anya-e0805n3:96_0": "Desādiniyamaṁ vinā;",
  "anya-e0805n3:97_0": "Asato cāphalo tasmā,",
  "anya-e0805n3:98_0": "Kathamabrāhmaṇoti ce?",
  "anya-e0805n3:99_0": "Nisedhatthānuvādena, paṭisedhavidhi kvaci;",
  "anya-e0805n3:100_0": "Parassa micchāñāṇattā-khyāpanāyopapajjate.",
  "anya-e0805n3:101_0": "Duvidho cassattho pasajjappaṭisedhapariyudāsavasena.",
  "anya-e0805n3:102_0": "Tattha yo ‘‘asūriyapassā rājadārā’’tiādīsu viya uttarapadatthassa sabbathā abhāvaṁ dīpeti, so pasajjappaṭisedhavācī nāma.",
  "anya-e0805n3:102_1": "Yo pana ‘‘abrāhmaṇa amanussā’’tiādīsu viya uttarapadatthaṁ pariyudāsitvā taṁsadise vatthumhi kāriyaṁ paṭipādayati, so pariyudāsavācī nāma.",
  "anya-e0805n3:103_0": "Vuttañca",
  "anya-e0805n3:104_0": "‘‘Pasajjappaṭisedhassa, lakkhaṇaṁ vatthunatthitā;",
  "anya-e0805n3:105_0": "Vatthuto aññatra vutti, pariyudāsalakkhaṇa’’nti.",
  "anya-e0805n3:106_0": "Nanvevaṁ santepi ‘‘abrāhmaṇo’’tiādīsu kathamuttarapadatthappadhānatā siyāti?",
  "anya-e0805n3:107_0": "Vuccate – brāhmaṇādisaddānaṁ brāhmaṇādiatthasseva taṁsadisādiatthassāpi vācakattā, brāhmaṇādisaddā hi kevalābrāhmaṇādiatthesveva pākaṭā, bhūsaddo viyasattāyaṁ, yadā te pana aññena sadisādivācakena naiti nipātena yujjanti, tadā taṁsadisatadaññatabbiruddhatadabhāvesupi vattanti, bhūsaddo viya anvabhiyādiyoge anubhavanaabhibhavanādīsu, tasmā uttarapadatthajotakoyevettha naiti nipātoti na doso, tena abrāhmaṇoti brāhmaṇasadisoti vuttaṁ hoti. Evaṁ amanusso, assamaṇo.",
  "anya-e0805n3:108_0": "Aññatthe – na byākatā abyākatā, asaṁkiliṭṭhā, apariyāpannā.",
  "anya-e0805n3:109_0": "Viruddhatthe – na kusalā akusalā, kusalapaṭipakkhāti attho. Evaṁ alobho, amitto.",
  "anya-e0805n3:110_0": "Pasajjappaṭisedhe – na katvā akatvā, akātuna puññaṁ akaronto.",
  "anya-e0805n3:111_0": "‘‘Nassa, tappurise’’ti ca vattate.",
  "anya-e0805n3:112_0": "345.Sareana.",
  "anya-e0805n3:113_0": "Naiccetassa padassa tappurise uttarapade ana hoti sare pare.",
  "anya-e0805n3:114_0": "Na asso anasso, na ariyo anariyo.",
  "anya-e0805n3:114_1": "Evaṁ anissaro, aniṭṭho, anupavādo, na ādāya anādāya, anoloketvā iccādi.",
  "anya-e0805n3:115_0": "Kupubbapado yathā – kucchitamannanti niccasamāsattā aññapadena viggaho, kammadhārayasamāse kate –",
  "anya-e0805n3:116_0": "‘‘Tappurise, sare’’ti ca vattate.",
  "anya-e0805n3:117_0": "346.Kadada kussa.",
  "anya-e0805n3:118_0": "Kuiccetassa nipātassa tappurise uttarapade kada hoti sare pare. Kadannaṁ. Evaṁ kadasanaṁ.",
  "anya-e0805n3:119_0": "Sareti kiṁ? Kudārā, kuputtā, kudāsā, kudiṭṭhi.",
  "anya-e0805n3:120_0": "‘‘Kussā’’ti vattate.",
  "anya-e0805n3:121_0": "347.Kāppatthesu ca.",
  "anya-e0805n3:122_0": "Kuiccetassa appatthe vattamānassa kā hoti tappurise uttarapade pare.",
  "anya-e0805n3:122_1": "Bahuvacanuccāraṇato kucchitatthe ca kvaci tappurise. Appakaṁ lavaṇaṁ kālavaṇaṁ.",
  "anya-e0805n3:122_2": "Evaṁ kāpupphaṁ, kucchito puriso kāpuriso, kupuriso vā.",
  "anya-e0805n3:123_0": "Pādipubbapado ca niccasamāsova, padhānaṁ vacanaṁ pāvacanaṁ, bhusaṁ vaddhaṁ pavaddhaṁ, sarīraṁ, samaṁ, sammā vā ādhānaṁ samādhānaṁ, vividhā mati vimati, vividho kappo vikappo, visiṭṭho vā kappo vikappo, adhiko devo atidevo.",
  "anya-e0805n3:123_1": "Evaṁ adhidevo, adhisīlaṁ, sundaro gandho sugandho, kucchito gandho duggandho, sobhanaṁ kataṁ sukataṁ, asobhanaṁ kataṁ dukkaṭaṁ iccādi.",
  "anya-e0805n3:124_0": "Ye idha avihitalakkhaṇā nāmanipātopasaggā, tesaṁ ‘‘nāmānaṁ samāso’’ti yogavibhāgena samāso daṭṭhabbo.",
  "anya-e0805n3:124_1": "Yathā – apunageyyā gāthā, acandamullokikāni mukhāni, assaddhabhojī, alavaṇabhojītiādīsu ayuttatthattā nāññena samāso.",
  "anya-e0805n3:125_0": "Tathā diṭṭho pubbanti diṭṭhapubbo tathāgataṁ.",
  "anya-e0805n3:125_1": "Evaṁ sutapubbo dhammaṁ, gatapubbo maggaṁ, kammani diṭṭhā pubbanti diṭṭhapubbā devā tena.",
  "anya-e0805n3:125_2": "Evaṁ sutapubbā dhammā, gatapubbā disā, pahāro, parābhavo, vihāro, āhāro, upahāro iccādi.",
  "anya-e0805n3:126_0": "Kammadhārayasamāso.",
  "anya-e0805n3:127_0": "Digusamāsa",
  "anya-e0805n3:128_0": "Atha digusamāso vuccate.",
  "anya-e0805n3:129_0": "Tayo lokā samāhaṭā cittena sampiṇḍitā, tiṇṇaṁ lokānaṁ samāhāroti vā atthe –",
  "anya-e0805n3:130_0": "‘‘Nāmānaṁ samāso yuttattho’’ti vattamāne ‘‘dvipade’’tiādinā kammadhārayasamāso, tato samāsasaññāyaṁ, vibhattilope, pakatibhāve ca kate –",
  "anya-e0805n3:131_0": "‘‘Kammadhārayo’’ti vattate.",
  "anya-e0805n3:132_0": "348.Saṅkhyāpubbodigu.",
  "anya-e0805n3:133_0": "Saṅkhyāpubbo kammadhārayasamāso digusañño hoti.",
  "anya-e0805n3:134_0": "Dve gāvo digu, digusadisattā ayampi samāso digūti vutto.",
  "anya-e0805n3:134_1": "Atha vā saṅkhyāpubbattanapuṁsakekattasaṅkhātehi dvīhi lakkhaṇehi gato avagatoti digūti vuccati, dvīhi vā lakkhaṇehi gacchati pavattatīti digu.",
  "anya-e0805n3:134_2": "Ettha ca ‘‘saṅkhyāpubbo’’ti vuttattā saṅkhyāsaddasseva pubbanipāto, ‘‘ubhe tappurisā’’ti tappurisasaññā.",
  "anya-e0805n3:135_0": "‘‘Napuṁsakaliṅgo’’ti vattate.",
  "anya-e0805n3:136_0": "349.Digussekattaṁ.",
  "anya-e0805n3:137_0": "Digussa samāsassa ekattaṁ hoti, napuṁsakaliṅgattañca.",
  "anya-e0805n3:138_0": "Samāhāradigussetaṁ gahaṇaṁ, tattha sabbatthekavacanameva hoti, aññatra pana bahuvacanampi, nāmabyapadesasyādyuppatti amādesādi.",
  "anya-e0805n3:139_0": "Tilokaṁ, he tiloka, tilokaṁ, tilokena, tilokassa, tilokā tilokasmā tilokamhā, tilokassa, tiloke tilokamhi tilokasmiṁ.",
  "anya-e0805n3:140_0": "Evaṁ tayo daṇḍā tidaṇḍaṁ, tīṇi malāni samāhaṭāni, tiṇṇaṁ malānaṁ samāhāroti vā timalaṁ, tilakkhaṇaṁ, catussaccaṁ, catasso disā catuddisaṁ, ‘‘saro rasso napuṁsake’’ti rassattaṁ, pañcasikkhāpadaṁ, saḷāyatanaṁ, sattāhaṁ, aṭṭhasīlaṁ, navalokuttaraṁ, dasasīlaṁ, satayojanaṁ.",
  "anya-e0805n3:141_0": "Tathā – dve rattiyo dvirattaṁ, tisso rattiyo tirattaṁ, dve aṅguliyo dvaṅgulaṁ, satta godāvariyo, tāsaṁ samāhāroti vā sattagodāvaraṁ.",
  "anya-e0805n3:142_0": "Ettha ca ratti aṅguli godāvarīnamantassa –",
  "anya-e0805n3:143_0": "350.Kvaci samāsantagatānamakāranto.",
  "anya-e0805n3:144_0": "Rājādigaṇassetaṁ gahaṇaṁ, tena samāsantagatānaṁ rājādīnaṁ nāmānaṁ anto kvaci akāro hotīti attho.",
  "anya-e0805n3:144_1": "Kāraggahaṇena bahubbīhādimhi samāsante kvaci kappaccayo hoti, surabhi su du pūtīhi gandhantassikāro ca.",
  "anya-e0805n3:145_0": "Atha vā a ca ko ca akā, rakāro padasandhikaro, tena kvaci samāsantagatānamanto hutvā a ka iccete paccayā hontīti attho.",
  "anya-e0805n3:145_1": "Tena pañca gāvo samāhaṭāti atthe samāsādiṁ katvā samāsante appaccaye, ‘‘o sare cā’’ti avādese ca kate ‘‘pañcagava’’ntiādi ca sijjhati.",
  "anya-e0805n3:145_2": "‘‘Dviratta’’ntiādīsu pana appaccaye kate pubbasarassa ‘‘saralopo’’tiādinā lopo.",
  "anya-e0805n3:146_0": "Asamāhāradigu yathā – eko ca so puggalo cāti ekapuggalo.",
  "anya-e0805n3:146_1": "Evaṁ ekadhammo, ekaputto, tayo bhavā tibhavā, catasso disā catuddisā, dasasahassacakkavāḷāni iccādi.",
  "anya-e0805n3:147_0": "Digusamāso.",
  "anya-e0805n3:148_0": "Tappurisasamāsa",
  "anya-e0805n3:149_0": "Atha tappurisasamāso vuccate.",
  "anya-e0805n3:150_0": "So pana dutiyādīsu chasu vibhattīsu bhāvato chabbidho.",
  "anya-e0805n3:150_1": "Tattha dutiyātappuriso gatanissitātītātikkantappattāpannādīhi bhavati.",
  "anya-e0805n3:151_0": "Saraṇaṁ gatoti viggahe –",
  "anya-e0805n3:152_0": "‘‘Tappuriso’’ti vattate.",
  "anya-e0805n3:153_0": "351.Amādayoparapadebhi.",
  "anya-e0805n3:154_0": "Amādivibhatyantāni yuttatthāni pubbapadāni nāmehi parapadebhi saha vibhāsā samasyante, so samāso tappurisasañño hoti.",
  "anya-e0805n3:154_1": "Ayañca tappuriso abhidheyyavacanaliṅgo.",
  "anya-e0805n3:155_0": "Gatādisaddā kitantattā tiliṅgā, vibhattilopādi sabbaṁ pubbasamaṁ. So saraṇagato, te saraṇagatā.",
  "anya-e0805n3:155_1": "Sā saraṇagatā, tā saraṇagatāyo.",
  "anya-e0805n3:155_2": "Taṁ kulaṁ saraṇagataṁ, tāni kulāni saraṇagatāni iccādi.",
  "anya-e0805n3:156_0": "Evaṁ araññagato, bhūmigato, dhammaṁ nissito dhammanissito, atthanissito, bhavaṁ atīto bhavātīto, kālātīto, pamāṇaṁ atikkantaṁ pamāṇātikkantaṁ.",
  "anya-e0805n3:156_1": "Lokātikkantaṁ, sukhaṁ patto sukhappatto, dukkhappatto, sotaṁ āpanno sotāpanno, nirodhasamāpanno, rathaṁ āruḷho rathāruḷho, sabbarattiṁ sobhano sabbarattisobhano, muhuttasukhaṁ.",
  "anya-e0805n3:157_0": "Upapadasamāse pana vuttiyeva tassa niccattā.",
  "anya-e0805n3:157_1": "Yathā – kammaṁ karotīti kammakāro, kumbhakāro, atthaṁ kāmetīti atthakāmo, dhammakāmo, dhammaṁ dhāretīti dhammadharo, vinayadharo, saccaṁ vadituṁ sīlamassāti saccavādī iccādi.",
  "anya-e0805n3:158_0": "Tavantumānantādikitantehi vākyameva vavatthitavibhāsādhikārato.",
  "anya-e0805n3:158_1": "Yathā – odanaṁ bhuttavā, dhammaṁ suṇamāno, dhammaṁ suṇanto, kaṭaṁ karāno, anabhidhānato vā, abhidhānalakkhaṇā hi taddhitasamāsakitakāti.",
  "anya-e0805n3:159_0": "Dutiyātappuriso.",
  "anya-e0805n3:160_0": "Tatiyā kitaka pubba sadisa samūnattha kalaha nipuṇa missasakhilādīhi.",
  "anya-e0805n3:161_0": "Buddhena bhāsito buddhabhāsito, dhammo.",
  "anya-e0805n3:161_1": "Evaṁ jinadesito, satthārā vaṇṇito satthuvaṇṇito, viññūhi garahito viññugarahito, viññuppasattho, issarakataṁ, sayaṁkataṁ, sukehi āhaṭaṁ sukāhataṁ, raññā hato rājahato, rogapīḷito, aggidaḍḍho, sappadaṭṭho, sallena viddho sallaviddho, icchāya apakato icchāpakato, sīlena sampanno sīlasampanno.",
  "anya-e0805n3:161_2": "Evaṁ sukhasahagataṁ, ñāṇasampayuttaṁ, mittasaṁsaggo, piyavippayogo, jātitthaddho, guṇahīno, guṇavuḍḍho, catuvaggakaraṇīyaṁ, catuvaggādikattabbaṁ, kākehi peyyā kākapeyyā, nadī.",
  "anya-e0805n3:162_0": "Kvaci vuttiyeva, urena gacchatīti urago, pādena pivatīti pādapo.",
  "anya-e0805n3:162_1": "Kvaci vākyameva, parasunā chinnavā, kākehi pātabbā, dassanena pahātabbā.",
  "anya-e0805n3:163_0": "Pubbādiyoge – māsena pubbo māsapubbo.",
  "anya-e0805n3:163_1": "Evaṁ mātusadiso, pitusamo, ekūnavīsati, sīlavikalo, asikalaho, vācānipuṇo, yāvakālikasaṁmissaṁ, vācāsakhilo, satthārā sadiso satthukappo, puññena atthiko puññatthiko, guṇādhiko, guḷena saṁsaṭṭho odano guḷodano, khīrodano, assena yutto ratho assaratho, maggacittaṁ, jambuyā paññāto lakkhito dīpo jambudīpo, ekena adhikā dasa ekādasa, jātiyā andho jaccandho, pakatiyā medhāvī pakatimedhāvī iccādi.",
  "anya-e0805n3:164_0": "Tatiyātappuriso.",
  "anya-e0805n3:165_0": "Catutthī tadatthaatthahitadeyyādīhi.",
  "anya-e0805n3:166_0": "Tadatthe – kathinassa dussaṁ kathinadussaṁ, kathinacīvaratthāyāti attho.",
  "anya-e0805n3:166_1": "Evaṁ cīvaradussaṁ, cīvaramūlyaṁ, yāguyā atthāya taṇḍulā yāgutaṇḍulā, bhattataṇḍulā, saṅghassatthāya bhattaṁ saṅghabhattaṁ, āgantukānamatthāya bhattaṁ āgantukabhattaṁ.",
  "anya-e0805n3:166_2": "Evaṁ gamikabhattaṁ, pāsādāya dabbaṁ pāsādadabbaṁ.",
  "anya-e0805n3:167_0": "Atthe bhikkhusaṅghassatthāya vihāro bhikkhusaṅghattho vihāro, bhikkhusaṅghatthā yāgu, bhikkhusaṅghatthaṁ cīvaraṁ.",
  "anya-e0805n3:167_1": "Yassatthāya yadattho, yadatthā, yadatthaṁ. Evaṁ tadattho, tadatthā. Tadatthaṁ.",
  "anya-e0805n3:167_2": "Etadattho vāyāmo, etadatthā kathā, etadatthaṁ sotāvadhānaṁ.",
  "anya-e0805n3:167_3": "Kimatthaṁ, attatthaṁ, paratthaṁ, vinayo saṁvaratthāya, sukhaṁ samādhatthāya, nibbidā virāgatthāya, virāgo vimuttatthāya.",
  "anya-e0805n3:167_4": "Tathā lokassa hito lokahito, buddhassa deyyaṁ buddhadeyyaṁ, pupphaṁ. Saṅghadeyyaṁ, cīvaraṁ.",
  "anya-e0805n3:167_5": "Idha na bhavati, saṅghassa dātabbaṁ, saṅghassa dātuṁ iccādi.",
  "anya-e0805n3:168_0": "Catutthītappuriso.",
  "anya-e0805n3:169_0": "Pañcamī apagamana bhaya virati mocanatthādīhi.",
  "anya-e0805n3:170_0": "Methunasmā apeto methunāpeto.",
  "anya-e0805n3:170_1": "Evaṁ palāpāpagato, nagaraniggato, piṇḍapātapaṭikkanto.",
  "anya-e0805n3:170_2": "Gāmato nikkhantaṁ gāmanikkhantaṁ, rukkhaggā patito rukkhaggapatito, sāsanacuto, āpattivuṭṭhānaṁ, dharaṇitaluggato, sabbabhavehi nissaṭo sabbabhavanissaṭo.",
  "anya-e0805n3:171_0": "Bhayatthādiyoge yathā – rājato bhayaṁ rājabhayaṁ, corehi bhayaṁ corabhayaṁ, amanussehi bhayaṁ amanussabhayaṁ, aggito bhayaṁ aggibhayaṁ.",
  "anya-e0805n3:171_1": "Pāpato bhīto pāpabhīto , pāpabhīruko, akattabbato virati akattabbavirati.",
  "anya-e0805n3:171_2": "Evaṁ kāyaduccaritavirati, vacīduccaritavirati, bandhanā mutto bandhanamutto, vanamutto, bandhanamokkho, kammato samuṭṭhitaṁ kammasamuṭṭhitaṁ, ukkaṭṭhukkaṭṭhaṁ, omakomakaṁ.",
  "anya-e0805n3:172_0": "Kvaci vuttiyeva, kammato jātaṁ kammajaṁ.",
  "anya-e0805n3:172_1": "Evaṁ cittajaṁ, utujaṁ, āhārajaṁ.",
  "anya-e0805n3:172_2": "Idha na bhavati, pāsādā patito.",
  "anya-e0805n3:173_0": "Pañcamītappuriso.",
  "anya-e0805n3:174_0": "Chaṭṭhī rañño putto rājaputto.",
  "anya-e0805n3:174_1": "Evaṁ rājapuriso, ācariyapūjako, buddhasāvako, buddharūpaṁ, jinavacanaṁ, samuddaghoso, dhaññānaṁ rāsi dhaññarāsi, pupphagandho, phalaraso, kāyassa lahutā kāyalahutā, maraṇassati, rukkhamūlaṁ, ayassa patto ayopatto, evaṁ suvaṇṇakaṭāhaṁ, pānīyathālakaṁ, sappikumbho.",
  "anya-e0805n3:175_0": "‘‘Devānaṁ rājā’’ti atthe samāsādimhi kate ‘‘kvaci samāsantagatānamakāranto’’ti akāro, tato ‘‘syā cā’’ti āttaṁ na bhavati.",
  "anya-e0805n3:175_1": "Devarājo, devarājā, devarājaṁ, devarāje iccādi purisasaddasamaṁ.",
  "anya-e0805n3:175_2": "Attābhāve so devarājā, te devarājāno iccādi rājasaddasamaṁ.",
  "anya-e0805n3:175_3": "Tathā devānaṁ sakhā devasakho, devasakhā, so devasakhā, te devasakhāno iccādi.",
  "anya-e0805n3:176_0": "Pumassa liṅgaṁ pulliṅgaṁ. Evaṁ pumbhāvo, pumantalopādi.",
  "anya-e0805n3:177_0": "Hatthipadaṁ, itthirūpaṁ, bhikkhunisaṅgho, jambusākhā, ettha ca ‘‘kvacādimajjhuttarāna’’ntiādinā majjhe īkārūkārānaṁ rassattaṁ.",
  "anya-e0805n3:178_0": "Vibhāsādhikārato kvaci vākyameva, sahasā kammassa kattāro, bhinnānaṁ sandhātā, kappassa tatiyo bhāgo, yā ca pakkhassa aṭṭhamī, manussānaṁ khattiyo sūratamo.",
  "anya-e0805n3:179_0": "Yuttattho icceva?",
  "anya-e0805n3:179_1": "‘‘Bhaṭo rañño puriso devadattassā’’ti ettha ‘‘bhaṭasambandhe chaṭṭhī’’ti aññamaññānapekkhatāya ayuttatthabhāvato samāso na bhavati, ‘‘kosalassa rañño putto’’tiādīsu pana sāpekkhatāya asamatthattā na bhavati, sambandhīsaddānaṁ pana niccaṁ sāpekkhattepi gamakattā samāso, yathā – devadattassa gurukulaṁ, bhagavato sāvakasaṅghotiādi.",
  "anya-e0805n3:180_0": "Chaṭṭhītappuriso.",
  "anya-e0805n3:181_0": "Sattamī rūpe saññā rūpasaññā, evaṁ rūpasañcetanā, saṁsāradukkhaṁ, cakkhumhi sannissitaṁ viññāṇaṁ cakkhuviññāṇaṁ, dhamme rato dhammarato, dhammābhirati, dhammaruci, dhammagāravo, dhammesu nirutti dhammanirutti, dānādhimutti, bhavantarakataṁ, dassane assādo dassanassādo, araññe vāso araññavāso, vikāle bhojanaṁ vikālabhojanaṁ, kāle vassaṁ kālavassaṁ, vane pupphaṁ vanapupphaṁ.",
  "anya-e0805n3:181_1": "Evaṁ vanamahiso, gāmasūkaro, samuddamaccho, āvāṭakacchapo, āvāṭamaṇḍūko, kūpamaṇḍūko, titthanāvā, itthīsu dhutto itthidhutto chāyāya sukkho chāyāsukkho, aṅgārapakkaṁ, cārakabaddho.",
  "anya-e0805n3:182_0": "Idha vuttiyeva, yathā – vane caratīti vanacaro, kucchimhi sayatīti kucchisayo, thale tiṭṭhatīti thalaṭṭho.",
  "anya-e0805n3:182_1": "Evaṁ jalaṭṭho, pabbataṭṭho, maggaṭṭho, paṅke jātaṁ paṅkajaṁ, sire ruhatīti siroruhaṁ iccādi.",
  "anya-e0805n3:183_0": "Idha na bhavati, bhojane mattaññutā, indriyesu guttadvāratā, āsane nisinno, āsane nisīditabbaṁ.",
  "anya-e0805n3:184_0": "Sattamītappuriso.",
  "anya-e0805n3:185_0": "‘‘Tadanuparodhenā’’ti vuttattā yathābhidhānaṁ tappurise kvaci accantādīsu amādivibhatyantaṁ pubbapadaṁ paraṁ sambhavati.",
  "anya-e0805n3:186_0": "Yathā – antaṁ atikkantaṁ accantaṁ, accantāni, velaṁ atikkanto ativelo, rassattaṁ.",
  "anya-e0805n3:186_1": "Evaṁ mālaṁ atīto atimālo, pattajīviko, āpannajīviko, akkhaṁ patigataṁ nissitanti paccakkhaṁ dassanaṁ, paccakkho attabhāvo, paccakkhā buddhi, atthaṁ anugataṁ anvatthaṁ, kokilāya avakuṭṭhaṁ avakokilaṁ vanaṁ, pariccattanti attho.",
  "anya-e0805n3:186_2": "Avamayūraṁ, ajjhayanāya parigilāno pariyajjhayano, kammassa alaṁ samatthoti alaṁkammo, vacanāya alanti alaṁvacano, vānato nikkhantaṁ nibbānaṁ, kilesehi nikkhanto nikkileso, niraṅgaṇo, kosambiyā nikkhanto nikkosambī, vanato niyyāto nibbano, ācariyato paro pācariyo.",
  "anya-e0805n3:186_3": "Evaṁ payyako, parahiyyo, gaṅgāya upari uparigaṅgaṁ.",
  "anya-e0805n3:186_4": "Evaṁ heṭṭhānadī, antosamāpatti, haṁsānaṁ rājā rājahaṁso, haṁsarājā vā, māsassa addhaṁ addhamāsaṁ, māsaddhaṁ vā, āmalakassa addhaṁ addhāmalakaṁ, āmalakaddhaṁ vā, kahāpaṇassa aḍḍhaṁ aḍḍhakahāpaṇaṁ, aḍḍhamāsakaṁ, rattiyā aḍḍhaṁ aḍḍharattaṁ, rattiyā pubbaṁ pubbarattaṁ, rattiyā pacchā pacchārattaṁ.",
  "anya-e0805n3:186_5": "Ettha ca ‘‘kvaci samāsantagatānamakāranto’’ti rattisaddantassa attaṁ, ahassa pubbaṁ pubbanhaṁ.",
  "anya-e0805n3:186_6": "Evaṁ sāyanhaṁ, ‘‘tesu vuddhī’’tiādinā ahassa anhādeso.",
  "anya-e0805n3:187_0": "Amādiparatappuriso.",
  "anya-e0805n3:188_0": "Kvaci tappurise ‘‘pabhaṅkarā’’dīsu vibhattilopo na bhavati.",
  "anya-e0805n3:189_0": "Yathā – pabhaṁ karotīti atthe ‘‘amādayo parapadebhī’’ti samāso, ‘‘nāmānaṁ samāso yuttattho’’ti samāsasaññā, tato ‘‘tesaṁ vibhattiyo lopā cā’’ti vibhattilope sampatte tattheva caggahaṇena pubbapade vibhattilopābhāvo. Sesaṁ samaṁ.",
  "anya-e0805n3:189_1": "Pabhaṅkaro, amataṁ dadātīti amatandado, raṇaṁ jahātīti raṇañjaho, jutiṁ dhāretīti jutindharo, tathā sahasākataṁ, parassapadaṁ.",
  "anya-e0805n3:189_2": "Attanopadaṁ, bhayato upaṭṭhānaṁ bhayatūpaṭṭhānaṁ, paratoghoso, gavaṁpatitthero, manasikāro, pubbenivāso, pubbenivāsānussati, majjhekalyāṇaṁ, antevāsī, antevāsiko, janesuto, urasilomo, kaṇṭhekāḷo, sarasijamiccādi.",
  "anya-e0805n3:190_0": "Alopatappuriso.",
  "anya-e0805n3:191_0": "Tappurisasamāso niṭṭhito.",
  "anya-e0805n3:192_0": "Bahubbīhisamāsa",
  "anya-e0805n3:193_0": "Atha bahubbīhisamāso vuccate.",
  "anya-e0805n3:194_0": "So ca navavidho dvipado tulyādhikaraṇo, dvipado bhinnādhikaraṇo, tipado nanipātapubbapado, sahapubbapado upamānapubbapado saṅkhyobhayapado disantarāḷattho byatihāralakkhaṇo cāti.",
  "anya-e0805n3:195_0": "Tattha dvipado tulyādhikaraṇo bahubbīhi kammādīsu chasu vibhatyatthesu bhavati.",
  "anya-e0805n3:196_0": "Tattha dutiyatthe tāva – ‘‘āgatā samaṇā imaṁ saṅghārāma’’nti viggahe –",
  "anya-e0805n3:197_0": "352.Aññapadatthesu bahubbīhi.",
  "anya-e0805n3:198_0": "Samasyamānapadato aññesaṁ paṭhamadutiyādivibhatyantānaṁ padānamatthesu yuttatthāni nāmāni vibhāsā samasyante, so samāso bahubbīhisañño ca hoti.",
  "anya-e0805n3:199_0": "Bahavo vīhayo yassa so bahubbīhi, bahubbīhisadisattā ayampisamāso anvatthasaññāvasena bahubbīhīti vutto, aññapadatthappadhāno hi bahubbīhi.",
  "anya-e0805n3:200_0": "Duvidho cāyaṁ bahubbīhi tagguṇasaṁviññāṇātagguṇasaṁviññāṇavasena, tesu yattha visesanabhūto attho aññapadatthaggahaṇena gayhati, so tagguṇasaṁviññāṇo, yathā – lambakaṇṇamānayāti.",
  "anya-e0805n3:201_0": "Yattha pana na gayhati, so atagguṇasaṁviññāṇo, yathā – bahudhanamānayāti.",
  "anya-e0805n3:202_0": "Idha bahubbīhisadde viya visesanassa pubbanipāto, sesaṁ pubbasamaṁ.",
  "anya-e0805n3:203_0": "Āgatasamaṇo saṅghārāmo.",
  "anya-e0805n3:203_1": "Ettha ca āgatasaddo, samaṇasaddo ca attano atthe aṭṭhatvā dutiyāvibhatyatthabhūte saṅghārāmasaṅkhāte aññapadatthe vattanti, tadatthajotanatthameva tadanantaraṁ ‘‘saṅghārāmo’’ti padantaraṁ payujjati, tato samāseneva kammatthassa abhihitattā puna dutiyā na hoti.",
  "anya-e0805n3:203_2": "Idaṁsaddassa ca appayogo, evaṁ sabbattha.",
  "anya-e0805n3:203_3": "Bahubbīhi cāyaṁ abhidheyyaliṅgavacano.",
  "anya-e0805n3:204_0": "Tathā āgatasamaṇā sāvatthi, āgatasamaṇaṁ jetavanaṁ, paṭipannā addhikā yaṁ pathaṁ soyaṁ paṭipannaddhiko patho , abhiruḷhā vāṇijā yaṁ nāvaṁ sā abhiruḷhavāṇijā nāvā. Evaṁ kammatthe bahubbīhi.",
  "anya-e0805n3:205_0": "Tatiyatthe bahubbīhi yathā – jitāni indriyāni yena samaṇena soyaṁ jitindriyo samaṇo.",
  "anya-e0805n3:205_1": "Evaṁ diṭṭhadhammo, pattadhammo, katakicco, jitā mārā anenāti jitamāro bhagavā, paṭividdhasabbadhammo.",
  "anya-e0805n3:206_0": "Catutthiyatthe bahubbīhi yathā – dinno suṅko yassa rañño soyaṁ dinnasuṅko rājā, upanītaṁ bhojanaṁ assa samaṇassāti upanītabhojano samaṇo, upahaṭo bali assāti upahaṭabali yakkho.",
  "anya-e0805n3:207_0": "Pañcamiyatthe bahubbīhi yathā – niggatā janā asmā gāmā soyaṁ niggatajano gāmo, niggato ayo asmāti nirayo, niggatā kilesā etasmāti nikkileso, apetaṁ viññāṇaṁ asmāti apetaviññāṇo matakāyo, apagataṁ bhayabheravaṁ asmāti apagatabhayabheravo arahā.",
  "anya-e0805n3:208_0": "Chaṭṭhiyatthe bahubbīhi yathā – chinnā hatthā yassa purisassa soyaṁ chinnahattho puriso.",
  "anya-e0805n3:208_1": "Evaṁ paripuṇṇasaṅkappo, khīṇāsavo, vīto rāgo assāti vītarāgo, dve padāni assāti dvipado, dvihattho paṭo, tevijjo, catuppado, pañca cakkhūni assāti pañcacakkhu bhagavā, chaḷabhiñño, rassattaṁ, navaṅgaṁ satthusāsanaṁ, dasabalo, anantañāṇo, tīṇi dasa parimāṇametesanti tidasā devā, samāsantassa attaṁ, idha parimāṇasaddassa sannidhānato dasasaddo saṅkhyāne vattate, ayaṁ paccayo etesanti idappaccayā, ko pabhavo assāti kiṁpabhavo ayaṁ kāyo, vigataṁ malamassāti vimalo, sundaro gandho assāti sugandhaṁ candanaṁ.",
  "anya-e0805n3:208_2": "Evaṁ susīlo, sumukho, kucchito gandho assāti duggandhaṁ kuṇapaṁ, duṭṭhu mano assāti dummano.",
  "anya-e0805n3:208_3": "Evaṁ dussīlo, dummukho, tapo eva dhanaṁ assāti tapodhano, khantisaṅkhātaṁ balaṁ assāti khantibalo, indoti nāmaṁ etassāti indanāmo.",
  "anya-e0805n3:209_0": "Chandajātādīsu visesanavisesitabbānaṁ yathicchitattā ubhayaṁ pubbaṁ nipatati, yathā – chando jāto assāti chandajāto, jāto chando assātipi jātachando.",
  "anya-e0805n3:209_1": "Evaṁ sañjātapītisomanasso, pītisomanassasañjāto, māsajāto, jātamāso, chinnahattho, hatthacchinno.",
  "anya-e0805n3:210_0": "‘‘Dīghā jaṅghāyassā’’ti viggayha samāsādimhi kate –",
  "anya-e0805n3:211_0": "‘‘Tulyādhikaraṇe, pade’’ti ca vattate.",
  "anya-e0805n3:212_0": "353.Itthiyaṁ bhāsitapumitthī pumāva ce.",
  "anya-e0805n3:213_0": "Itthiyaṁ vattamāne tulyādhikaraṇe pade pare pubbe bhāsitapumā itthivācako saddo atthi ce, so pumā iva daṭṭhabboti pubbapade itthippaccayābhāvo, bahubbīhivisayoyaṁ, upari ‘‘kammadhārayasaññe cā’’ti vakkhamānattā.",
  "anya-e0805n3:214_0": "354.Kvacādimajjhuttarānaṁ dīgharassāpaccayesu ca.",
  "anya-e0805n3:215_0": "Kvaci taddhitasamāsanāmopasaggādīsu padesu ādimajjhuttarabhūtānaṁ sarānaṁ jinavacanānuparodhena dīgharassā honti paccayesu, apaccayesu paresu, aparabhūtesu ca.",
  "anya-e0805n3:216_0": "Tattha ",
  "anya-e0805n3:217_0": "Dīghattaṁ pākaṭānūpa- ghātādo madhuvādisu;",
  "anya-e0805n3:218_0": "Rassattaṁ ajjave itthi- rūpādo ca ka, tādisūti.",
  "anya-e0805n3:219_0": "Bahubbīhisamāse sati pulliṅge uttarapadantassa rassattaṁ.",
  "anya-e0805n3:219_1": "Dīghajaṅgho puriso, tathā pahūtā jivhā assāti pahūtajivho bhagavā.",
  "anya-e0805n3:219_2": "Mahatī paññā assāti mahāpañño.",
  "anya-e0805n3:219_3": "‘‘Mahataṁ mahā tulyādhikaraṇe pade’’ti mahādeso.",
  "anya-e0805n3:220_0": "Itthiyamiti kiṁ? Khamādhano. Bhāsitapumāti kiṁ?",
  "anya-e0805n3:220_1": "Saddhādhuro, saddhāpakatiko, paññāpakatiko, paññāvisuddhiko, ettha ca ‘‘kvaci samāsantagatānamakāranto’’ti kappaccayo. Tulyādhikaraṇe icceva?",
  "anya-e0805n3:220_2": "Samaṇibhattiko, kumāribhattiko, kumāribhatti.",
  "anya-e0805n3:221_0": "Pubbapadassevāyaṁ pumbhāvātideso, tena idha na bhavati. Bahudāsiko puriso. Bahukumārikaṁ kulaṁ.",
  "anya-e0805n3:222_0": "‘‘Gāṇṭhivo dhanu assā’’ti viggayha samāsādimhi kate –",
  "anya-e0805n3:223_0": "355.Dhanumhā ca.",
  "anya-e0805n3:224_0": "Tipadamidaṁ.",
  "anya-e0805n3:224_1": "Kvacisamāsantagatā dhanusaddā āpaccayo hoti, casaddena dhammādito ca, ‘‘vamodudantāna’’nti vakāro, gāṇṭhivadhanvā. Evaṁ paccakkhadhammā.",
  "anya-e0805n3:225_0": "Kvacīti kiṁ?",
  "anya-e0805n3:225_1": "Sahassathāmadhanu, paccakkhadhammo, viditadhammo.",
  "anya-e0805n3:226_0": "Nānādumapatitapupphavāsitasānu iccatra – nānappakārā dumā nānādumā, nānādumehi patitāni nānādumapatitāni, nānādumapatitāni ca tāni pupphāni cāti nānādumapatitapupphāni, tehi vāsitā nānādumapatitapupphavāsitā, nānādumapatitapupphavāsitā sānū yassa pabbatassa soyaṁ nānādumapatitapupphavāsitasānu pabbato.",
  "anya-e0805n3:226_1": "Ayaṁ pana kammadhārayatappurisagabbho tulyādhikaraṇabahubbīhi.",
  "anya-e0805n3:227_0": "Tathā byālambo ambudharo byālambambudharo, tassa bindūni byālambambudharabindūni, tehi cumbito byālambambudharabinducumbito, tādiso kūṭo yassa soyaṁ byālambambudharabinducumbitakūṭo iccādi.",
  "anya-e0805n3:228_0": "Sattamiyatthe bahubbīhi yathā – sampannāni sassāni yasmiṁ janapade soyaṁ sampannasasso janapado, sulabho piṇḍo imasminti sulabhapiṇḍo deso.",
  "anya-e0805n3:228_1": "Ākiṇṇā manussā yassaṁ rājadhāniyaṁ sā ākiṇṇamanussā rājadhānī, bahavo tāpasā etasminti bahutāpaso assamo, upacitaṁ maṁsalohitaṁ asminti upacitamaṁsalohitaṁ sarīraṁ, bahavo sāmino asminti bahussāmikaṁ nagaraṁ.",
  "anya-e0805n3:229_0": "‘‘Bahū nadiyo asmi’’nti atthe samāsādimhi kate –",
  "anya-e0805n3:230_0": "Samāsantaggahaṇaṁ, kappaccayo ca vattate.",
  "anya-e0805n3:231_0": "356.Nadimhā ca.",
  "anya-e0805n3:232_0": "Samāsantagatā nadimhā kappaccayo hoti, casaddena tuantā ca. Niccatthaṁ vacanaṁ.",
  "anya-e0805n3:232_1": "Nadīti cettha itthivācakānaṁ īkārūkārānaṁ parasamaññā, tato ‘‘kvacādimajjhuttarāna’’ntiādinā nadisaññassa kappaccaye rassattaṁ, bahunadiko janapado. Evaṁ bahujambukaṁ vanaṁ.",
  "anya-e0805n3:232_2": "Bahunārikoti chaṭṭhībahubbīhinā siddhaṁ.",
  "anya-e0805n3:232_3": "Bahavo kattāro asmiṁ, assāti vā bahukattuko deso. Evaṁ bahubhattuko.",
  "anya-e0805n3:233_0": "Bhinnādhikaraṇo yathā – ekarattiṁ vāso assāti ekarattivāso, samānena janena saddhiṁ vāso assāti samānavāso puriso.",
  "anya-e0805n3:233_1": "Ubhato byañjanamassa atthīti ubhabhobyañjanako, chattaṁ pāṇimhi assāti chattapāṇi puriso.",
  "anya-e0805n3:233_2": "Evaṁ daṇḍapāṇi, satthapāṇi, vajirapāṇi, khaggahattho, satthahattho, dāne ajjhāsayo assāti dānajjhāsayo, dānādhimuttiko, buddhabhattiko, saddhammagāravo iccādi.",
  "anya-e0805n3:234_0": "Tipado yathā – parakkamenādhigatā sampadā yehi te bhavanti parakkamādhigatasampadā mahāpurisā.",
  "anya-e0805n3:234_1": "Evaṁ dhammādhigatabhogā, oṇīto pattato pāṇi yena soyaṁ oṇītapattapāṇi, sīhassa pubbaddhaṁ viya kāyo assāti sīhapubbaddhakāyo, mattā bahavo mātaṅgā asminti mattabahumātaṅgaṁ vanaṁ iccādi.",
  "anya-e0805n3:235_0": "Nanipātapubbapado yathā – natthi etassa samoti asamo bhagavā.",
  "anya-e0805n3:235_1": "Idha ‘‘attaṁ nassa tappurise’’ti sutte ‘‘attaṁ nassā’’ti yogavibhāgena nassa attaṁ.",
  "anya-e0805n3:235_2": "Evaṁ appaṭipuggalo, aputtako, ahetuko, ‘‘kvaci samāsanta’’iccādinā kappaccayo, natthi saṁvāso etesanti asaṁvāsā, na vijjate vuṭṭhi etthāti avuṭṭhiko janapado, abhikkhuko vihāro, natthi etassa uttaroti anuttaro, ‘‘sare ana’’ti ana, tappurisaggahaṇamupalakkhaṇaṁ, athavā ‘‘tesu vuddhī’’tiādinā nassa ana.",
  "anya-e0805n3:235_3": "Evaṁ natthi anto assāti anantaṁ, na vijjanti āsavā etesanti anāsavā iccādi.",
  "anya-e0805n3:236_0": "Paṭhamāyatthe sahapubbapado yathā – saha hetunā yo vattateti sahetuko, sahetu vā, ‘‘tesu vuddhī’’tiādinā sahasaddassa sādeso, ‘‘kvaci samāsanta’’iccādinā kappaccayo ca, saha pītiyā ime vattantīti sappītikā.",
  "anya-e0805n3:236_1": "Evaṁ saha paccayehi vattantīti sappaccayā, sakileso, saupādāno, saparivāro, saha mūlena uddhato samūluddhato rukkho.",
  "anya-e0805n3:237_0": "Upamānapubbapado paṭhamāyatthe tāva – upamānopameyyabhāvappasiddhatthaṁ ivasaddappayogo, kāyabyāmānaṁ samappamāṇatāya nigrodho iva parimaṇḍalo yo rājakumāro soyaṁnigrodhaparimaṇḍalo rājakumāro.",
  "anya-e0805n3:237_1": "‘‘Vuttatthānamappayogo’’ti ivasaddassa appayogo, saṅkho viya paṇḍaro ayanti saṅkhapaṇḍaro, kāko viya sūro ayanti kākasūro, cakkhu iva bhūto ayaṁ paramatthadassanatoti cakkhubhūto bhagavā. Evaṁ atthabhūto.",
  "anya-e0805n3:237_2": "Dhammabhūto, brahmabhūto, andho viya bhūto ayanti andhabhūto bālo.",
  "anya-e0805n3:237_3": "Muñjapabbajamiva bhūtā ayanti muñjapabbajabhūtā kudiṭṭhi.",
  "anya-e0805n3:237_4": "Tantākulakamiva jātā ayanti tantākulakajātā.",
  "anya-e0805n3:238_0": "Chaṭṭhiyatthe – suvaṇṇavaṇṇo viya vaṇṇo yassa soyaṁ suvaṇṇavaṇṇo bhagavā.",
  "anya-e0805n3:238_1": "Uttarapadalopo, nāgassa viya assa gatīti nāgagati.",
  "anya-e0805n3:238_2": "Evaṁ sīhagati, nāgavikkamo, sīhavikkamo, sīhahanu, eṇissa viya assa jaṅghāti eṇijaṅgho, sīhassa pubbaddhaṁ viya assa kāyoti sīhapubbaddhakāyo, brahmuno viya aṭṭhaṅgasamannāgato saro assāti brahmassaro.",
  "anya-e0805n3:239_0": "Vāsaddatthesaṅkhyobhayapado yathā – dve vā tayo vā pattā dvattipattā, ‘‘dvekaṭṭhānamākāro vā’’ti dvisaddantassa āttaṁ, rassattaṁ, dvīhaṁ vā tīhaṁ vā dvīhatīhaṁ, cha vā pañca vā vācā chappañcavācā.",
  "anya-e0805n3:239_1": "Evaṁ sattaṭṭhamāsā, ekayojanadviyojanāni.",
  "anya-e0805n3:240_0": "Disantarāḷattho yathā – pubbassā ca dakkhiṇassā ca disāya yadantarāḷaṁ sāyaṁ pubbadakkhiṇā vidisā.",
  "anya-e0805n3:240_1": "Ettha tulyādhikaraṇapadaparattābhāvā na pumbhāvātideso, ‘‘kvacādimajjhuttarāna’’ntiādinā disantarāḷatthe pubbapadassa rassattaṁ.",
  "anya-e0805n3:240_2": "Evaṁ pubbuttarā, aparadakkhiṇā, pacchimuttarā.",
  "anya-e0805n3:240_3": "Yadā pana dakkhiṇā ca sā pubbā cāti kammadhārayasamāso hoti, tadā pumbhāvātideso uttarapadatthappadhānattā, sabbanāmikavidhānampi niccaṁ bhavatiyeva, yathā – dakkhiṇapubbassā, dakkhiṇapubbassamiti.",
  "anya-e0805n3:241_0": "Byatihāralakkhaṇo yathā – kesesu ca kesesu ca gahetvā idaṁ yuddhaṁ pavattatīti kesākesi, daṇḍehi ca daṇḍehi ca paharitvā idaṁ yuddhaṁ pavattatīti daṇḍādaṇḍi, ‘‘kvacādimajjhuttarāna’’ntiādinā majjhedīgho, ‘‘tesu vuddhī’’tiādinā antassikāro.",
  "anya-e0805n3:242_0": "Paṭhamāvibhatyatthabahubbīhi.",
  "anya-e0805n3:243_0": "Bahubbīhisamāso niṭṭhito.",
  "anya-e0805n3:244_0": "Dvandasamāsa",
  "anya-e0805n3:245_0": "Atha dvandasamāso vuccate.",
  "anya-e0805n3:246_0": "So ca duvidho itarītarayoga samāhāratthabhedena.",
  "anya-e0805n3:247_0": "Tattha itarītarayoge tāva – ‘‘sāriputtamoggallāna’’itīdha ubhayatthāpi paṭhamekavacanaṁ, samuccayajotanatthaṁ casaddappayogo ca.",
  "anya-e0805n3:248_0": "‘‘Sāriputto ca moggallāno cā’’ti viggahe –",
  "anya-e0805n3:249_0": "357.Nāmānaṁ samuccayo dvando.",
  "anya-e0805n3:250_0": "Nānānāmānameva ekavibhattikānaṁ yuttatthānaṁ yo samuccayo, so vibhāsā samāso bhavati, dvandasañño ca.",
  "anya-e0805n3:251_0": "Ettha ca samuccayo nāma sampiṇḍanaṁ, so pana atthavasena kevalasamuccayo anvācayo itarītarayogo samāhāro cāti catubbidho.",
  "anya-e0805n3:252_0": "Tattha kevalasamuccaye, anvācaye ca samāso na bhavati, kriyāsāpekkhatāya nāmānaṁ aññamaññaṁ ayuttatthabhāvato, yathā – cīvaraṁ piṇḍapātañca paccayaṁ sayanāsanaṁ adāsi, dānañca dehi, sīlañca rakkhāhi.",
  "anya-e0805n3:252_1": "Itarītarayoge, samāhāre ca samāso bhavati, tattha nāmānaṁ aññamaññaṁ yuttatthabhāvato.",
  "anya-e0805n3:253_0": "Dve dve padāni dvandā, dvandaṭṭhā vā dvandā, dvandasadisattā ayaṁ samāsopi anvatthasaññāya dvandoti vuccati, ubhayapadatthappadhāno hi dvando.",
  "anya-e0805n3:254_0": "Nanu ca ubhayapadatthappadhānatte sati dvande kathamekatthībhāvo siyāti?",
  "anya-e0805n3:254_1": "Vuccate – sadisādiatthepi saddappavattisambhavenadvinnaṁ padānaṁ ekakkhaṇeyeva atthadvayadīpakattā na virodho, tañca dvandavisayameva, tesamatthadvayadīpakattā.",
  "anya-e0805n3:254_2": "Yathā hi bhūsaddo anubhavaabhibhavādike atthe anvabhiādiupasaggasahitova dīpeti, na kevalo, evaṁ ‘‘gavassaka’’ntiādīsu gavādīnaṁ assādisaddantarasahitānameva atthadvayadīpanaṁ, na kevalānanti tañca dvandavisayameva, na sabbatthāti daṭṭhabbaṁ.",
  "anya-e0805n3:254_3": "Atha vā dvinnampi yathāvuttasamuccayadīpakattā atthi dvandepekatthitāti na koci virodho, tato samāsasaññāvibhattilopādi vuttanayameva, samāseneva catthassa vuttattā ‘‘vuttatthānamappayogo’’ti casaddassa appayogo.",
  "anya-e0805n3:255_0": "Idha dvande accitataraṁ pubbaṁ nipatati, parasseva liṅgañca.",
  "anya-e0805n3:255_1": "Itarītarayogassa avayavappadhānattā sabbattha bahuvacanameva.",
  "anya-e0805n3:256_0": "Sāriputtamoggallānā, sāriputtamoggallāne, sāriputtamoggallānehi iccādi, samaṇo ca brāhmaṇo ca samaṇabrāhmaṇā.",
  "anya-e0805n3:256_1": "Evaṁ brāhmaṇagahapatikā, khattiyabrāhmaṇā, devamanussā, candimasūriyā, mātā ca pitā ca mātāpitaro, ‘‘tesu vuddhī’’tiādinā dvande mātuādipubbapadukārassa ākāro. Evaṁ pitāputtā.",
  "anya-e0805n3:257_0": "‘‘Jāyā ca pati cāti jāyāpati’’itīdha –",
  "anya-e0805n3:258_0": "‘‘Kvacī’’ti vattate.",
  "anya-e0805n3:259_0": "358.Jāyāya tudaṁ jāni patimhi.",
  "anya-e0805n3:260_0": "Jāyāsaddassa tudaṁ jāniiccete ādesā honti patisadde pare kvaci.",
  "anya-e0805n3:260_1": "Tudaṁpati, jānipati, jayampatikā.",
  "anya-e0805n3:260_2": "Ettha niggahītāgamo, ‘‘kvacā’’dinā rassattañca.",
  "anya-e0805n3:261_0": "Kvaci appasaraṁ pubbaṁ nipatati, yathā – cando ca sūriyo ca candasūriyā, nigamā ca janapadā ca nigamajanapadā, surā ca asurā ca garuḷā ca manujā ca bhujagā ca gandhabbā ca surāsuragaruḷamanujabhujagagandhabbā.",
  "anya-e0805n3:262_0": "Kvaci ivaṇṇuvaṇṇantānaṁ pubbanipāto, yathā – aggi ca dhūmo ca aggidhūmā.",
  "anya-e0805n3:262_1": "Evaṁ gatibuddhibhujapaṭhaharakarasayā, dhātavo ca liṅgāni ca dhātuliṅgāni.",
  "anya-e0805n3:263_0": "Kvaci sarādiakārantānaṁ pubbanipāto, yathā – attho ca dhammo ca atthadhammā.",
  "anya-e0805n3:263_1": "Evaṁ atthasaddā, saddatthā vā.",
  "anya-e0805n3:264_0": "Samāhāre pana – ‘‘cakkhu ca sotañcā’’ti atthe ‘‘nāmānaṁ samuccayo dvando’’ti dvandasamāsaṁ katvā vibhattilopādimhi kate –",
  "anya-e0805n3:265_0": "‘‘Napuṁsakaliṅgaṁ, ekattañcā’’ti vattate.",
  "anya-e0805n3:266_0": "359.Tathā dvande pāṇi tūriya yogga senaṅga khuddajantuka vividha viruddha visabhāgatthādīnañca.",
  "anya-e0805n3:267_0": "Yathā digusamāse, tathā samāhāradvandasamāsepi pāṇi tūriya yogga senaṅgatthānaṁ, khuddajantukavividha viruddhavisabhāgatthaiccevamādīnañca ekattaṁ hoti, napuṁsakaliṅgattañca.",
  "anya-e0805n3:268_0": "Pāṇino ca tūriyāni ca yoggāni ca senā cāti pāṇitūriya yoggasenā, tāsamaṅgāni pāṇitūriyayoggasenaṅgāni, dvandato parattā aṅgasaddo paccekamabhisambajjhate.",
  "anya-e0805n3:268_1": "Khuddā ca te jantukā ceti khuddajantukā, vividhenākārena viruddhā vividhaviruddhā, niccavirodhino.",
  "anya-e0805n3:268_2": "Samāno bhāgo yesaṁ te sabhāgā, ‘‘tesu vuddhī’’tiādinā samānassa saādeso, vividhā ca te lakkhaṇato sabhāgā ca kiccatoti visabhāgā.",
  "anya-e0805n3:268_3": "Pāṇitūriyayoggasenaṅgāni ca khuddajantukā ca vividhaviruddhā ca visabhāgā cāti dvando, idha bahuttā pubbanipātassa aniyamo, te atthā yesaṁ te pāṇitūriyayoggasenaṅgakhuddajantukavividhaviruddhavisabhāgatthā, te ādayo yesaṁ te tadādayo.",
  "anya-e0805n3:269_0": "Ādiggahaṇena aññoññaliṅgavisesita saṅkhyāparimāṇattha pacanacaṇḍālattha disatthādīnañca dvande ekattaṁ, napuṁsakaliṅgattañca, iti pāṇyaṅgatthabhāvato cakkhusotasaddānaṁ iminā ekattaṁ, napuṁsakaliṅgattañca katvā samāsattā nāmabyapadese kate syādyuppatti amādesādi.",
  "anya-e0805n3:270_0": "Cakkhusotaṁ, he cakkhusota, cakkhusotaṁ, cakkhusotena. Evaṁ sabbatthekavacanameva.",
  "anya-e0805n3:270_1": "Mukhañca nāsikā ca mukhanāsikaṁ, ‘‘saro rasso napuṁsake’’ti antassa rassattaṁ, hanu ca gīvā ca hanugīvaṁ.",
  "anya-e0805n3:270_2": "Evaṁ kaṇṇanāsaṁ, pāṇipādaṁ, chavimaṁsalohitaṁ.",
  "anya-e0805n3:270_3": "Hatthapādā maṁsalohitānītiādīnaṁ pana itarītarayogena siddhaṁ. Evaṁ pāṇyaṅgatthe.",
  "anya-e0805n3:271_0": "Tūriyaṅgatthe gītañca vāditañca gītavāditaṁ, sammañca tāḷañca sammatāḷaṁ, sammanti kaṁsatāḷaṁ. Tāḷanti hatthatāḷaṁ.",
  "anya-e0805n3:271_1": "Saṅkhe ca paṇavo ca ḍiṇḍimo ca, saṅkhā ca paṇavā ca ḍaṁṇḍimā cāti vā saṅkhapaṇavaḍiṇḍimaṁ, paṇavādayo dvepi bheriviseso.",
  "anya-e0805n3:272_0": "Yoggaṅgatthe yathā – phālo ca pācanañca phālapācanaṁ, yugañca naṅgalañca yuganaṅgalaṁ.",
  "anya-e0805n3:273_0": "Senaṅgatthe hatthino ca assā ca hatthiassaṁ, rathā ca pattikā ca rathapattikaṁ, asi ca cammañca asicammaṁ, cammanti saravāraṇaphalakaṁ.",
  "anya-e0805n3:273_1": "Dhanu ca kalāpo ca dhanukalāpaṁ, kalāpoti tūṇīraṁ.",
  "anya-e0805n3:274_0": "Khuddajantukatthe ḍaṁsā ca makasā ca ḍaṁsamakasaṁ.",
  "anya-e0805n3:274_1": "Evaṁ kunthakipillikaṁ, kīṭapaṭaṅgaṁ, kīṭasarīsapaṁ.",
  "anya-e0805n3:274_2": "Tattha kunthā sukhumakipillikā, kīṭā kapālapiṭṭhikapāṇā.",
  "anya-e0805n3:275_0": "Vividhaviruddhatthe ahi ca nakulo ca, ahī ca nakulā cāti vā ahinakulaṁ.",
  "anya-e0805n3:275_1": "Evaṁ biḷāramūsikaṁ, antassa rassattaṁ, kākolūkaṁ, sappamaṇḍūkaṁ, garuḷasappaṁ.",
  "anya-e0805n3:276_0": "Visabhāgatthe sīlañca paññāṇañca sīlapaññāṇaṁ, samatho ca vipassanā ca samathavipassanaṁ. Evaṁ nāmarūpaṁ, hirottappaṁ.",
  "anya-e0805n3:276_1": "Satisampajaññaṁ, lobhamohaṁ, dosamohaṁ, ahirikānottappaṁ, thinamiddhaṁ, uddhaccakukkuccamiccādi.",
  "anya-e0805n3:276_2": "‘‘Aṁmo niggahītaṁ jhalapehī’’ti ettha ‘‘aṁmo’’ti niddesadassanato katthaci napuṁsakaliṅgattaṁ na hotīti daṭṭhabbaṁ, tena ādhipaccaparivāro chandapārisuddhi paṭisandhippavattiyantiādi sijjhati.",
  "anya-e0805n3:277_0": "Aññoññaliṅgavisesitānaṁ dvande dāsī ca dāso ca dāsidāsaṁ, ‘‘kvacādī’’tiādinā majjhe rassattaṁ.",
  "anya-e0805n3:277_1": "Evaṁ itthipumaṁ, pattacīvaraṁ, sākhāpalāsamiccādi.",
  "anya-e0805n3:278_0": "Saṅkhyāparimāṇatthānaṁ dvande ekakañca dukañca ekakadukaṁ, saṅkhyādvande appasaṅkhyā pubbaṁ nipatati.",
  "anya-e0805n3:278_1": "Evaṁ dukatikaṁ, tikacatukkaṁ, catukkapañcakaṁ, dīgho ca majjhimo ca dīghamajjhimaṁ.",
  "anya-e0805n3:279_0": "Pacanacaṇḍālatthānaṁ dvande orabbhikā ca sūkarikā ca orabbhikasūkarikaṁ.",
  "anya-e0805n3:279_1": "Evaṁ sākuṇikamāgavikaṁ, sapāko ca caṇḍālo ca sapākacaṇḍālaṁ, pukkusachavaḍāhakaṁ, venarathakāraṁ.",
  "anya-e0805n3:279_2": "Tattha venā tacchakā, rathakārā cammakārā.",
  "anya-e0805n3:280_0": "Disatthānaṁ dvande pubbā ca aparā cāti atthe dvandasamāsaṁ, vibhattilopañca katvā idhādiggahaṇena ekatte, napuṁsakaliṅgatte ca kate ‘‘saro rasso napuṁsake’’ti rassattaṁ, pubbāparaṁ , he pubbāpara, pubbāparaṁ, pubbāparena, pubbāparassa iccādi.",
  "anya-e0805n3:280_1": "Evaṁ puratthimapacchimaṁ, dakkhiṇuttaraṁ, adharuttaraṁ.",
  "anya-e0805n3:281_0": "‘‘Napuṁsakaliṅgaṁ, ekattaṁ, dvande’’ti ca vattate.",
  "anya-e0805n3:282_0": "360.Vibhāsā rukkha tiṇa pasu dhana dhañña janapadādīnañca.",
  "anya-e0805n3:283_0": "Rukkha tiṇa pasu dhana dhañña janapadādīnamekattaṁ, napuṁsakaliṅgattañca vibhāsā hoti dvande samāse.",
  "anya-e0805n3:283_1": "Ekattābhāve bahuvacanaṁ, parasseva liṅgañca.",
  "anya-e0805n3:284_0": "Tattha rukkhānaṁ dvande assatthā ca kapitthā cāti atthe samāhāre dvandasamāsādimhi kate iminā vikappenekattaṁ, napuṁsakaliṅgattañca.",
  "anya-e0805n3:284_1": "Assatthakapitthaṁ, assatthakapitthā vā.",
  "anya-e0805n3:284_2": "Evaṁ ambapanasaṁ, ambapanasā vā, khadirapalāsaṁ, khadirapalāsā vā, dhavassakaṇṇakaṁ, dhavassakaṇṇakā vā.",
  "anya-e0805n3:285_0": "Tiṇānaṁ dvande usīrāni ca bīraṇāni ca usīrabīraṇaṁ, usīrabīraṇāni vā.",
  "anya-e0805n3:285_1": "Evaṁ muñjapabbajaṁ, muñjapabbajā vā, kāsakusaṁ, kāsakusā vā.",
  "anya-e0805n3:286_0": "Pasūnaṁ dvande ajā ca eḷakā ca ajeḷakaṁ, ajeḷakā vā, hatthī ca gāvo ca assā ca vaḷavā ca hatthigavassavaḷavaṁ, hatthigavassavaḷavā vā, ‘‘kvacā’’tiādinā rassattaṁ, ‘‘osare cā’’ti avādeso ca, gomahiṁsaṁ, gomahiṁsā vā, eṇeyyavarāhaṁ, eṇeyyavarāhā vā, sīhabyagghataracchaṁ, sīhabyagghataracchā vā.",
  "anya-e0805n3:287_0": "Dhanānaṁ dvande hiraññañca suvaṇṇañca hiraññasuvaṇṇaṁ, hiraññasuvaṇṇāni vā.",
  "anya-e0805n3:287_1": "Evaṁ jātarūparajataṁ, jātarūparajatāni vā, maṇimuttasaṅkhaveḷuriyaṁ, maṇimuttasaṅkhaveḷuriyā vā.",
  "anya-e0805n3:288_0": "Dhaññānaṁdvande sālī ca yavā ca sāliyavaṁ, sāliyavā vā.",
  "anya-e0805n3:288_1": "Evaṁ tilamuggamāsaṁ, tilamuggamāsā vā.",
  "anya-e0805n3:289_0": "Janapadānaṁ dvande kāsī ca kosalā ca kāsikosalaṁ, kāsikosalā vā, vajjī ca mallā ca vajjimallaṁ, vajjimallā vā, aṅgā ca magadhā ca aṅgamagadhaṁ, aṅgamagadhā vā.",
  "anya-e0805n3:290_0": "Ādiggahaṇena aññoññappaṭipakkhadhammānaṁ, sakuṇatthānañca dvande vibhāsā ekattaṁ hoti, napuṁsakaliṅgattañca.",
  "anya-e0805n3:290_1": "Kusalañca akusalañca kusalākusalaṁ, kusalākusalā vā, evaṁ sāvajjānavajjaṁ, sāvajjānavajjā vā, hīnappaṇītaṁ, hīnappaṇītā vā, kaṇhasukkaṁ, kaṇhasukkā vā, sukhadukkhaṁ, sukhadukkhāni vā, paṭighānunayaṁ, paṭighānunayā vā, chāyātapaṁ, chāyātapā vā, ālokandhakāraṁ, ālokandhakārā vā, ratti ca divā ca rattindivaṁ, rattindivā vā, ahañca ratti ca ahorattaṁ, ahorattā vā, ‘‘kvaci samāsanta’’iccādinā ākārikārānamattaṁ.",
  "anya-e0805n3:291_0": "Sakuṇānaṁ dvande haṁsā ca bakā ca haṁsabakaṁ, haṁsabakā vā.",
  "anya-e0805n3:291_1": "Evaṁ kāraṇḍavacakkavākaṁ, kāraṇḍavacakkavākā vā, mayūrakoñcaṁ, mayūrakoñcā vā, sukasālikaṁ, sukasālikā vā.",
  "anya-e0805n3:292_0": "Samāhāradvando.",
  "anya-e0805n3:293_0": "Yebhuyyena cettha –",
  "anya-e0805n3:294_0": "Accitappasaraṁ pubbaṁ, ivaṇṇuvaṇṇakaṁ kvaci;",
  "anya-e0805n3:295_0": "Dvande sarādyakārantaṁ, bahūsvaniyamo bhave.",
  "anya-e0805n3:296_0": "Dvandasamāso niṭṭhito.",
  "anya-e0805n3:297_0": "Pubbuttarubhayaññattha-ppadhānattā catubbidho;",
  "anya-e0805n3:298_0": "Samāsoyaṁ digu kamma-dhārayehi ca chabbidho.",
  "anya-e0805n3:299_0": "Duvidho abyayībhāvo, navadhā kammadhārayo;",
  "anya-e0805n3:300_0": "Digu dudhā tappuriso, aṭṭhadhā navadhā bhave;",
  "anya-e0805n3:301_0": "Bahubbīhi dvidhā dvando, samāso caturaṭṭhadhāti.",
  "anya-e0805n3:302_0": "Iti padarūpasiddhiyaṁ samāsakaṇḍo",
  "anya-e0805n3:303_0": "Catuttho."
}