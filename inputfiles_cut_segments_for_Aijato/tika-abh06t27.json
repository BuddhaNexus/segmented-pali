{
  "tika-abh06t27:0_0": "1. Paṭhamo paricchedo",
  "tika-abh06t27:1_0": "Nāmattayavibhāgo",
  "tika-abh06t27:2_0": "3.",
  "tika-abh06t27:3_0": " Tattha cittaṁ cetasikaṁ, nibbānanti mataṁ tidhā;",
  "tika-abh06t27:4_0": "Nāmaṁ rūpaṁ tu duvidhaṁ, bhūtopādāyabhedato.",
  "tika-abh06t27:5_0": "4.",
  "tika-abh06t27:6_0": " Kāmabhūmādibhedena, tattha cittaṁ catubbidhaṁ;",
  "tika-abh06t27:7_0": "Cetoyuttā dvipaññāsa, dhammā cetasikā matā.",
  "tika-abh06t27:8_0": "5.",
  "tika-abh06t27:9_0": " Cakkhusotaghānajivhā-kāyaviññāṇadhātuyo;",
  "tika-abh06t27:10_0": "Sampaṭicchanacittañca, tathā santīraṇadvayaṁ.",
  "tika-abh06t27:11_0": "6.",
  "tika-abh06t27:12_0": " Somanassasahagataṁ, upekkhāsahitanti ca;",
  "tika-abh06t27:13_0": "Iccāhetukacittāni, puññapākāni aṭṭhadhā.",
  "tika-abh06t27:14_0": "7.",
  "tika-abh06t27:15_0": " Somanassayutaṁ tattha, hitvā santīraṇaṁ tathā;",
  "tika-abh06t27:16_0": "Sattākusalapākāni, tānevāti viniddise.",
  "tika-abh06t27:17_0": "8.",
  "tika-abh06t27:18_0": " Pañcadvāramanodvārāvajjanaṁ hasananti ca;",
  "tika-abh06t27:19_0": "Kriyacittamudīritaṁ, tividhampi ahetukaṁ.",
  "tika-abh06t27:20_0": "9.",
  "tika-abh06t27:21_0": " Evaṁ aṭṭhārasavidhaṁ, mānasaṁ hotihetukaṁ;",
  "tika-abh06t27:22_0": "Mūlabhedenākusalaṁ, cittaṁ tu tividhaṁ mataṁ.",
  "tika-abh06t27:23_0": "10.",
  "tika-abh06t27:24_0": " Somanassasahagataṁ, upekkhāsahitaṁ tathā;",
  "tika-abh06t27:25_0": "Diṭṭhigatasampayuttaṁ, vippayuttanti bheditaṁ.",
  "tika-abh06t27:26_0": "11.",
  "tika-abh06t27:27_0": " Asaṅkhāraṁ sasaṅkhāramiti bhinnaṁ panaṭṭhadhā;",
  "tika-abh06t27:28_0": "Lobhamūlaṁ pakāsenti, tatthākusalamānasaṁ.",
  "tika-abh06t27:29_0": "12.",
  "tika-abh06t27:30_0": " Domanassasahagataṁ, paṭighena samāyutaṁ;",
  "tika-abh06t27:31_0": "Dosamūlamasaṅkhāraṁ, sasaṅkhārantipi dvidhā.",
  "tika-abh06t27:32_0": "13.",
  "tika-abh06t27:33_0": " Vicikicchāsahagataṁ , uddhaccasahitanti ca;",
  "tika-abh06t27:34_0": "Mohamūlañca duvidhaṁ, upekkhāya samāyutaṁ.",
  "tika-abh06t27:35_0": "14.",
  "tika-abh06t27:36_0": " Dvādasākusalānevaṁ, cittānīti vibhāvaye;",
  "tika-abh06t27:37_0": "Hitvāhetukapāpāni, sobhanāni tato paraṁ.",
  "tika-abh06t27:38_0": "15.",
  "tika-abh06t27:39_0": " Somanassasahagataṁ, upekkhāsahitaṁ tathā;",
  "tika-abh06t27:40_0": "Dvidhā ñāṇena saṁyuttaṁ, vippayuttanti bheditaṁ.",
  "tika-abh06t27:41_0": "16.",
  "tika-abh06t27:42_0": " Asaṅkhāraṁ sasaṅkhāramiti bhinnaṁ panaṭṭhadhā;",
  "tika-abh06t27:43_0": "Sahetukāmāvacara-puññapākakriyā bhave.",
  "tika-abh06t27:44_0": "17.",
  "tika-abh06t27:45_0": " Kāme tevīsa pākāni, puññāpuññāni vīsati;",
  "tika-abh06t27:46_0": "Ekādasa kriyā ceti, catupaññāsa sabbathā.",
  "tika-abh06t27:47_0": "18.",
  "tika-abh06t27:48_0": " Takkacārapītisukhekaggatāsahitaṁ pana;",
  "tika-abh06t27:49_0": "Paṭhamajjhānakusalaṁ, vipākañca kriyā tathā.",
  "tika-abh06t27:50_0": "19.",
  "tika-abh06t27:51_0": " Dutiyaṁ takkato hīnaṁ, tatiyaṁ tu vicārato;",
  "tika-abh06t27:52_0": "Catutthaṁ pītito hīnaṁ, upekkhekaggatāyutaṁ.",
  "tika-abh06t27:53_0": "20.",
  "tika-abh06t27:54_0": " Pañcamaṁ pañcadasadhā, rūpāvacaramīritaṁ;",
  "tika-abh06t27:55_0": "Pañcamajjhānamevekamarūpāvacaraṁ pana.",
  "tika-abh06t27:56_0": "21.",
  "tika-abh06t27:57_0": " Ākāsānañcāyatanaṁ, puññapākakriyā tathā;",
  "tika-abh06t27:58_0": "Viññāṇañcāyatanañca, ākiñcaññāyatanakaṁ;",
  "tika-abh06t27:59_0": "Nevasaññānāsaññāyatanaṁ dvādasadhā bhave.",
  "tika-abh06t27:60_0": "22.",
  "tika-abh06t27:61_0": " Sotāpattimaggacittaṁ, phalacittaṁ tathāparaṁ;",
  "tika-abh06t27:62_0": "Sakadāgāmānāgāmi, arahattanti aṭṭhadhā.",
  "tika-abh06t27:63_0": "23.",
  "tika-abh06t27:64_0": " Jhānaṅgayogabhedena, katvekekaṁ tu pañcadhā;",
  "tika-abh06t27:65_0": "Vitthārānuttaraṁ cittaṁ, cattālīsavidhaṁ bhave.",
  "tika-abh06t27:66_0": "24.",
  "tika-abh06t27:67_0": " Rūpāvacaracittāni , gayhantānuttarāni ca;",
  "tika-abh06t27:68_0": "Paṭhamādijjhānabhede, āruppañcāpi pañcame.",
  "tika-abh06t27:69_0": "25.",
  "tika-abh06t27:70_0": " Dvādasākusalānevaṁ, kusalānekavīsati;",
  "tika-abh06t27:71_0": "Chattiṁseva vipākāni, kriyacittāni vīsati.",
  "tika-abh06t27:72_0": "26.",
  "tika-abh06t27:73_0": " Ekavīsasataṁ vātha, ekūnanavutīvidhaṁ;",
  "tika-abh06t27:74_0": "Cittaṁ taṁsampayogena, bhinnā cetasikā tathā.",
  "tika-abh06t27:75_0": "27.",
  "tika-abh06t27:76_0": " Phasso ca vedanā saññā, cetanekaggatā tathā;",
  "tika-abh06t27:77_0": "Jīvitaṁ manasīkāro, sabbasādhāraṇā matā.",
  "tika-abh06t27:78_0": "28.",
  "tika-abh06t27:79_0": " Takkacārādhimokkhā ca, vīriyaṁ chandapītiyo;",
  "tika-abh06t27:80_0": "Pakiṇṇakā cha akkhātā, terasaññasamānatā.",
  "tika-abh06t27:81_0": "29.",
  "tika-abh06t27:82_0": " Pakiṇṇakā na viññāṇe, vitakko dutiyādisu;",
  "tika-abh06t27:83_0": "Vicāro tatiyādimhi, adhimokkho tu kaṅkhite.",
  "tika-abh06t27:84_0": "30.",
  "tika-abh06t27:85_0": " Santīraṇamanodhātuttikesu vīriyaṁ tathā;",
  "tika-abh06t27:86_0": "Catutthasukhite pīti, chandohetumhi momuhe.",
  "tika-abh06t27:87_0": "31.",
  "tika-abh06t27:88_0": " Chasaṭṭhi pañcapaññāsa, ekādasa ca soḷasa;",
  "tika-abh06t27:89_0": "Sattati vīsati ceva, tāni cittāni dīpaye.",
  "tika-abh06t27:90_0": "32.",
  "tika-abh06t27:91_0": " Mohāhirikānottappa-muddhaccaṁ sabbapāpajaṁ;",
  "tika-abh06t27:92_0": "Issāmaccherakukkuccadosā tu paṭighe tathā.",
  "tika-abh06t27:93_0": "33.",
  "tika-abh06t27:94_0": " Lobho lobhe tu diṭṭhi ca, diṭṭhiyutte viyuttake;",
  "tika-abh06t27:95_0": "Māno ca thinamiddhaṁ tu, sasaṅkhāresu pañcasu.",
  "tika-abh06t27:96_0": "34.",
  "tika-abh06t27:97_0": " Kaṅkhite vicikicchāti, cuddasākusalānime;",
  "tika-abh06t27:98_0": "Dvādasākusalesveva, niyamena vavatthitā.",
  "tika-abh06t27:99_0": "35.",
  "tika-abh06t27:100_0": " Saddhā sati hirottappaṁ, alobhādosamajjhatā;",
  "tika-abh06t27:101_0": "Kāyacittānaṁ passaddhi, lahutā mudutā tathā.",
  "tika-abh06t27:102_0": "36.",
  "tika-abh06t27:103_0": " Kammaññatā ca pāguññaujutāti yugā cha ca;",
  "tika-abh06t27:104_0": "Ekūnavīsati dhammā, aññamaññāviyogino;",
  "tika-abh06t27:105_0": "Ekūnasaṭṭhicittesu, sobhanesu pavattitā.",
  "tika-abh06t27:106_0": "37.",
  "tika-abh06t27:107_0": " Sammāvācā ca kammantājīvāti viratī imā;",
  "tika-abh06t27:108_0": "Lokuttare sadā sabbā, saha kāmasubhe visuṁ.",
  "tika-abh06t27:109_0": "38.",
  "tika-abh06t27:110_0": " Karuṇāmuditā nānā, rūpe pañcamavajjite;",
  "tika-abh06t27:111_0": "Kadāci kāme kusale, kriyacitte sahetuke.",
  "tika-abh06t27:112_0": "39.",
  "tika-abh06t27:113_0": " Tihetukesu cittesu, paññā sabbattha labbhati;",
  "tika-abh06t27:114_0": "Ete saddhādayo dhammā, pañcavīsati sobhanā.",
  "tika-abh06t27:115_0": "40.",
  "tika-abh06t27:116_0": " Issāmaccherakukkuccaviratīkaruṇādayo;",
  "tika-abh06t27:117_0": "Nānā kadāci māno ca, thinamiddhaṁ tathā saha.",
  "tika-abh06t27:118_0": "41.",
  "tika-abh06t27:119_0": " Satta sabbattha jāyanti, cha tu dhammā yathārahaṁ;",
  "tika-abh06t27:120_0": "Cuddasākusalesveva, sobhanesveva sobhanā.",
  "tika-abh06t27:121_0": "42.",
  "tika-abh06t27:122_0": " Dvepaññāsa paniccevaṁ, dhamme saṅgayha mānase;",
  "tika-abh06t27:123_0": "Labbhamāne vibhāveyya, paccekampi vicakkhaṇo.",
  "tika-abh06t27:124_0": "43.",
  "tika-abh06t27:125_0": " Sobhanaññasamānā ca, paṭhame viratī vinā;",
  "tika-abh06t27:126_0": "Dutiyādīsu takkañca, vicāraṁ tatiyādisu.",
  "tika-abh06t27:127_0": "44.",
  "tika-abh06t27:128_0": " Catutthādīsu pītiñca, karuṇādiñca pañcame;",
  "tika-abh06t27:129_0": "Hitvā neva viyojeyya, saṅkhipitvāna pañcadhā.",
  "tika-abh06t27:130_0": "45.",
  "tika-abh06t27:131_0": " Pañcatiṁsa catuttiṁsa, tettiṁsa ca yathākkamaṁ;",
  "tika-abh06t27:132_0": "Dvattiṁsa tiṁsa evātha, jāyantīti mahaggate.",
  "tika-abh06t27:133_0": "46.",
  "tika-abh06t27:134_0": " Gahetvā viratī sabbā, hitvāna karuṇādayo;",
  "tika-abh06t27:135_0": "Paṭhame dutiyādimhi, vitakkādiṁ vinā tathā.",
  "tika-abh06t27:136_0": "47.",
  "tika-abh06t27:137_0": " Pañcadhāva gaṇeyyevaṁ, chattiṁsā ca yathākkamaṁ;",
  "tika-abh06t27:138_0": "Pañcatiṁsa catuttiṁsa, tettiṁsadvayamuttare.",
  "tika-abh06t27:139_0": "48.",
  "tika-abh06t27:140_0": " Sobhanaññasamānā ca, kāmesu kusale kriye;",
  "tika-abh06t27:141_0": "Hitvā viratiyo pāke, viratīkaruṇādayo.",
  "tika-abh06t27:142_0": "49.",
  "tika-abh06t27:143_0": " Ñāṇayutte somanasse, viyutte ñāṇavajjitā;",
  "tika-abh06t27:144_0": "Upekkhake pītihīnā, vippayutte dvayaṁ vinā.",
  "tika-abh06t27:145_0": "50.",
  "tika-abh06t27:146_0": " Catudhā tividhesvevaṁ, vigaṇeyya dvayaṁ dvayaṁ;",
  "tika-abh06t27:147_0": "Na santupekkhāsahite, karuṇādīti kecana.",
  "tika-abh06t27:148_0": "51.",
  "tika-abh06t27:149_0": " Aṭṭhatiṁsa sattatiṁsadvayaṁ chattiṁsakaṁ subhe;",
  "tika-abh06t27:150_0": "Pañcatiṁsa catuttiṁsadvayaṁ tettiṁsakaṁ kriye.",
  "tika-abh06t27:151_0": "52.",
  "tika-abh06t27:152_0": " Tettiṁsa pāke dvattiṁsadvayekatiṁsakaṁ bhave;",
  "tika-abh06t27:153_0": "Sahetukāmāvacarapuññapākakriyāmane.",
  "tika-abh06t27:154_0": "53.",
  "tika-abh06t27:155_0": " Mohādayo samānā ca, paṭhame lobhadiṭṭhiyā;",
  "tika-abh06t27:156_0": "Tatiye lobhamānena, jāyantekūnavīsati.",
  "tika-abh06t27:157_0": "54.",
  "tika-abh06t27:158_0": " Aṭṭhārasa pītihīnā, pañcame sattame tathā;",
  "tika-abh06t27:159_0": "Navame dosakukkuccamaccharissāhi vīsati.",
  "tika-abh06t27:160_0": "55.",
  "tika-abh06t27:161_0": " Paṭhamādīsu vuttāva, dutiyādīsu jāyare;",
  "tika-abh06t27:162_0": "Thinamiddhenekavīsa, vīsa dvevīsatikkamā.",
  "tika-abh06t27:163_0": "56.",
  "tika-abh06t27:164_0": " Chandapītiṁ vinuddhacce, kaṅkhite nicchayaṁ vinā;",
  "tika-abh06t27:165_0": "Pañcadaseva kaṅkhāya, asubhesu vibhāvaye.",
  "tika-abh06t27:166_0": "57.",
  "tika-abh06t27:167_0": " Site samānā nicchandā, dvādasekādaseva tu;",
  "tika-abh06t27:168_0": "Pītiṁ hitvāna voṭṭhabbe, vīriyaṁ sukhatīraṇe.",
  "tika-abh06t27:169_0": "58.",
  "tika-abh06t27:170_0": " Dvayaṁ hitvā manodhātu, upekkhātīraṇe dasa;",
  "tika-abh06t27:171_0": "Satta sādhāraṇā eva, pañcaviññāṇasambhavā.",
  "tika-abh06t27:172_0": "59.",
  "tika-abh06t27:173_0": " Iti cetasi sambhūtā,",
  "tika-abh06t27:174_0": "Dvepaññāsa yathārahaṁ;",
  "tika-abh06t27:175_0": "Ñeyyā cetasikā dhammā,",
  "tika-abh06t27:176_0": "Cetobhedappabhedino.",
  "tika-abh06t27:177_0": "60.",
  "tika-abh06t27:178_0": " Suññatañcānimittañca, tathāpaṇihitanti ca;",
  "tika-abh06t27:179_0": "Tividhākāramīrenti, nibbānamamataṁ budhā.",
  "tika-abh06t27:180_0": "61.",
  "tika-abh06t27:181_0": " Yaṁ ārabbha pavattantaṁ, tatthānuttaramānasaṁ;",
  "tika-abh06t27:182_0": "Suññatādivimokkhoti, nāmamālambato labhe.",
  "tika-abh06t27:183_0": "62.",
  "tika-abh06t27:184_0": " Sopādisesanibbānadhātu ceva tathāparā;",
  "tika-abh06t27:185_0": "Anupādisesā cāti, duvidhā pariyāyato.",
  "tika-abh06t27:186_0": "63.",
  "tika-abh06t27:187_0": " Tadetaṁ vānanikkhantamaccantaṁ santilakkhaṇaṁ;",
  "tika-abh06t27:188_0": "Assāsakaraṇarasaṁ, khemabhāvena gayhati.",
  "tika-abh06t27:189_0": "64.",
  "tika-abh06t27:190_0": " Taṁ nāmetīti nibbānaṁ, namantīti tatopare;",
  "tika-abh06t27:191_0": "Tepaññāsāti nāmāni, catupaññāsa sabbathā.",
  "tika-abh06t27:192_0": "65.",
  "tika-abh06t27:193_0": " Cittacetasikayojanānayaṁ,",
  "tika-abh06t27:194_0": "Cittamuttamamidaṁ pakāsitaṁ;",
  "tika-abh06t27:195_0": "Sādhu cetasi nidhāya paṇḍitā,",
  "tika-abh06t27:196_0": "Sādhu sāsanadharā bhavanti te.",
  "tika-abh06t27:197_0": "66.",
  "tika-abh06t27:198_0": " Buddhappavattamavagāhitabodhiñāṇa-",
  "tika-abh06t27:199_0": "Miccābhidhammamavagāhitasabbadhammaṁ ;",
  "tika-abh06t27:200_0": "Ogayha nāmagatarāsimasesayitvā,",
  "tika-abh06t27:201_0": "Saṅgayha sabbamidha yojitamādarena.",
  "tika-abh06t27:202_0": "Iti nāmarūpaparicchede nāmattayavibhāgo nāma",
  "tika-abh06t27:203_0": "Paṭhamo paricchedo."
}