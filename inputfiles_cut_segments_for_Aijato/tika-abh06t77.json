{
  "tika-abh06t77:0_0": "5. Pañcamo paricchedo",
  "tika-abh06t77:1_0": "Nibbānapaññattiparidīpano",
  "tika-abh06t77:2_0": "304.",
  "tika-abh06t77:3_0": "Rāgādīnaṁ khayaṁ vuttaṁ, nibbānaṁ santilakkhaṇaṁ;",
  "tika-abh06t77:4_0": "Saṁsāradukkhasantāpatattassālaṁ sametave.",
  "tika-abh06t77:5_0": "305.",
  "tika-abh06t77:6_0": "Khayamattaṁ na nibbānaṁ, sagambhīrādivācato;",
  "tika-abh06t77:7_0": "Abhāvassa hi kummānaṁ, lomasseva na vācatā.",
  "tika-abh06t77:8_0": "306.",
  "tika-abh06t77:9_0": "Khayoti vuccate maggo, tappāpattā idaṁ khayaṁ;",
  "tika-abh06t77:10_0": "Arahattaṁ viyuppāda-vayābhāvā dhuvañca taṁ.",
  "tika-abh06t77:11_0": "307.",
  "tika-abh06t77:12_0": "Saṅkhataṁ sammutiñcāpi, ñāṇamālamba neva hi;",
  "tika-abh06t77:13_0": "Chinde male tato vatthu, icchitabbamasaṅkhataṁ.",
  "tika-abh06t77:14_0": "308.",
  "tika-abh06t77:15_0": "Pattukāmena taṁ santiṁ, chabbisuddhiṁ samādiya;",
  "tika-abh06t77:16_0": "Ñāṇadassanasuddhī tu, sādhetabbā hitatthinā.",
  "tika-abh06t77:17_0": "309.",
  "tika-abh06t77:18_0": "Cetanādividhā sīla-suddhi tattha catubbidhā;",
  "tika-abh06t77:19_0": "Sopacārasamādhī tu, cittasuddhīti vuccate.",
  "tika-abh06t77:20_0": "310.",
  "tika-abh06t77:21_0": "Sampādetvādidvesuddhiṁ, namanā nāmaṁ tu ruppa-",
  "tika-abh06t77:22_0": "To rūpaṁ natthi attādivatthūti ca vavatthape.",
  "tika-abh06t77:23_0": "311.",
  "tika-abh06t77:24_0": "Maṇindhanātape aggi, asantopi samāgame;",
  "tika-abh06t77:25_0": "Yathā hoti tathā cittaṁ, vatthālambādisaṅgame.",
  "tika-abh06t77:26_0": "312.",
  "tika-abh06t77:27_0": "Paṅgulandhā yathā gantuṁ, paccekamasamatthakā;",
  "tika-abh06t77:28_0": "Yanti yuttā yathā evaṁ, nāmarūpavhayā kriyā.",
  "tika-abh06t77:29_0": "313.",
  "tika-abh06t77:30_0": "Na nāmarūpato añño, attādi iti dassanaṁ;",
  "tika-abh06t77:31_0": "Sodhanattā hi duddiṭṭhiṁ, diṭṭhisuddhīti vuccati.",
  "tika-abh06t77:32_0": "314.",
  "tika-abh06t77:33_0": "Avijjātaṇhupādāna-kammenādimhi taṁ dvayaṁ;",
  "tika-abh06t77:34_0": "Rūpaṁ kammādito nāmaṁ, vatthādīhi pavattiyaṁ.",
  "tika-abh06t77:35_0": "315.",
  "tika-abh06t77:36_0": "Sadā sabbattha sabbesaṁ, sadisaṁ na yato tato;",
  "tika-abh06t77:37_0": "Nāhetunāñño attādiniccahetūti passati.",
  "tika-abh06t77:38_0": "316.",
  "tika-abh06t77:39_0": "Evaṁ tīrayate kaṅkhā, yāya paññāya paccaye;",
  "tika-abh06t77:40_0": "Diṭṭhattā suddhi sā kaṅkhātaraṇaṁ iti vuccati.",
  "tika-abh06t77:41_0": "317.",
  "tika-abh06t77:42_0": "Pattaññātapariñño so, atraṭṭho yatateyati;",
  "tika-abh06t77:43_0": "Tīraṇavhapariññāya, visuddhatthaṁ sadādaro.",
  "tika-abh06t77:44_0": "318.",
  "tika-abh06t77:45_0": "Tikālādivasā khandhe, samāsetvā kalāpato;",
  "tika-abh06t77:46_0": "Aniccā dukkhānattāti, ādo evaṁ vipassati.",
  "tika-abh06t77:47_0": "319.",
  "tika-abh06t77:48_0": "Khandhāniccā khayaṭṭhena, bhayaṭṭhena dukhāva te;",
  "tika-abh06t77:49_0": "Anattāsārakaṭṭhena, iti passe punappunaṁ.",
  "tika-abh06t77:50_0": "320.",
  "tika-abh06t77:51_0": "Ākārehi aniccādicattālīsehi sammase;",
  "tika-abh06t77:52_0": "Lakkhaṇānaṁ vibhūtatthaṁ, khandhānaṁ pana sabbaso.",
  "tika-abh06t77:53_0": "321.",
  "tika-abh06t77:54_0": "Evañcāpi asijjhante, navadhā nisitindriyo;",
  "tika-abh06t77:55_0": "Sattakadvayato sammā, rūpārūpe vipassaye.",
  "tika-abh06t77:56_0": "322.",
  "tika-abh06t77:57_0": "Rūpamādānanikkhepā, vayovuddhattagāmito;",
  "tika-abh06t77:58_0": "Sammasevannajādīhi, dhammatārūpatopi ca.",
  "tika-abh06t77:59_0": "323.",
  "tika-abh06t77:60_0": "Nāmaṁ kalāpayamato, khaṇato kamatopi ca;",
  "tika-abh06t77:61_0": "Diṭṭhimānanikantīnaṁ, passe ugghāṭanādito.",
  "tika-abh06t77:62_0": "324.",
  "tika-abh06t77:63_0": "Avijjātaṇhākammanna-hetuto rūpaṁ ubbhave;",
  "tika-abh06t77:64_0": "Vināhāraṁ saphassehi, vedanādittayaṁ bhave.",
  "tika-abh06t77:65_0": "325.",
  "tika-abh06t77:66_0": "Tehiyeva vinā phassaṁ,",
  "tika-abh06t77:67_0": "Nāmarūpādhikehi tu;",
  "tika-abh06t77:68_0": "Cittaṁ hetukkhayā so so,",
  "tika-abh06t77:69_0": "Veti ve tassa tassa tu.",
  "tika-abh06t77:70_0": "326.",
  "tika-abh06t77:71_0": "Hetutodayanāsevaṁ, khaṇodayavayenapi;",
  "tika-abh06t77:72_0": "Iti paññāsākārehi, passe punūdayabbayaṁ.",
  "tika-abh06t77:73_0": "327.",
  "tika-abh06t77:74_0": "Yogissevaṁ samāraddhaudayabbayadassino;",
  "tika-abh06t77:75_0": "Pātubhonti upaklesā, sabhāvā hetutopi ca.",
  "tika-abh06t77:76_0": "328.",
  "tika-abh06t77:77_0": "Te obhāsamatussāhapassaddhisukhupekkhanā;",
  "tika-abh06t77:78_0": "Sati pītādhimokkho ca, nikanti ca dasīritā.",
  "tika-abh06t77:79_0": "329.",
  "tika-abh06t77:80_0": "Taṇhādiṭṭhunnatiggāhavatthuto tiṁsadhā te ca;",
  "tika-abh06t77:81_0": "Taduppanne cale bālo, amagge maggadassako.",
  "tika-abh06t77:82_0": "330.",
  "tika-abh06t77:83_0": "Vipassanā pathokkantā, tadāsi matimādhunā;",
  "tika-abh06t77:84_0": "Na maggo gāhavatthuttā, tesaṁ iti vipassati.",
  "tika-abh06t77:85_0": "331.",
  "tika-abh06t77:86_0": "Upaklese aniccādi-vasage sodayabbaye;",
  "tika-abh06t77:87_0": "Passato vīthinokkantadassanaṁ vuccate patho.",
  "tika-abh06t77:88_0": "332.",
  "tika-abh06t77:89_0": "Maggāmagge vavatthetvā, yā paññā evamuṭṭhitā;",
  "tika-abh06t77:90_0": "Maggāmaggikkhasaṅkhātā, suddhi sā pañcamī bhave.",
  "tika-abh06t77:91_0": "333.",
  "tika-abh06t77:92_0": "Pahānavhapariññāya, ādito suddhisiddhiyā;",
  "tika-abh06t77:93_0": "Tīraṇavhapariññāya, antago yatatedhunā.",
  "tika-abh06t77:94_0": "334.",
  "tika-abh06t77:95_0": "Jāyate navañāṇī sā, visuddhi kamatodaya-",
  "tika-abh06t77:96_0": "Bbayādī ghaṭamānassa, nava honti panettha hi.",
  "tika-abh06t77:97_0": "335.",
  "tika-abh06t77:98_0": "Santatīriyato ceva, ghanenāpi ca channato;",
  "tika-abh06t77:99_0": "Lakkhaṇāni na khāyante, saṁkiliṭṭhā vipassanā.",
  "tika-abh06t77:100_0": "336.",
  "tika-abh06t77:101_0": "Tatotra sammase bhiyyo, punadevudayabbayaṁ;",
  "tika-abh06t77:102_0": "Tenāniccādisampassaṁ, paṭutaṁ paramaṁ vaje.",
  "tika-abh06t77:103_0": "337.",
  "tika-abh06t77:104_0": "Āvaṭṭetvā yaduppādaṭṭhitiādīhi passato;",
  "tika-abh06t77:105_0": "Bhaṅgeva tiṭṭhate ñāṇaṁ, tadā bhaṅgamatī siyā.",
  "tika-abh06t77:106_0": "338.",
  "tika-abh06t77:107_0": "Evaṁ passayato bhaṅgaṁ, tibhavo khāyate yadā;",
  "tika-abh06t77:108_0": "Sīhādiva bhayaṁ hutvā, siyā laddhā bhayikkhaṇā.",
  "tika-abh06t77:109_0": "339.",
  "tika-abh06t77:110_0": "Sādīnavā patiṭṭhante, khandhādittagharaṁ viya;",
  "tika-abh06t77:111_0": "Yadā tadā siyā laddhā, ādīnavānupassanā.",
  "tika-abh06t77:112_0": "340.",
  "tika-abh06t77:113_0": "Saṅkhārādīnavaṁ disvā, ramate na bhavādisu;",
  "tika-abh06t77:114_0": "Mati yadā tadā laddhā, siyā nibbidapassanā.",
  "tika-abh06t77:115_0": "341.",
  "tika-abh06t77:116_0": "Ñāṇaṁ muccitukāmaṁ te, sabbabhūsaṅkhate yadā;",
  "tika-abh06t77:117_0": "Jālādīhi ca macchādī, tadā laddhā cajjamati.",
  "tika-abh06t77:118_0": "342.",
  "tika-abh06t77:119_0": "Saṅkhāre asubhāniccadukkhatonattato mati;",
  "tika-abh06t77:120_0": "Passantī cattumussukkā, paṭisaṅkhānupassanā.",
  "tika-abh06t77:121_0": "343.",
  "tika-abh06t77:122_0": "Vuttātra paṭubhāvāya, sabbañāṇapavattiyā;",
  "tika-abh06t77:123_0": "Mīnasaññāya sappassa, gāhaluddasamopamā.",
  "tika-abh06t77:124_0": "344.",
  "tika-abh06t77:125_0": "Attattaniyato suññaṁ, dvidhā ‘‘nāhaṁ kvacā’’dinā;",
  "tika-abh06t77:126_0": "Catudhā chabbidhā cāpi, bahudhā passato bhusaṁ.",
  "tika-abh06t77:127_0": "345.",
  "tika-abh06t77:128_0": "Āvaṭṭatiggimāsajja,",
  "tika-abh06t77:129_0": "Nhārūva mati saṅkhataṁ;",
  "tika-abh06t77:130_0": "Cattabhariyo yathā dose,",
  "tika-abh06t77:131_0": "Tathā taṁ samupekkhate.",
  "tika-abh06t77:132_0": "346.",
  "tika-abh06t77:133_0": "Tāva sādīnavānampi, lakkhaṇe tiṭṭhate mati;",
  "tika-abh06t77:134_0": "Na passe yāva sā tīraṁ, sāmuddasakuṇī yathā.",
  "tika-abh06t77:135_0": "347.",
  "tika-abh06t77:136_0": "Saṅkhārupekkhāñāṇāyaṁ, sikhāpattā vipassanā;",
  "tika-abh06t77:137_0": "Vuṭṭhānagāminīti ca, sānulomāti vuccati.",
  "tika-abh06t77:138_0": "348.",
  "tika-abh06t77:139_0": "Patvā mokkhamukhaṁ satta, sādhetiriyapuggale;",
  "tika-abh06t77:140_0": "Jhānaṅgādippabhede ca, pādakādivasena sā.",
  "tika-abh06t77:141_0": "349.",
  "tika-abh06t77:142_0": "Aniccato hi vuṭṭhānaṁ, yadi yassāsi yogino;",
  "tika-abh06t77:143_0": "Sodhimokkhassa bāhullā, tikkhasaddhindriyo bhave.",
  "tika-abh06t77:144_0": "350.",
  "tika-abh06t77:145_0": "Dukkhatonattato tañce, siyā honti kamena te;",
  "tika-abh06t77:146_0": "Passaddhivedabāhullā, tikkhekaggamatindriyā.",
  "tika-abh06t77:147_0": "351.",
  "tika-abh06t77:148_0": "Paññādhurattamuddiṭṭhaṁ, vuṭṭhānaṁ yadinattato;",
  "tika-abh06t77:149_0": "Saddhādhurattaṁ sesehi, taṁ viyābhinivesato.",
  "tika-abh06t77:150_0": "352.",
  "tika-abh06t77:151_0": "Dve tikkhasaddhasamathā, siyuṁ saddhānusārino;",
  "tika-abh06t77:152_0": "Ādo majjhesu ṭhānesu, chasu saddhāvimuttakā.",
  "tika-abh06t77:153_0": "353.",
  "tika-abh06t77:154_0": "Itaro dhammānusārīdo, diṭṭhippatto anantake;",
  "tika-abh06t77:155_0": "Paññāmuttobhayatthante, ajhānijhānikā ca te.",
  "tika-abh06t77:156_0": "354.",
  "tika-abh06t77:157_0": "Tikkhasaddhassa cantepi, saddhāmuttattamīritaṁ;",
  "tika-abh06t77:158_0": "Visuddhimagge majjhassa, kāyasakkhittamaṭṭhasu.",
  "tika-abh06t77:159_0": "355.",
  "tika-abh06t77:160_0": "Vuttaṁ mokkhakathāyaṁ yaṁ, tikkhapaññārahassa tu;",
  "tika-abh06t77:161_0": "Diṭṭhipattattaṁ hetañca, tañca natthābhidhammike.",
  "tika-abh06t77:162_0": "356.",
  "tika-abh06t77:163_0": "Te sabbe aṭṭhamokkhānaṁ, lābhī ce chasu majjhasu;",
  "tika-abh06t77:164_0": "Kāyasakkhī siyuṁ ante, ubhatobhāgamuttakā.",
  "tika-abh06t77:165_0": "357.",
  "tika-abh06t77:166_0": "Anulomāni cattāri, tīṇi dve vā bhavanti hi;",
  "tika-abh06t77:167_0": "Maggassa vīthiyaṁ mandamajjhatikkhamatibbasā.",
  "tika-abh06t77:168_0": "358.",
  "tika-abh06t77:169_0": "Visuddhimagge cattāri, paṭisiddhāni sabbathā;",
  "tika-abh06t77:170_0": "Evamaṭṭhasāliniyā, vuttattā evamīritaṁ.",
  "tika-abh06t77:171_0": "359.",
  "tika-abh06t77:172_0": "Bhavaṅgāsannadosopi, nappanāya thirattato;",
  "tika-abh06t77:173_0": "Suddhiṁ paṭipadāñāṇadassanevaṁ labhe yati.",
  "tika-abh06t77:174_0": "360.",
  "tika-abh06t77:175_0": "Āvajjaṁ viya maggassa, chaṭṭhasattamasuddhinaṁ;",
  "tika-abh06t77:176_0": "Antarā santimārabbha, tehi gotrabhu jāyate.",
  "tika-abh06t77:177_0": "361.",
  "tika-abh06t77:178_0": "Saṁyojanattayacchedī, maggo uppajjate tato;",
  "tika-abh06t77:179_0": "Phalāni ekaṁ dve tīṇi, tato vuttamatikkamā.",
  "tika-abh06t77:180_0": "362.",
  "tika-abh06t77:181_0": "Tathā bhāvayato hoti, rāgadosatanūkaraṁ;",
  "tika-abh06t77:182_0": "Dutiyo tapphalaṁ tamhā, sakadāgāmi tapphalī.",
  "tika-abh06t77:183_0": "363.",
  "tika-abh06t77:184_0": "Evaṁ bhāvayato rāgadosanāsakarubbhave;",
  "tika-abh06t77:185_0": "Tatiyo tapphalaṁ tamhā, tapphalaṭṭhonāgāmiko.",
  "tika-abh06t77:186_0": "364.",
  "tika-abh06t77:187_0": "Evaṁ bhāvayato sesadosanāsakarubbhave;",
  "tika-abh06t77:188_0": "Catuttho tapphalaṁ tamhā, arahā tapphalaṭṭhako.",
  "tika-abh06t77:189_0": "365.",
  "tika-abh06t77:190_0": "Katakicco bhavacchedo, dakkhiṇeyyopadhikkhayā;",
  "tika-abh06t77:191_0": "Nibbutiṁ yāti dīpova, sabbadukkhantasaññitaṁ.",
  "tika-abh06t77:192_0": "366.",
  "tika-abh06t77:193_0": "Evaṁ siddhā siyā suddhi, ñāṇadassanasaññitā;",
  "tika-abh06t77:194_0": "Vuttaṁ ettāvatā saccaṁ, paramatthaṁ samāsato.",
  "tika-abh06t77:195_0": "367.",
  "tika-abh06t77:196_0": "Saccaṁ sammuti sattādiavatthu vuccate yato;",
  "tika-abh06t77:197_0": "Na labbhālātacakkaṁva, taṁ hi rūpādayo vinā.",
  "tika-abh06t77:198_0": "368.",
  "tika-abh06t77:199_0": "Tena tena pakārena, rūpādiṁ na vihāya tu;",
  "tika-abh06t77:200_0": "Tathā tathābhidhānañca, gāhañca vattate tato.",
  "tika-abh06t77:201_0": "369.",
  "tika-abh06t77:202_0": "Labbhate parikappena, yato taṁ na musā tato;",
  "tika-abh06t77:203_0": "Avuttālambamiccāhu, parittādīsvavācato.",
  "tika-abh06t77:204_0": "370.",
  "tika-abh06t77:205_0": "Pāpakalyāṇamittoyaṁ, sattoti khandhasantati;",
  "tika-abh06t77:206_0": "Ekattena gahetvāna, voharantīdha paṇḍitā.",
  "tika-abh06t77:207_0": "371.",
  "tika-abh06t77:208_0": "Pathavādi viyekopi, puggalo na yato tato;",
  "tika-abh06t77:209_0": "Kudiṭṭhivatthubhāvena, puggalaggahaṇaṁ bhave.",
  "tika-abh06t77:210_0": "372.",
  "tika-abh06t77:211_0": "Etaṁ visayato katvā, saṅkhādīhi padehi tu;",
  "tika-abh06t77:212_0": "Avijjamānapaññatti, iti taññūhi bhāsitā.",
  "tika-abh06t77:213_0": "373.",
  "tika-abh06t77:214_0": "Paññatti vijjamānassa, rūpādivisayattato;",
  "tika-abh06t77:215_0": "Kāyaṁ paññatti ce suṭṭhu, vadato suṇa saccato.",
  "tika-abh06t77:216_0": "374.",
  "tika-abh06t77:217_0": "Saviññattivikāro hi, saddo saccadvayassa tu;",
  "tika-abh06t77:218_0": "Paññāpanattā paññatti, iti taññūhi bhāsitā.",
  "tika-abh06t77:219_0": "375.",
  "tika-abh06t77:220_0": "Paccuppannādiālambaṁ, niruttipaṭisambhidā-",
  "tika-abh06t77:221_0": "Ñāṇassāti idañcevaṁ, sati yujjati nāññathā.",
  "tika-abh06t77:222_0": "376.",
  "tika-abh06t77:223_0": "Saddābhidheyyasaṅkhādi, iti ce sabbavatthunaṁ;",
  "tika-abh06t77:224_0": "Paññāpetabbato hoti, paññattipadasaṅgaho.",
  "tika-abh06t77:225_0": "377.",
  "tika-abh06t77:226_0": "‘‘Sabbe paññattidhammā’’ti, desetabbaṁ tathā sati;",
  "tika-abh06t77:227_0": "Atha paññāpanassāpi, paññāpetabbavatthunaṁ.",
  "tika-abh06t77:228_0": "378.",
  "tika-abh06t77:229_0": "Vibhāgaṁ ñāpanatthaṁ hi, tathuddeso katoti ce;",
  "tika-abh06t77:230_0": "Na kattabbaṁ visuṁ tena, paññattipathasaṅgahaṁ.",
  "tika-abh06t77:231_0": "379.",
  "tika-abh06t77:232_0": "Paññāpiyattā catūhi, paññattādipadehi sā;",
  "tika-abh06t77:233_0": "Parehi paññāpanattā, iti ācariyābravuṁ.",
  "tika-abh06t77:234_0": "380.",
  "tika-abh06t77:235_0": "Rūpādayo upādāya, paññāpetabbato kira;",
  "tika-abh06t77:236_0": "Avijjamānopādāyapaññatti paṭhamā tato.",
  "tika-abh06t77:237_0": "381.",
  "tika-abh06t77:238_0": "Sotaviññāṇasantānānantaraṁ pattajātinā;",
  "tika-abh06t77:239_0": "Gahitapubbasaṅketamanodvārikacetasā.",
  "tika-abh06t77:240_0": "382.",
  "tika-abh06t77:241_0": "Paññāpenti gahitāya, yāya sattarathādayo;",
  "tika-abh06t77:242_0": "Iti sā nāmapaññatti, dutiyāti ca kittitā.",
  "tika-abh06t77:243_0": "383.",
  "tika-abh06t77:244_0": "Saddato aññanāmāvabodhenatthāvabodhanaṁ;",
  "tika-abh06t77:245_0": "Kicchasādhanato pubbanayo eva pasaṁsiyo.",
  "tika-abh06t77:246_0": "384.",
  "tika-abh06t77:247_0": "Sā vijjamānapaññatti, tathā avijjamānatā;",
  "tika-abh06t77:248_0": "Vijjamānena cāvijjamānā tabbiparītakā.",
  "tika-abh06t77:249_0": "385.",
  "tika-abh06t77:250_0": "Avijjamānena vijjamānatabbiparītakā;",
  "tika-abh06t77:251_0": "Iccetā chabbidhā tāsu, paṭhamā matiādikā.",
  "tika-abh06t77:252_0": "386.",
  "tika-abh06t77:253_0": "Satto saddho narussāho,",
  "tika-abh06t77:254_0": "Seniyo manacetanā;",
  "tika-abh06t77:255_0": "Iccevametā viññeyyā,",
  "tika-abh06t77:256_0": "Kamato dutiyādikā.",
  "tika-abh06t77:257_0": "387.",
  "tika-abh06t77:258_0": "Evaṁ lakkhaṇato ñatvā,",
  "tika-abh06t77:259_0": "Saccadvayamasaṅkaraṁ;",
  "tika-abh06t77:260_0": "Kātabbo pana vohāro,",
  "tika-abh06t77:261_0": "Viññūhi na yathā tathāti.",
  "tika-abh06t77:262_0": "Iti saccasaṅkhepe nibbānapaññattiparidīpano nāma",
  "tika-abh06t77:263_0": "Pañcamo paricchedo.",
  "tika-abh06t77:264_0": "Saccasaṅkhepo niṭṭhito."
}