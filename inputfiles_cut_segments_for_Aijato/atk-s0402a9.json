{
  "atk-s0402a9:0_0": "(10) 5. Bālavaggavaṇṇanā",
  "atk-s0402a9:1_0": "99.",
  "atk-s0402a9:1_1": "Pañcamassa paṭhame anāgataṁ bhāraṁ vahatīti ‘‘sammajjanī padīpo ca, udakaṁ āsanena ca, chandapārisuddhiutukkhānaṁ, bhikkhugaṇanā ca ovādo, pātimokkhaṁ therabhāroti vuccatī’’ti imaṁ dasavidhaṁ therabhāraṁ navako hutvā therena anajjhiṭṭho karonto anāgataṁ bhāraṁ vahati nāma.",
  "atk-s0402a9:1_2": "Āgataṁ bhāraṁ na vahatīti thero samāno tameva dasavidhaṁ bhāraṁ attanā vā akaronto paraṁ vā asamādapento āgataṁ bhāraṁ na vahati nāma.",
  "atk-s0402a9:1_3": "Dutiyasuttepi imināva nayena attho veditabbo.",
  "atk-s0402a9:2_0": "101.",
  "atk-s0402a9:2_1": "Tatiye akappiye kappiyasaññīti akappiye sīhamaṁsādimhi ‘‘kappiyaṁ ida’’nti evaṁsaññī.",
  "atk-s0402a9:2_2": "Kappiye akappiyasaññīti kumbhīlamaṁsabiḷāramaṁsādimhi kappiye ‘‘akappiyaṁ ida’’nti evaṁsaññī.",
  "atk-s0402a9:2_3": "Catutthaṁ vuttanayeneva veditabbaṁ.",
  "atk-s0402a9:3_0": "103.",
  "atk-s0402a9:3_1": "Pañcame anāpattiyā āpattisaññīti āpucchitvā bhaṇḍakaṁ dhovantassa, pattaṁ pacantassa, kese chindantassa, gāmaṁ pavisantassātiādīsu anāpatti, tattha ‘‘āpatti aya’’nti evaṁsaññī.",
  "atk-s0402a9:3_2": "Āpattiyā anāpattisaññīti tesaññeva vatthūnaṁ anāpucchākaraṇe āpatti, tattha ‘‘anāpattī’’ti evaṁsaññī.",
  "atk-s0402a9:3_3": "Chaṭṭhepi vuttanayeneva attho veditabbo.",
  "atk-s0402a9:3_4": "Sattamādīni uttānatthāneva.",
  "atk-s0402a9:4_0": "109.",
  "atk-s0402a9:4_1": "Ekādasame āsavāti kilesā.",
  "atk-s0402a9:4_2": "Na kukkuccāyitabbanti saṅghabhogassa apaṭṭhapanaṁ avicāraṇaṁ na kukkuccāyitabbaṁ nāma, taṁ kukkuccāyati.",
  "atk-s0402a9:4_3": "Kukkuccāyitabbanti tasseva paṭṭhapanaṁ vicāraṇaṁ, taṁ na kukkuccāyati.",
  "atk-s0402a9:4_4": "Dvādasamādīni heṭṭhā vuttanayeneva veditabbānīti.",
  "atk-s0402a9:5_0": "Bālavaggo pañcamo.",
  "atk-s0402a9:6_0": "Dutiyapaṇṇāsakaṁ niṭṭhitaṁ.",
  "atk-s0402a9:7_0": "3. Tatiyapaṇṇāsakaṁ"
}