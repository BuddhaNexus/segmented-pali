{
  "tika-vin05t7:0_0": "7. Anāmāsavinicchayakathā",
  "tika-vin05t7:1_0": "40.Anāmāsanti na parāmasitabbaṁ.",
  "tika-vin05t7:1_1": "Tatrāyaṁ vinicchayo (pārā. aṭṭha. 2.281) –",
  "tika-vin05t7:1_2": "yasmā mātā vā hotu dhītā vā bhaginī vā, itthī nāma sabbāpi brahmacariyassa pāribanthikāva anāmāsā ca, tasmā ‘‘ayaṁ me mātā, ayaṁ me dhītā, ayaṁ me bhaginī’’ti gehassitapemena āmasatopi dukkaṭameva vuttaṁ.",
  "tika-vin05t7:1_3": "Imaṁ pana bhagavato āṇaṁ anussarantena sacepi nadīsotena vuyhamānaṁ mātaraṁ passati, neva hatthena parāmasitabbā, paṇḍitena pana bhikkhunā nāvā vā phalakaṁ vā kadalikkhandho vā dārukkhandho vā upasaṁharitabbo.",
  "tika-vin05t7:1_4": "Tasmiṁ asati kāsāvampi upasaṁharitvā purato ṭhapetabbaṁ, ‘‘ettha gaṇhāhī’’ti pana na vattabbā.",
  "tika-vin05t7:1_5": "Gahite ‘‘parikkhāraṁ kaḍḍhāmī’’ti kaḍḍhantena gantabbaṁ.",
  "tika-vin05t7:1_6": "Sace pana bhāyati, purato purato gantvā ‘‘mā bhāyī’’ti samassāsetabbā.",
  "tika-vin05t7:1_7": "Sace bhāyamānā puttassa sahasā khandhe vā abhiruhati, hatthe vā gaṇhāti, na ‘‘apehi mahallike’’ti niddhunitabbā, thalaṁ pāpetabbā.",
  "tika-vin05t7:1_8": "Kaddame laggāyapi kūpe patitāyapi eseva nayo.",
  "tika-vin05t7:1_9": "Tatrāpi hi yottaṁ vā vatthaṁ vā pakkhipitvā hatthena gahitabhāvaṁ ñatvā uddharitabbā, na tveva āmasitabbā.",
  "tika-vin05t7:2_0": "Na kevalañca mātugāmassa sarīrameva anāmāsaṁ, nivāsanapārupanampi ābharaṇabhaṇḍampi antamaso tiṇaṇḍupakaṁ vā tālapaṇṇamuddikaṁ vā upādāya anāmāsameva.",
  "tika-vin05t7:2_1": "Tañca kho nivāsanapāvuraṇaṁ piḷandhanatthāya ṭhapitameva.",
  "tika-vin05t7:2_2": "Sace pana nivāsanaṁ vā pārupanaṁ vā parivattetvā cīvaratthāya pādamūle ṭhapeti, vaṭṭati.",
  "tika-vin05t7:2_3": "Ābharaṇabhaṇḍesu pana sīsapasādhanadantasūciādikappiyabhaṇḍaṁ ‘‘imaṁ, bhante, tumhākaṁ dema, gaṇhathā’’ti dīyamānaṁ sipāṭikāsūciādiupakaraṇatthāya gahetabbaṁ.",
  "tika-vin05t7:2_4": "Suvaṇṇarajatamuttādimayaṁ pana anāmāsameva, dīyamānampi na gahetabbaṁ.",
  "tika-vin05t7:2_5": "Na kevalañca etāsaṁ sarīrūpagameva anāmāsaṁ, itthisaṇṭhānena kataṁ kaṭṭharūpampi dantarūpampi ayarūpampi loharūpampi tipurūpampi potthakarūpampi sabbaratanarūpampi antamaso piṭṭhamayarūpampi anāmāsameva.",
  "tika-vin05t7:2_6": "Paribhogatthāya pana ‘‘idaṁ tumhākaṁ hotū’’ti labhitvā ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe, paribhogārahaṁ paribhoge upanetuṁ vaṭṭati.",
  "tika-vin05t7:3_0": "41.",
  "tika-vin05t7:3_1": "Yathā ca itthirūpakaṁ, evaṁ sattavidhaṁ dhaññampi anāmāsameva.",
  "tika-vin05t7:3_2": "Tasmā khettamajjhena gacchantena tatthajātakampi dhaññaphalaṁ na āmasantena gantabbaṁ.",
  "tika-vin05t7:3_3": "Sace gharadvāre vā antarāmagge vā dhaññaṁ pasāritaṁ hoti, passena ca maggo atthi, na maddantena gantabbaṁ.",
  "tika-vin05t7:3_4": "Gamanamagge asati maggaṁ adhiṭṭhāya gantabbaṁ.",
  "tika-vin05t7:3_5": "Antaraghare dhaññassa upari āsanaṁ paññapetvā denti, nisīdituṁ vaṭṭati.",
  "tika-vin05t7:3_6": "Keci āsanasālāya dhaññaṁ ākiranti, sace sakkā hoti harāpetuṁ, harāpetabbaṁ.",
  "tika-vin05t7:3_7": "No ce, ekamantaṁ dhaññaṁ amaddantena pīṭhakaṁ paññapetvā nisīditabbaṁ.",
  "tika-vin05t7:3_8": "Sace okāso na hoti, manussā dhaññamajjheyeva paññapetvā denti, nisīditabbaṁ.",
  "tika-vin05t7:3_9": "Tatthajātakāni muggamāsādīni aparaṇṇānipi tālapanasādīni vā phalāni kīḷantena na āmasitabbāni.",
  "tika-vin05t7:3_10": "Manussehi rāsikatesupi eseva nayo.",
  "tika-vin05t7:3_11": "Araññe pana rukkhato patitāni phalāni ‘‘anupasampannānaṁ dassāmī’’ti gaṇhituṁ vaṭṭati.",
  "tika-vin05t7:4_0": "42.",
  "tika-vin05t7:4_1": "Muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragallanti imesu dasasu ratanesu muttā adhotā aviddhā yathājātāva āmasituṁ vaṭṭati, sesā anāmāsāti vadanti, taṁ na gahetabbaṁ.",
  "tika-vin05t7:4_2": "Mahāpaccariyaṁ pana ‘‘muttā dhotāpi adhotāpi anāmāsā, bhaṇḍamūlatthāya ca sampaṭicchituṁ na vaṭṭati, kuṭṭharogassa bhesajjatthāya pana vaṭṭatī’’ti vuttaṁ, taṁ yuttaṁ.",
  "tika-vin05t7:4_3": "Antamaso jātiphalikaṁ upādāya sabbopi nīlapītādivaṇṇabhedo maṇi dhotaviddhavaṭṭito anāmāso, yathājāto pana ākaramutto pattādibhaṇḍamūlatthaṁ sampaṭicchituṁ vaṭṭatīti vuttaṁ, tampi mahāpaccariyaṁ paṭikkhittaṁ.",
  "tika-vin05t7:4_4": "Pacitvā kato kācamaṇiyeveko vaṭṭatīti vuttaṁ.",
  "tika-vin05t7:4_5": "Veḷuriyepi maṇisadisova vinicchayo.",
  "tika-vin05t7:5_0": "Saṅkho dhamanasaṅkho ca dhotaviddho ca ratanamisso anāmāso, pānīyasaṅkho dhotopi adhotopi āmāsova.",
  "tika-vin05t7:5_1": "Sesañca añjanādibhesajjatthāyapi bhaṇḍamūlatthāyapi sampaṭicchituṁ vaṭṭati.",
  "tika-vin05t7:5_2": "Silā dhotaviddhā ratanasaṁyuttā muggavaṇṇāva anāmāsā, sesā satthakanighaṁsanādiatthāya gaṇhituṁ vaṭṭati.",
  "tika-vin05t7:5_3": "Ettha ca ratanasaṁyuttāti suvaṇṇena saddhiṁ yojetvā pacitvā katāti vadanti.",
  "tika-vin05t7:5_4": "Pavāḷaṁ dhotaviddhaṁ anāmāsaṁ, sesaṁ āmāsañca bhaṇḍamūlatthañca sampaṭicchituṁ vaṭṭatīti vadanti, taṁ na gahetabbaṁ .",
  "tika-vin05t7:5_5": "Mahāpaccariyaṁ pana ‘‘dhotampi adhotampi sabbaṁ anāmāsañca na ca sampaṭicchituṁ vaṭṭatī’’ti vuttaṁ, taṁ yuttaṁ.",
  "tika-vin05t7:6_0": "Rajatañca jātarūpañca katabhaṇḍampi akatabhaṇḍampi sabbena sabbaṁ bījato paṭṭhāya anāmāsañca asampaṭicchanīyañca.",
  "tika-vin05t7:6_1": "Uttararājaputto kira suvaṇṇacetiyaṁ kārāpetvā mahāpadumattherassa pesesi.",
  "tika-vin05t7:6_2": "Thero ‘‘na kappatī’’ti paṭikkhipi.",
  "tika-vin05t7:6_3": "Cetiyaghare suvaṇṇapadumasuvaṇṇabubbuḷakādīni honti, etānipi anāmāsāni.",
  "tika-vin05t7:6_4": "Cetiyagharagopakā pana rūpiyachaḍḍakaṭṭhāne ṭhitā , tasmā tesaṁ keḷāpayituṁ vaṭṭatīti vuttaṁ.",
  "tika-vin05t7:6_5": "Kurundhiyaṁ pana tampi paṭikkhittaṁ, suvaṇṇacetiye kacavarameva harituṁ vaṭṭatīti ettakameva anuññātaṁ.",
  "tika-vin05t7:6_6": "Ārakūṭalohampi jātarūpagatikameva anāmāsanti sabbaṭṭhakathāsu vuttaṁ.",
  "tika-vin05t7:6_7": "Senāsanaparibhoge pana sabbopi kappiyo, tasmā jātarūparajatamayā sabbepi senāsanaparikkhārā āmāsā, bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite, tattha sabbūpakaraṇāni bhikkhūnaṁ paṭijaggituṁ vaṭṭanti.",
  "tika-vin05t7:6_8": "Lohitaṅkamasāragallā dhotaviddhā anāmāsā, itare āmāsā, bhaṇḍamūlatthāya ca sampaṭicchituṁ vaṭṭatīti vuttaṁ.",
  "tika-vin05t7:6_9": "Mahāpaccariyaṁ pana ‘‘dhotāpi adhotāpi sabbaso anāmāsā, na ca sampaṭicchituṁ vaṭṭantī’’ti paṭikkhittaṁ.",
  "tika-vin05t7:7_0": "43.",
  "tika-vin05t7:7_1": "Sabbaṁ āvudhabhaṇḍaṁ anāmāsaṁ, bhaṇḍamūlatthāya dīyamānampi na sampaṭicchitabbaṁ.",
  "tika-vin05t7:7_2": "Satthavaṇijjā nāma na vaṭṭati.",
  "tika-vin05t7:7_3": "Suddhadhanudaṇḍopi dhanujiyāpi patodopi tomaropi aṅkusopi antamaso vāsipharasuādīnipi āvudhasaṅkhepena katāni anāmāsāni.",
  "tika-vin05t7:7_4": "Sace kenaci vihāre satti vā tomaro vā ṭhapito hoti, vihāraṁ jaggantena ‘‘harantū’’ti sāmikānaṁ pesetabbaṁ.",
  "tika-vin05t7:7_5": "Sace na haranti, taṁ acālentena vihāro paṭijaggitabbo.",
  "tika-vin05t7:7_6": "Yuddhabhūmiyaṁ pana patitaṁ asiṁ vā sattiṁ vā tomaraṁ vā disvā pāsāṇena vā kenaci vā asiṁ bhinditvā satthakatthāya gahetuṁ vaṭṭati.",
  "tika-vin05t7:7_7": "Itarānipi viyojetvā kiñci satthakatthāya, kiñci kattaradaṇḍādiatthāya gahetuṁ vaṭṭati.",
  "tika-vin05t7:7_8": "‘‘Idaṁ gaṇhathā’’ti dīyamānaṁ pana vināsetvā ‘‘kappiyabhaṇḍaṁ karissāmī’’ti sabbampi sampaṭicchituṁ vaṭṭati.",
  "tika-vin05t7:8_0": "Macchajālapakkhijālādīnipi phalakajālikādīnipi saraparittāṇānipi sabbāni anāmāsāni, paribhogatthāya labbhamānesu pana jālaṁ tāva ‘‘āsanassa vā cetiyassa vā upari bandhissāmi, chattaṁ vā veṭhessāmī’’ti gahetuṁ vaṭṭati.",
  "tika-vin05t7:8_1": "Saraparittāṇaṁ sabbampi bhaṇḍamūlatthāya sampaṭicchituṁ vaṭṭati.",
  "tika-vin05t7:8_2": "Parūparodhanivāraṇañhi etaṁ, na uparodhakaranti.",
  "tika-vin05t7:8_3": "Phalakaṁ ‘‘dantakaṭṭhabhājanaṁ karissāmī’’ti gahetuṁ vaṭṭati.",
  "tika-vin05t7:9_0": "Cammavinaddhāni vīṇābheriādīni anāmāsāni.",
  "tika-vin05t7:9_1": "Kurundiyaṁ pana ‘‘bherisaṅghāṭopi vīṇāsaṅghāṭopi tucchapokkharampi mukhavaṭṭiyaṁ āropitacammampi vīṇādaṇḍakopi sabbaṁ anāmāsa’’nti vuttaṁ.",
  "tika-vin05t7:9_2": "Onahituṁ vā onahāpetuṁ vā vādetuṁ vā vādāpetuṁ vā na labbhatiyeva.",
  "tika-vin05t7:9_3": "Cetiyaṅgaṇe pūjaṁ katvā manussehi chaḍḍitaṁ disvāpi acāletvāva antarantare sammajjitabbaṁ, kacavarachaḍḍanakāle pana kacavaraniyāmeneva haritvā ekamantaṁ nikkhipituṁ vaṭṭatīti mahāpaccariyaṁ vuttaṁ.",
  "tika-vin05t7:9_4": "Bhaṇḍamūlatthāya sampaṭicchitumpi vaṭṭati, paribhogatthāya labbhamānesu pana vīṇādoṇikañca bheripokkharañca dantakaṭṭhabhājanaṁ karissāma, cammaṁ satthakakosakanti evaṁ tassa tassa parikkhārassa upakaraṇatthāya gahetvā tathā tathā kātuṁ vaṭṭati.",
  "tika-vin05t7:10_0": "Iti pāḷimuttakavinayavinicchayasaṅgahe",
  "tika-vin05t7:11_0": "Anāmāsavinicchayakathā samattā."
}