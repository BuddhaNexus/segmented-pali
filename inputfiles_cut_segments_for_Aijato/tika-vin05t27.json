{
  "tika-vin05t27:0_0": "27. Upajjhāyādivattavinicchayakathā",
  "tika-vin05t27:1_0": "183.Vattanti ettha pana vattaṁ nāmetaṁ upajjhāyavattaṁ ācariyavattaṁ āgantukavattaṁ āvāsikavattaṁ gamikavattaṁ bhattaggavattaṁ piṇḍacārikavattaṁ āraññikavattaṁ senāsanavattaṁ jantāgharavattaṁ vaccakuṭivattanti bahuvidhaṁ.",
  "tika-vin05t27:1_1": "Tattha upajjhāyavattaṁ tāva evaṁ veditabbaṁ –",
  "tika-vin05t27:1_2": "saddhivihārikena kālasseva uṭṭhāya upāhanā omuñcitvā ekaṁsaṁ uttarāsaṅgaṁ karitvā upajjhāyassa dantakaṭṭhaṁ dātabbaṁ, mukhodakaṁ dātabbaṁ.",
  "tika-vin05t27:1_3": "Tattha dantakaṭṭhaṁ dentena mahantaṁ majjhimaṁ khuddakanti tīṇi dantakaṭṭhāni upanetvā ito yaṁ tīṇi divasāni gaṇhāti, catutthadivasato paṭṭhāya tādisameva dātabbaṁ.",
  "tika-vin05t27:1_4": "Sace aniyamaṁ katvā yaṁ vā taṁ vā gaṇhāti, atha yādisaṁ labhati, tādisaṁ dātabbaṁ.",
  "tika-vin05t27:1_5": "Mukhodakaṁ dentenapi sītañca uṇhañca udakaṁ upanetvā tato yaṁ tīṇi divasāni vaḷañjeti.",
  "tika-vin05t27:1_6": "Catutthadivasato paṭṭhāya tādisameva mukhadhovanodakaṁ dātabbaṁ.",
  "tika-vin05t27:1_7": "Sace duvidhampi vaḷañjeti, duvidhampi upanetabbaṁ.",
  "tika-vin05t27:1_8": "Udakaṁ mukhadhovanaṭṭhāne ṭhapetvā vaccakuṭito paṭṭhāya sammajjitabbaṁ.",
  "tika-vin05t27:1_9": "There vaccakuṭigate pariveṇaṁ sammajjitabbaṁ, evaṁ pariveṇaṁ asuññaṁ hoti.",
  "tika-vin05t27:1_10": "There vaccakuṭito anikkhanteyeva āsanaṁ paññapetabbaṁ.",
  "tika-vin05t27:1_11": "Sarīrakiccaṁ katvā āgantvā tasmiṁ nisinnassa sace yāgu hoti, bhājanaṁ dhovitvā yāgu upanāmetabbā, yāguṁ pivitassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ.",
  "tika-vin05t27:1_12": "Upajjhāyamhi vuṭṭhite āsanaṁ uddharitabbaṁ.",
  "tika-vin05t27:1_13": "Sace so deso uklāpo hoti kenaci kacavarena saṁkiṇṇo, so deso sammajjitabbo.",
  "tika-vin05t27:1_14": "Sace pana añño kacavaro natthi, udakaphusitāneva honti, hatthena pamajjitabbo.",
  "tika-vin05t27:2_0": "Sace upajjhāyo gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto saudako dātabbo.",
  "tika-vin05t27:2_1": "Sace upajjhāyo pacchāsamaṇaṁ ākaṅkhati, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā upajjhāyassa pacchāsamaṇena hotabbaṁ, nātidūre gantabbaṁ, nāccāsanne gantabbaṁ.",
  "tika-vin05t27:2_2": "Ettha pana sace upajjhāyaṁ nivattitvā olokentaṁ ekena vā dvīhi vā padavītihārehi sampāpuṇāti, ettāvatā nātidūre nāccāsanne gato hotīti veditabbaṁ.",
  "tika-vin05t27:2_3": "Sace upajjhāyena bhikkhācāre yāguyā vā bhatte vā laddhe patto uṇho vā bhāriko vā hoti, attano pattaṁ tassa datvā so patto gahetabbo, na upajjhāyassa bhaṇamānassa antarantarā kathā opātetabbā.",
  "tika-vin05t27:2_4": "Ito paṭṭhāya pana yattha yattha na-kārena paṭisedho karīyati, sabbattha dukkaṭāpatti veditabbā.",
  "tika-vin05t27:2_5": "Upajjhāyo āpattisāmantā bhaṇamāno nivāretabbo.",
  "tika-vin05t27:2_6": "Nivārentena ca ‘‘bhante, īdisaṁ nāma vattuṁ vaṭṭati, āpatti na hotī’’ti evaṁ pucchantena viya vāretabbo, ‘‘vāressāmī’’ti pana katvā ‘‘mahallaka, mā evaṁ bhaṇā’’ti na vattabbo.",
  "tika-vin05t27:3_0": "Sace āsanne gāmo hoti, vihāre vā gilāno bhikkhu hoti, gāmato paṭhamataraṁ āgantabbaṁ.",
  "tika-vin05t27:3_1": "Sace dūre gāmo hoti, upajjhāyena saddhiṁ āgacchantopi natthi, teneva saddhiṁ gāmato nikkhamitvā cīvarena pattaṁ veṭhetvā antarāmaggato paṭhamataraṁ āgantabbaṁ.",
  "tika-vin05t27:3_2": "Evaṁ paṭhamataraṁ āgatena āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ.",
  "tika-vin05t27:3_3": "Sace cīvaraṁ sedaggahitaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ, cīvaraṁ saṅgharitabbaṁ.",
  "tika-vin05t27:3_4": "Cīvaraṁ saṅgharantena ca caturaṅgulaṁ kaṇṇaṁ ussāretvā cīvaraṁ saṅgharitabbaṁ.",
  "tika-vin05t27:3_5": "Kiṁkāraṇā?",
  "tika-vin05t27:3_6": "Mā majjhe bhaṅgo ahosīti.",
  "tika-vin05t27:3_7": "Samaṁ katvā saṅgharitassa hi majjhe bhaṅgo hoti, tato niccaṁ bhijjamānaṁ dubbalaṁ hoti, taṁ nivāraṇatthametaṁ vuttaṁ.",
  "tika-vin05t27:3_8": "Tasmā yathā ajja bhaṅgaṭṭhāneyeva sve na bhijjissati, tathā divase divase caturaṅgulaṁ ussāretvā saṅgharitabbaṁ, obhoge kāyabandhanaṁ kātabbaṁ.",
  "tika-vin05t27:4_0": "Sace piṇḍapāto hoti, upajjhāyo ca bhuñjitukāmo hoti, udakaṁ datvā piṇḍapāto upanāmetabbo, upajjhāyo pānīyena pucchitabbo.",
  "tika-vin05t27:4_1": "Pucchantena ca tikkhattuṁ ‘‘pānīyaṁ, bhante, āharīyatū’’ti pānīyena pucchitabbo.",
  "tika-vin05t27:4_2": "Sace kālo atthi, upajjhāye bhutte sayaṁ bhuñjitabbaṁ.",
  "tika-vin05t27:4_3": "Sace upakaṭṭho kālo, pānīyaṁ upajjhāyassa santike ṭhapetvā sayampi bhuñjitabbaṁ.",
  "tika-vin05t27:4_4": "Bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo, pattacīvaraṁ nikkhipitabbaṁ.",
  "tika-vin05t27:4_5": "Pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo, na ca taṭṭikacammakhaṇḍādīhi anantarahitāya bhūmiyā patto nikkhipitabbo.",
  "tika-vin05t27:4_6": "Sace pana kāḷavaṇṇakatā vā sudhābaddhā vā bhūmi hoti nirajamattikā, tathārūpāya bhūmiyā ṭhapetuṁ vaṭṭati, dhotavālikāyapi ṭhapetuṁ vaṭṭati, paṁsurajasakkharādīsu na vaṭṭati.",
  "tika-vin05t27:4_7": "Tatra pana paṇṇaṁ vā ādhārakaṁ vā ṭhapetvā tatra nikkhipitabbo.",
  "tika-vin05t27:4_8": "Cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.",
  "tika-vin05t27:4_9": "Idañca cīvaravaṁsādīnaṁ heṭṭhā hatthaṁ pavesetvā abhimukhena hatthena saṇikaṁ nikkhipanatthaṁ vuttaṁ.",
  "tika-vin05t27:4_10": "Ante pana gahetvā bhogena cīvaravaṁsādīnaṁ upari khipantassa bhittiyaṁ bhogo paṭihaññati, tasmā tathā na kātabbaṁ.",
  "tika-vin05t27:4_11": "Upajjhāyamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ.",
  "tika-vin05t27:4_12": "Sace so deso uklāpo hoti, so deso sammajjitabbo.",
  "tika-vin05t27:5_0": "Sace upajjhāyo nahāyitukāmo hoti, nahānaṁ paṭiyādetabbaṁ.",
  "tika-vin05t27:5_1": "Sace sītena attho hoti, sītaṁ paṭiyādetabbaṁ.",
  "tika-vin05t27:5_2": "Sace uṇhena attho hoti, uṇhaṁ paṭiyādetabbaṁ.",
  "tika-vin05t27:6_0": "Sace upajjhāyo jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā.",
  "tika-vin05t27:6_1": "Jantāgharapīṭhaṁ ādāya upajjhāyassa piṭṭhito piṭṭhito gantvā jantāgharapīṭhaṁ datvā cīvaraṁ paṭiggahetvā ekamante niddhūmaṭṭhāne ṭhapetabbaṁ, cuṇṇaṁ dātabbaṁ, mattikā dātabbā.",
  "tika-vin05t27:6_2": "Sace ussahati, jantāgharaṁ pavisitabbaṁ, pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ.",
  "tika-vin05t27:6_3": "Na there bhikkhū anupakhajja nisīditabbaṁ, na navā bhikkhū āsanena paṭibāhitabbā, jantāghare upajjhāyassa parikammaṁ kātabbaṁ.",
  "tika-vin05t27:6_4": "Jantāghare parikammaṁ nāma aṅgāramattikāuṇhodakadānādikaṁ sabbakiccaṁ.",
  "tika-vin05t27:6_5": "Jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.",
  "tika-vin05t27:7_0": "Udakepi upajjhāyassa aṅgapaccaṅgaghaṁsanādikaṁ parikammaṁ kātabbaṁ, nahātena paṭhamataraṁ uttaritvā attano gattaṁ vodakaṁ katvā nivāsetvā upajjhāyassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā , jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, upajjhāyo pānīyena pucchitabbo.",
  "tika-vin05t27:7_1": "Jantāghare hi uṇhasantāpena pipāsā hoti.",
  "tika-vin05t27:7_2": "Sace uddisāpetukāmo hoti, uddisitabbo.",
  "tika-vin05t27:7_3": "Sace paripucchitukāmo hoti, paripucchitabbo.",
  "tika-vin05t27:8_0": "Yasmiṁ vihāre upajjhāyo viharati, sace so vihāro uklāpo hoti, sace ussahati, kenaci gelaññena anabhibhūto hoti, sodhetabbo.",
  "tika-vin05t27:8_1": "Agilānena hi saddhivihārikena saṭṭhivassenapi sabbaṁ upajjhāyavattaṁ kātabbaṁ, anādarena akarontassa vattabhede dukkaṭaṁ, na-kārapaṭisaṁyuttesu pana padesu gilānassapi paṭikkhittakiriyaṁ karontassa dukkaṭameva.",
  "tika-vin05t27:8_2": "Vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ, nisīdanapaccattharaṇaṁ nīharitvā ekamantaṁ nikkhipitabbaṁ, bhisibimbohanaṁ nīharitvā ekamantaṁ nikkhipitabbaṁ, mañco nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ nīharitvā ekamantaṁ nikkhipitabbo, pīṭhaṁ nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ nīharitvā ekamantaṁ nikkhipitabbaṁ, mañcapaṭipādakā nīharitvā ekamantaṁ nikkhipitabbā, kheḷamallako nīharitvā ekamantaṁ nikkhipitabbo, apassenaphalakaṁ nīharitvā ekamantaṁ nikkhipitabbaṁ.",
  "tika-vin05t27:8_3": "Bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ.",
  "tika-vin05t27:8_4": "Sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā.",
  "tika-vin05t27:8_5": "Sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā.",
  "tika-vin05t27:8_6": "Sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā.",
  "tika-vin05t27:8_7": "Sace akatā hoti bhūmi, udakena paripphositvā paripphositvā sammajjitabbā ‘‘mā vihāro rajena uhaññī’’ti, saṅkāraṁ vicinitvā ekamantaṁ chaḍḍetabbaṁ.",
  "tika-vin05t27:9_0": "Bhūmattharaṇaṁ otāpetvā sodhetvā papphoṭetvā abhiharitvā yathā paṭhamaṁ paññattaṁ ahosi, tatheva paññapetabbaṁ.",
  "tika-vin05t27:9_1": "Etadatthameva hi ‘‘yathāpaññattaṁ sallakkhetvā nīharitvā ekamantaṁ nikkhipitabba’’nti vuttaṁ.",
  "tika-vin05t27:9_2": "Sace pana paṭhamaṁ ajānantena kenaci paññattaṁ ahosi, samantato bhittiṁ dvaṅgulamattena vā tivaṅgulamattena vā mocetvā paññapetabbaṁ.",
  "tika-vin05t27:9_3": "Idañhettha paññāpanavattaṁ –",
  "tika-vin05t27:9_4": "sace kaṭasārako hoti atimahanto ca, chinditvā koṭiṁ nivattetvā bandhitvā paññapetabbo.",
  "tika-vin05t27:9_5": "Sace koṭiṁ nivattetvā bandhituṁ na jānāti, na chinditabbo.",
  "tika-vin05t27:9_6": "Mañcapaṭipādakā otāpetvā pamajjitvā yathāṭhāne ṭhapetabbā, mañco otāpetvā sodhetvā papphoṭetvā nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ atiharitvā yathāpaññattaṁ paññapetabbo, pīṭhaṁ otāpetvā sodhetvā papphoṭetvā nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ atiharitvā yathāpaññattaṁ paññapetabbaṁ, bhisibimbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ, nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ, kheḷamallako otāpetvā pamajjitvā atiharitvā yathāṭhāne ṭhapetabbo, apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ.",
  "tika-vin05t27:9_7": "Pattacīvaraṁ nikkhipitabbaṁ, pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo, na ca anantarahitāya bhūmiyā patto nikkhipitabbo.",
  "tika-vin05t27:9_8": "Cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ, orato bhogaṁ katvā cīvaraṁ nikkhipitabbaṁ.",
  "tika-vin05t27:10_0": "Sace puratthimā sarajā vātā vāyanti, puratthimā vātapānā thaketabbā.",
  "tika-vin05t27:10_1": "Sace pacchimā, uttarā, dakkhiṇā sarajā vātā vāyanti, dakkhiṇā vātapānā thaketabbā.",
  "tika-vin05t27:10_2": "Sace sītakālo hoti, divā vātapānā vivaritabbā, rattiṁ thaketabbā.",
  "tika-vin05t27:10_3": "Sace uṇhakālo hoti, divā thaketabbā, rattiṁ vivaritabbā.",
  "tika-vin05t27:11_0": "Sace uklāpaṁ hoti, pariveṇaṁ sammajjitabbaṁ, koṭṭhako sammajjitabbo, upaṭṭhānasālā sammajjitabbā, aggisālā sammajjitabbā, vaccakuṭi sammajjitabbā, pānīyaṁ paribhojanīyaṁ upaṭṭhapetabbaṁ, ācamanakumbhiyā udakaṁ āsiñcitabbaṁ.",
  "tika-vin05t27:12_0": "Sace upajjhāyassa anabhirati uppannā hoti, saddhivihārikena aññattha netabbo, añño vā bhikkhu vattabbo ‘‘theraṁ gahetvā aññattha gacchā’’ti, dhammakathā vāssa kātabbā.",
  "tika-vin05t27:12_1": "Sace upajjhāyassa kukkuccaṁ uppannaṁ hoti, saddhivihārikena vinodetabbaṁ, aññena vā vinodāpetabbaṁ dhammakathā vāssa kātabbā.",
  "tika-vin05t27:12_2": "Sace upajjhāyassa diṭṭhigataṁ uppannaṁ hoti, saddhivihārikena vissajjetabbaṁ, añño vā vattabbo ‘‘theraṁ diṭṭhigataṁ vissajjāpehī’’ti, dhammakathā vāssa kātabbā.",
  "tika-vin05t27:12_3": "Sace upajjhāyo garudhammaṁ ajjhāpanno hoti parivāsāraho, saddhivihārikena ussukkaṁ kātabbaṁ, parivāsadānatthaṁ so so bhikkhu upasaṅkamitvā yācitabbo.",
  "tika-vin05t27:12_4": "Sace attanā paṭibalo hoti, attanāva dātabbo.",
  "tika-vin05t27:12_5": "No ce paṭibalo hoti, aññena dāpetabbo.",
  "tika-vin05t27:12_6": "Sace upajjhāyo mūlāyapaṭikassanāraho hoti mānattāraho abbhānāraho vā, vuttanayeneva ussukkaṁ kātabbaṁ.",
  "tika-vin05t27:12_7": "Sace saṅgho upajjhāyassa kammaṁ kattukāmo hoti tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, saddhivihārikena ussukkaṁ kātabbaṁ ‘‘kena nu kho upāyena saṅgho upajjhāyassa kammaṁ na kareyya, lahukāya vā pariṇāmeyyā’’ti.",
  "tika-vin05t27:12_8": "Saddhivihārikena hi ‘‘upajjhāyassa ukkhepanīyakammaṁ kattukāmo saṅgho’’ti ñatvā ekamekaṁ bhikkhuṁ upasaṅkamitvā ‘‘mā, bhante, amhākaṁ upajjhāyassa kammaṁ karitthā’’ti yācitabbā.",
  "tika-vin05t27:12_9": "Sace karontiyeva, ‘‘tajjanīyaṁ vā niyassaṁ vā lahukakammaṁ karothā’’ti yācitabbā.",
  "tika-vin05t27:12_10": "Sace karontiyeva, atha upajjhāyo ‘‘sammā vattatha, bhante’’ti yācitabbo.",
  "tika-vin05t27:12_11": "Iti taṁ sammā vattāpetvā ‘‘paṭippassambhetha, bhante, kamma’’nti bhikkhū yācitabbā.",
  "tika-vin05t27:13_0": "Sace upajjhāyassa cīvaraṁ dhovitabbaṁ hoti, saddhivihārikena dhovitabbaṁ, ussukkaṁ vā kātabbaṁ ‘‘kinti nu kho upajjhāyassa cīvaraṁ dhoviyethā’’ti.",
  "tika-vin05t27:13_1": "Sace upajjhāyassa cīvaraṁ kātabbaṁ hoti, rajanaṁ vā pacitabbaṁ, cīvaraṁ vā rajetabbaṁ hoti, saddhivihārikena sabbaṁ kātabbaṁ, ussakkaṁ vā kātabbaṁ ‘‘kinti nu kho upajjhāyassa cīvaraṁ rajiyethā’’ti.",
  "tika-vin05t27:13_2": "Cīvaraṁ rajantena sādhukaṁ saṁparivattetvā rajetabbaṁ, na ca acchinne theve pakkamitabbaṁ.",
  "tika-vin05t27:14_0": "Na upajjhāyaṁ anāpucchā ekaccassa patto dātabbo, na ekaccassa patto paṭiggahetabbo, na ekaccassa cīvaraṁ dātabbaṁ, na ekaccassa cīvaraṁ paṭiggahetabbaṁ, na ekaccassa parikkhāro dātabbo, na ekaccassa parikkhāro paṭiggahetabbo, na ekaccassa kesā chedetabbā, na ekaccena kesā chedāpetabbā , na ekaccassa parikammaṁ kātabbaṁ, na ekaccena parikammaṁ kārāpetabbaṁ, na ekaccassa veyyāvacco kātabbo, na ekaccena veyyāvacco kārāpetabbo, na ekaccassa pacchāsamaṇena hotabbaṁ, na ekacco pacchāsamaṇo ādātabbo, na ekaccassa piṇḍapāto nīharitabbo, na ekaccena piṇḍapāto nīharāpetabbo, na upajjhāyaṁ anāpucchā gāmo pavisitabbo, piṇḍāya vā aññena vā karaṇīyena pavisitukāmena āpucchitvāva pavisitabbo.",
  "tika-vin05t27:14_1": "Sace upajjhāyo kālasseva vuṭṭhāya dūraṁ bhikkhācāraṁ gantukāmo hoti, ‘‘daharā piṇḍāya pavisantū’’ti vatvā gantabbaṁ.",
  "tika-vin05t27:14_2": "Avatvā gate pariveṇaṁ gantvā upajjhāyaṁ apassantena gāmaṁ pavisituṁ vaṭṭati.",
  "tika-vin05t27:14_3": "Sace gāmaṁ pavisantopi passati, diṭṭhaṭṭhānato paṭṭhāya āpucchituṁyeva vaṭṭati.",
  "tika-vin05t27:14_4": "Na upajjhāyaṁ anāpucchā vāsatthāya vā asubhadassanatthāya vā susānaṁ gantabbaṁ, na disā pakkamitabbā, pakkamitukāmena pana kammaṁ ācikkhitvā yāvatatiyaṁ yācitabbo.",
  "tika-vin05t27:14_5": "Sace anujānāti, sādhu, no ce anujānāti, taṁ nissāya vasato cassa uddeso vā paripucchā vā kammaṭṭhānaṁ vā na sampajjati, upajjhāyo bālo hoti abyatto, kevalaṁ attano santike vasāpetukāmatāya eva gantuṁ na deti, evarūpe nivārentepi gantuṁ vaṭṭati.",
  "tika-vin05t27:14_6": "Sace upajjhāyo gilāno hoti, yāvajīvaṁ upaṭṭhāpetabbo, vuṭṭhānamassa āgametabbaṁ, na katthaci gantabbaṁ.",
  "tika-vin05t27:14_7": "Sace añño bhikkhu upaṭṭhāko atthi, bhesajjaṁ pariyesitvā tassa hatthe datvā ‘‘bhante, ayaṁ upaṭṭhahissatī’’ti vatvā gantabbaṁ.",
  "tika-vin05t27:14_8": "Idaṁ tāva upajjhāyavattaṁ.",
  "tika-vin05t27:15_0": "184.",
  "tika-vin05t27:15_1": "Idameva ca antevāsikena ācariyassa kattabbattā ācariyavattanti vuccati.",
  "tika-vin05t27:15_2": "Nāmamattameva hettha nānaṁ.",
  "tika-vin05t27:15_3": "Tattha yāva cīvararajanaṁ, tāva vatte akariyamāne upajjhāyassa ācariyassa ca parihāni hoti, tasmā taṁ akarontassa nissayamuttakassapi amuttakassapi āpattiyeva, ekaccassa pattadānato paṭṭhāya amuttanissayasseva āpatti.",
  "tika-vin05t27:15_4": "Upajjhāye ācariye vā vattaṁ sādiyante saddhivihārikā antevāsikā ca bahukāpi hontu, sabbesaṁ āpatti.",
  "tika-vin05t27:15_5": "Sace upajjhāyo ācariyo vā ‘‘mayhaṁ upaṭṭhāko atthi, tumhe attano sajjhāyamanasikārādīsu yogaṁ karothā’’ti vadati, saddhivihārikādīnaṁ anāpatti.",
  "tika-vin05t27:15_6": "Upajjhāyo vā ācariyo vā sace sādiyanaṁ vā asādiyanaṁ vā na jānāti, bālo hoti, saddhivihārikādayo bahū, tesu eko vattasampanno bhikkhu ‘‘upajjhāyassa vā ācariyassa vā kiccaṁ ahaṁ karissāmi, tumhe appossukkā viharathā’’ti evañce attano bhāraṁ katvā itare vissajjeti, tassa bhārakaraṇato paṭṭhāya tesaṁ anāpatti.",
  "tika-vin05t27:15_7": "Ettha antevāsikesu pana nissayantevāsikena yāva ācariyaṁ nissāya vasati, tāva sabbaṁ ācariyavattaṁ kātabbaṁ.",
  "tika-vin05t27:15_8": "Pabbajjaupasampadadhammantevāsikehi pana nissayamuttakehipi ādito paṭṭhāya yāva cīvararajanaṁ, tāva vattaṁ kātabbaṁ.",
  "tika-vin05t27:15_9": "Anāpucchitvā pattadānādimhi pana etesaṁ anāpatti.",
  "tika-vin05t27:16_0": "Etesu pabbajjantevāsiko ca upasampadantevāsiko ca ācariyassa yāvajīvaṁ bhārā.",
  "tika-vin05t27:16_1": "Nissayantevāsiko ca dhammantevāsiko ca yāva samīpe vasanti, tāva ācariyupajjhāyehipi antevāsikasaddhivihārikā saṅgahetabbā anuggahetabbā uddesena paripucchāya ovādena anusāsaniyā.",
  "tika-vin05t27:16_2": "Sace antevāsikasaddhivihārikānaṁ patto vā cīvaraṁ vā añño vā koci parikkhāro natthi, attano atirekapattacīvaraṁ atirekaparikkhāro vā atthi, dātabbaṁ.",
  "tika-vin05t27:16_3": "No ce, dhammiyena nayena pariyesanatthāya ussukkaṁ kātabbaṁ.",
  "tika-vin05t27:16_4": "Sace antevāsikasaddhivihārikā gilānā honti, upajjhāyavatte vuttanayena dantakaṭṭhadānaṁ ādiṁ katvā ācamanakumbhiyā udakasiñcanapariyosānaṁ sabbaṁ vattaṁ kātabbameva, akarontānaṁ āpatti.",
  "tika-vin05t27:16_5": "Tasmā ācariyupajjhāyehipi antevāsikasaddhivihārikesu sammā vattitabbaṁ.",
  "tika-vin05t27:16_6": "Ācariyupajjhāyādīsu hi yo yo na sammā vattati, tassa tassa āpatti.",
  "tika-vin05t27:16_7": "Upajjhāyādivattakathā.",
  "tika-vin05t27:17_0": "185.",
  "tika-vin05t27:17_1": "Idāni āgantukavattādīni veditabbāni.",
  "tika-vin05t27:17_2": "Āgantukena bhikkhunā upacārasīmāsamīpaṁ gantvā upāhanā omuñcitvā nīcaṁ katvā papphoṭetvā upāhanadaṇḍakena gahetvā chattaṁ upanāmetvā sīsaṁ vivaritvā sīse cīvaraṁ khandhe karitvā sādhukaṁ ataramānena ārāmo pavisitabbo, ārāmaṁ pavisantena sallakkhetabbaṁ ‘‘kattha āvāsikā bhikkhū sannipatantī’’ti.",
  "tika-vin05t27:17_3": "Yattha āvāsikā bhikkhū sannipatanti upaṭṭhānasālāya vā maṇḍape vā rukkhamūle vā, tattha gantvā ekamantaṁ patto nikkhipitabbo, ekamantaṁ cīvaraṁ nikkhipitabbaṁ, patirūpaṁ āsanaṁ gahetvā nisīditabbaṁ, pānīyaṁ pucchitabbaṁ, paribhojanīyaṁ pucchitabbaṁ ‘‘katamaṁ pānīyaṁ, katamaṁ paribhojanīya’’nti.",
  "tika-vin05t27:17_4": "Sace pānīyena attho hoti, pānīyaṁ gahetvā pātabbaṁ.",
  "tika-vin05t27:17_5": "Sace paribhojanīyena attho hoti, paribhojanīyaṁ gahetvā pādā dhovitabbā.",
  "tika-vin05t27:17_6": "Pāde dhovantena ekena hatthena udakaṁ āsiñcitabbaṁ, ekena hatthena pādā dhovitabbā, na teneva hatthena udakaṁ āsiñcitabbaṁ, na teneva hatthena pādā dhovitabbā, upāhanapuñchanacoḷakaṁ puñchitvā upāhanā puñchitabbā, upāhanā puñchantena paṭhamaṁ sukkhena coḷakena puñchitabbā, pacchā allena, upāhanapuñchanacoḷakaṁ dhovitvā ekamantaṁ pattharitabbaṁ.",
  "tika-vin05t27:18_0": "Sace āvāsiko bhikkhu vuḍḍho hoti, abhivādetabbo.",
  "tika-vin05t27:18_1": "Sace navako hoti, abhivādāpetabbo.",
  "tika-vin05t27:18_2": "Senāsanaṁ pucchitabbaṁ ‘‘katamaṁ me senāsanaṁ pāpuṇātī’’ti, ajjhāvuṭṭhaṁ vā anajjhāvuṭṭhaṁ vā pucchitabbaṁ, ‘‘gocaragāmo āsanne, udāhu dūre, kālasseva piṇḍāya caritabbaṁ, udāhu divā’’ti evaṁ bhikkhācāro pucchitabbo, agocaro pucchitabbo, gocaro pucchitabbo.",
  "tika-vin05t27:18_3": "Agocaro nāma micchādiṭṭhikānaṁ gāmo paricchinnabhikkho vā gāmo, yattha ekassa vā dvinnaṁ vā bhikkhā dīyati, sekkhasammahāni kulāni pucchitabbāni, vaccaṭṭhānaṁ pucchitabbaṁ, passāvaṭṭhānaṁ pucchitabbaṁ, ‘‘kiṁ imissā pokkharaṇiyā pānīyaṁyeva pivanti, nahānādiparibhogampi karontī’’ti evaṁ pānīyañceva paribhojanīyañca pucchitabbaṁ, kattaradaṇḍo pucchitabbo, saṅghassa katikasaṇṭhānaṁ pucchitabbaṁ, kesuci ṭhānesu vāḷamigā vā amanussā vā honti, tasmā ‘‘kaṁ kālaṁ pavisitabbaṁ, kaṁ kālaṁ nikkhamitabba’’nti pucchitabbaṁ.",
  "tika-vin05t27:18_4": "Sace vihāro anajjhāvuṭṭho hoti, kavāṭaṁ ākoṭetvā muhuttaṁ āgametvā ghaṭikaṁ ugghāṭetvā kavāṭaṁ paṇāmetvā bahi ṭhitena nilloketabbo.",
  "tika-vin05t27:19_0": "Sace so vihāro uklāpo hoti, mañce vā mañco āropito hoti, pīṭhe vā pīṭhaṁ āropitaṁ hoti, senāsanaṁ upari puñjīkataṁ hoti, sace sakkoti, sabbo vihāro sodhetabbo, asakkontena attano vasanokāso jaggitabbo.",
  "tika-vin05t27:19_1": "Sabbaṁ sodhetuṁ sakkontena pana upajjhāyavatte vuttanayena bhūmattharaṇamañcapīṭhādīni bahi nīharitvā vihāraṁ sodhetvā puna atiharitvā yathāṭhāne paññapetabbāni.",
  "tika-vin05t27:20_0": "Sace puratthimā sarajā vātā vāyanti, puratthimā vātapānā thaketabbā.",
  "tika-vin05t27:20_1": "Sace pacchimā, uttarā, dakkhiṇā sarajā vātā vāyanti, dakkhiṇā vātapānā thaketabbā.",
  "tika-vin05t27:20_2": "Sace sītakālo hoti, divā vātapānā vivaritabbā, rattiṁ thaketabbā.",
  "tika-vin05t27:20_3": "Sace uṇhakālo hoti, divā thaketabbā, rattiṁ vivaritabbā.",
  "tika-vin05t27:21_0": "Sace uklāpaṁ hoti, pariveṇaṁ sammajjitabbaṁ, koṭṭhako sammajjitabbo, upaṭṭhānasālā sammajjitabbā , aggisālā sammajjitabbā, vaccakuṭi sammajjitabbā, pānīyaṁ paribhojanīyaṁ upaṭṭhāpetabbaṁ, ācamanakumbhiyā udakaṁ āsiñcitabbaṁ.",
  "tika-vin05t27:21_1": "Idaṁ āgantukavattaṁ.",
  "tika-vin05t27:22_0": "186.Āvāsikavatte āvāsikena bhikkhunā āgantukaṁ bhikkhuṁ vuḍḍhataraṁ disvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, pānīyena pucchitabbo, pucchantena pana sakiṁ ānītaṁ pānīyaṁ sabbaṁ pivati, ‘‘puna ānemī’’ti pucchitabboyeva.",
  "tika-vin05t27:22_1": "Bījanenapi bījitabbo, bījantena sakiṁ pādapiṭṭhiyaṁ bījitvā sakiṁ majjhe, sakiṁ sīse bījitabbo, ‘‘alaṁ hotū’’ti vuttena mandataraṁ bījitabbaṁ, puna ‘‘ala’’nti vuttena tato mandataraṁ bījitabbaṁ, tatiyavāraṁ vuttena bījanī ṭhapetabbā, pādāpissa dhovitabbā.",
  "tika-vin05t27:22_2": "Sace attano telaṁ atthi, telena makkhetabbā.",
  "tika-vin05t27:22_3": "No ce atthi, tassa santakena makkhetabbā.",
  "tika-vin05t27:22_4": "Sace ussahati, upāhanā puñchitabbā.",
  "tika-vin05t27:22_5": "Upāhanā puñchantena paṭhamaṁ sukkhena coḷena puñchitabbā, pacchā allena, upāhanapuñchanacoḷakaṁ dhovitvā ekamantaṁ vissajjetabbaṁ.",
  "tika-vin05t27:23_0": "Āgantuko bhikkhu abhivādetabbo, senāsanaṁ paññapetabbaṁ ‘‘etaṁ senāsanaṁ pāpuṇātī’’ti.",
  "tika-vin05t27:23_1": "Ajjhāvuṭṭhaṁ vā anajjhāvuṭṭhaṁ vā ācikkhitabbaṁ, gocaro ācikkhitabbo, agocaro ācikkhitabbo, sekkhasammatāni kulāni ācikkhitabbāni, vaccaṭṭhānaṁ ācikkhitabbaṁ, passāvaṭṭhānaṁ ācikkhitabbaṁ, pānīyaṁ ācikkhitabbaṁ, paribhojanīyaṁ ācikkhitabbaṁ, kattaradaṇḍo ācikkhitabbo, saṅghassa katikasaṇṭhānaṁ ācikkhitabbaṁ ‘‘imaṁ kālaṁ pavisitabbaṁ, imaṁ kālaṁ nikkhamitabba’’nti.",
  "tika-vin05t27:24_0": "Sace āgantuko navako hoti, nisinnakeneva ācikkhitabbaṁ ‘‘atra pattaṁ nikkhipāhi, atra cīvaraṁ nikkhipāhi, idaṁ āsanaṁ, nisīdāhī’’ti.",
  "tika-vin05t27:24_1": "Pānīyaṁ ācikkhitabbaṁ, paribhojanīyaṁ ācikkhitabbaṁ, upāhanapuñchanacoḷakaṁ ācikkhitabbaṁ, āgantuko bhikkhu abhivādāpetabbo, senāsanādīnipi nisinneneva ācikkhitabbāni.",
  "tika-vin05t27:24_2": "Vuḍḍhatare pana āgate āsanaṁ paññapetabbanti evamādi sabbaṁ cīvarakammaṁ vā navakammaṁ vā ṭhapetvāpi kātabbaṁ.",
  "tika-vin05t27:24_3": "Cetiyaṅgaṇaṁ sammajjantena sammuñjaniṁ nikkhipitvā tassa vattaṁ kātuṁ ārabhitabbaṁ.",
  "tika-vin05t27:24_4": "Paṇḍito hi āgantuko ‘‘sammajjāhi tāva cetiyaṅgaṇa’’nti vakkhati.",
  "tika-vin05t27:24_5": "Gilānassa bhesajjaṁ karontena pana sace nātiāturo gilāno hoti, bhesajjaṁ akatvā vattameva kātabbaṁ, mahāgilānassa pana bhesajjameva kātabbaṁ.",
  "tika-vin05t27:24_6": "Paṇḍito hi āgantuko ‘‘karohi tāva bhesajja’’nti vakkhati.",
  "tika-vin05t27:24_7": "Idaṁ āvāsikavattaṁ.",
  "tika-vin05t27:25_0": "187.Gamikavatte gamikena bhikkhunā mañcapīṭhādidārubhaṇḍaṁ mattikābhaṇḍampi rajanabhājanādi sabbaṁ aggisālāyaṁ vā aññasmiṁ vā guttaṭṭhāne paṭisāmetvā dvāravātapānaṁ thaketvā senāsanaṁ āpucchitvā pakkamitabbaṁ.",
  "tika-vin05t27:25_1": "Sace bhikkhu na hoti, sāmaṇero āpucchitabbo.",
  "tika-vin05t27:25_2": "Sace sāmaṇero na hoti, ārāmiko āpucchitabbo.",
  "tika-vin05t27:25_3": "Sace na hoti bhikkhu vā sāmaṇero vā ārāmiko vā, catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā pakkamitabbaṁ.",
  "tika-vin05t27:25_4": "Sace vihāro ovassati, sace ussahati, sabbo chādetabbo, ussukkaṁ vā kātabbaṁ ‘‘kinti nu kho vihāro chādiyethā’’ti, evañcetaṁ labhetha, iccetaṁ kusalaṁ.",
  "tika-vin05t27:25_5": "No ce labhetha, yo deso anovassako hoti, tattha catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā pakkamitabbaṁ.",
  "tika-vin05t27:25_6": "Sace vihāro ovassati, sace ussahati, senāsanaṁ gāmaṁ atiharitabbaṁ, ussukkaṁ vā kātabbaṁ ‘‘kinti nu kho senāsanaṁ gāmaṁ atihariyethā’’ti, evañcetaṁ labhetha, iccetaṁ kusalaṁ.",
  "tika-vin05t27:25_7": "No ce labhetha, ajjhokāse catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā tiṇena vā paṇṇena vā paṭicchādetvā pakkamitabbaṁ ‘‘appeva nāma aṅgānipi seseyyu’’nti.",
  "tika-vin05t27:25_8": "Idaṁ gamikavattaṁ.",
  "tika-vin05t27:26_0": "188.Bhattaggavatte sace ārāme kālo ārocito hoti, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo.",
  "tika-vin05t27:27_0": "Na okkamma therānaṁ bhikkhūnaṁ purato gantabbaṁ.",
  "tika-vin05t27:27_1": "Suppaṭicchannena, susaṁvutena, okkhittacakkhunā, appasaddena antaraghare gantabbaṁ, na ukkhittakāya, na ujjagghikāya antaraghare gantabbaṁ, na kāyappacālakaṁ, na bāhuppacālakaṁ, na sīsappacālakaṁ antaraghare gantabbaṁ, na khambhakatena, na oguṇṭhitena, na ukkuṭikāya antaraghare gantabbaṁ.",
  "tika-vin05t27:28_0": "Suppaṭicchannena , susaṁvutena, okkhittacakkhunā, appasaddena antaraghare nisīditabbaṁ, na ukkhittakāya, na ujjagghikāya antaraghare nisīditabbaṁ, na kāyappacālakaṁ, na bāhuppacālakaṁ, na sīsappacālakaṁ antaraghare nisīditabbaṁ, na khambhakatena, na oguṇṭhitena, na pallatthikāya antaraghare nisīditabbaṁ, na there bhikkhū anupakhajja nisīditabbaṁ.",
  "tika-vin05t27:28_1": "Sace mahātherassa nisinnāsanena samakaṁ āsanaṁ hoti, bahūsu āsanesu sati ekaṁ dve āsanāni ṭhapetvā nisīditabbaṁ.",
  "tika-vin05t27:28_2": "Bhikkhū gaṇetvā paññattāsanesu anisīditvā mahātherena ‘‘nisīdā’’ti vuttena nisīditabbaṁ.",
  "tika-vin05t27:28_3": "No ce mahāthero vadati, ‘‘idaṁ, bhante, āsanaṁ ucca’’nti vattabbaṁ.",
  "tika-vin05t27:28_4": "‘‘Nisīdā’’ti vuttena nisīditabbaṁ.",
  "tika-vin05t27:28_5": "Sace pana evaṁ āpucchitepi na vadati, nisīdantassa anāpatti, mahātherasseva āpatti.",
  "tika-vin05t27:28_6": "Navako hi evarūpe āsane anāpucchā nisīdanto āpajjati, thero āpucchite ananujānanto.",
  "tika-vin05t27:28_7": "Na navā bhikkhū āsanena paṭibāhitabbā, na saṅghāṭikaṁ ottharitvā antaraghare nisīditabbaṁ.",
  "tika-vin05t27:29_0": "Pattadhovanodake dīyamāne ubhohi hatthehi pattaṁ paṭiggahetvā udakaṁ paṭiggahetabbaṁ, dakkhiṇodakaṁ pana purato ādhārake pattaṁ ṭhapetvā gahetabbaṁ, nīcaṁ katvā udakasaddaṁ akarontena apaṭighaṁsantena patto dhovitabbo.",
  "tika-vin05t27:29_1": "Sace udakapaṭiggāhako hoti, nīcaṁ katvā udakapaṭiggāhake udakaṁ āsiñcitabbaṁ ‘‘mā udakapaṭiggāhako udakena osiñci , mā sāmantā bhikkhū udakena osiñciṁsu, mā saṅghāṭi udakena osiñcī’’ti.",
  "tika-vin05t27:29_2": "Sace udakapaṭiggāhako na hoti, nīcaṁ katvā chamāya udakaṁ āsiñcitabbaṁ ‘‘mā sāmantā bhikkhū udakena osiñciṁsu, mā saṅghāṭi udakena osiñcī’’ti.",
  "tika-vin05t27:30_0": "Odane dīyamāne ubhohi hatthehi pattaṁ paṭiggahetvā odano paṭiggahetabbo.",
  "tika-vin05t27:30_1": "Yathā sūpassa okāso hoti, evaṁ mattāya odano gaṇhitabbo.",
  "tika-vin05t27:30_2": "Sace hoti sappi vā telaṁ vā uttaribhaṅgaṁ vā, therena vattabbo ‘‘sabbesaṁ samakaṁ sampādehī’’ti.",
  "tika-vin05t27:30_3": "Idañca na kevalaṁ sappiādīsu, odanepi vattabbaṁ.",
  "tika-vin05t27:30_4": "Sappiādīsu pana yaṁ appaṁ hoti ekassa vā dvinnaṁ vā anurūpaṁ, taṁ sabbesaṁ samakaṁ sampādehīti vutte manussānaṁ vihesā hoti, tasmā tādisaṁ sakiṁ vā dvikkhattuṁ vā gahetvā sesaṁ na gahetabbaṁ.",
  "tika-vin05t27:30_5": "Sakkaccaṁ piṇḍapāto paṭiggahetabbo, pattasaññinā piṇḍapāto paṭiggahetabbo, samasūpako samatitthiko piṇḍapāto paṭiggahetabbo, na tāva therena bhuñjitabbaṁ, yāva na sabbesaṁ odano sampatto hoti.",
  "tika-vin05t27:30_6": "Idañca yaṁ paricchinnabhikkhukaṁ bhattaggaṁ, yattha manussā sabbesaṁ pāpetvā vanditukāmā honti, taṁ sandhāya vuttaṁ .",
  "tika-vin05t27:30_7": "Yaṁ pana mahābhattaggaṁ hoti, yattha ekasmiṁ padese bhuñjanti, ekasmiṁ padese udakaṁ dīyati, tattha yathāsukhaṁ bhuñjitabbaṁ.",
  "tika-vin05t27:31_0": "Sakkaccaṁ piṇḍapāto bhuñjitabbo, pattasaññinā piṇḍapāto bhuñjitabbo, sapadāno piṇḍapāto bhuñjitabbo, samasūpako piṇḍapāto bhuñjitabbo, na thūpakato omadditvā piṇḍapāto bhuñjitabbo, na sūpaṁ vā byañjanaṁ vā odanena paṭicchādetabbaṁ bhiyyokamyataṁ upādāya, na sūpaṁ vā odanaṁ vā agilānena attano atthāya viññāpetvā bhuñjitabbaṁ, na ujjhānasaññinā paresaṁ patto oloketabbo, nātimahanto kabaḷo kātabbo, parimaṇḍalaṁ ālopo kātabbo, na anāhaṭe kabaḷe mukhadvāraṁ vivaritabbaṁ, na bhuñjamānena sabbo hattho mukhe pakkhipitabbo, na sakabaḷena mukhena byāharitabbaṁ, na piṇḍukkhepakaṁ bhuñjitabbaṁ, na kabaḷāvacchekaṁ, na avagaṇḍakārakaṁ, na hatthaniddhunakaṁ, na sitthāvakārakaṁ, na jivhānicchārakaṁ, na capucapukārakaṁ, na surusurukārakaṁ, na hatthanillehakaṁ, na pattanillehakaṁ, na oṭṭhanillehakaṁ bhuñjitabbaṁ.",
  "tika-vin05t27:32_0": "Na sāmisena hatthena pānīyathālako paṭiggahetabbo, na tāva therena hatthadhovanaudakaṁ paṭiggahetabbaṁ, yāva na sabbe bhuttāvino honti.",
  "tika-vin05t27:32_1": "Sace manussā ‘‘dhovatha, bhante, pattañca hatthe cā’’ti vadanti, bhikkhū vā ‘‘tumhe udakaṁ gaṇhathā’’ti vadanti, vaṭṭati.",
  "tika-vin05t27:32_2": "Udake dīyamāne ubhohi hatthehi pattaṁ paṭiggahetvā udakaṁ paṭiggahetabbaṁ, nīcaṁ katvā udakasaddaṁ akarontena apaṭighaṁsantena patto dhovitabbo.",
  "tika-vin05t27:32_3": "Sace udakapaṭiggāhako hoti, nīcaṁ katvā udakapaṭiggāhake udakaṁ āsiñcitabbaṁ ‘‘mā udakapaṭiggāhako udakena osiñci, mā sāmantā bhikkhū udakena osiñciṁsu, mā saṅghāṭi udakena osiñcī’’ti.",
  "tika-vin05t27:32_4": "Sace udakapaṭiggāhako na hoti, nīcaṁ katvā chamāya udakaṁ āsiñcitabbaṁ ‘‘mā sāmantā bhikkhū udakena osiñciṁsu, mā saṅghāṭi udakena osiñcī’’ti, na sasitthakaṁ pattadhovanaṁ antaraghare chaḍḍetabbaṁ.",
  "tika-vin05t27:33_0": "Bhattaggato uṭṭhāya nivattantesu navakehi bhikkhūhi paṭhamataraṁ nivattitabbaṁ, pacchā therehi.",
  "tika-vin05t27:33_1": "Sambādhesu hi gharesu mahātherānaṁ nikkhamanokāso na hoti, tasmā evaṁ vuttaṁ.",
  "tika-vin05t27:33_2": "Evaṁ nivattantehi pana navakehi gehadvāre ṭhatvā theresu nikkhamantesu paṭipāṭiyā gantabbaṁ.",
  "tika-vin05t27:33_3": "Sace pana mahātherā dhure nisinnā honti, navakā antogehe, therāsanato paṭṭhāya paṭipāṭiyā eva nikkhamitabbaṁ , kāyena kāyaṁ asaṅghaṭṭentena yathā antarena manussā gantuṁ sakkonti, evaṁ viraḷāya pāḷiyā gantabbaṁ.",
  "tika-vin05t27:34_0": "‘‘Anujānāmi, bhikkhave, therena bhikkhunā bhattagge anumoditu’’nti (cūḷava.",
  "tika-vin05t27:34_1": "362) vacanato saṅghattherena bhattagge anumoditabbaṁ.",
  "tika-vin05t27:34_2": "Taṁ ekameva ohāya sesehi na gantabbaṁ.",
  "tika-vin05t27:35_0": "‘‘Anujānāmi, bhikkhave, bhattagge catūhi pañcahi therānutherehi bhikkhūhi āgametu’’nti (cūḷava.",
  "tika-vin05t27:35_1": "362) vacanato saṅghattherena anumodanatthāya nisinne heṭṭhā paṭipāṭiyā catūhi nisīditabbaṁ, anuthere nisinne mahātherena ca heṭṭhā ca tīhi nisīditabbaṁ, pañcame nisinne upari catūhi nisīditabbaṁ, saṅghattherena heṭṭhā daharabhikkhusmiṁ ajjhiṭṭhepi saṅghattherato paṭṭhāya catūhi nisīditabbameva.",
  "tika-vin05t27:35_2": "Sace pana anumodako bhikkhu ‘‘gacchatha, bhante, āgametabbakiccaṁ natthī’’ti vadati, gantuṁ vaṭṭati.",
  "tika-vin05t27:35_3": "Mahātherena ‘‘gacchāma, āvuso’’ti vutte ‘‘gacchathā’’ti vadati, evampi vaṭṭati, ‘‘bahigāme āgamissāmā’’ti ābhogaṁ katvāpi bahigāmaṁ gantvā attano nissitake ‘‘tumhe tassa āgamanaṁ āgamethā’’ti vatvāpi gantuṁ vaṭṭatiyeva.",
  "tika-vin05t27:35_4": "Sace pana manussā attano rucitena ekena anumodanaṁ kārenti, neva tassa anumodato āpatti, na mahātherassa bhāro hoti.",
  "tika-vin05t27:35_5": "Upanisinnakathāyameva hi manussesu kathāpentesu thero āpucchitabbo.",
  "tika-vin05t27:35_6": "Mahātherena ca anumodanāya ajjhiṭṭhova āgametabboti idamettha lakkhaṇaṁ.",
  "tika-vin05t27:35_7": "‘‘Anujānāmi, bhikkhave, sati karaṇīye ānantarikaṁ bhikkhuṁ āpucchitvā gantu’’nti (cūḷava.",
  "tika-vin05t27:35_8": "362) vacanato pana vaccādipīḷitena anantaraṁ bhikkhuṁ āpucchitvā gantabbanti.",
  "tika-vin05t27:35_9": "Idaṁ bhattaggavattaṁ.",
  "tika-vin05t27:36_0": "189.Piṇḍacārikavatte pana piṇḍacārikena bhikkhunā ‘‘idāni gāmaṁ pavisissāmī’’ti timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo.",
  "tika-vin05t27:36_1": "Suppaṭicchannena antaraghare gantabbantiādi sabbaṁ bhattaggavatte vuttanayeneva idhāpi veditabbaṁ.",
  "tika-vin05t27:37_0": "Nivesanaṁ pavisantena sallakkhetabbaṁ ‘‘iminā pavisissāmi, iminā nikkhamissāmī’’ti, nātisahasā pavisitabbaṁ, nātidūre nāccāsanne ṭhātabbaṁ, nāticiraṁ ṭhātabbaṁ, nātilahukaṁ nivattitabbaṁ, ṭhitena sallakkhetabbaṁ ‘‘bhikkhaṁ dātukāmā vā adātukāmā vā’’ti .",
  "tika-vin05t27:37_1": "Sace kammaṁ vā nikkhipati, āsanā vā vuṭṭhāti, kaṭacchuṁ vā parāmasati, bhājanaṁ vā parāmasati, ṭhapeti vā, ‘‘dātukāmassā’’ti ṭhātabbaṁ.",
  "tika-vin05t27:37_2": "Bhikkhāya dīyamānāya vāmena hatthena saṅghāṭiṁ uccāretvā dakkhiṇena hatthena pattaṁ paṇāmetvā ubhohi hatthehi pattaṁ paṭiggahetvā bhikkhā paṭiggahetabbā, itthī vā hotu puriso vā, bhikkhādānasamaye mukhaṁ na oloketabbaṁ, sallakkhetabbaṁ ‘‘sūpaṁ dātukāmā vā adātukāmā vā’’ti.",
  "tika-vin05t27:37_3": "Sace kaṭacchuṁ vā parāmasati, bhājanaṁ vā parāmasati, ṭhapeti vā, ‘‘dātukāmassā’’ti ṭhātabbaṁ.",
  "tika-vin05t27:37_4": "Bhikkhāya dinnāya saṅghāṭiyā pattaṁ paṭicchādetvā sādhukaṁ ataramānena nivattitabbaṁ.",
  "tika-vin05t27:38_0": "Yo paṭhamaṁ gāmato piṇḍāya paṭikkamati, tena āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, avakkārapāti dhovitvā upaṭṭhāpetabbā, pānīyaṁ paribhojanīyaṁ upaṭṭhāpetabbaṁ.",
  "tika-vin05t27:38_1": "Yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati, bhuñjitabbaṁ.",
  "tika-vin05t27:38_2": "No ce ākaṅkhati, appaharite vā chaḍḍetabbaṁ, appāṇake vā udake opilāpetabbaṁ, tena āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ, avakkārapāti dhovitvā paṭisāmetabbā, pānīyaṁ paribhojanīyaṁ paṭisāmetabbaṁ, bhattaggaṁ sammajjitabbaṁ.",
  "tika-vin05t27:38_3": "Yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ, tena upaṭṭhāpetabbaṁ.",
  "tika-vin05t27:38_4": "Sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpetabbaṁ, na ca tappaccayā vācā bhinditabbāti.",
  "tika-vin05t27:38_5": "Idaṁ piṇḍacārikavattaṁ.",
  "tika-vin05t27:39_0": "190.Āraññikavatte āraññikena bhikkhunā kālasseva uṭṭhāya pattaṁ thavikāya pakkhipitvā aṁse laggetvā cīvaraṁ khandhe karitvā upāhanā ārohitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā vasanaṭṭhānato nikkhamitabbaṁ.",
  "tika-vin05t27:39_1": "‘‘Idāni gāmaṁ pavisissāmā’’ti upāhanā omuñcitvā nīcaṁ katvā papphoṭetvā thavikāya pakkhipitvā aṁse laggetvā timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo.",
  "tika-vin05t27:39_2": "Suppaṭicchannena antaraghare gantabbantiādi sabbaṁ gamanavidhānaṁ idhāpi bhattaggavatte vuttanayeneva veditabbaṁ.",
  "tika-vin05t27:40_0": "Nivesanaṁ pavisantena sallakkhetabbaṁ ‘‘iminā pavisissāmi, iminā nikkhamissāmī’’tiādi sabbaṁ bhikkhācāravidhānaṁ piṇḍacārikavatte vuttanayeneva veditabbaṁ.",
  "tika-vin05t27:40_1": "Āraññikena bhikkhunā pānīyaṁ paribhojanīyaṁ upaṭṭhāpetabbaṁ.",
  "tika-vin05t27:40_2": "Sace bhājanāni nappahonti, pānīyameva paribhojanīyampi katvā upaṭṭhāpetabbaṁ.",
  "tika-vin05t27:40_3": "Bhājanaṁ alabhantena veḷunāḷikāyapi upaṭṭhāpetabbaṁ.",
  "tika-vin05t27:40_4": "Tampi alabhantassa yathā samīpe udakaāvāṭo hoti, evaṁ kātabbaṁ.",
  "tika-vin05t27:40_5": "Aggi upaṭṭhāpetabbo, araṇisahitaṁ upaṭṭhāpetabbaṁ, araṇisahite sati aggiṁ akātumpi vaṭṭati.",
  "tika-vin05t27:40_6": "Yathā ca āraññikassa, evaṁ kantārappaṭipannassapi araṇisahitaṁ icchitabbaṁ.",
  "tika-vin05t27:40_7": "Gaṇavāsino pana tena vināpi vaṭṭati.",
  "tika-vin05t27:40_8": "Kattaradaṇḍo upaṭṭhāpetabbo, nakkhattapadāni uggahetabbāni sakalāni vā ekadesāni vā, disākusalena bhavitabbaṁ.",
  "tika-vin05t27:40_9": "Idaṁ āraññikavattaṁ.",
  "tika-vin05t27:41_0": "191.Senāsanavatte yasmiṁ vihāre viharati, sace so vihāro uklāpo hoti, sace ussahati, sodhetabbo.",
  "tika-vin05t27:41_1": "Vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ, nisīdanapaccattharaṇaṁ nīharitvā ekamantaṁ nikkhipitabbaṁ, bhisibimbohanaṁ nīharitvā ekamantaṁ nikkhipitabbaṁ, mañco nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ nīharitvā ekamantaṁ nikkhipitabbo, pīṭhaṁ nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ nīharitvā ekamantaṁ nikkhipitabbaṁ, mañcapaṭipādakā nīharitvā ekamantaṁ nikkhipitabbā, kheḷamallako nīharitvā ekamantaṁ nikkhipitabbo, apassenaphalakaṁ nīharitvā ekamantaṁ nikkhipitabbaṁ, bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ.",
  "tika-vin05t27:41_2": "Sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā.",
  "tika-vin05t27:41_3": "Sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā.",
  "tika-vin05t27:41_4": "Sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā.",
  "tika-vin05t27:41_5": "Sace akatā hoti bhūmi, udakena paripphositvā paripphositvā sammajjitabbā ‘‘mā vihāro rajena uhaññī’’ti, saṅkāraṁ vicinitvā ekamantaṁ chaḍḍetabbaṁ.",
  "tika-vin05t27:42_0": "Na bhikkhusāmantā senāsanaṁ papphoṭetabbaṁ, na vihārasāmantā senāsanaṁ papphoṭetabbaṁ, na pānīyasāmantā senāsanaṁ papphoṭetabbaṁ, na paribhojanīyasāmantā senāsanaṁ papphoṭetabbaṁ, na paṭivāte aṅgaṇe senāsanaṁ papphoṭetabbaṁ, adhovāte senāsanaṁ papphoṭetabbaṁ.",
  "tika-vin05t27:43_0": "Bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ, mañcapaṭipādakā ekamantaṁ otāpetvā pamajjitvā abhiharitvā yathāṭhāne ṭhapetabbā, mañco ekamantaṁ otāpetvā sodhetvā papphoṭetvā nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ atiharitvā yathāpaññattaṁ paññapetabbo, pīṭhaṁ ekamantaṁ otāpetvā sodhetvā papphoṭetvā nīcaṁ katvā sādhukaṁ apaṭighaṁsantena asaṅghaṭṭentena kavāṭapīṭhaṁ atiharitvā yathāpaññattaṁ paññapetabbaṁ , bhisibimbohanaṁ ekamantaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ, nisīdanapaccattharaṇaṁ otāpetvā papphoṭetvā atiharitvā yathāpaññattaṁ paññapetabbaṁ, kheḷamallako ekamantaṁ otāpetvā pamajjitvā atiharitvā yathāṭhāne ṭhapetabbo, apassenaphalakaṁ ekamantaṁ otāpetvā pamajjitvā yathāṭhāne ṭhapetabbaṁ.",
  "tika-vin05t27:43_1": "Pattacīvaraṁ nikkhipitabbaṁ, pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo, na ca anantarahitāya bhūmiyā patto nikkhipitabbo.",
  "tika-vin05t27:43_2": "Cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ, orato bhogaṁ katvā cīvaraṁ nikkhipitabbaṁ.",
  "tika-vin05t27:44_0": "Sace puratthimā sarajā vātā vāyanti, puratthimā vātapānā thaketabbā.",
  "tika-vin05t27:44_1": "Sace pacchimā, uttarā, dakkhiṇā sarajā vātā vāyanti, dakkhiṇā vātapānā thaketabbā.",
  "tika-vin05t27:44_2": "Sace sītakālo hoti, divā vātapānā vivaritabbā, rattiṁ thaketabbā.",
  "tika-vin05t27:44_3": "Sace uṇhakālo hoti, divā vātapānā thaketabbā, rattiṁ vivaritabbā.",
  "tika-vin05t27:45_0": "Sace uklāpaṁ hoti, pariveṇaṁ sammajjitabbaṁ, koṭṭhako sammajjitabbo, upaṭṭhānasālā sammajjitabbā, aggisālā sammajjitabbā, vaccakuṭi sammajjitabbā.",
  "tika-vin05t27:45_1": "Sace pānīyaṁ na hoti, pānīyaṁ upaṭṭhāpetabbaṁ.",
  "tika-vin05t27:45_2": "Sace paribhojanīyaṁ na hoti, paribhojanīyaṁ upaṭṭhāpetabbaṁ.",
  "tika-vin05t27:45_3": "Sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.",
  "tika-vin05t27:46_0": "Sace vuḍḍhena saddhiṁ ekavihāre viharati, na vuḍḍhaṁ anāpucchā uddeso dātabbo, na paripucchā dātabbā, na sajjhāyo kātabbo, na dhammo bhāsitabbo, na padīpo kātabbo, na padīpo vijjhāpetabbo, na vātapānā vivaritabbā, na vātapānā thaketabbā.",
  "tika-vin05t27:46_1": "Dvāraṁ nāma yasmā mahāvaḷañjaṁ, tasmā tattha āpucchanakiccaṁ natthi, sesāni pana uddesadānādīni āpucchitvāva kātabbāni, devasikampi āpucchituṁ vaṭṭati.",
  "tika-vin05t27:46_2": "Athāpi ‘‘bhante, āpucchitameva hotū’’ti vutte vuḍḍhataro ‘‘sādhū’’ti sampaṭicchati, sayameva vā ‘‘tvaṁ yathāsukhaṁ viharāhī’’ti vadati, evampi vaṭṭati.",
  "tika-vin05t27:46_3": "Sabhāgassa vissāsenapi vaṭṭatiyeva.",
  "tika-vin05t27:46_4": "Sace vuḍḍhena saddhiṁ ekacaṅkame caṅkamati, yena vuḍḍho, tena parivattetabbaṁ, na ca vuḍḍho saṅghāṭikaṇṇena ghaṭṭetabbo.",
  "tika-vin05t27:46_5": "Idaṁ senāsanavattaṁ.",
  "tika-vin05t27:47_0": "192.Jantāgharavatte yo paṭhamaṁ jantāgharaṁ gacchati, sace chārikā ussannā hoti, chārikā chaḍḍetabbā.",
  "tika-vin05t27:47_1": "Sace uklāpaṁ hoti, jantāgharaṁ sammajjitabbaṁ, paribhaṇḍaṁ sammajjitabbaṁ, pariveṇaṁ sammajjitabbaṁ, koṭṭhako sammajjitabbo, jantāgharasālā sammajjitabbā, cuṇṇaṁ sannetabbaṁ, mattikā temetabbā, udakadoṇiyā udakaṁ āsiñcitabbaṁ.",
  "tika-vin05t27:47_2": "Jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ, na there bhikkhū anupakhajja nisīditabbaṁ, na navā bhikkhū āsanena paṭibāhitabbā.",
  "tika-vin05t27:47_3": "Sace ussahati, jantāghare therānaṁ bhikkhūnaṁ parikammaṁ kātabbaṁ.",
  "tika-vin05t27:47_4": "Jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.",
  "tika-vin05t27:47_5": "Sace ussahati, udakepi therānaṁ bhikkhūnaṁ parikammaṁ kātabbaṁ, na therānaṁ bhikkhūnaṁ purato nahāyitabbaṁ, na uparito nahāyitabbaṁ, nahātena uttarantena otarantānaṁ maggo dātabbo.",
  "tika-vin05t27:47_6": "Yo pacchā jantāgharā nikkhamati, sace jantāgharaṁ cikkhallaṁ hoti, dhovitabbaṁ, mattikādoṇiṁ dhovitvā jantāgharapīṭhaṁ paṭisāmetvā aggiṁ vijjhāpetvā dvāraṁ thaketvā pakkamitabbaṁ.",
  "tika-vin05t27:47_7": "Idaṁ jantāgharavattaṁ.",
  "tika-vin05t27:48_0": "193.Vaccakuṭivatte yo vaccakuṭiṁ gacchati, bahi ṭhitena ukkāsitabbaṁ, anto nisinnenapi ukkāsitabbaṁ, cīvaravaṁse vā cīvararajjuyā vā cīvaraṁ nikkhipitvā sādhukaṁ ataramānena vaccakuṭi pavisitabbā, nātisahasā pavisitabbā, na ubbhajitvā pavisitabbā, vaccapādukāya ṭhitena ubbhajitabbaṁ, na nitthunantena vacco kātabbo, na dantakaṭṭhaṁ khādantena vacco kātabbo, na bahiddhā vaccadoṇikāya vacco kātabbo, na bahiddhā passāvadoṇikāya passāvo kātabbo, na passāvadoṇikāya kheḷo kātabbo, phālitena vā kharena vā gaṇṭhikena vā kaṇṭakena vā susirena vā pūtinā vā kaṭṭhena na avalekhitabbaṁ, avalekhanakaṭṭhaṁ pana aggahetvā paviṭṭhassa āpatti natthi, na avalekhanakaṭṭhaṁ vaccakūpamhi pātetabbaṁ, vaccapādukāya ṭhitena paṭicchādetabbaṁ, nātisahasā nikkhamitabbaṁ, na ubbhajitvā nikkhamitabbaṁ, ācamanapādukāya ṭhitena ubbhajitabbaṁ, na capucapukārakaṁ ācametabbaṁ, na ācamanasarāvake udakaṁ sesetabbaṁ.",
  "tika-vin05t27:48_1": "Idañca sabbasādhāraṇaṭṭhānaṁ sandhāya vuttaṁ.",
  "tika-vin05t27:48_2": "Tatra hi aññe aññe āgacchanti, tasmā udakaṁ na sesetabbaṁ.",
  "tika-vin05t27:48_3": "Yaṁ pana saṅghikepi vihāre ekadese nibaddhagamanatthāya kataṁ ṭhānaṁ hoti puggalikaṭṭhānaṁ vā, tasmiṁ vaṭṭati.",
  "tika-vin05t27:48_4": "Virecanaṁ pivitvā punappunaṁ pavisantassapi vaṭṭatiyeva.",
  "tika-vin05t27:48_5": "Ācamanapādukāya ṭhitena paṭicchādetabbaṁ.",
  "tika-vin05t27:49_0": "Sace vaccakuṭi uhatā hoti bahi vaccamakkhitā, udakaṁ āharitvā dhovitabbā.",
  "tika-vin05t27:49_1": "Udakaṁ atthi, bhājanaṁ natthi, asantaṁ nāma hoti.",
  "tika-vin05t27:49_2": "Bhājanaṁ atthi, udakaṁ natthi, etampi asantaṁ .",
  "tika-vin05t27:49_3": "Ubhayasmiṁ asati asantameva, kaṭṭhena vā kenaci vā puñchitvā gantabbaṁ.",
  "tika-vin05t27:49_4": "Sace avalekhanapiṭako pūrito hoti, avalekhanakaṭṭhaṁ chaḍḍetabbaṁ.",
  "tika-vin05t27:49_5": "Sace kacavaraṁ atthi, vaccakuṭi sammajjitabbā, paribhaṇḍaṁ sammajjitabbaṁ, pariveṇaṁ sammajjitabbaṁ, koṭṭhako sammajjitabbo.",
  "tika-vin05t27:49_6": "Sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.",
  "tika-vin05t27:50_0": "‘‘Na, bhikkhave, vaccaṁ katvā sati udake nācametabbaṁ, yo nācameyya, āpatti dukkaṭassā’’ti (cūḷava.",
  "tika-vin05t27:50_1": "373) vacanato udake sati udakakiccaṁ akarontassa āpatti.",
  "tika-vin05t27:50_2": "Sace udakaṁ atthi, paṭicchannaṭṭhānaṁ pana natthi, bhājanena nīharitvā ācamitabbaṁ.",
  "tika-vin05t27:50_3": "Bhājane asati pattena nīharitabbaṁ, pattepi asati asantaṁ nāma hoti.",
  "tika-vin05t27:50_4": "‘‘Idaṁ ativivaṭaṁ, purato aññaṁ udakaṁ bhavissatī’’ti gatassa udakaṁ alabhantasseva bhikkhācāravelā hoti, kaṭṭhena vā kenaci vā puñchitvā gantabbaṁ, bhuñjitumpi anumoditumpi vaṭṭati.",
  "tika-vin05t27:50_5": "‘‘Na, bhikkhave, vaccakuṭiyā yathāvuḍḍhaṁ vacco kātabbo, yo kareyya, āpatti dukkaṭassa.",
  "tika-vin05t27:50_6": "Anujānāmi, bhikkhave, āgatapaṭipāṭiyā vaccaṁ kātu’’nti (cuḷava.",
  "tika-vin05t27:50_7": "373) vacanato vaccakuṭiṁ pavisantena āgatapaṭipāṭiyā pavisitabbaṁ.",
  "tika-vin05t27:50_8": "Vaccakuṭiyaṁ passāvaṭṭhāne nahānatittheti tīsupi āgatapaṭipāṭiyeva pamāṇaṁ.",
  "tika-vin05t27:50_9": "Idaṁ vaccakuṭivattaṁ.",
  "tika-vin05t27:51_0": "Iti pāḷimuttakavinayavinicchayasaṅgahe",
  "tika-vin05t27:52_0": "Upajjhāyādivattavinicchayakathā samattā."
}