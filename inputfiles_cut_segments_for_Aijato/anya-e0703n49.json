{
  "anya-e0703n49:0_0": "Paññāsatima pariccheda",
  "anya-e0703n49:1_0": "Dvirājakonāma",
  "anya-e0703n49:2_0": "1.",
  "anya-e0703n49:3_0": "Tato rajje patiṭṭhāya, kassapo dakkhiṇaṁ disaṁ;",
  "anya-e0703n49:4_0": "Adā kassapanāmassa, yuvarājassa dhīmato.",
  "anya-e0703n49:5_0": "2.",
  "anya-e0703n49:6_0": "Aggābhisekaṁ dāpesi, yuvarājassa dhītuyā;",
  "anya-e0703n49:7_0": "Rājakaññāya tissāya, bhariyāye’va attano.",
  "anya-e0703n49:8_0": "3.",
  "anya-e0703n49:9_0": "Yācakānañca sippīnaṁ, āgatānaṁ tato tato;",
  "anya-e0703n49:10_0": "Dānaṁ daṇḍissaraṁ nāma, sadā dāpesi bhūpati.",
  "anya-e0703n49:11_0": "4.",
  "anya-e0703n49:12_0": "Ādipādo mahindo so,",
  "anya-e0703n49:13_0": "Vasanto rohaṇe tadā;",
  "anya-e0703n49:14_0": "Gahetuṁ rājinoraṭṭha-",
  "anya-e0703n49:15_0": "Mādāya balamāgato.",
  "anya-e0703n49:16_0": "5.",
  "anya-e0703n49:17_0": "Taṁ sutvā kupito rājā, balaṁ pesesi attano;",
  "anya-e0703n49:18_0": "Yujjhitvā taṁ parājesi, mahindo so mahābhaṭo.",
  "anya-e0703n49:19_0": "6.",
  "anya-e0703n49:20_0": "Tato rājā nivattetuṁ, pitaraṁ tassa pesayi;",
  "anya-e0703n49:21_0": "Kassapaṁ yuvarājaṁ taṁ, so gantvā puttasantikaṁ.",
  "anya-e0703n49:22_0": "7.",
  "anya-e0703n49:23_0": "Nānādhammakathopetaṁ, vatvā yuttimanekadhā;",
  "anya-e0703n49:24_0": "Saṅghāmato nivattetvā, puttaṁ so punarāgami.",
  "anya-e0703n49:25_0": "8.",
  "anya-e0703n49:26_0": "Ādipādo tu so pacchā, ghātetvā maṇḍalādhipe;",
  "anya-e0703n49:27_0": "Kuddhejanapade disvā, agamāsi purantikaṁ.",
  "anya-e0703n49:28_0": "9.",
  "anya-e0703n49:29_0": "Bhikkhusaṅgho tamānetvā, dassesi vasudhādhipaṁ;",
  "anya-e0703n49:30_0": "Datvā so dhītaraṁ tassā, pesesi puna rohaṇaṁ.",
  "anya-e0703n49:31_0": "10.",
  "anya-e0703n49:32_0": "Nīharitvāna dussīle, nikāyattayavāsīsu;",
  "anya-e0703n49:33_0": "Gāhāpesi nave bhikkhū, āvāse tattha tattha so.",
  "anya-e0703n49:34_0": "11.",
  "anya-e0703n49:35_0": "Dvayābhisekajātena, ādipādena sununā;",
  "anya-e0703n49:36_0": "Mahāvihāre bodhimhi, paṁsuṁ vaḍḍhesi pūjayaṁ.",
  "anya-e0703n49:37_0": "12.",
  "anya-e0703n49:38_0": "Akāsi ca nikāyesu, tīsu bimbe silāmaye;",
  "anya-e0703n49:39_0": "Sovaṇṇaye raṁsijāle, chattaṁ cūḷāmaṇiṁ tathā.",
  "anya-e0703n49:40_0": "13.",
  "anya-e0703n49:41_0": "Abhayagirivihāramhi, pāsādaṁ sakanāmakaṁ;",
  "anya-e0703n49:42_0": "Katvā tattha nivāsetvā, bhikkhu gāmamadāpayi.",
  "anya-e0703n49:43_0": "14.",
  "anya-e0703n49:44_0": "Mahiyaṅgaṇavihārasmiṁ, gāmaṁ so cetiyassa’dā;",
  "anya-e0703n49:45_0": "Savatthaṁ paṭimābhattaṁ, sabbabhikkhūna dāpayi.",
  "anya-e0703n49:46_0": "15.",
  "anya-e0703n49:47_0": "Thale jale ca sattānaṁ, adāsi abhayaṁ tadā;",
  "anya-e0703n49:48_0": "Cārittapubbarājūnaṁ, paripālesi sabbadā.",
  "anya-e0703n49:49_0": "16.",
  "anya-e0703n49:50_0": "Tassa senāpati seno, ilaṅgorājavaṁsajo;",
  "anya-e0703n49:51_0": "Theriyānaṁ akā’vāsaṁ; Thūpārāmassa pacchato.",
  "anya-e0703n49:52_0": "17.",
  "anya-e0703n49:53_0": "Dhammārucikabhikkhūnaṁ, dhammārāmamakārayi;",
  "anya-e0703n49:54_0": "Tathā sāgalikānañca, kassapasenanāmakaṁ.",
  "anya-e0703n49:55_0": "18.",
  "anya-e0703n49:56_0": "Hadayuṇhābhidhānaṁ so, katvā cetiyapabbate;",
  "anya-e0703n49:57_0": "Pariveṇaṁ adādhamma-rucikānañca bhikkhūnaṁ.",
  "anya-e0703n49:58_0": "19.",
  "anya-e0703n49:59_0": "Ārāmikānaṁ bhikkhūnaṁ, ārāmesu tahiṁ tahiṁ;",
  "anya-e0703n49:60_0": "Ekamekaṁ kuṭiṁ katvā, dāpesi ca camūpati.",
  "anya-e0703n49:61_0": "20.",
  "anya-e0703n49:62_0": "Rattamālagirismiṁ so, katvā rammaṁ taraṁ subhaṁ;",
  "anya-e0703n49:63_0": "Kuciṁ adā sāsanassa, sāmikānaṁ tapassinaṁ.",
  "anya-e0703n49:64_0": "21.",
  "anya-e0703n49:65_0": "Mahāvihāre kāretvā, paviveṇaṁ varaṁ adā;",
  "anya-e0703n49:66_0": "Paṁsukūlikabhikkhūnaṁ, samuddagirināmakaṁ.",
  "anya-e0703n49:67_0": "22.",
  "anya-e0703n49:68_0": "Vāsaṁ araññe kāretvā, attano vaṁsanāmakaṁ;",
  "anya-e0703n49:69_0": "Mahāvihāre bhikkhūnaṁ, vane nivāsataṁ adā.",
  "anya-e0703n49:70_0": "23.",
  "anya-e0703n49:71_0": "Vihāresū ca jiṇṇesu, navakammamakārayi;",
  "anya-e0703n49:72_0": "Dāpesi aggalaṁ sabba-bhikkhūnaṁ jiṇṇacīvare.",
  "anya-e0703n49:73_0": "24.",
  "anya-e0703n49:74_0": "Tissārāmaṁ karitvāna, bhikkhūnīnamupassayaṁ;",
  "anya-e0703n49:75_0": "Maricavaṭṭimahābodhi, parihāre nivesayi.",
  "anya-e0703n49:76_0": "25.",
  "anya-e0703n49:77_0": "Anurādhapure ceva, pulatthinagarepi ca;",
  "anya-e0703n49:78_0": "Upasaggaroganāsāya, vejjasālāpi kārayi.",
  "anya-e0703n49:79_0": "26.",
  "anya-e0703n49:80_0": "Attanā katavāsanaṁ, bhogagāme ca dāpayi;",
  "anya-e0703n49:81_0": "Tathārāmikagāme ca, paṭimābharaṇañca so.",
  "anya-e0703n49:82_0": "27.",
  "anya-e0703n49:83_0": "Bhesajjagehaṁ kāresi, nagare tattha tattha so;",
  "anya-e0703n49:84_0": "Paṁsukūlikabhikkhūnaṁ, bhattaṁ vatthañca dāpayi.",
  "anya-e0703n49:85_0": "28.",
  "anya-e0703n49:86_0": "Khandhīkate amocesi, tiracchānagate bahū;",
  "anya-e0703n49:87_0": "Kapaṇānañca dāpesi, mahādānaṁ camūpati.",
  "anya-e0703n49:88_0": "29.",
  "anya-e0703n49:89_0": "Vicittaṁ byañjanaṁ bhattaṁ, yāguṁ vividhakhajjakaṁ;",
  "anya-e0703n49:90_0": "Katvā sūkararūpañca, guḷaṁ bhikkhūnaṁ dāpayi.",
  "anya-e0703n49:91_0": "30.",
  "anya-e0703n49:92_0": "Evāmādīni puññāni, katvā senāya nāyako;",
  "anya-e0703n49:93_0": "Seno kittindupādehi, sabbā obhāsayī disā.",
  "anya-e0703n49:94_0": "31.",
  "anya-e0703n49:95_0": "Tasseva ñātako katvā, nāyako rakkhasavhayo;",
  "anya-e0703n49:96_0": "Savārakamhi gāmamhi, vihāraṁ sumanoharaṁ.",
  "anya-e0703n49:97_0": "32.",
  "anya-e0703n49:98_0": "Mahāvihāravāsīnaṁ, sārānaṁ paṭipattiyā;",
  "anya-e0703n49:99_0": "Bhikkhūnaṁ so adā sādhu, ṭhapetvā vattamuttamaṁ.",
  "anya-e0703n49:100_0": "33.",
  "anya-e0703n49:101_0": "Seno nāma mahālekho, mahālekhakapabbataṁ;",
  "anya-e0703n49:102_0": "Mahāvihāre kāresi, bhikkhūnaṁ vāsamuttamaṁ.",
  "anya-e0703n49:103_0": "34.",
  "anya-e0703n49:104_0": "Coḷarājābhidhāno, ca, amacco tassa rājino;",
  "anya-e0703n49:105_0": "Pariveṇaṁ akārammaṁ, naṭṭhaṁ taṁ suppatiṭṭhitaṁ.",
  "anya-e0703n49:106_0": "35.",
  "anya-e0703n49:107_0": "Rājā tīsu nikāyesu, rūpakammamanoramaṁ;",
  "anya-e0703n49:108_0": "Maṇḍapāni vicittāni, vejayanto pamāni ca.",
  "anya-e0703n49:109_0": "36.",
  "anya-e0703n49:110_0": "Kāretvā dhātupūjāyo, katvā janamanoharā;",
  "anya-e0703n49:111_0": "Yathā kammaṁ gato ṭhatvā, vassāni dasasatta ca.",
  "anya-e0703n49:112_0": "37.",
  "anya-e0703n49:113_0": "Dvayābhisekasañjāto, yuvarājātha kassapo;",
  "anya-e0703n49:114_0": "Āsi laddhābhiseko so, laṁkārajjekamāgate.",
  "anya-e0703n49:115_0": "38.",
  "anya-e0703n49:116_0": "Saddho āgatamaggova, sābhiñño viya paññavā;",
  "anya-e0703n49:117_0": "Vattā so maramantiva, cāgavā dhanado viya.",
  "anya-e0703n49:118_0": "39.",
  "anya-e0703n49:119_0": "Bahussuto dhammakathī, sabbasippavisārado;",
  "anya-e0703n49:120_0": "Yuttāyuttavicārāya, nipuṇo nayakovido.",
  "anya-e0703n49:121_0": "40.",
  "anya-e0703n49:122_0": "Acalo indalīlo’va, ṭhito sugatasāsane;",
  "anya-e0703n49:123_0": "Parappavādivātehi, sabbehi’pi akampiyo.",
  "anya-e0703n49:124_0": "41.",
  "anya-e0703n49:125_0": "Māyāsāṭheyyamānādi, pāpānañca agocaro;",
  "anya-e0703n49:126_0": "Guṇānaṁ ākaro sabba-ratanānaṁ vasāgaro.",
  "anya-e0703n49:127_0": "42.",
  "anya-e0703n49:128_0": "Bhūmicando narindo so, vaṁse jātassa attano;",
  "anya-e0703n49:129_0": "Dappuḷassādīpādassa, yuvarājapadaṁ adā.",
  "anya-e0703n49:130_0": "43.",
  "anya-e0703n49:131_0": "Rajjaṁ dasahi dhammehi, catusaṅgahavatthūhi;",
  "anya-e0703n49:132_0": "Karonto paripālesi, lokaṁ nettaṁva attano.",
  "anya-e0703n49:133_0": "44.",
  "anya-e0703n49:134_0": "So dhetvā sāsanaṁ sabbaṁ, dhammakammena satthuno;",
  "anya-e0703n49:135_0": "Gahetvā navake bhikkhū, akāsā’vāsapūraṇaṁ.",
  "anya-e0703n49:136_0": "45.",
  "anya-e0703n49:137_0": "Duṭṭhagāmaṇirājena, kataṁ maricavaṭṭikaṁ;",
  "anya-e0703n49:138_0": "Naṭṭhaṁ vihāraṁ kāretvā, nānāāvāsa bhūsitaṁ.",
  "anya-e0703n49:139_0": "46.",
  "anya-e0703n49:140_0": "Theravaṁsajabhikkhūnaṁ, adā katvā mahāmahaṁ;",
  "anya-e0703n49:141_0": "Tesaṁ pañcasatānañca, bhogagāme ca dāpayi.",
  "anya-e0703n49:142_0": "47.",
  "anya-e0703n49:143_0": "Tattha so tusite ramme, devasaṅghapurakkhataṁ;",
  "anya-e0703n49:144_0": "Metteyyaṁ lokanāthaṁ taṁ, desentaṁ dhammamuttamaṁ.",
  "anya-e0703n49:145_0": "48.",
  "anya-e0703n49:146_0": "Dassento viya lokassa, vihāre sabbasajjite;",
  "anya-e0703n49:147_0": "Nisinno maṇḍape ramme, nānāratanabhūsite.",
  "anya-e0703n49:148_0": "49.",
  "anya-e0703n49:149_0": "Nagarehi ca sabbehi, bhikkhūhi parivārito;",
  "anya-e0703n49:150_0": "Buddhalilāya laṁkindo, abhidhamma mabhāsayi.",
  "anya-e0703n49:151_0": "50.",
  "anya-e0703n49:152_0": "Soṇṇapaṭṭe likhāpetvā-bhidhammapiṭakaṁ tadā;",
  "anya-e0703n49:153_0": "Dhammasaṅgaṇikaṁ potthaṁ, nānāratana bhūsitaṁ.",
  "anya-e0703n49:154_0": "51.",
  "anya-e0703n49:155_0": "Katvā nagaramajjhamhi, kāretvā hemamuttamaṁ;",
  "anya-e0703n49:156_0": "Taṁ tattha ṭhapayitvāna, parihāramadāpayi.",
  "anya-e0703n49:157_0": "52.",
  "anya-e0703n49:158_0": "Sakkasenāpatiṭṭhānaṁ, datvā puttassa attano;",
  "anya-e0703n49:159_0": "Parihāre niyojesi, tattha taṁ dhammapotthake.",
  "anya-e0703n49:160_0": "53.",
  "anya-e0703n49:161_0": "Anusaṁvaccharaṁ rājā, puraṁ devapurī viya;",
  "anya-e0703n49:162_0": "Vibhūsitāya senāya, sajjetvā parivārito.",
  "anya-e0703n49:163_0": "54.",
  "anya-e0703n49:164_0": "Devarājāva sobhanto, sabbābharaṇabhūsito;",
  "anya-e0703n49:165_0": "Hatthikhaṇḍe nisīditvā, caranto puravīthiyaṁ.",
  "anya-e0703n49:166_0": "55.",
  "anya-e0703n49:167_0": "Mahatā parihārena, netvā taṁ dhammasaṅgahaṁ;",
  "anya-e0703n49:168_0": "Attanā kāritaṁ rammaṁ, vihāraṁ sabbasajjitaṁ.",
  "anya-e0703n49:169_0": "56.",
  "anya-e0703n49:170_0": "Tattha dhātugate ramme, nānāratanabhūsite;",
  "anya-e0703n49:171_0": "Maṇḍape dhātupiṭhasmiṁ, patiṭṭhāpiya pūjayi.",
  "anya-e0703n49:172_0": "57.",
  "anya-e0703n49:173_0": "Ganthākarapariveṇaṁ , mahāmeghavane akā;",
  "anya-e0703n49:174_0": "Nagare vajjasālā ca, tesaṁ gāme ca dāpayi.",
  "anya-e0703n49:175_0": "58.",
  "anya-e0703n49:176_0": "Bhaṇḍikapariveṇañca, silāmeghañca pabbataṁ;",
  "anya-e0703n49:177_0": "Katvā’bhayagirismiṁ so, tesaṁ gāmamadāpayi.",
  "anya-e0703n49:178_0": "59.",
  "anya-e0703n49:179_0": "Jotivanavihārasmiṁ, rājā laṅkāya nāyako;",
  "anya-e0703n49:180_0": "Bhattaggassa adā gāmaṁ, tathā’bhayagirimhi ca.",
  "anya-e0703n49:181_0": "60.",
  "anya-e0703n49:182_0": "Dakkhiṇagirināmassa, vihārassa ca dāpayi;",
  "anya-e0703n49:183_0": "Gāmaṁ kataññubhāvena, rājā paramadhammiko.",
  "anya-e0703n49:184_0": "61.",
  "anya-e0703n49:185_0": "Sakkasenāpati rammaṁ, pariveṇaṁ sumāpiya;",
  "anya-e0703n49:186_0": "Adāsi sahagāmehi, theriyānaṁ sanāmikaṁ.",
  "anya-e0703n49:187_0": "62.",
  "anya-e0703n49:188_0": "Bhariyā vajirā tassa, tesaṁyeva adāpayi;",
  "anya-e0703n49:189_0": "Pariveṇaṁ karitvāna, sagāmaṁ sakanāmakaṁ.",
  "anya-e0703n49:190_0": "63.",
  "anya-e0703n49:191_0": "Upassayaṁ karitvāna, sā eva padalañchane;",
  "anya-e0703n49:192_0": "Bhikkhūnīnaṁ adā thera-vaṁse sabbattha pūjite.",
  "anya-e0703n49:193_0": "64.",
  "anya-e0703n49:194_0": "Sakkasenāpati mātā, devā’raññaka bhikkhūnaṁ;",
  "anya-e0703n49:195_0": "Theravaṁsappadīpānaṁ, akā’vāsaṁ sanāmakaṁ.",
  "anya-e0703n49:196_0": "65.",
  "anya-e0703n49:197_0": "Sā eva paṭibimbassa, satthu maricavaṭṭiyaṁ;",
  "anya-e0703n49:198_0": "Cūḷāmaṇiṁ pādajalaṁ, akā chattañca cīvaraṁ.",
  "anya-e0703n49:199_0": "66.",
  "anya-e0703n49:200_0": "Rājā rājālayeyeva, rājavaṁsaṁ sanāmakaṁ;",
  "anya-e0703n49:201_0": "Akāsi pāḷikaṁ nāma, pāsādaṁ sumano haraṁ.",
  "anya-e0703n49:202_0": "67.",
  "anya-e0703n49:203_0": "Pūjesi rājinī nāma, rājino bhariyā’parā;",
  "anya-e0703n49:204_0": "Paṭṭakañcukapūjāya, hemamālika cetiyaṁ.",
  "anya-e0703n49:205_0": "68.",
  "anya-e0703n49:206_0": "Tassā puttosi siddhattho, nāma issariye ṭhito;",
  "anya-e0703n49:207_0": "Suto malayarājāti, rūpena makaraddhajo.",
  "anya-e0703n49:208_0": "69.",
  "anya-e0703n49:209_0": "Rājā tasmiṁ mate katvā, sālaṁ bhikkhunamuttamaṁ;",
  "anya-e0703n49:210_0": "Dānavaṭṭaṁ paṭṭhapetvā, tassa pattimadā tadā.",
  "anya-e0703n49:211_0": "70.",
  "anya-e0703n49:212_0": "Evaṁ dhammena kārente, rajjaṁ laṅkādīpe tadā;",
  "anya-e0703n49:213_0": "Coḷarājena yujjhitvā, paṇḍurājā parājito.",
  "anya-e0703n49:214_0": "71.",
  "anya-e0703n49:215_0": "Paṇṇākārāni nekāni, balaṁ sandhāya pesayi;",
  "anya-e0703n49:216_0": "Rājālaṁkissaro saddhiṁ, mantetvā sacivehi so.",
  "anya-e0703n49:217_0": "72.",
  "anya-e0703n49:218_0": "Sannayha balakāyaṁ so, sakkasenāpatiṁ sakaṁ;",
  "anya-e0703n49:219_0": "Balassa nāyakaṁ katvā, mahāyitthamupāgami.",
  "anya-e0703n49:220_0": "73.",
  "anya-e0703n49:221_0": "Vijayaṁ pubbarājūnaṁ, vatvā velātaṭe ṭhito;",
  "anya-e0703n49:222_0": "Ussāhaṁ janayitvāna, nāvaṁ āropayī balaṁ.",
  "anya-e0703n49:223_0": "74.",
  "anya-e0703n49:224_0": "Balakāyaṁ samādāya, sakkasenāpatiṁ tadā;",
  "anya-e0703n49:225_0": "Sukhena sāgaraṁ tiṇṇo, paṇḍudesamupāgami.",
  "anya-e0703n49:226_0": "75.",
  "anya-e0703n49:227_0": "Disvā balañca tañceva, paṇḍurājā sumānaso;",
  "anya-e0703n49:228_0": "Ekacchattaṁ karissāmi, jambudīpanti abravi.",
  "anya-e0703n49:229_0": "76.",
  "anya-e0703n49:230_0": "Baladvayaṁ gahetvāna, rājā so coḷavaṁsajaṁ;",
  "anya-e0703n49:231_0": "Jetuṁ asakkuṇitvāna yuddhamujjhiya nikkhami.",
  "anya-e0703n49:232_0": "77.",
  "anya-e0703n49:233_0": "Yujjhissāmīti gantāna, sakkasenāpatī puna;",
  "anya-e0703n49:234_0": "Nisinno upasaggena, mato pāpena paṇḍuto.",
  "anya-e0703n49:235_0": "78.",
  "anya-e0703n49:236_0": "Laṁkissaro balassāpi, tena rogena nānasaṁ;",
  "anya-e0703n49:237_0": "Sutvā dayālubhāvena, senaṁ āṇāpayī tato.",
  "anya-e0703n49:238_0": "79.",
  "anya-e0703n49:239_0": "Sakka senāpatiṭṭhānaṁ, tassa puttassa’dā tadā;",
  "anya-e0703n49:240_0": "Vaḍḍhesi tena taṁ puttaṁ, katvā senāya nāyakaṁ.",
  "anya-e0703n49:241_0": "80.",
  "anya-e0703n49:242_0": "Nikāyattayavāsīhi, parittaṁ nagare tadā;",
  "anya-e0703n49:243_0": "Kāretvā rogadubbuṭṭhi-bhayaṁ nāsesi jantunaṁ.",
  "anya-e0703n49:244_0": "81.",
  "anya-e0703n49:245_0": "Sāsanassa ca lokassa, santiṁ katvā anekadhā;",
  "anya-e0703n49:246_0": "Rājā so dasame vasse, sukhena tidivaṁ gato.",
  "anya-e0703n49:247_0": "82.",
  "anya-e0703n49:248_0": "Laṁkārajjepi ṭhatvā kathitatipiṭako sabbavijjāpadīpo,",
  "anya-e0703n49:249_0": "Vattāvādī kavī so satidhītivisado desako bhāvako ca;",
  "anya-e0703n49:250_0": "Paññāsaddhādayā vā parahitanirato lokavedīvadaññū;",
  "anya-e0703n49:251_0": "Rājindo kassapo’yaṁ viya vimalaguṇo hotulokopi sabbo.",
  "anya-e0703n49:252_0": "Sujanappasādasaṁvegatthāya kate mahāvaṁse",
  "anya-e0703n49:253_0": "Dvirājako nāma",
  "anya-e0703n49:254_0": "Paññāsatimo paricchedo."
}