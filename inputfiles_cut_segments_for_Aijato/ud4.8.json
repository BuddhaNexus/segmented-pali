{
  "ud4.8:0.1_0": "Udāna 4.8",
  "ud4.8:0.2_0": "Sundarīsutta",
  "ud4.8:1.1_0": "Evaṁ me sutaṁ—",
  "ud4.8:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud4.8:1.3_0": "Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ.",
  "ud4.8:1.4_0": "Bhikkhusaṅghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ.",
  "ud4.8:1.5_0": "Aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ.",
  "ud4.8:2.1_0": "Atha kho te aññatitthiyā paribbājakā bhagavato sakkāraṁ asahamānā bhikkhusaṅghassa ca yena sundarī paribbājikā tenupasaṅkamiṁsu;",
  "ud4.8:2.1_1": "upasaṅkamitvā sundariṁ paribbājikaṁ etadavocuṁ:",
  "ud4.8:2.2_0": "“ussahasi tvaṁ, bhagini, ñātīnaṁ atthaṁ kātun”ti?",
  "ud4.8:2.3_0": "“Kyāhaṁ, ayyā, karomi?",
  "ud4.8:2.4_0": "Kiṁ mayā na sakkā kātuṁ?",
  "ud4.8:2.5_0": "Jīvitampi me pariccattaṁ ñātīnaṁ atthāyā”ti.",
  "ud4.8:3.1_0": "“Tena hi, bhagini, abhikkhaṇaṁ jetavanaṁ gacchāhī”ti.",
  "ud4.8:3.2_0": "“Evaṁ, ayyā”ti kho sundarī paribbājikā tesaṁ aññatitthiyānaṁ paribbājakānaṁ paṭissutvā abhikkhaṇaṁ jetavanaṁ agamāsi.",
  "ud4.8:4.1_0": "Yadā te aññiṁsu aññatitthiyā paribbājakā:",
  "ud4.8:4.2_0": "“vodiṭṭhā kho sundarī paribbājikā bahujanena abhikkhaṇaṁ jetavanaṁ gacchantī”ti.",
  "ud4.8:4.3_0": "Atha naṁ jīvitā voropetvā tattheva jetavanassa parikhākūpe nikkhipitvā yena rājā pasenadi kosalo tenupasaṅkamiṁsu;",
  "ud4.8:4.3_1": "upasaṅkamitvā rājānaṁ pasenadiṁ kosalaṁ etadavocuṁ:",
  "ud4.8:4.4_0": "“yā sā, mahārāja, sundarī paribbājikā;",
  "ud4.8:4.5_0": "sā no na dissatī”ti.",
  "ud4.8:4.6_0": "“Kattha pana tumhe āsaṅkathā”ti?",
  "ud4.8:4.7_0": "“Jetavane, mahārājā”ti.",
  "ud4.8:4.8_0": "“Tena hi jetavanaṁ vicinathā”ti.",
  "ud4.8:5.1_0": "Atha kho te aññatitthiyā paribbājakā jetavanaṁ vicinitvā yathānikkhittaṁ parikhākūpā uddharitvā mañcakaṁ āropetvā sāvatthiṁ pavesetvā rathiyāya rathiyaṁ siṅghāṭakena siṅghāṭakaṁ upasaṅkamitvā manusse ujjhāpesuṁ:",
  "ud4.8:6.1_0": "“Passathāyyā samaṇānaṁ sakyaputtiyānaṁ kammaṁ.",
  "ud4.8:6.2_0": "Alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:6.3_0": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:6.4_0": "Natthi imesaṁ sāmaññaṁ, natthi imesaṁ brahmaññaṁ.",
  "ud4.8:6.5_0": "Naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ.",
  "ud4.8:6.6_0": "Kuto imesaṁ sāmaññaṁ, kuto imesaṁ brahmaññaṁ?",
  "ud4.8:6.7_0": "Apagatā ime sāmaññā, apagatā ime brahmaññā.",
  "ud4.8:6.8_0": "Kathañhi nāma puriso purisakiccaṁ karitvā itthiṁ jīvitā voropessatī”ti.",
  "ud4.8:7.1_0": "Tena kho pana samayena sāvatthiyaṁ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:",
  "ud4.8:8.1_0": "“Alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:8.2_0": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:8.3_0": "Natthi imesaṁ sāmaññaṁ, natthi imesaṁ brahmaññaṁ.",
  "ud4.8:8.4_0": "Naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ.",
  "ud4.8:8.5_0": "Kuto imesaṁ sāmaññaṁ, kuto imesaṁ brahmaññaṁ?",
  "ud4.8:8.6_0": "Apagatā ime sāmaññā, apagatā ime brahmaññā.",
  "ud4.8:8.7_0": "Kathañhi nāma puriso purisakiccaṁ karitvā itthiṁ jīvitā voropessatī”ti.",
  "ud4.8:9.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu.",
  "ud4.8:9.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "ud4.8:9.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud4.8:9.3_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud4.8:10.1_0": "“Etarahi, bhante, sāvatthiyaṁ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:",
  "ud4.8:10.2_0": "‘alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:10.3_0": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:10.4_0": "Natthi imesaṁ sāmaññaṁ, natthi imesaṁ brahmaññaṁ.",
  "ud4.8:10.5_0": "Naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ.",
  "ud4.8:10.6_0": "Kuto imesaṁ sāmaññaṁ, kuto imesaṁ brahmaññaṁ?",
  "ud4.8:10.7_0": "Apagatā ime sāmaññā, apagatā ime brahmaññā.",
  "ud4.8:10.8_0": "Kathañhi nāma puriso purisakiccaṁ karitvā itthiṁ jīvitā voropessatī’”ti.",
  "ud4.8:11.1_0": "“Neso, bhikkhave, saddo ciraṁ bhavissati sattāhameva bhavissati.",
  "ud4.8:11.2_0": "Sattāhassa accayena antaradhāyissati.",
  "ud4.8:11.3_0": "Tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha:",
  "ud4.8:12.1_0": "‘Abhūtavādī nirayaṁ upeti,",
  "ud4.8:12.2_0": "Yo vāpi katvā na karomi cāha;",
  "ud4.8:12.3_0": "Ubhopi te pecca samā bhavanti,",
  "ud4.8:12.4_0": "Nihīnakammā manujā paratthā’”ti.",
  "ud4.8:13.1_0": "Atha kho te bhikkhū bhagavato santike imaṁ gāthaṁ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti:",
  "ud4.8:14.1_0": "“Abhūtavādī nirayaṁ upeti,",
  "ud4.8:14.2_0": "Yo vāpi katvā na karomi cāha;",
  "ud4.8:14.3_0": "Ubhopi te pecca samā bhavanti,",
  "ud4.8:14.4_0": "Nihīnakammā manujā paratthā”ti.",
  "ud4.8:15.1_0": "Manussānaṁ etadahosi:",
  "ud4.8:15.2_0": "“akārakā ime samaṇā sakyaputtiyā, nayimehi kataṁ, sapantime samaṇā sakyaputtiyā”ti.",
  "ud4.8:15.3_0": "Neva so saddo ciraṁ ahosi.",
  "ud4.8:15.4_0": "Sattāhameva ahosi.",
  "ud4.8:15.5_0": "Sattāhassa accayena antaradhāyi.",
  "ud4.8:16.1_0": "Atha kho sambahulā bhikkhū yena bhagavā tenupasaṅkamiṁsu;",
  "ud4.8:16.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud4.8:16.2_0": "Ekamantaṁ nisinnā kho te bhikkhū bhagavato etadavocuṁ:",
  "ud4.8:17.1_0": "“Acchariyaṁ, bhante, abbhutaṁ, bhante.",
  "ud4.8:17.2_0": "Yāva subhāsitañcidaṁ, bhante, bhagavatā:",
  "ud4.8:17.3_0": "‘neso, bhikkhave, saddo ciraṁ bhavissati.",
  "ud4.8:17.4_0": "Sattāhameva bhavissati.",
  "ud4.8:17.5_0": "Sattāhassa accayena antaradhāyissatī’ti.",
  "ud4.8:17.6_0": "Antarahito so, bhante, saddo”ti.",
  "ud4.8:18.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.8:19.1_0": "“Tudanti vācāya janā asaññatā,",
  "ud4.8:19.2_0": "Sarehi saṅgāmagataṁva kuñjaraṁ;",
  "ud4.8:19.3_0": "Sutvāna vākyaṁ pharusaṁ udīritaṁ,",
  "ud4.8:19.4_0": "Adhivāsaye bhikkhu aduṭṭhacitto”ti.",
  "ud4.8:19.5_0": "Aṭṭhamaṁ."
}