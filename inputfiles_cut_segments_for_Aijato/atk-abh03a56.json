{
  "atk-abh03a56:0_0": "4. Upādinnattikavaṇṇanā",
  "atk-abh03a56:1_0": "51.",
  "atk-abh03a56:1_1": "Upādinnupādāniyattikassa pañhāvāre vatthu upādāniyānaṁ khandhānaṁ purejātapaccayena paccayoti pavattiṁ sandhāya vuttaṁ.",
  "atk-abh03a56:1_2": "Paṭisandhiyaṁ pana taṁ purejātaṁ na hoti.",
  "atk-abh03a56:2_0": "72.Upādinnupādāniyo kabaḷīkāro āhāro upādinnupādāniyassa kāyassa āhārapaccayena paccayoti ettha upādinnupādāniyo kabaḷīkārāhāro nāma kammasamuṭṭhānānaṁ rūpānaṁ abbhantaragatā ojā.",
  "atk-abh03a56:2_1": "Upādinnupādāniyassa kāyassāti tasseva kammasamuṭṭhānarūpakāyassa āhārapaccayena paccayo.",
  "atk-abh03a56:2_2": "Rūpajīvitindriyaṁ viya kaṭattārūpānaṁ anupālanaupatthambhanavasena paccayo, na janakavasena.",
  "atk-abh03a56:2_3": "Yaṁ pana maṇḍūkādayo gilitvā ṭhitānaṁ ahiādīnaṁ kāyassa jīvamānakamaṇḍūkādisarīre ojā āhārapaccayena paccayoti vadanti, taṁ na gahetabbaṁ.",
  "atk-abh03a56:2_4": "Na hi jīvamānakasarīre ojā aññassa sarīrassa āhārapaccayataṁ sādheti.",
  "atk-abh03a56:2_5": "Anupādinnupādāniyassa kāyassāti ettha pana janakavasenāpi labbhati.",
  "atk-abh03a56:2_6": "Upādinnupādāniyassa ca anupādinnupādāniyassa cāti ettha ekassa upatthambhakavasena, ekassa janakavasena, ubhinnampi vā upatthambhakavaseneva vutto.",
  "atk-abh03a56:2_7": "Dve pana āhārā ekato paccayā hontā upatthambhakāva honti, na janakā.",
  "atk-abh03a56:2_8": "Sesamettha pāḷimeva sādhukaṁ oloketvā veditabbaṁ.",
  "atk-abh03a56:3_0": "Upādinnattikavaṇṇanā."
}