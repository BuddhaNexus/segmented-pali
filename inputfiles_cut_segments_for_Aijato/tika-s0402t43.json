{
  "tika-s0402t43:0_0": "(10) 5. Asuravaggo",
  "tika-s0402t43:1_0": "1-2. Asurasuttādivaṇṇanā",
  "tika-s0402t43:2_0": "91-92. Pañcamassa paṭhamadutiyāni uttānatthāneva.",
  "tika-s0402t43:3_0": "Asurasuttādivaṇṇanā niṭṭhitā.",
  "tika-s0402t43:4_0": "3. Dutiyasamādhisuttavaṇṇanā",
  "tika-s0402t43:5_0": "93.",
  "tika-s0402t43:5_1": "Tatiye appaṭivānīti bhāvappadhāno niddesoti āha ‘‘anivattanatā’’ti.",
  "tika-s0402t43:5_2": "‘‘Appaṭivānitā’’ti vattabbe ‘‘appaṭivānī’’ti vuttaṁ.",
  "tika-s0402t43:5_3": "Tathā hi vīriyappavāhe vattamāne antarā eva paṭigamanaṁ nivattanaṁ paṭivānaṁ, taṁ assa atthīti paṭivānī, na paṭivānī appaṭivānī, tassa bhāvo appaṭivānitā, anivattanāti attho.",
  "tika-s0402t43:5_4": "Appaṭivānīti vā itthiliṅgavasenevāyaṁ niddeso.",
  "tika-s0402t43:5_5": "Antarāyeva paṭigamanaṁ nivattanaṁ paṭivānī, na paṭivānī appaṭivānī, anivattanāti attho.",
  "tika-s0402t43:6_0": "Dutiyasamādhisuttavaṇṇanā niṭṭhitā.",
  "tika-s0402t43:7_0": "4. Tatiyasamādhisuttavaṇṇanā",
  "tika-s0402t43:8_0": "94.",
  "tika-s0402t43:8_1": "Catutthe saṇṭhapetabbanti sammadeva ṭhapetabbaṁ.",
  "tika-s0402t43:8_2": "Yathā pana ṭhapitaṁ saṇṭhapitaṁ hoti, taṁ dassetuṁ ‘‘sannisādetabba’’ntiādi vuttaṁ.",
  "tika-s0402t43:8_3": "Tattha sannisādetabbanti samādhippaṭipakkhe kilese sannisīdāpentena cittaṁ gocarajjhatte sannisīdāpetabbanti.",
  "tika-s0402t43:8_4": "Ekodi kātabbanti abyaggabhāvāpādanena ekaggaṁ kātabbaṁ.",
  "tika-s0402t43:8_5": "Samādahitabbanti yathā ārammaṇe suṭṭhu appitaṁ hoti, evaṁ sammā sammadeva ādahitabbaṁ, suṭṭhu āropetabbaṁ samāhitaṁ kātabbanti attho.",
  "tika-s0402t43:9_0": "Tatiyasamādhisuttavaṇṇanā niṭṭhitā.",
  "tika-s0402t43:10_0": "5-6. Chavālātasuttādivaṇṇanā",
  "tika-s0402t43:11_0": "95-96.",
  "tika-s0402t43:11_1": "Pañcame chavālātanti chavānaṁ daḍḍhaṭṭhāne alātaṁ.",
  "tika-s0402t43:11_2": "Tenevāha ‘‘susāne alāta’’nti.",
  "tika-s0402t43:11_3": "Majjhaṭṭhāne gūthamakkhitanti pamāṇena aṭṭhaṅgulamattaṁ dvīsu ṭhānesu ādittaṁ majjhe gūthamakkhitaṁ.",
  "tika-s0402t43:11_4": "Kaṭṭhatthanti kaṭṭhena kātabbakiccaṁ.",
  "tika-s0402t43:11_5": "Sesamettha uttānameva.",
  "tika-s0402t43:11_6": "Chaṭṭhaṁ uttānameva.",
  "tika-s0402t43:12_0": "Chavālātasuttādivaṇṇanā niṭṭhitā.",
  "tika-s0402t43:13_0": "7-10. Khippanisantisuttādivaṇṇanā",
  "tika-s0402t43:14_0": "97-100.",
  "tika-s0402t43:14_1": "Sattame khippanisantīti khippapañño.",
  "tika-s0402t43:14_2": "Tenāha ‘‘khippanisāmano’’tiādi.",
  "tika-s0402t43:14_3": "Anurūpadhammanti lokuttarādhigamassa anucchavikasabhāvaṁ.",
  "tika-s0402t43:14_4": "Kalyāṇā sundarā parimaṇḍalapadabyañjanā vācā assāti kalyāṇavāco.",
  "tika-s0402t43:14_5": "Tenāha ‘‘sundaravacano’’ti.",
  "tika-s0402t43:14_6": "Kalyāṇaṁ madhuraṁ vākkaraṇaṁ udāhāraghoso assāti kalyāṇavākkaraṇo.",
  "tika-s0402t43:14_7": "Guṇaparipuṇṇabhāvena pūre puṇṇabhāve bhavāti porī, tāya poriyā.",
  "tika-s0402t43:14_8": "Tenāha ‘‘guṇaparipuṇṇāyā’’ti.",
  "tika-s0402t43:14_9": "Pure bhavattā poriyā nāgarikitthiyā sukhumālattanena sadisāti porī, tāya poriyā.",
  "tika-s0402t43:14_10": "‘‘Sukhumālattanenā’’ti iminā tassā vācāya mudusaṇhabhāvo vutto.",
  "tika-s0402t43:14_11": "Apalibuddhāyāti pittasemhādīhi na paliveṭhitāya.",
  "tika-s0402t43:14_12": "Adosāyāti sandiddhavilambitādidosarahitāya agaḷitapadabyañjanāyāti apatitapadabyañjanāya avirahitapadabyañjanāya.",
  "tika-s0402t43:14_13": "Ubhayametaṁ anelagalāyāti imasseva atthavacanaṁ.",
  "tika-s0402t43:14_14": "Anelagalāyāti hi anelāya ceva agalāya cāti attho.",
  "tika-s0402t43:14_15": "Atthaṁ viññāpetuṁ samatthāyāti ādimajjhapariyosānaṁ pākaṭaṁ katvā bhāsitatthassa viññāpanasatthāya.",
  "tika-s0402t43:14_16": "Aṭṭhamanavamadasamāni uttānatthāneva.",
  "tika-s0402t43:15_0": "Khippanisantisuttādivaṇṇanā niṭṭhitā.",
  "tika-s0402t43:16_0": "Asuravaggavaṇṇanā niṭṭhitā.",
  "tika-s0402t43:17_0": "Dutiyapaṇṇāsakaṁ niṭṭhitaṁ.",
  "tika-s0402t43:18_0": "3. Tatiyapaṇṇāsakaṁ"
}