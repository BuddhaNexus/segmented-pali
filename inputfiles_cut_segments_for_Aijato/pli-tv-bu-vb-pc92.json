{
  "pli-tv-bu-vb-pc92:0.1_0": "Theravāda Vinaya",
  "pli-tv-bu-vb-pc92:0.2_0": "Mahāvibhaṅga",
  "pli-tv-bu-vb-pc92:0.3_0": "Pācittiyakaṇḍa",
  "pli-tv-bu-vb-pc92:0.4_0": "Ratanavagga",
  "pli-tv-bu-vb-pc92:0.5_0": "92. Nandasikkhāpada",
  "pli-tv-bu-vb-pc92:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc92:1.2_0": "Tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako bhagavatā.",
  "pli-tv-bu-vb-pc92:1.3_0": "So sugatacīvarappamāṇaṁ cīvaraṁ dhāreti.",
  "pli-tv-bu-vb-pc92:1.4_0": "Addasaṁsu kho therā bhikkhū āyasmantaṁ nandaṁ dūratova āgacchantaṁ.",
  "pli-tv-bu-vb-pc92:1.5_0": "Disvāna—",
  "pli-tv-bu-vb-pc92:1.6_0": "“bhagavā āgacchatī”ti āsanā vuṭṭhahanti.",
  "pli-tv-bu-vb-pc92:1.7_0": "Te upagate jānitvā ujjhāyanti khiyyanti vipācenti—",
  "pli-tv-bu-vb-pc92:1.8_0": "“kathañhi nāma āyasmā nando sugatacīvarappamāṇaṁ cīvaraṁ dhāressatī”ti …pe…",
  "pli-tv-bu-vb-pc92:1.9_0": "“saccaṁ kira tvaṁ, nanda, sugatacīvarappamāṇaṁ cīvaraṁ dhāresī”ti?",
  "pli-tv-bu-vb-pc92:1.10_0": "“Saccaṁ, bhagavā”ti.",
  "pli-tv-bu-vb-pc92:1.11_0": "Vigarahi buddho bhagavā …pe…",
  "pli-tv-bu-vb-pc92:1.12_0": "kathañhi nāma tvaṁ, nanda, sugatacīvarappamāṇaṁ cīvaraṁ dhāressasi.",
  "pli-tv-bu-vb-pc92:1.13_0": "Netaṁ, nanda, appasannānaṁ vā pasādāya …pe…",
  "pli-tv-bu-vb-pc92:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc92:1.15.1_0": "“Yo pana bhikkhu sugatacīvarappamāṇaṁ cīvaraṁ kārāpeyya atirekaṁ vā, chedanakaṁ pācittiyaṁ.",
  "pli-tv-bu-vb-pc92:1.16_0": "Tatridaṁ sugatassa sugatacīvarappamāṇaṁ—dīghaso nava vidatthiyo, sugatavidatthiyā; tiriyaṁ cha vidatthiyo.",
  "pli-tv-bu-vb-pc92:1.17_0": "Idaṁ sugatassa sugatacīvarappamāṇan”ti.",
  "pli-tv-bu-vb-pc92:2.1.1_0": "Yo panāti",
  "pli-tv-bu-vb-pc92:2.1.2_0": "yo yādiso …pe…",
  "pli-tv-bu-vb-pc92:2.1.3_0": "bhikkhūti",
  "pli-tv-bu-vb-pc92:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc92:2.1.5_0": "Sugatacīvarappamāṇaṁ nāma",
  "pli-tv-bu-vb-pc92:2.1.6_0": "dīghaso nava vidatthiyo, sugatavidatthiyā; tiriyaṁ cha vidatthiyo.",
  "pli-tv-bu-vb-pc92:2.1.7_0": "Kārāpeyyāti",
  "pli-tv-bu-vb-pc92:2.1.8_0": "karoti vā kārāpeti vā, payoge dukkaṭaṁ.",
  "pli-tv-bu-vb-pc92:2.1.9_0": "Paṭilābhena chinditvā pācittiyaṁ desetabbaṁ.",
  "pli-tv-bu-vb-pc92:2.1.10.1_0": "Attanā vippakataṁ attanā pariyosāpeti, āpatti pācittiyassa.",
  "pli-tv-bu-vb-pc92:2.1.11_0": "Attanā vippakataṁ parehi pariyosāpeti, āpatti pācittiyassa.",
  "pli-tv-bu-vb-pc92:2.1.12_0": "Parehi vippakataṁ attanā pariyosāpeti, āpatti pācittiyassa.",
  "pli-tv-bu-vb-pc92:2.1.13_0": "Parehi vippakataṁ parehi pariyosāpeti, āpatti pācittiyassa.",
  "pli-tv-bu-vb-pc92:2.1.14_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc92:2.1.15_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-pc92:2.2.1_0": "Anāpatti—",
  "pli-tv-bu-vb-pc92:2.2.2_0": "ūnakaṁ karoti,",
  "pli-tv-bu-vb-pc92:2.2.3_0": "aññena kataṁ paṭilabhitvā chinditvā paribhuñjati,",
  "pli-tv-bu-vb-pc92:2.2.4_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-pc92:2.2.5_0": "ummattakassa,",
  "pli-tv-bu-vb-pc92:2.2.6_0": "ādikammikassāti.",
  "pli-tv-bu-vb-pc92:2.2.7_0": "Nandasikkhāpadaṁ niṭṭhitaṁ dasamaṁ.",
  "pli-tv-bu-vb-pc92:2.2.8_0": "Ratanavaggo navamo.",
  "pli-tv-bu-vb-pc92:2.2.9_0": "Tassuddānaṁ",
  "pli-tv-bu-vb-pc92:2.2.10_0": "Rañño ca ratanaṁ santaṁ,",
  "pli-tv-bu-vb-pc92:2.2.11_0": "sūci mañcañca tūlikaṁ;",
  "pli-tv-bu-vb-pc92:2.2.12_0": "Nisīdanañca kaṇḍuñca,",
  "pli-tv-bu-vb-pc92:2.2.13_0": "vassikā sugatena cāti.",
  "pli-tv-bu-vb-pc92:2.2.14_0": "Uddiṭṭhā kho, āyasmanto, dvenavuti pācittiyā dhammā.",
  "pli-tv-bu-vb-pc92:2.2.15_0": "Tatthāyasmante pucchāmi—",
  "pli-tv-bu-vb-pc92:2.2.16_0": "“kaccittha parisuddhā”?",
  "pli-tv-bu-vb-pc92:2.2.17_0": "Dutiyampi pucchāmi—",
  "pli-tv-bu-vb-pc92:2.2.18_0": "“kaccittha parisuddhā”?",
  "pli-tv-bu-vb-pc92:2.2.19_0": "Tatiyampi pucchāmi—",
  "pli-tv-bu-vb-pc92:2.2.20_0": "“kaccittha parisuddhā”?",
  "pli-tv-bu-vb-pc92:2.2.21_0": "Parisuddhetthāyasmanto, tasmā tuṇhī, evametaṁ dhārayāmīti.",
  "pli-tv-bu-vb-pc92:2.2.22_0": "Khuddakaṁ samattaṁ.",
  "pli-tv-bu-vb-pc92:2.2.23_0": "Pācittiyakaṇḍaṁ niṭṭhitaṁ."
}