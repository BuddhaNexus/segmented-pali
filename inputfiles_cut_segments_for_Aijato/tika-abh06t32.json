{
  "tika-abh06t32:0_0": "6. Chaṭṭho paricchedo",
  "tika-abh06t32:1_0": "Rūpavibhāgo",
  "tika-abh06t32:2_0": "481.",
  "tika-abh06t32:3_0": "Iti pañcapariccheda-paricchinnatthasaṅgahaṁ;",
  "tika-abh06t32:4_0": "Nāmadhammamasesena, vibhāvetvā sabhāvato.",
  "tika-abh06t32:5_0": "482.",
  "tika-abh06t32:6_0": "Sappabhedaṁ pavakkhāmi, rūpadhammamito paraṁ;",
  "tika-abh06t32:7_0": "Bhūtopādāyabhedena, duvidhampi pakāsitaṁ.",
  "tika-abh06t32:8_0": "483.",
  "tika-abh06t32:9_0": "Uddesalakkhaṇādīhi, vibhāgajanakā tathā;",
  "tika-abh06t32:10_0": "Kalāpuppattito cāpi, yathānukkamato kathaṁ?",
  "tika-abh06t32:11_0": "484.",
  "tika-abh06t32:12_0": "Ruppatīti bhave rūpavikārappaccayesati;",
  "tika-abh06t32:13_0": "Rūparūpaṁ tathā rūpapariyāpannatoparaṁ.",
  "tika-abh06t32:14_0": "485.",
  "tika-abh06t32:15_0": "Bhūtarūpaṁ tu pathavī, āpo tejo tathāparo;",
  "tika-abh06t32:16_0": "Vāyo ca bhavatūpādārūpametthāti bhāsitaṁ.",
  "tika-abh06t32:17_0": "486.",
  "tika-abh06t32:18_0": "Bhūtarūpamupādāya , pavattati na caññathā;",
  "tika-abh06t32:19_0": "Iccupādāyarūpanti, rūpaṁ sesamudīritaṁ.",
  "tika-abh06t32:20_0": "487.",
  "tika-abh06t32:21_0": "Cakkhu sotañca ghānañca, jivhā kāyoti pañcadhā;",
  "tika-abh06t32:22_0": "Pasādarūpamakkhātaṁ, nopasādaṁ panetaraṁ.",
  "tika-abh06t32:23_0": "488.",
  "tika-abh06t32:24_0": "Rūpasaddagandharasā, phoṭṭhabbamiti pañcadhā;",
  "tika-abh06t32:25_0": "Rūpaṁ pasādavisayaṁ, pasādo gocaraṁparaṁ.",
  "tika-abh06t32:26_0": "489.",
  "tika-abh06t32:27_0": "Itthattaṁ purisattañca, bhāvarūpamudīritaṁ;",
  "tika-abh06t32:28_0": "Jīvitindriyarūpanti, upādinnapavattikaṁ.",
  "tika-abh06t32:29_0": "490.",
  "tika-abh06t32:30_0": "Vatthurūpaṁ tu hadayaṁ, yaṁ dhātudvayanissayaṁ;",
  "tika-abh06t32:31_0": "Kabaḷīkāramāhārarūpamiccāhu paṇḍitā.",
  "tika-abh06t32:32_0": "491.",
  "tika-abh06t32:33_0": "Rūpadhammasabhāvattā, rūpanti paridīpitaṁ;",
  "tika-abh06t32:34_0": "Iccevamaṭṭhārasadhā, rūparūpamudīritaṁ.",
  "tika-abh06t32:35_0": "492.",
  "tika-abh06t32:36_0": "Anipphannasabhāvattā, rūpākāropalakkhitaṁ;",
  "tika-abh06t32:37_0": "Anipphannaṁ nāma rūpaṁ, dasadhā paridīpitaṁ.",
  "tika-abh06t32:38_0": "493.",
  "tika-abh06t32:39_0": "Rūpapparicchedaṁ rūpamiccākāso pakāsito;",
  "tika-abh06t32:40_0": "Kāyabbacīviññattikaṁ, dvayaṁ viññattirūpakaṁ.",
  "tika-abh06t32:41_0": "494.",
  "tika-abh06t32:42_0": "Lahutā mudutā kamma-ññatā viññattiyā saha;",
  "tika-abh06t32:43_0": "Vikārarūpamiccāhu, pañcadhā ca vibhāvino.",
  "tika-abh06t32:44_0": "495.",
  "tika-abh06t32:45_0": "Upacayo santati ca, jaratāniccatāti ca;",
  "tika-abh06t32:46_0": "Catudhā lakkhaṇarūpaṁ, rūpakaṇḍe vibhāvitaṁ.",
  "tika-abh06t32:47_0": "496.",
  "tika-abh06t32:48_0": "Iccevamaṭṭhavīsatividhānipi vicakkhaṇo;",
  "tika-abh06t32:49_0": "Rūpāni lakkhaṇādīhi, vibhāveyya yathākkamaṁ.",
  "tika-abh06t32:50_0": "497.",
  "tika-abh06t32:51_0": "Kharatā pathavīdhātu, sāyaṁ kakkhaḷalakkhaṇā;",
  "tika-abh06t32:52_0": "Kalāpādhiṭṭhānarasā, paṭiggāhoti gayhati.",
  "tika-abh06t32:53_0": "498.",
  "tika-abh06t32:54_0": "Ābandhanamāpodhātu, sā paggharaṇalakkhaṇā;",
  "tika-abh06t32:55_0": "Kalāpābandhanarasā, saṅgahattena gayhati.",
  "tika-abh06t32:56_0": "499.",
  "tika-abh06t32:57_0": "Tejanattaṁ tejodhātu, sāyamuṇhattalakkhaṇā;",
  "tika-abh06t32:58_0": "Pācanarasā maddavā-nuppādananti gayhati.",
  "tika-abh06t32:59_0": "500.",
  "tika-abh06t32:60_0": "Vāyodhātu vāyanattaṁ, sā vitthambhanalakkhaṇā;",
  "tika-abh06t32:61_0": "Samīraṇarasābhini-hārabhāvena gayhati.",
  "tika-abh06t32:62_0": "501.",
  "tika-abh06t32:63_0": "Sabbatthāvinibhuttāpi, asammissitalakkhaṇā;",
  "tika-abh06t32:64_0": "Taṁtaṁbhāvasamussannasambhāresupalakkhitā.",
  "tika-abh06t32:65_0": "502.",
  "tika-abh06t32:66_0": "Aññamaññenupatthaddhā, sesarūpassa nissayā;",
  "tika-abh06t32:67_0": "Catuddhevaṁ kalāpesu, mahābhūtā pavattare.",
  "tika-abh06t32:68_0": "503.",
  "tika-abh06t32:69_0": "Cakkhu sambhāracakkhumhi, sattakkhipaṭalocite;",
  "tika-abh06t32:70_0": "Kaṇhamaṇḍalamajjhamhi, pasādoti pavuccati.",
  "tika-abh06t32:71_0": "504.",
  "tika-abh06t32:72_0": "Yena cakkhupasādena, rūpāni anupassati;",
  "tika-abh06t32:73_0": "Parittaṁ sukhumaṁ cetaṁ, ūkāsirasamūpamaṁ.",
  "tika-abh06t32:74_0": "505.",
  "tika-abh06t32:75_0": "Sotaṁ sotabilassanto,",
  "tika-abh06t32:76_0": "Tambalomācite tathā;",
  "tika-abh06t32:77_0": "Aṅgulivedhanākāre,",
  "tika-abh06t32:78_0": "Pasādoti pavuccati.",
  "tika-abh06t32:79_0": "506.",
  "tika-abh06t32:80_0": "Anto ajapadaṭṭhāne, ghānaṁ ghānabile ṭhitaṁ;",
  "tika-abh06t32:81_0": "Jivhā jivhāya majjhamhi, uppalākārasannibhe.",
  "tika-abh06t32:82_0": "507.",
  "tika-abh06t32:83_0": "Iccevaṁ pana cattāro, taṁtaṁdesavavatthitā;",
  "tika-abh06t32:84_0": "Kāyappasādo kāyamhi, upādinneti pañcadhā.",
  "tika-abh06t32:85_0": "508.",
  "tika-abh06t32:86_0": "Kappāsapaṭalasneha-sannibhā bhūtanissitā;",
  "tika-abh06t32:87_0": "Pasādā jīvitārakkhā, rūpādiparivāritā.",
  "tika-abh06t32:88_0": "509.",
  "tika-abh06t32:89_0": "Dhītā rājakumārāva, kalāpantaravuttino;",
  "tika-abh06t32:90_0": "Dvārabhūtāva paccekaṁ, pañcaviññāṇavīthiyā.",
  "tika-abh06t32:91_0": "510.",
  "tika-abh06t32:92_0": "Rūpādābhighātārahabhūtānaṁ vā yathākkamaṁ;",
  "tika-abh06t32:93_0": "Daṭṭhukāmanidānādikammabhūtānameva vā.",
  "tika-abh06t32:94_0": "511.",
  "tika-abh06t32:95_0": "Pasādalakkhaṇā rūpā-dāviñjanarasā tathā;",
  "tika-abh06t32:96_0": "Pañcaviññāṇayugaḷaṁ, dvārabhāvena gayhare.",
  "tika-abh06t32:97_0": "512.",
  "tika-abh06t32:98_0": "Rūpaṁ nibhāso bhūtānaṁ, saddo nigghosanaṁ tathā;",
  "tika-abh06t32:99_0": "Gandhova gandhanaṁ tattha, raso ca rasanīyatā.",
  "tika-abh06t32:100_0": "513.",
  "tika-abh06t32:101_0": "Iccevaṁ pana cattāro, gocarā bhūtanissitā;",
  "tika-abh06t32:102_0": "Bhūtattayañca phoṭṭhabbamāpodhātuvivajjitaṁ.",
  "tika-abh06t32:103_0": "514.",
  "tika-abh06t32:104_0": "Saddo aniyato tattha, tadañño sahavuttino;",
  "tika-abh06t32:105_0": "Taṁtaṁsabhāvabhedena, taṁtaṁdvāropalakkhito.",
  "tika-abh06t32:106_0": "515.",
  "tika-abh06t32:107_0": "Pañceva pañcaviññāṇavīthiyā visayā matā;",
  "tika-abh06t32:108_0": "Cakkhādipaṭihananalakkhaṇāva yathākkamaṁ.",
  "tika-abh06t32:109_0": "516.",
  "tika-abh06t32:110_0": "Pañcaviññāṇayugaḷālambabhāvarasā tathā;",
  "tika-abh06t32:111_0": "Pañcaviññāṇayugaḷaṁ, gocarattena gayhare.",
  "tika-abh06t32:112_0": "517.",
  "tika-abh06t32:113_0": "Itthindriyaṁ panitthattamitthibhāvoti bhāsito;",
  "tika-abh06t32:114_0": "Purisattaṁ tathā bhāvo, purisindriyanāmako.",
  "tika-abh06t32:115_0": "518.",
  "tika-abh06t32:116_0": "Taṁ dvayaṁ panupādinnakāye sabbattha labbhati;",
  "tika-abh06t32:117_0": "Kalāpantarabhinnañca, bhinnasantānavutti ca.",
  "tika-abh06t32:118_0": "519.",
  "tika-abh06t32:119_0": "Vase vatteti liṅgāna-mitthipumbhāvalakkhaṇaṁ;",
  "tika-abh06t32:120_0": "Itthīti ca purisoti, pakāsanarasaṁ tathā.",
  "tika-abh06t32:121_0": "520.",
  "tika-abh06t32:122_0": "Itthīnaṁ purisānañca, liṅgassa ca yathākkamaṁ;",
  "tika-abh06t32:123_0": "Nimittakuttākappānaṁ, kāraṇattena gayhati.",
  "tika-abh06t32:124_0": "521.",
  "tika-abh06t32:125_0": "Sattā maranti nāsena, yassa pāṇanti vuttiyā;",
  "tika-abh06t32:126_0": "Sajīvamatakāyānaṁ, bhedo yenopalakkhito.",
  "tika-abh06t32:127_0": "522.",
  "tika-abh06t32:128_0": "Tadetaṁ kammajātāna-manupālanalakkhaṇaṁ;",
  "tika-abh06t32:129_0": "Jīvitaṁ jīvanarasaṁ, āyubaddhoti gayhati.",
  "tika-abh06t32:130_0": "523.",
  "tika-abh06t32:131_0": "Manodhātuyā ca tathā, manoviññāṇadhātuyā;",
  "tika-abh06t32:132_0": "Nissayalakkhaṇaṁ vatthu-rūpaṁ hadayasammataṁ.",
  "tika-abh06t32:133_0": "524.",
  "tika-abh06t32:134_0": "Samādhānarasaṁ tāsa-mubbāhattena gayhati;",
  "tika-abh06t32:135_0": "Yasmiṁ kuppitakālamhi, vikkhittā honti pāṇino.",
  "tika-abh06t32:136_0": "525.",
  "tika-abh06t32:137_0": "Kāyo yassānusārena, cittakkhepena khijjati;",
  "tika-abh06t32:138_0": "Yasmiṁ niruddhe viññāṇa-sotopi ca nirujjhati.",
  "tika-abh06t32:139_0": "526.",
  "tika-abh06t32:140_0": "Yaṁ nissāya patiṭṭhāti, paṭisandhi bhavantare;",
  "tika-abh06t32:141_0": "Tadetaṁ kammasambhūtaṁ, pañcavokārabhūmiyaṁ.",
  "tika-abh06t32:142_0": "527.",
  "tika-abh06t32:143_0": "Majjhe hadayakosamhi, aḍḍhapasatalohite;",
  "tika-abh06t32:144_0": "Bhūtarūpamupādāya, cakkhādi viya vattati.",
  "tika-abh06t32:145_0": "528.",
  "tika-abh06t32:146_0": "Kabaḷīkāro āhāro, rūpāharaṇalakkhaṇo;",
  "tika-abh06t32:147_0": "Kāyānuyāpanaraso, upatthambhoti gayhati.",
  "tika-abh06t32:148_0": "529.",
  "tika-abh06t32:149_0": "Ojāya yāya yāpenti, āhārasnehasattiyā;",
  "tika-abh06t32:150_0": "Pāṇino kāmalokamhi, sāyamevaṁ pavuccati.",
  "tika-abh06t32:151_0": "530.",
  "tika-abh06t32:152_0": "Ākāsadhātu rūpānaṁ, pariyosānalakkhaṇā;",
  "tika-abh06t32:153_0": "Paricchedarasā rūpamariyādoti gayhati.",
  "tika-abh06t32:154_0": "531.",
  "tika-abh06t32:155_0": "Salakkhaṇaparicchinnarūpadhammapariggahe ;",
  "tika-abh06t32:156_0": "Yogīnamupakārāya, yaṁ desesi dayāparo.",
  "tika-abh06t32:157_0": "532.",
  "tika-abh06t32:158_0": "Paricchinnasabhāvānaṁ, kalāpānaṁ yathārahaṁ;",
  "tika-abh06t32:159_0": "Pariyantānamevesa, tadākāro pavuccati.",
  "tika-abh06t32:160_0": "533.",
  "tika-abh06t32:161_0": "Gamanādivacīghosapavattamhi yathākkamaṁ;",
  "tika-abh06t32:162_0": "Vāyopathavidhātūnaṁ, yo vikāro samatthatā.",
  "tika-abh06t32:163_0": "534.",
  "tika-abh06t32:164_0": "Sahajopādinnakānaṁ, kriyāvācāpavattiyā;",
  "tika-abh06t32:165_0": "Vipphandaghaṭṭanāhetu, cittānuparivattako.",
  "tika-abh06t32:166_0": "535.",
  "tika-abh06t32:167_0": "Sa vikāravisesoyaṁ, viññattīti pakāsito;",
  "tika-abh06t32:168_0": "Viññāpetīti kāyena, vācāya ca vicintitaṁ.",
  "tika-abh06t32:169_0": "536.",
  "tika-abh06t32:170_0": "Vāyopathavādhikānaṁ, bhūtānamiti kecana;",
  "tika-abh06t32:171_0": "Pavuttā tādinā kāya-pariggahasukhāya yā.",
  "tika-abh06t32:172_0": "537.",
  "tika-abh06t32:173_0": "Kāyo yassānubhāvena,",
  "tika-abh06t32:174_0": "Sahābhogova khāyati;",
  "tika-abh06t32:175_0": "Yaṁ nirodhā parābhūto,",
  "tika-abh06t32:176_0": "Seti niccetano yathā.",
  "tika-abh06t32:177_0": "538.",
  "tika-abh06t32:178_0": "Loke papañcā vattanti, bahudhā yāya nimmitā;",
  "tika-abh06t32:179_0": "Kappenti kāyamattānaṁ, bālā yāya ca vañcitā.",
  "tika-abh06t32:180_0": "539.",
  "tika-abh06t32:181_0": "Sāyaṁ kāyavacīkamma-dvārabhāvena lakkhitā;",
  "tika-abh06t32:182_0": "Byāpāraghaṭṭanāhetu-vikārākāralakkhaṇā.",
  "tika-abh06t32:183_0": "540.",
  "tika-abh06t32:184_0": "Kāyavācāadhippāya-pakāsanarasā tathā;",
  "tika-abh06t32:185_0": "Kāyavipphandaghaṭṭana-hetubhāvena gayhati.",
  "tika-abh06t32:186_0": "541.",
  "tika-abh06t32:187_0": "Lahutā pana rūpānaṁ, adandhākāralakkhaṇā;",
  "tika-abh06t32:188_0": "Avitthānarasā salla-hukavuttīti gayhati.",
  "tika-abh06t32:189_0": "542.",
  "tika-abh06t32:190_0": "Mudutāpi ca rūpānaṁ, kakkhaḷābhāvalakkhaṇā;",
  "tika-abh06t32:191_0": "Kiccāvirujjhanarasā, anukulyanti gayhati.",
  "tika-abh06t32:192_0": "543.",
  "tika-abh06t32:193_0": "Kammaññatā ca rūpānaṁ, alaṁkiccassa lakkhaṇā;",
  "tika-abh06t32:194_0": "Pavattisampattirasā, yoggabhāvoti gayhati.",
  "tika-abh06t32:195_0": "544.",
  "tika-abh06t32:196_0": "Sappāyamutumāhāraṁ, laddhā cittamanāmayaṁ;",
  "tika-abh06t32:197_0": "Lahū mudu ca kammaññaṁ, yadā rūpaṁ pavattati.",
  "tika-abh06t32:198_0": "545.",
  "tika-abh06t32:199_0": "Tathā pavattarūpassa, pavattākārabheditaṁ;",
  "tika-abh06t32:200_0": "Lahutādittayampetaṁ, sahavutti tadā bhave.",
  "tika-abh06t32:201_0": "546.",
  "tika-abh06t32:202_0": "Sappāyapaṭivedhāya, paṭipattupakārikā;",
  "tika-abh06t32:203_0": "Sākārā rūpasampatti, paññattevaṁ mahesinā.",
  "tika-abh06t32:204_0": "547.",
  "tika-abh06t32:205_0": "Rūpassopacayo nāma, rūpassācayalakkhaṇo;",
  "tika-abh06t32:206_0": "Rūpummujjāpanaraso, pāripūrīti gayhati.",
  "tika-abh06t32:207_0": "548.",
  "tika-abh06t32:208_0": "Pavattilakkhaṇā rūpa-santatīti pakāsitā;",
  "tika-abh06t32:209_0": "Anuppabandhanarasā, avicchedoti gayhati.",
  "tika-abh06t32:210_0": "549.",
  "tika-abh06t32:211_0": "Rūpamācayarūpena , jāyaticcuparūpari;",
  "tika-abh06t32:212_0": "Pekkhatopacāyākārā, jāti gayhati yoginā.",
  "tika-abh06t32:213_0": "550.",
  "tika-abh06t32:214_0": "Anuppabandhākārena, jāyatīti samekkhato;",
  "tika-abh06t32:215_0": "Tadāyaṁ santatākārā, samupaṭṭhāsi cetasi.",
  "tika-abh06t32:216_0": "551.",
  "tika-abh06t32:217_0": "Evamābhogabhedena, jātirūpaṁ dvidhā kataṁ;",
  "tika-abh06t32:218_0": "Atthūpaladdhibhāvena, jāyantaṁ vātha kevalaṁ.",
  "tika-abh06t32:219_0": "552.",
  "tika-abh06t32:220_0": "Rūpavivittamokāsaṁ, purakkhattena cīyati;",
  "tika-abh06t32:221_0": "Abhāvā pana bhāvāya, pavattamiti santati.",
  "tika-abh06t32:222_0": "553.",
  "tika-abh06t32:223_0": "Evamākārabhedāpi, sabbākāravarākaro;",
  "tika-abh06t32:224_0": "Jātirūpaṁ dvidhākāsi, jātirūpavirocano.",
  "tika-abh06t32:225_0": "554.",
  "tika-abh06t32:226_0": "Jaratā kālaharaṇaṁ, rūpānaṁ pākalakkhaṇā;",
  "tika-abh06t32:227_0": "Navatāpāyanarasā, purāṇattanti gayhati.",
  "tika-abh06t32:228_0": "555.",
  "tika-abh06t32:229_0": "Antimakkhaṇasampatti, paribhijjanalakkhaṇā;",
  "tika-abh06t32:230_0": "Aniccatā haraṇarasā, khayabhāvena gayhati.",
  "tika-abh06t32:231_0": "556.",
  "tika-abh06t32:232_0": "Iti lakkhaṇarūpaṁ tu, tividhaṁ bhinnakālikaṁ;",
  "tika-abh06t32:233_0": "Sabhāvarūpadhammesu, taṁtaṁkālopalakkhitaṁ.",
  "tika-abh06t32:234_0": "557.",
  "tika-abh06t32:235_0": "Yena lakkhīyati rūpaṁ, bhinnākāraṁ khaṇe khaṇe;",
  "tika-abh06t32:236_0": "Vipassanānayatthāya, tamiccāha tathāgato.",
  "tika-abh06t32:237_0": "558.",
  "tika-abh06t32:238_0": "Iccevaṁ saparicchedā, savikārā salakkhaṇā;",
  "tika-abh06t32:239_0": "Akicchā paṭivedhāya, dayāpannena tādinā.",
  "tika-abh06t32:240_0": "559.",
  "tika-abh06t32:241_0": "Rūpadhammā sabhāvena, vijjamānāti bhāsitā;",
  "tika-abh06t32:242_0": "Ajjhattikādibhedena, bahudhā bhijjare kathaṁ;",
  "tika-abh06t32:243_0": "560.",
  "tika-abh06t32:244_0": "Dvārabhūtā pavattenti, cittamattāti kappitaṁ;",
  "tika-abh06t32:245_0": "Rūpamajjhattikaṁ tasmā, pasādā bāhiraṁparaṁ.",
  "tika-abh06t32:246_0": "561.",
  "tika-abh06t32:247_0": "Vaṇṇo gandho rasojā ca, bhūtarūpañca bhāsitaṁ;",
  "tika-abh06t32:248_0": "Avinibbhogarūpaṁ tu, vinibbhogaṁ panetaraṁ.",
  "tika-abh06t32:249_0": "562.",
  "tika-abh06t32:250_0": "Sattaviññāṇadhātūnaṁ, nissayattā yathārahaṁ;",
  "tika-abh06t32:251_0": "Pasādā hadayañceva, vatthunā vatthu desitaṁ.",
  "tika-abh06t32:252_0": "563.",
  "tika-abh06t32:253_0": "Pañcaviññāṇupādinna-liṅgādi ca pavattito;",
  "tika-abh06t32:254_0": "Pasādā jīvitaṁ bhāvā, cendriyaṁ nendriyaṁparaṁ.",
  "tika-abh06t32:255_0": "564.",
  "tika-abh06t32:256_0": "Pañcaviññāṇakammānaṁ, pavattimukhabhāvato;",
  "tika-abh06t32:257_0": "Dvāraṁ pasādaviññatti-paramadvāramīritaṁ.",
  "tika-abh06t32:258_0": "565.",
  "tika-abh06t32:259_0": "Paṭihaññantaññamaññaṁ, pasādavisayā pana;",
  "tika-abh06t32:260_0": "Tasmā sappaṭighaṁ nāma, rūpamappaṭighaṁparaṁ.",
  "tika-abh06t32:261_0": "566.",
  "tika-abh06t32:262_0": "Dvārālambaṇabhāvena , sabhāveneva pākaṭā;",
  "tika-abh06t32:263_0": "Te evoḷārikaṁ tasmā, sesaṁ sukhumamīritaṁ.",
  "tika-abh06t32:264_0": "567.",
  "tika-abh06t32:265_0": "Oḷārikasabhāvena, pariggahasukhā tahiṁ;",
  "tika-abh06t32:266_0": "Te eva santikerūpaṁ, dūrerūpaṁ panetaraṁ.",
  "tika-abh06t32:267_0": "568.",
  "tika-abh06t32:268_0": "Taṇhādiṭṭhīhupetena, kammunādinnabhāvato;",
  "tika-abh06t32:269_0": "Kammajātamupādinnaṁ, anupādinnakaṁparaṁ.",
  "tika-abh06t32:270_0": "569.",
  "tika-abh06t32:271_0": "Cakkhunā dissamānattā, sanidassananāmakaṁ;",
  "tika-abh06t32:272_0": "Rūpameva tato sesa-manidassanamabravuṁ.",
  "tika-abh06t32:273_0": "570.",
  "tika-abh06t32:274_0": "Sanidassanarūpañca, rūpaṁ sappaṭighaṁ tathā;",
  "tika-abh06t32:275_0": "Anidassanamaññaṁ tu, thūlaṁ sappaṭighaṁ mataṁ.",
  "tika-abh06t32:276_0": "571.",
  "tika-abh06t32:277_0": "Anidassanarūpañca, sesaṁ appaṭighaṁ tathā;",
  "tika-abh06t32:278_0": "Rūpaṁ tividhamiccevaṁ, vibhajanti vicakkhaṇā.",
  "tika-abh06t32:279_0": "572.",
  "tika-abh06t32:280_0": "Appattagocaraggāhirūpaṁ cakkhādikaṁ dvayaṁ;",
  "tika-abh06t32:281_0": "Sampattaggāhi ghānādi-ttayamaggāhikaṁ rūpaṁ.",
  "tika-abh06t32:282_0": "573.",
  "tika-abh06t32:283_0": "Diṭṭhaṁ rūpaṁ sutaṁ saddo, mutaṁ gandhādikattayaṁ;",
  "tika-abh06t32:284_0": "Viññāṇeneva ñeyyattā, viññātamaparaṁ bhave.",
  "tika-abh06t32:285_0": "574.",
  "tika-abh06t32:286_0": "Hadayaṁ vatthumevettha, dvāraṁ viññattikadvayaṁ;",
  "tika-abh06t32:287_0": "Pasādā vatthu ca dvāraṁ, aññaṁ tubhayavajjitaṁ.",
  "tika-abh06t32:288_0": "575.",
  "tika-abh06t32:289_0": "Bheditvā rūpamiccevaṁ, tasseva puna paṇḍito;",
  "tika-abh06t32:290_0": "Samuṭṭhānajanakehi, vibhāveyya yathārahaṁ.",
  "tika-abh06t32:291_0": "576.",
  "tika-abh06t32:292_0": "Kusalākusalaṁ kamma-matītaṁ kāmikaṁ tathā;",
  "tika-abh06t32:293_0": "Rūpāvacaramiccevaṁ, pañcavīsatidhā ṭhitaṁ.",
  "tika-abh06t32:294_0": "577.",
  "tika-abh06t32:295_0": "Paṭisandhimupādāya, sañjaneti khaṇe khaṇe;",
  "tika-abh06t32:296_0": "Kāmarūpesu rūpāni, kammajāni yathārahaṁ.",
  "tika-abh06t32:297_0": "578.",
  "tika-abh06t32:298_0": "Jāyantaṁ pañcaviññāṇa-pākāruppavivajjitaṁ;",
  "tika-abh06t32:299_0": "Bhavaṅgādimupādāya, samuppādeti mānasaṁ.",
  "tika-abh06t32:300_0": "579.",
  "tika-abh06t32:301_0": "Sītuṇhotusamaññātā,",
  "tika-abh06t32:302_0": "Tejodhātu ṭhitikkhaṇe;",
  "tika-abh06t32:303_0": "Tathevajjhohaṭāhāro,",
  "tika-abh06t32:304_0": "Kāme kāyappatiṭṭhito.",
  "tika-abh06t32:305_0": "580.",
  "tika-abh06t32:306_0": "Ajjhattaṁ pana cattāro, bāhiro tupalabbhati;",
  "tika-abh06t32:307_0": "Sabbe kāmabhave rūpe, āhāro na samīrito.",
  "tika-abh06t32:308_0": "581.",
  "tika-abh06t32:309_0": "Pavatte honti cattāro, kammamevopapattiyaṁ;",
  "tika-abh06t32:310_0": "Jīvamānassa sabbepi, matassotu siyā na vā.",
  "tika-abh06t32:311_0": "582.",
  "tika-abh06t32:312_0": "Kammaṁ cittotumāhāra-miccevaṁ pana paṇḍitā;",
  "tika-abh06t32:313_0": "Rūpānaṁ janakattena, paccayāti pakāsayuṁ.",
  "tika-abh06t32:314_0": "583.",
  "tika-abh06t32:315_0": "Hadayindriyarūpāni, kammajāneva cittajaṁ;",
  "tika-abh06t32:316_0": "Viññattidvayamīrenti, saddo cittotujo mato.",
  "tika-abh06t32:317_0": "584.",
  "tika-abh06t32:318_0": "Cittotukabaḷīkāra-sambhūtā lahutādayo;",
  "tika-abh06t32:319_0": "Kammacittotukāhāra-jāni sesāni dīpaye.",
  "tika-abh06t32:320_0": "585.",
  "tika-abh06t32:321_0": "Jāyamānādirūpānaṁ, sabhāvattā hi kevalaṁ;",
  "tika-abh06t32:322_0": "Lakkhaṇāni na jāyanti, kehicīti pakāsitaṁ.",
  "tika-abh06t32:323_0": "586.",
  "tika-abh06t32:324_0": "Yadijātādayo tesa-mavassaṁ taṁsabhāvatā;",
  "tika-abh06t32:325_0": "Tesañca lakkhaṇānanti, anavatthā bhavissati.",
  "tika-abh06t32:326_0": "587.",
  "tika-abh06t32:327_0": "Aṭṭhārasa pannarasa, terasa dvādasāti ca;",
  "tika-abh06t32:328_0": "Kammacittotukāhāra-jāni honti yathākkamaṁ.",
  "tika-abh06t32:329_0": "588.",
  "tika-abh06t32:330_0": "Kalāpāni yathāyogaṁ, tāni saṅgayha paṇḍitā;",
  "tika-abh06t32:331_0": "Nava cha caturo dveti, ekavīsati bhāvayuṁ.",
  "tika-abh06t32:332_0": "589.",
  "tika-abh06t32:333_0": "Jīvitañcāvinibbhoga-rūpañca , sahavuttito;",
  "tika-abh06t32:334_0": "Saṅgayha cakkhudasakaṁ, cakkhumādāya bhāsitaṁ.",
  "tika-abh06t32:335_0": "590.",
  "tika-abh06t32:336_0": "Tathā sotañca ghānañca, jivhaṁ kāyaṁ yathākkamaṁ;",
  "tika-abh06t32:337_0": "Itthibhāvañca pumbhāvaṁ, vatthumādāya dīpaye.",
  "tika-abh06t32:338_0": "591.",
  "tika-abh06t32:339_0": "Avinibbhogarūpena, jīvitanavakaṁ bhave;",
  "tika-abh06t32:340_0": "Iccevaṁ kammajā nāma, kalāpā navadhā ṭhitā.",
  "tika-abh06t32:341_0": "592.",
  "tika-abh06t32:342_0": "Avinibbhogarūpañca, suddhaṭṭhakamudīritaṁ;",
  "tika-abh06t32:343_0": "Kāyaviññattiyā saddhiṁ, navakanti pavuccati.",
  "tika-abh06t32:344_0": "593.",
  "tika-abh06t32:345_0": "Vacīviññattisaddehi, dasakaṁ bhāsitaṁ tathā;",
  "tika-abh06t32:346_0": "Lahutādekādasakaṁ, lahutādīhi tīhipi.",
  "tika-abh06t32:347_0": "594.",
  "tika-abh06t32:348_0": "Kāyaviññattilahutā-dīhi dvādasakaṁ mataṁ;",
  "tika-abh06t32:349_0": "Vacīviññattilahutā-dīhi terasakaṁ tathā.",
  "tika-abh06t32:350_0": "595.",
  "tika-abh06t32:351_0": "Gahetvākārabhedañca, taṁtaṁkālopalakkhitaṁ;",
  "tika-abh06t32:352_0": "Iti cittasamuṭṭhānā, cha kalāpāti bhāsitā.",
  "tika-abh06t32:353_0": "596.",
  "tika-abh06t32:354_0": "Suddhaṭṭhakaṁ tu paṭhamaṁ, saddena navakaṁ mataṁ;",
  "tika-abh06t32:355_0": "Lahutādekādasakaṁ, lahutādisamāyutaṁ.",
  "tika-abh06t32:356_0": "597.",
  "tika-abh06t32:357_0": "Saddena lahutādīhi, tathā dvādasakaṁ bhave;",
  "tika-abh06t32:358_0": "Kalāpā utusambhūtā, catuddhevaṁ pakāsitā.",
  "tika-abh06t32:359_0": "598.",
  "tika-abh06t32:360_0": "Suddhaṭṭhakañca lahutā-dekādasakamiccapi;",
  "tika-abh06t32:361_0": "Kalāpāhārasambhūtā, duvidhāva vibhāvitā.",
  "tika-abh06t32:362_0": "599.",
  "tika-abh06t32:363_0": "Kalāpānaṁ pariccheda-lakkhaṇattā vicakkhaṇā;",
  "tika-abh06t32:364_0": "Na kalāpaṅgamiccāhu, ākāsaṁ lakkhaṇāni ca.",
  "tika-abh06t32:365_0": "600.",
  "tika-abh06t32:366_0": "Iccevaṁ catusambhūtā, kalāpā ekavīsati;",
  "tika-abh06t32:367_0": "Sabbe labbhanti ajjhattaṁ, bāhirotusamuṭṭhitā.",
  "tika-abh06t32:368_0": "601.",
  "tika-abh06t32:369_0": "Aṭṭhakaṁ saddanavaka-miti dvedhāva bhāsitā;",
  "tika-abh06t32:370_0": "Matakāyepi te eva, siyumiccāhu paṇḍitā.",
  "tika-abh06t32:371_0": "602.",
  "tika-abh06t32:372_0": "Kāme sabbepi labbhanti, sabhāvānaṁ yathārahaṁ;",
  "tika-abh06t32:373_0": "Sampuṇṇāyatanānaṁ tu, pavatte catusambhavā.",
  "tika-abh06t32:374_0": "603.",
  "tika-abh06t32:375_0": "Dasakāneva sabbāni, kammajāneva jātiyaṁ;",
  "tika-abh06t32:376_0": "Cakkhusotaghānabhāva-dasakāni na vā siyuṁ.",
  "tika-abh06t32:377_0": "604.",
  "tika-abh06t32:378_0": "Vatthukāyadasakāni, sabhāvadasakāni vā;",
  "tika-abh06t32:379_0": "Gabbhaseyyakasattānaṁ, tato sesāni sambhavā.",
  "tika-abh06t32:380_0": "605.",
  "tika-abh06t32:381_0": "Kammaṁ rūpaṁ janetevaṁ,",
  "tika-abh06t32:382_0": "Mānasaṁ sandhito paraṁ;",
  "tika-abh06t32:383_0": "Tejodhātu ṭhitippattā,",
  "tika-abh06t32:384_0": "Āhārajjhohaṭo tathā.",
  "tika-abh06t32:385_0": "606.",
  "tika-abh06t32:386_0": "Iccevaṁ catusambhūtā, rūpasantati kāminaṁ;",
  "tika-abh06t32:387_0": "Dīpajālāva sambandhā, yāvajīvaṁ pavattati.",
  "tika-abh06t32:388_0": "607.",
  "tika-abh06t32:389_0": "Āyuno vātha kammassa, khayenobhinnameva vā;",
  "tika-abh06t32:390_0": "Aññena vā marantāna-mupacchedakakammunā.",
  "tika-abh06t32:391_0": "608.",
  "tika-abh06t32:392_0": "Sattarasacittakkhaṇamāyu rūpānamīritaṁ;",
  "tika-abh06t32:393_0": "Sattarasamacittassa, cuticittoparī tato.",
  "tika-abh06t32:394_0": "609.",
  "tika-abh06t32:395_0": "Ṭhitikālamupādāya, kammajaṁ na paraṁ bhave;",
  "tika-abh06t32:396_0": "Tato bhijjatupādinnaṁ, cittajāhārajaṁ tato.",
  "tika-abh06t32:397_0": "610.",
  "tika-abh06t32:398_0": "Iccevaṁ matasattānaṁ, punadeva bhavantare;",
  "tika-abh06t32:399_0": "Paṭisandhimupādāya, tathā rūpaṁ pavattati.",
  "tika-abh06t32:400_0": "611.",
  "tika-abh06t32:401_0": "Ghānajivhākāyabhāvadasakāhārajaṁ pana;",
  "tika-abh06t32:402_0": "Rūpaṁ rūpabhave natthi, paṭisandhipavattiyaṁ.",
  "tika-abh06t32:403_0": "612.",
  "tika-abh06t32:404_0": "Tattha gandharasojā ca, na labbhantīti kecana;",
  "tika-abh06t32:405_0": "Kalāpā ca gaṇetabbā, tatthetaṁ rūpavajjitā.",
  "tika-abh06t32:406_0": "613.",
  "tika-abh06t32:407_0": "Ṭhitikkhaṇañca cittassa, te eva paṭisedhayuṁ;",
  "tika-abh06t32:408_0": "Cittabhaṅgakkhaṇe rūpa-samuppattiñca vārayuṁ.",
  "tika-abh06t32:409_0": "614.",
  "tika-abh06t32:410_0": "Cakkhusotavatthusaddacittajampi asaññisu;",
  "tika-abh06t32:411_0": "Arūpe pana rūpāni, sabbathāpi na labbhare.",
  "tika-abh06t32:412_0": "615.",
  "tika-abh06t32:413_0": "Itthaṁ panettha vimalena vibhāvanatthaṁ,",
  "tika-abh06t32:414_0": "Dhammaṁ sudhammamupagamma surādhivāsaṁ;",
  "tika-abh06t32:415_0": "Rūpaṁ arūpasavibhāgasalakkhaṇaṁ taṁ,",
  "tika-abh06t32:416_0": "Vuttaṁ pavuttamabhidhammanaye mayāpi.",
  "tika-abh06t32:417_0": "616.",
  "tika-abh06t32:418_0": "Rūpavibhāgamimaṁ suvibhattaṁ, rūpayato pana cetasi niccaṁ;",
  "tika-abh06t32:419_0": "Rūpasamiddhajineritadhamme, rūpavatī abhivaḍḍhati paññā.",
  "tika-abh06t32:420_0": "Iti nāmarūpaparicchede rūpavibhāgo nāma",
  "tika-abh06t32:421_0": "Chaṭṭho paricchedo."
}