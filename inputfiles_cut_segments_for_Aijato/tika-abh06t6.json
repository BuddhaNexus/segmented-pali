{
  "tika-abh06t6:0_0": "6. Chaṭṭho paricchedo",
  "tika-abh06t6:1_0": "Ārammaṇavibhāganiddeso",
  "tika-abh06t6:2_0": "291.",
  "tika-abh06t6:3_0": "Etesaṁ pana cittānaṁ, ārammaṇamito paraṁ;",
  "tika-abh06t6:4_0": "Dassayissāmahaṁ tena, vinā natthi hi sambhavo.",
  "tika-abh06t6:5_0": "292.",
  "tika-abh06t6:6_0": "Rūpaṁ saddaṁ gandhaṁ rasaṁ, phoṭṭhabbaṁ dhammameva ca;",
  "tika-abh06t6:7_0": "Chadhā ārammaṇaṁ āhu, chaḷārammaṇakovidā.",
  "tika-abh06t6:8_0": "293.",
  "tika-abh06t6:9_0": "Tattha bhūte upādāya, vaṇṇo catusamuṭṭhito;",
  "tika-abh06t6:10_0": "Sanidassanapaṭigho, rūpārammaṇasaññito.",
  "tika-abh06t6:11_0": "294.",
  "tika-abh06t6:12_0": "Duvidho hi samuddiṭṭho, saddo cittotusambhavo;",
  "tika-abh06t6:13_0": "Saviññāṇakasaddova, hoti cittasamuṭṭhito.",
  "tika-abh06t6:14_0": "295.",
  "tika-abh06t6:15_0": "Aviññāṇakasaddo yo,",
  "tika-abh06t6:16_0": "So hotūtusamuṭṭhito;",
  "tika-abh06t6:17_0": "Duvidhopi ayaṁ saddo,",
  "tika-abh06t6:18_0": "Saddārammaṇataṁ gato.",
  "tika-abh06t6:19_0": "296.",
  "tika-abh06t6:20_0": "Dharīyatīti gacchanto, gandho sūcanatopi vā;",
  "tika-abh06t6:21_0": "Ayaṁ catusamuṭṭhāno, gandhārammaṇasammato.",
  "tika-abh06t6:22_0": "297.",
  "tika-abh06t6:23_0": "Rasamānā rasantīti, rasoti parikittito;",
  "tika-abh06t6:24_0": "Sova catusamuṭṭhāno, rasārammaṇanāmako.",
  "tika-abh06t6:25_0": "298.",
  "tika-abh06t6:26_0": "Phusīyatīti phoṭṭhabbaṁ, pathavītejavāyavo;",
  "tika-abh06t6:27_0": "Phoṭṭhabbaṁ catusambhūtaṁ, phoṭṭhabbārammaṇaṁ mataṁ.",
  "tika-abh06t6:28_0": "299.",
  "tika-abh06t6:29_0": "Sabbaṁ nāmañca rūpañca, hitvā rūpādipañcakaṁ;",
  "tika-abh06t6:30_0": "Lakkhaṇāni ca paññatti-dhammārammaṇasaññitaṁ.",
  "tika-abh06t6:31_0": "300.",
  "tika-abh06t6:32_0": "Chārammaṇāni labbhanti, kāmāvacarabhūmiyaṁ;",
  "tika-abh06t6:33_0": "Tīṇi rūpe panārūpe, dhammārammaṇamekakaṁ.",
  "tika-abh06t6:34_0": "301.",
  "tika-abh06t6:35_0": "Khaṇavatthuparittattā , āpāthaṁ na vajanti ye;",
  "tika-abh06t6:36_0": "Te dhammārammaṇā honti, yesaṁ rūpādayo kira.",
  "tika-abh06t6:37_0": "302.",
  "tika-abh06t6:38_0": "Te paṭikkhipitabbāva, aññamaññassa gocaraṁ;",
  "tika-abh06t6:39_0": "Neva paccanubhontānaṁ, mano tesaṁ tu gocaraṁ.",
  "tika-abh06t6:40_0": "303.",
  "tika-abh06t6:41_0": "Tañca ‘‘paccanubhotī’’ti, vuttattā pana satthunā;",
  "tika-abh06t6:42_0": "Rūpādārammaṇāneva, honti rūpādayo pana.",
  "tika-abh06t6:43_0": "304.",
  "tika-abh06t6:44_0": "Dibbacakkhādiñāṇānaṁ, rūpādīneva gocarā;",
  "tika-abh06t6:45_0": "Anāpāthagatāneva, tānītipi na yujjati.",
  "tika-abh06t6:46_0": "305.",
  "tika-abh06t6:47_0": "Yaṁ rūpārammaṇaṁ hontaṁ, taṁ dhammārammaṇaṁ kathaṁ;",
  "tika-abh06t6:48_0": "Evaṁ sati panetesaṁ, niyamoti kathaṁ bhave.",
  "tika-abh06t6:49_0": "306.",
  "tika-abh06t6:50_0": "Sabbaṁ ārammaṇaṁ etaṁ, chabbidhaṁ samudīritaṁ;",
  "tika-abh06t6:51_0": "Taṁ parittattikādīnaṁ, vasena bahudhā mataṁ.",
  "tika-abh06t6:52_0": "307.",
  "tika-abh06t6:53_0": "Sabbo kāmavipāko ca, kriyāhetudvayampi ca;",
  "tika-abh06t6:54_0": "Pañcavīsati ekantaṁ, parittārammaṇā siyuṁ.",
  "tika-abh06t6:55_0": "308.",
  "tika-abh06t6:56_0": "Iṭṭhādibhedā pañceva, rūpasaddādayo pana;",
  "tika-abh06t6:57_0": "Viññāṇānaṁ dvipañcannaṁ, gocarā paṭipāṭiyā.",
  "tika-abh06t6:58_0": "309.",
  "tika-abh06t6:59_0": "Rūpādipañcakaṁ sabbaṁ, manodhātuttayassa tu;",
  "tika-abh06t6:60_0": "Terasannaṁ panetesaṁ, rūpakkhandhova gocaro.",
  "tika-abh06t6:61_0": "310.",
  "tika-abh06t6:62_0": "Nārūpaṁ na ca paññattiṁ, nātītaṁ na canāgataṁ;",
  "tika-abh06t6:63_0": "Ārammaṇaṁ karonte ca, vattamāno hi gocaro.",
  "tika-abh06t6:64_0": "311.",
  "tika-abh06t6:65_0": "Terasetāni cittāni, jāyante kāmadhātuyaṁ;",
  "tika-abh06t6:66_0": "Cattāri rūpāvacare, neva kiñci arūpisu.",
  "tika-abh06t6:67_0": "312.",
  "tika-abh06t6:68_0": "Mahāpākānamaṭṭhannaṁ , santīraṇattayassapi;",
  "tika-abh06t6:69_0": "Chasu dvāresu rūpādichaparittāni gocarā.",
  "tika-abh06t6:70_0": "313.",
  "tika-abh06t6:71_0": "Rūpādayo parittā cha, hasituppādagocarā;",
  "tika-abh06t6:72_0": "Pañcadvāre paṭuppannā, manodvāre tikālikā.",
  "tika-abh06t6:73_0": "314.",
  "tika-abh06t6:74_0": "Dutiyāruppacittañca, catutthāruppamānasaṁ;",
  "tika-abh06t6:75_0": "Chabbidhaṁ niyataṁ hoti, taṁ mahaggatagocaraṁ.",
  "tika-abh06t6:76_0": "315.",
  "tika-abh06t6:77_0": "Nibbānārammaṇattā hi, ekantena anaññato;",
  "tika-abh06t6:78_0": "Aṭṭhānāsavacittānaṁ, appamāṇova gocaro.",
  "tika-abh06t6:79_0": "316.",
  "tika-abh06t6:80_0": "Cattāro ñāṇahīnā ca, kāmāvacarapuññato;",
  "tika-abh06t6:81_0": "Kriyatopi ca cattāro, dvādasākusalāni ca.",
  "tika-abh06t6:82_0": "317.",
  "tika-abh06t6:83_0": "Parittārammaṇā ceva, te mahaggatagocarā;",
  "tika-abh06t6:84_0": "Paññattārammaṇattā hi, navattabbāva honti te.",
  "tika-abh06t6:85_0": "318.",
  "tika-abh06t6:86_0": "Cattāro ñāṇasaṁyuttā, puññato kriyatopi ca;",
  "tika-abh06t6:87_0": "Tathābhiññādvayañceva, kriyāvoṭṭhabbanampi ca.",
  "tika-abh06t6:88_0": "319.",
  "tika-abh06t6:89_0": "Ekādasannametesaṁ, tividho hoti gocaro;",
  "tika-abh06t6:90_0": "Paññattārammaṇattā hi, navattabbāpi hontime.",
  "tika-abh06t6:91_0": "320.",
  "tika-abh06t6:92_0": "Yāni vuttāvasesāni, cittāni pana tāni hi;",
  "tika-abh06t6:93_0": "Navattabbārammaṇānīti, viññeyyāni vibhāvinā.",
  "tika-abh06t6:94_0": "Parittārammaṇattikaṁ samattaṁ.",
  "tika-abh06t6:95_0": "321.",
  "tika-abh06t6:96_0": "Dutiyāruppacittañca , catutthāruppamānasaṁ;",
  "tika-abh06t6:97_0": "Chabbidhaṁ pana ekanta-atītārammaṇaṁ siyā.",
  "tika-abh06t6:98_0": "322.",
  "tika-abh06t6:99_0": "Viññāṇānaṁ dvipañcannaṁ, manodhātuttayassa ca;",
  "tika-abh06t6:100_0": "Pañca rūpādayo dhammā, paccuppannāva gocarā.",
  "tika-abh06t6:101_0": "323.",
  "tika-abh06t6:102_0": "Aṭṭha kāmamahāpākā, santīraṇattayampi ca;",
  "tika-abh06t6:103_0": "Hasituppādacittanti, dvādasete tu mānasā.",
  "tika-abh06t6:104_0": "324.",
  "tika-abh06t6:105_0": "Siyātītārammaṇā paccu-ppannānāgatagocarā;",
  "tika-abh06t6:106_0": "Kusalākusalā kāme, kriyato nava mānasā.",
  "tika-abh06t6:107_0": "325.",
  "tika-abh06t6:108_0": "Abhiññāmānasā dvepi, siyātītādigocarā;",
  "tika-abh06t6:109_0": "Santapaññattikālepi, navattabbā bhavantime.",
  "tika-abh06t6:110_0": "326.",
  "tika-abh06t6:111_0": "Sesāni pana sabbāni, rūpārūpabhavesupi;",
  "tika-abh06t6:112_0": "Navattabbāni honteva, atītārammaṇādinā.",
  "tika-abh06t6:113_0": "327.",
  "tika-abh06t6:114_0": "Kāmato ca kriyā pañca, rūpato pañcamī kriyā;",
  "tika-abh06t6:115_0": "Cittānaṁ channametesaṁ, natthi kiñci agocaraṁ.",
  "tika-abh06t6:116_0": "328.",
  "tika-abh06t6:117_0": "Nibbānañca phalaṁ maggaṁ, rūpañcārūpameva ca;",
  "tika-abh06t6:118_0": "Sakkonti gocaraṁ kātuṁ, kati cittāni me vada.",
  "tika-abh06t6:119_0": "329.",
  "tika-abh06t6:120_0": "Cattāro ñāṇasaṁyuttā,",
  "tika-abh06t6:121_0": "Puññato kriyato tathā;",
  "tika-abh06t6:122_0": "Abhiññāhadayā dvepi,",
  "tika-abh06t6:123_0": "Kriyā voṭṭhabbanampi ca.",
  "tika-abh06t6:124_0": "330.",
  "tika-abh06t6:125_0": "Sakkonti gocaraṁ kātuṁ, cittānekādasāpi ca;",
  "tika-abh06t6:126_0": "Nibbānañca phalaṁ maggaṁ, rūpañcārūpameva ca.",
  "tika-abh06t6:127_0": "331.",
  "tika-abh06t6:128_0": "Cittesu pana sabbesu, kati cittāni me vada;",
  "tika-abh06t6:129_0": "Arahattaphalaṁ maggaṁ, kātuṁ sakkonti gocaraṁ.",
  "tika-abh06t6:130_0": "332.",
  "tika-abh06t6:131_0": "Sabbesu pana cittesu, cha ca cittāni me suṇa;",
  "tika-abh06t6:132_0": "Arahattaphalaṁ maggaṁ, kātuṁ sakkonti gocaraṁ.",
  "tika-abh06t6:133_0": "333.",
  "tika-abh06t6:134_0": "Cattāro ñāṇasaṁyuttā, kriyā voṭṭhabbanampi ca;",
  "tika-abh06t6:135_0": "Kriyābhiññā manodhātu, cha ca sakkonti gocaraṁ.",
  "tika-abh06t6:136_0": "334.",
  "tika-abh06t6:137_0": "Cattāro ñāṇasaṁyuttā-bhiññācittañca puññato;",
  "tika-abh06t6:138_0": "Nārahattaṁ phalaṁ maggaṁ, kātuṁ sakkonti gocaraṁ.",
  "tika-abh06t6:139_0": "335.",
  "tika-abh06t6:140_0": "Kasmā arahato magga-cittaṁ vā phalamānasaṁ;",
  "tika-abh06t6:141_0": "Puthujjanā vā sekkhā vā, na sakkonti hi jānituṁ.",
  "tika-abh06t6:142_0": "336.",
  "tika-abh06t6:143_0": "Puthujjano na jānāti,",
  "tika-abh06t6:144_0": "Sotāpannassa mānasaṁ;",
  "tika-abh06t6:145_0": "Sotāpanno na jānāti,",
  "tika-abh06t6:146_0": "Sakadāgāmissa mānasaṁ.",
  "tika-abh06t6:147_0": "337.",
  "tika-abh06t6:148_0": "Sakadāgāmī na jānāti, anāgāmissa mānasaṁ;",
  "tika-abh06t6:149_0": "Anāgāmī na jānāti, arahantassa mānasaṁ.",
  "tika-abh06t6:150_0": "338.",
  "tika-abh06t6:151_0": "Heṭṭhimo heṭṭhimo neva, jānāti uparūpari;",
  "tika-abh06t6:152_0": "Uparūpari jānāti, heṭṭhimassa ca mānasaṁ.",
  "tika-abh06t6:153_0": "339.",
  "tika-abh06t6:154_0": "Yo dhammo yassa dhammassa,",
  "tika-abh06t6:155_0": "Hoti ārammaṇaṁ pana;",
  "tika-abh06t6:156_0": "Tamuddharitvā ekekaṁ,",
  "tika-abh06t6:157_0": "Pavakkhāmi ito paraṁ.",
  "tika-abh06t6:158_0": "340.",
  "tika-abh06t6:159_0": "Kusalārammaṇaṁ kāme, kusalākusalassa ca;",
  "tika-abh06t6:160_0": "Abhiññāmānasassāpi, kusalassa kriyassa ca.",
  "tika-abh06t6:161_0": "341.",
  "tika-abh06t6:162_0": "Kāmāvacarapākassa, tathā kāmakriyassa ca;",
  "tika-abh06t6:163_0": "Etesaṁ pana rāsīnaṁ, channaṁ ārammaṇaṁ siyā.",
  "tika-abh06t6:164_0": "342.",
  "tika-abh06t6:165_0": "Rūpāvacarapuññāni, kāmapākaṁ tato vinā;",
  "tika-abh06t6:166_0": "Pañcannaṁ pana rāsīnaṁ, honti ārammaṇāni hi.",
  "tika-abh06t6:167_0": "343.",
  "tika-abh06t6:168_0": "Āruppakusalañcāpi, tebhūmakusalassa ca;",
  "tika-abh06t6:169_0": "Tebhūmakakriyassāpi, tathevākusalassapi.",
  "tika-abh06t6:170_0": "344.",
  "tika-abh06t6:171_0": "Arūpāvacarapākānaṁ , dvinnaṁ pana catutthadu;",
  "tika-abh06t6:172_0": "Imesaṁ aṭṭharāsīnaṁ, hotārammaṇapaccayo.",
  "tika-abh06t6:173_0": "345.",
  "tika-abh06t6:174_0": "Apariyāpannapuññampi, kāmāvacaratopi ca;",
  "tika-abh06t6:175_0": "Rūpato pañcamassāpi, kusalassa kriyassa ca.",
  "tika-abh06t6:176_0": "346.",
  "tika-abh06t6:177_0": "Catunnaṁ pana rāsīnaṁ, hoti ārammaṇaṁ sadā;",
  "tika-abh06t6:178_0": "Tathevākusalaṁ kāma-rūpāvacarato pana.",
  "tika-abh06t6:179_0": "347.",
  "tika-abh06t6:180_0": "Kusalassa kriyassāpi, tathevākusalassa ca;",
  "tika-abh06t6:181_0": "Kāmāvacarapākānaṁ, channaṁ rāsīnamīritaṁ.",
  "tika-abh06t6:182_0": "348.",
  "tika-abh06t6:183_0": "Vipākārammaṇaṁ kāme, kāmāvacaratopi ca;",
  "tika-abh06t6:184_0": "Rūpāvacarato ceva, kusalassa kriyassa ca.",
  "tika-abh06t6:185_0": "349.",
  "tika-abh06t6:186_0": "Kāmāvacarapākānaṁ, tathevākusalassa ca;",
  "tika-abh06t6:187_0": "Channañca pana rāsīnaṁ, hotārammaṇapaccayo.",
  "tika-abh06t6:188_0": "350.",
  "tika-abh06t6:189_0": "Vipākārammaṇaṁ rūpe, kāmāvacaratopi ca;",
  "tika-abh06t6:190_0": "Rūpāvacarato ceva, kusalassa kriyassa ca.",
  "tika-abh06t6:191_0": "351.",
  "tika-abh06t6:192_0": "Apuññassāti pañcannaṁ, rāsīnaṁ hoti gocaro;",
  "tika-abh06t6:193_0": "Arūpāvacarapākesu, ayameva nayo mato.",
  "tika-abh06t6:194_0": "352.",
  "tika-abh06t6:195_0": "Apariyāpannapākampi, kāmato rūpatopi ca;",
  "tika-abh06t6:196_0": "Kusalassa kriyassāpi, hoti ārammaṇaṁ pana.",
  "tika-abh06t6:197_0": "353.",
  "tika-abh06t6:198_0": "Kriyacittamidaṁ kāme, kāmāvacaratopi ca;",
  "tika-abh06t6:199_0": "Rūpāvacarato ceva, kusalassa kriyassa ca.",
  "tika-abh06t6:200_0": "354.",
  "tika-abh06t6:201_0": "Kāmāvacarapākassa, tathevākusalassa ca;",
  "tika-abh06t6:202_0": "Channaṁ rāsīnametesaṁ, hotārammaṇapaccayo.",
  "tika-abh06t6:203_0": "355.",
  "tika-abh06t6:204_0": "Yaṁ kriyāmānasaṁ rūpe, kāmapākaṁ tato vinā;",
  "tika-abh06t6:205_0": "Pañcannaṁ pana rāsīnaṁ, hoti ārammaṇaṁ pana.",
  "tika-abh06t6:206_0": "356.",
  "tika-abh06t6:207_0": "Kriyācittaṁ panāruppe, tesaṁ pañcannameva ca;",
  "tika-abh06t6:208_0": "Āruppassa kriyassāpi, channaṁ hoteva gocaro.",
  "tika-abh06t6:209_0": "357.",
  "tika-abh06t6:210_0": "Rūpaṁ catusamuṭṭhānaṁ, rūpārammaṇasaññitaṁ;",
  "tika-abh06t6:211_0": "Kāmāvacarapuññassa, tatheva kusalassa ca.",
  "tika-abh06t6:212_0": "358.",
  "tika-abh06t6:213_0": "Abhiññādvayacittassa, kāmapākakriyassa ca;",
  "tika-abh06t6:214_0": "Channaṁ rāsīnametesaṁ, hotārammaṇapaccayo.",
  "tika-abh06t6:215_0": "359.",
  "tika-abh06t6:216_0": "Nibbānārammaṇaṁ kāma-rūpāvacarato pana;",
  "tika-abh06t6:217_0": "Kusalassubhayassāpi, kāmarūpakriyassa ca.",
  "tika-abh06t6:218_0": "360.",
  "tika-abh06t6:219_0": "Apariyāpannato ceva, phalassa kusalassa ca;",
  "tika-abh06t6:220_0": "Channaṁ rāsīnametesaṁ, hotārammaṇapaccayo.",
  "tika-abh06t6:221_0": "361.",
  "tika-abh06t6:222_0": "Nānappakārakaṁ sabbaṁ, paññattārammaṇaṁ pana;",
  "tika-abh06t6:223_0": "Tebhūmakassa puññassa, tathevākusalassa ca.",
  "tika-abh06t6:224_0": "362.",
  "tika-abh06t6:225_0": "Rūpārūpavipākassa, tebhūmakakriyassa ca;",
  "tika-abh06t6:226_0": "Navannaṁ pana rāsīnaṁ, hotārammaṇapaccayo.",
  "tika-abh06t6:227_0": "363.",
  "tika-abh06t6:228_0": "Rūpārammaṇikā dve tu, dve dve saddhādigocarā;",
  "tika-abh06t6:229_0": "Pañcārammaṇikā nāma, cittuppādā tayo matā.",
  "tika-abh06t6:230_0": "364.",
  "tika-abh06t6:231_0": "Idhekacattālīseva, chaḷārammaṇikā matā;",
  "tika-abh06t6:232_0": "Kāmāvacaracittāna-mayamārammaṇakkamo.",
  "tika-abh06t6:233_0": "365.",
  "tika-abh06t6:234_0": "Pañcābhiññā vivajjetvā, rūpārūpā anāsavā;",
  "tika-abh06t6:235_0": "Cittuppādā ime sabbe, dhammārammaṇagocarā.",
  "tika-abh06t6:236_0": "366.",
  "tika-abh06t6:237_0": "Paṭhamāruppakusalaṁ, dutiyāruppacetaso;",
  "tika-abh06t6:238_0": "Kusalassa vipākassa, kriyassārammaṇaṁ bhave.",
  "tika-abh06t6:239_0": "367.",
  "tika-abh06t6:240_0": "Paṭhamāruppapākoyaṁ , dutiyāruppacetaso;",
  "tika-abh06t6:241_0": "Kusalassa vipākassa, kriyassārammaṇaṁ na hi.",
  "tika-abh06t6:242_0": "368.",
  "tika-abh06t6:243_0": "Paṭhamaṁ tu kriyācittaṁ, dutiyāruppacetaso;",
  "tika-abh06t6:244_0": "Na puññassa na pākassa, hoti ārammaṇaṁ pana.",
  "tika-abh06t6:245_0": "369.",
  "tika-abh06t6:246_0": "Paṭhamaṁ tu kriyācittaṁ, dutiyāruppacetaso;",
  "tika-abh06t6:247_0": "Kriyassārammaṇaṁ hoti, iti ñeyyaṁ vibhāvinā.",
  "tika-abh06t6:248_0": "370.",
  "tika-abh06t6:249_0": "Puthujjanassa sekkhassa, arūpārammaṇaṁ dvidhā;",
  "tika-abh06t6:250_0": "Kusalaṁ kusalassāpi, vipākassa ca taṁ siyā.",
  "tika-abh06t6:251_0": "371.",
  "tika-abh06t6:252_0": "Khīṇāsavassa bhikkhussa, paṭhamāruppamānasaṁ;",
  "tika-abh06t6:253_0": "Ārammaṇaṁ tidhā hoti, iti vuttaṁ mahesinā.",
  "tika-abh06t6:254_0": "372.",
  "tika-abh06t6:255_0": "Kriyassāpi kriyā hoti, kusalampi kriyassa ca;",
  "tika-abh06t6:256_0": "Kusalaṁ tu vipākassa, evaṁ hoti tidhā pana.",
  "tika-abh06t6:257_0": "373.",
  "tika-abh06t6:258_0": "Tatiyāruppacittampi, catutthāruppacetaso;",
  "tika-abh06t6:259_0": "Evameva dvidhā ceva, tidhā cārammaṇaṁ siyā.",
  "tika-abh06t6:260_0": "374.",
  "tika-abh06t6:261_0": "Yaṁ yaṁ pana idhārabbha,",
  "tika-abh06t6:262_0": "Ye ye jāyanti gocaraṁ;",
  "tika-abh06t6:263_0": "So so tesañca tesañca,",
  "tika-abh06t6:264_0": "Hotārammaṇapaccayo.",
  "tika-abh06t6:265_0": "375.",
  "tika-abh06t6:266_0": "Yo panimassa naro kira pāraṁ,",
  "tika-abh06t6:267_0": "Duttaramuttaramuttaratīdha;",
  "tika-abh06t6:268_0": "So abhidhammamahaṇṇavapāraṁ,",
  "tika-abh06t6:269_0": "Duttaramuttaramuttarateva.",
  "tika-abh06t6:270_0": "Iti abhidhammāvatāre ārammaṇavibhāgo nāma",
  "tika-abh06t6:271_0": "Chaṭṭho paricchedo."
}