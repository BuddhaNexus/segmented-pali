{
  "tika-vin02t36:0_0": "Ekuttarikanayo",
  "tika-vin02t36:1_0": "Ekakavāravaṇṇanā",
  "tika-vin02t36:2_0": "321.Mūlavisuddhiyāantarāpattīti antarāpattiṁ āpajjitvā mūlāyapaṭikassanaṁ katvā ṭhitena āpannā.",
  "tika-vin02t36:2_1": "‘‘Agghavisuddhiyā antarāpattīti sambahulā āpattiyo āpajjitvā tāsu sabbacirapaṭicchannavasena agghasamodhānaṁ gahetvā vasantena āpannāpattī’’ti gaṇṭhipadesu vuttaṁ.",
  "tika-vin02t36:2_2": "Saussāheneva cittenāti ‘‘punapi āpajjissāmī’’ti saussāheneva cittena.",
  "tika-vin02t36:2_3": "Bhikkhunīnaṁ aṭṭhavatthukāya vasena cetaṁ vuttaṁ.",
  "tika-vin02t36:2_4": "Tenevāha ‘‘aṭṭhame vatthusmiṁ bhikkhuniyā pārājikameva hotī’’ti.",
  "tika-vin02t36:2_5": "‘‘Dhammikassa paṭissavassa asaccāpane’’ti vuttattā adhammikapaṭissavassa visaṁvāde dukkaṭaṁ na hoti.",
  "tika-vin02t36:2_6": "‘‘Tumhe vibbhamathā’’ti hi vutte suddhacitto ‘‘sādhū’’ti paṭissuṇitvā sace na vibbhamati, anāpatti.",
  "tika-vin02t36:2_7": "Evaṁ sabbattha.",
  "tika-vin02t36:2_8": "Pañcadasasu dhammesūti ‘‘kālena vakkhāmi, no akālenā’’tiādinā vuttapañcadasadhammesu.",
  "tika-vin02t36:2_9": "Āpattiṁ āpajjituṁ bhabbatāya bhabbāpattikā.",
  "tika-vin02t36:3_0": "Ekakavāravaṇṇanā niṭṭhitā.",
  "tika-vin02t36:4_0": "Dukavāravaṇṇanā",
  "tika-vin02t36:5_0": "322.",
  "tika-vin02t36:5_1": "Dukesu nidahaneti ātape aticiraṁ ṭhapetvā nidahane.",
  "tika-vin02t36:5_2": "Vatthusabhāgaṁ desento desento āpajjati, āpannaṁ āpattiṁ na desessāmīti dhuraṁ nikkhipanto na desento āpajjati.",
  "tika-vin02t36:5_3": "Romajanapade jātaṁ romakaṁ.",
  "tika-vin02t36:5_4": "Pakkālakanti yavakkhāraṁ.",
  "tika-vin02t36:5_5": "Anuññātaloṇattā loṇānipi dukesu vuttāni.",
  "tika-vin02t36:6_0": "Dukavāravaṇṇanā niṭṭhitā.",
  "tika-vin02t36:7_0": "Tikavāravaṇṇanā",
  "tika-vin02t36:8_0": "323.",
  "tika-vin02t36:8_1": "Tikesu vacīsampayuttaṁ kāyakiriyaṁ katvāti kāyena nipaccakāraṁ katvā.",
  "tika-vin02t36:8_2": "Mukhālambarakaraṇādibhedoti mukhabherivādanādippabhedo.",
  "tika-vin02t36:8_3": "Yassa sikkhāpadassa vītikkame kāyasamuṭṭhānā āpattiyo, taṁ kāyadvāre paññattasikkhāpadaṁ.",
  "tika-vin02t36:8_4": "Upaghātetīti vināseti.",
  "tika-vin02t36:8_5": "Na ādātabbanti ‘‘imasmā vihārā parampi mā nikkhama, vinayadharānaṁ vā santikaṁ āgaccha vinicchayaṁ dātu’’nti vutte tassa vacanaṁ na gahetabbanti attho.",
  "tika-vin02t36:9_0": "Akusalāni ceva mūlāni cāti akosallasambhūtaṭṭhena ekantākusalabhāvato akusalāni, attanā sampayuttadhammānaṁ suppatiṭṭhitabhāvasādhanato mūlāni, na akusalabhāvasādhanato.",
  "tika-vin02t36:9_1": "Na hi mūlato akusalānaṁ akusalabhāvo, kusalādīnaṁ vā kusalādibhāvo.",
  "tika-vin02t36:9_2": "Tathā ca sati momūhacittadvayamohassa akusalabhāvo na siyā.",
  "tika-vin02t36:10_0": "Duṭṭhu caritānīti paccayato sampayuttadhammato pavattiākārato ca na suṭṭhu asammāpavattitāni.",
  "tika-vin02t36:10_1": "Virūpānīti bībhacchāni sampati āyatiñca aniṭṭharūpattā.",
  "tika-vin02t36:10_2": "Suṭṭhu caritānītiādīsu vuttavipariyāyena attho veditabbo.",
  "tika-vin02t36:10_3": "Dvepi cete tikā paṇṇattiyā vā kammapathehi vā kathetabbā.",
  "tika-vin02t36:10_4": "Paṇṇattiyā tāva kāyadvāre paññattasikkhāpadassa vītikkamo kāyaduccaritaṁ, avītikkamo kāyasucaritaṁ.",
  "tika-vin02t36:10_5": "Vacīdvāre paññattasikkhāpadassa vītikkamo vacīduccaritaṁ, avītikkamo vacīsucaritaṁ.",
  "tika-vin02t36:10_6": "Ubhayattha paññattasikkhāpadassa vītikkamo manoduccaritaṁ manodvāre paññattasikkhāpadassa abhāvato.",
  "tika-vin02t36:10_7": "Tayidaṁ dvāradvaye akiriyasamuṭṭhānāya āpattiyā vasena veditabbaṁ.",
  "tika-vin02t36:10_8": "Yathāvuttāya āpattiyā avītikkamova manosucaritaṁ.",
  "tika-vin02t36:10_9": "Ayaṁ paṇṇattikathā.",
  "tika-vin02t36:11_0": "Pāṇātipātādayo pana tisso cetanā kāyadvāre vacīdvārepi uppannā kāyaduccaritaṁ dvārantare uppannassapi kammassa sanāmāpariccāgato yebhuyyavuttiyā tabbahulavuttiyā ca.",
  "tika-vin02t36:11_1": "Tenāhu aṭṭhakathācariyā –",
  "tika-vin02t36:12_0": "‘‘Dvāre caranti kammāni, na dvārā dvāracārino;",
  "tika-vin02t36:13_0": "Tasmā dvārehi kammāni, aññamaññaṁ vavatthitā’’ti. (dha. sa. aṭṭha.",
  "tika-vin02t36:13_1": "kāmāvacarakusala dvārakathā, kāyakammadvāra);",
  "tika-vin02t36:14_0": "Tathā catasso musāvādādicetanā kāyadvārepi vacīdvārepi uppannā vacīduccaritaṁ, abhijjhā byāpādo micchādiṭṭhīti tayo manokammabhūtāya cetanāya sampayuttadhammā manoduccaritaṁ, kāyavacīkammabhūtāya pana cetanāya sampayuttā abhijjhādayo taṁtaṁpakkhikā vā honti abbohārikā vā.",
  "tika-vin02t36:14_1": "Pāṇātipātādīhi viramantassa uppannā tisso cetanāpi viratiyopi kāyasucaritaṁ kāyikassa vītikkamassa akaraṇavasena pavattanato.",
  "tika-vin02t36:14_2": "Kāyena pana sikkhāpadānaṁ samādiyamāne sīlassa kāyasucaritabhāve vattabbameva natthi.",
  "tika-vin02t36:14_3": "Musāvādādīhi viramantassa catasso cetanāpi viratiyopi vacīsucaritaṁ vācasikassa vītikkamassa akaraṇavasena pavattanato.",
  "tika-vin02t36:14_4": "Anabhijjhā abyāpādo sammādiṭṭhīti tayo cetanāsampayuttadhammā manosucaritanti ayaṁ kammapathakathā.",
  "tika-vin02t36:15_0": "Tikavāravaṇṇanā niṭṭhitā.",
  "tika-vin02t36:16_0": "Catukkavāravaṇṇanā",
  "tika-vin02t36:17_0": "324.",
  "tika-vin02t36:17_1": "Catukkesu anariyavohārāti anariyānaṁ lāmakānaṁ vohārā saṁvohārā abhilāpavācā.",
  "tika-vin02t36:17_2": "Ariyavohārāti ariyānaṁ sappurisānaṁ vohārā.",
  "tika-vin02t36:17_3": "Diṭṭhavāditāti ‘‘diṭṭhaṁ mayā’’ti evaṁvāditā.",
  "tika-vin02t36:17_4": "Ettha ca taṁtaṁsamuṭṭhāpakacetanāvasena attho veditabbo.",
  "tika-vin02t36:18_0": "Paṭhamakappikesu paṭhamaṁ purisaliṅgameva uppajjatīti āha ‘‘paṭhamaṁ uppannavasenā’’ti.",
  "tika-vin02t36:18_1": "Purimaṁ purisaliṅgaṁ pajahatīti yathāvuttenatthena pubbaṅgamabhāvato purimasaṅkhātaṁ purisaliṅgaṁ jahati.",
  "tika-vin02t36:18_2": "Sataṁ tiṁsañca sikkhāpadānīti tiṁsādhikāni sataṁ sikkhāpadāni.",
  "tika-vin02t36:19_0": "Bhikkhussa ca bhikkhuniyā ca catūsu pārājikesūti sādhāraṇesuyeva catūsu pārājikesu.",
  "tika-vin02t36:19_1": "Paṭhamo pañhoti ‘‘atthi vatthunānattatā, no āpattinānattatā’’ti ayaṁ pañho.",
  "tika-vin02t36:19_2": "‘‘Atthi āpattisabhāgatā, no vatthusabhāgatā’’ti ayaṁ idha dutiyo nāma.",
  "tika-vin02t36:20_0": "Anāpattivassacchedassāti natthi etasmiṁ vassacchede āpattīti anāpattivassacchedo, tassa, anāpattikassa vassacchedassāti attho.",
  "tika-vin02t36:20_1": "Mantābhāsāti matiyā upaparikkhitvā bhāsanato asamphappalāpavācā idha ‘‘mantābhāsā’’ti vuttā.",
  "tika-vin02t36:21_0": "Navamabhikkhunitopaṭṭhāya upajjhāyāpi abhivādanārahā no paccuṭṭhānārahāti yasmā ‘‘anujānāmi, bhikkhave, bhattagge aṭṭhannaṁ bhikkhunīnaṁ yathāvuḍḍhaṁ avasesānaṁ yathāgatika’’nti vadantena bhagavatā bhattagge ādito paṭṭhāya aṭṭhannaṁyeva bhikkhunīnaṁ yathāvuḍḍhaṁ anuññātaṁ, avasesānaṁ āgatapaṭipāṭiyā, tasmā navamabhikkhunito paṭṭhāya sace upajjhāyāpi bhikkhunī pacchā āgacchati, na paccuṭṭhānārahā, yathānisinnāhiyeva sīsaṁ ukkhipitvā abhivādetabbattā abhivādanārahā.",
  "tika-vin02t36:21_1": "Ādito nisinnāsu pana aṭṭhasu yā abbhantarimā aññā vuḍḍhatarā āgacchati, sā attano navakataraṁ vuṭṭhāpetvā nisīdituṁ labhati.",
  "tika-vin02t36:21_2": "Tasmā sā tāhi aṭṭhahi bhikkhunīhi paccuṭṭhānārahā.",
  "tika-vin02t36:21_3": "Yā pana aṭṭhahipi navakatarā, sā sacepi saṭṭhivassā hoti, āgatapaṭipāṭiyāva nisīdituṁ labhati.",
  "tika-vin02t36:22_0": "Idha na kappantīti vadantoti paccantimajanapadesu ṭhatvā ‘‘idha na kappantī’’ti vadanto vinayātisāradukkaṭaṁ āpajjati.",
  "tika-vin02t36:22_1": "Kappiyañhi ‘‘na kappatī’’ti vadanto paññattaṁ samucchindati nāma.",
  "tika-vin02t36:22_2": "Idha kappantītiādīsupi eseva nayo.",
  "tika-vin02t36:23_0": "Catukkavāravaṇṇanā niṭṭhitā.",
  "tika-vin02t36:24_0": "Pañcakavāravaṇṇanā",
  "tika-vin02t36:25_0": "325.",
  "tika-vin02t36:25_1": "Pañcakesu ‘‘nimantito sabhatto samāno santaṁ bhikkhuṁ anāpucchā’’ti (pāci.",
  "tika-vin02t36:25_2": "294-297) vacanato akappiyanimantanaṁ sādiyantasseva anāmantacāro na vaṭṭatīti ‘‘piṇḍapātikassa kappantī’’ti vuttaṁ.",
  "tika-vin02t36:25_3": "Gaṇabhojanādīsupi eseva nayo.",
  "tika-vin02t36:25_4": "Adhiṭṭhahitvā bhojananti ‘‘gilānasamayo’’tiādinā ābhogaṁ katvā bhojanaṁ.",
  "tika-vin02t36:25_5": "Avikappanāti ‘‘mayhaṁ bhattapaccāsaṁ itthannāmassa dammī’’ti evaṁ avikappanā.",
  "tika-vin02t36:26_0": "Ayasato vā garahato vāti ettha parammukhā aguṇavacanaṁ ayaso.",
  "tika-vin02t36:26_1": "Sammukhā garahā.",
  "tika-vin02t36:26_2": "Viyasatīti byasanaṁ, hitasukhaṁ khipati viddhaṁsetīti attho.",
  "tika-vin02t36:26_3": "Ñātīnaṁ byasanaṁ ñātibyasanaṁ, corarogabhayādīhi ñātivināsoti attho.",
  "tika-vin02t36:26_4": "Bhogānaṁ byasanaṁ bhogabyasanaṁ, rājacorādivasena bhogavināsoti attho.",
  "tika-vin02t36:26_5": "Rogo eva byasanaṁ rogabyasanaṁ.",
  "tika-vin02t36:26_6": "Rogo hi ārogyaṁ byasati vināsetīti byasanaṁ.",
  "tika-vin02t36:26_7": "Sīlassa byasanaṁ sīlabyasanaṁ, dussīlyassetaṁ nāmaṁ.",
  "tika-vin02t36:26_8": "Sammādiṭṭhiṁ vināsayamānā uppannā diṭṭhiyeva byasanaṁ diṭṭhibyasanaṁ.",
  "tika-vin02t36:26_9": "Ñātisampadāti ñātīnaṁ sampadā pāripūri bahubhāvo .",
  "tika-vin02t36:26_10": "Bhogasampadāyapi eseva nayo.",
  "tika-vin02t36:26_11": "Ārogyassa sampadā ārogyasampadā.",
  "tika-vin02t36:26_12": "Pāripūri dīgharattaṁ arogatā.",
  "tika-vin02t36:26_13": "Sīladiṭṭhisampadāsupi eseva nayo.",
  "tika-vin02t36:27_0": "Vattaṁ paricchindīti tasmiṁ divase kātabbavattaṁ niṭṭhāpesi.",
  "tika-vin02t36:27_1": "Aṭṭha kappe anussarītiādinā tasmiṁ khaṇe jhānaṁ nibbattetvā pubbenivāsañāṇaṁ nibbattesīti dīpeti.",
  "tika-vin02t36:27_2": "Ñattiyā kammappatto hutvāti ñattiyā ṭhapitāya anussāvanakammappatto hutvāti attho.",
  "tika-vin02t36:28_0": "Mandattā momūhattāti neva samādānaṁ jānāti, na ānisaṁsaṁ, attano pana mandattā momūhattā aññāṇeneva āraññiko hoti.",
  "tika-vin02t36:28_1": "Pāpiccho icchāpakatoti ‘‘araññe me viharantassa ‘ayaṁ āraññiko’ti catuppaccayasakkāraṁ karissanti, ‘ayaṁ bhikkhu lajjī pavivitto’tiādīhi ca guṇehi sambhāvessantī’’ti evaṁ pāpikāya icchāya ṭhatvā tāya eva icchāya abhibhūto hutvā āraññiko hotīti attho.",
  "tika-vin02t36:28_2": "Tenāha ‘‘araññavāsena paccayalābhaṁ patthayamāno’’ti.",
  "tika-vin02t36:28_3": "Ummādavasena araññaṁ pavisitvā viharanto ummādā cittakkhepā āraññiko nāma hoti.",
  "tika-vin02t36:28_4": "Vaṇṇitanti idaṁ āraññikaṅgaṁ nāma buddhehi buddhasāvakehi ca vaṇṇitaṁ pasatthanti āraññiko hoti.",
  "tika-vin02t36:29_0": "Pañcakavāravaṇṇanā niṭṭhitā.",
  "tika-vin02t36:30_0": "Chakkavāravaṇṇanā",
  "tika-vin02t36:31_0": "326. Chakkesu chabbassaparamatā dhāretabbanti padabhājanaṁ dassitaṁ. Sesaṁ uttānameva.",
  "tika-vin02t36:32_0": "Chakkavāravaṇṇanā niṭṭhitā.",
  "tika-vin02t36:33_0": "Sattakavāravaṇṇanā",
  "tika-vin02t36:34_0": "327.",
  "tika-vin02t36:34_1": "Sattakesu chakke vuttāniyeva sattakavasena yojetabbānīti chakke vuttacuddasaparamāni dvidhā katvā dvinnaṁ sattakānaṁ vasena yojetabbāni.",
  "tika-vin02t36:35_0": "Āpattiṁ jānātīti āpattiṁyeva ‘‘āpattī’’ti jānāti.",
  "tika-vin02t36:35_1": "Sesapadesupi eseva nayo.",
  "tika-vin02t36:35_2": "Ābhicetasikānanti ettha (ma. ni. aṭṭha.",
  "tika-vin02t36:35_3": "1.66) abhicetoti pākatikakāmāvacaracittehi sundaratāya paṭipakkhato visuddhattā ca abhikkantaṁ visuddhacittaṁ vuccati, upacārajjhānacittassetaṁ adhivacanaṁ.",
  "tika-vin02t36:35_4": "Abhicetasi jātāni ābhicetasikāni, abhicetosannissitānīti vā ābhicetasikāni.",
  "tika-vin02t36:35_5": "Diṭṭhadhammasukhavihārānanti diṭṭhadhamme sukhavihārānaṁ.",
  "tika-vin02t36:35_6": "Diṭṭhadhammoti paccakkho attabhāvo vuccati, tattha sukhavihārabhūtānanti attho.",
  "tika-vin02t36:35_7": "Rūpāvacarajjhānānametaṁ adhivacanaṁ.",
  "tika-vin02t36:35_8": "Tāni hi appetvā nisinnā jhāyino imasmiññeva attabhāve asaṁkiliṭṭhaṁ nekkhammasukhaṁ vindanti, tasmā ‘‘diṭṭhadhammasukhavihārānī’’ti vuccanti.",
  "tika-vin02t36:35_9": "Nikāmalābhīti nikāmena lābhī, attano icchāvasena lābhī, icchiticchitakkhaṇe samāpajjituṁ samatthoti vuttaṁ hoti.",
  "tika-vin02t36:35_10": "Akicchalābhīti sukheneva paccanīkadhamme vikkhambhetvā samāpajjituṁ samatthoti vuttaṁ hoti.",
  "tika-vin02t36:35_11": "Akasiralābhīti akasirānaṁ lābhī vipulānaṁ, yathāparicchedeneva vuṭṭhātuṁ samatthoti vuttaṁ hoti.",
  "tika-vin02t36:35_12": "Ekacco hi lābhīyeva hoti, na pana sakkoti icchiticchitakkhaṇe samāpajjituṁ.",
  "tika-vin02t36:35_13": "Ekacco sakkoti tathā samāpajjituṁ, pāripanthike pana kicchena vikkhambheti.",
  "tika-vin02t36:35_14": "Ekacco tathā ca samāpajjati, pāripanthike ca akiccheneva vikkhambheti, na sakkoti kālamānanāḷikayantaṁ viya yathāparicchedeyeva vuṭṭhātuṁ.",
  "tika-vin02t36:36_0": "Āsavānaṁ khayāti arahattamaggena sabbakilesānaṁ khayā.",
  "tika-vin02t36:36_1": "Anāsavanti āsavavirahitaṁ.",
  "tika-vin02t36:36_2": "Cetovimuttiṁ paññāvimuttinti ettha ceto-vacanena arahattaphalasampayutto samādhi, paññā-vacanena taṁsampayuttā ca paññā vuttā.",
  "tika-vin02t36:36_3": "Tattha ca samādhi rāgato vimuttattā cetovimutti, paññā avijjāya vimuttattā paññāvimuttīti veditabbā.",
  "tika-vin02t36:36_4": "Vuttañhetaṁ bhagavatā ‘‘yo hissa, bhikkhave, samādhi, tadassa samādhindriyaṁ (saṁ. ni. 5.520).",
  "tika-vin02t36:36_5": "Yā hissa, bhikkhave, paññā, tadassa paññindriyaṁ (saṁ. ni. 5.516).",
  "tika-vin02t36:36_6": "Iti kho, bhikkhave, rāgavirāgā cetovimutti avijjāvirāgā paññāvimuttī’’ti (a. ni. 2.32).",
  "tika-vin02t36:36_7": "Apicettha samathaphalaṁ cetovimutti, vipassanāphalaṁ paññāvimuttīti veditabbāti.",
  "tika-vin02t36:36_8": "Diṭṭheva dhammeti imasmiṁyeva attabhāve.",
  "tika-vin02t36:36_9": "Sayaṁ abhiññā sacchikatvāti attanāyeva paññāya paccakkhaṁ katvā, aparappaccayena ñatvāti attho.",
  "tika-vin02t36:36_10": "Sutamayañāṇādinā viya parappaccayataṁ nayaggāhañca muñcitvā paratoghosānugatabhāvanādhigamabhūtāya attanoyeva paññāya paccakkhaṁ katvā, na sayambhūñāṇabhūtāyāti adhippāyo.",
  "tika-vin02t36:36_11": "Upasampajja viharatīti pāpuṇitvā sampādetvā viharati.",
  "tika-vin02t36:37_0": "Sattakavāravaṇṇanā niṭṭhitā.",
  "tika-vin02t36:38_0": "Aṭṭhakavāravaṇṇanā",
  "tika-vin02t36:39_0": "328. Aṭṭhakesu aṭṭhānisaṁse sampassamānenāti –",
  "tika-vin02t36:40_0": "‘‘Idha pana, bhikkhave, bhikkhu āpattiṁ āpanno hoti, so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti, te ce, bhikkhave, bhikkhū taṁ bhikkhuṁ evaṁ jānanti ‘ayaṁ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo, sace mayaṁ imaṁ bhikkhuṁ āpattiyā adassane ukkhipissāma, na mayaṁ iminā bhikkhunā saddhiṁ uposathaṁ karissāma, vinā iminā bhikkhunā uposathaṁ karissāma, bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa’nti, bhedagarukehi, bhikkhave, bhikkhūhi na so bhikkhu āpattiyā adassane ukkhipitabbo’’ti (mahāva. 453) –",
  "tika-vin02t36:41_0": "Ādinā vuttaaṭṭhānisaṁse sampassamānena.",
  "tika-vin02t36:41_1": "Tena hi saddhiṁ uposathādiakaraṇaṁ ādīnavo bhedāya saṁvattanato, karaṇaṁ ānisaṁso sāmaggiyā saṁvattanato.",
  "tika-vin02t36:41_2": "Tasmā ete aṭṭhānisaṁse sampassamānena na so bhikkhu ukkhipitabboti attho.",
  "tika-vin02t36:42_0": "Dutiyaaṭṭhakepi aṭṭhānisaṁse sampassamānenāti –",
  "tika-vin02t36:43_0": "‘‘Idha pana, bhikkhave, bhikkhu āpattiṁ āpanno hoti, so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti, so ce, bhikkhave, bhikkhu te bhikkhū evaṁ jānāti ‘ime kho āyasmanto bahussutā āgatāgamā dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā, nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ, sace maṁ ime bhikkhū āpattiyā adassane ukkhipissanti, na mayā saddhiṁ uposathaṁ karissanti, vinā mayā uposathaṁ karissanti, bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa’nti, bhedagarukena, bhikkhave, bhikkhunā paresampi saddhāya sā āpatti desetabbā’’ti (mahāva. 453) –",
  "tika-vin02t36:44_0": "Ādinā vuttaaṭṭhānisaṁse sampassamānenāti attho.",
  "tika-vin02t36:45_0": "Pāḷiyaṁ āgatehi sattahīti ‘‘pubbevassa hoti ‘musā bhaṇissa’nti, bhaṇantassa hoti ‘musā bhaṇāmī’ti, bhaṇitassa hoti ‘musā mayā bhaṇita’nti vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāva’’nti (pārā.",
  "tika-vin02t36:45_1": "220) evamāgatehi sattahi.",
  "tika-vin02t36:46_0": "Abrahmacariyāti aseṭṭhacariyato.",
  "tika-vin02t36:46_1": "Rattiṁ na bhuñjeyya vikālabhojananti uposathaṁ upavuttho rattibhojanañca divāvikālabhojanañca na bhuñjeyya.",
  "tika-vin02t36:46_2": "Mañce chamāyaṁva sayetha santhateti kappiyamañce vā sudhādiparikammakatāya bhūmiyaṁ vā tiṇapaṇṇapalālādīni santharitvā kate santhate vā sayethāti attho.",
  "tika-vin02t36:46_3": "Etañhi aṭṭhaṅgīkamāhuposathanti etaṁ pāṇātipātādīni asamācarantena upavutthauposathaṁ aṭṭhahi aṅgehi samannāgatattā ‘‘aṭṭhaṅgika’’nti vadanti.",
  "tika-vin02t36:47_0": "‘‘Akappiyakataṁ hoti appaṭiggahitaka’’ntiādayo aṭṭha anatirittā nāma.",
  "tika-vin02t36:47_1": "Sappiādi aṭṭhame aruṇuggamane nissaggiyaṁ hoti.",
  "tika-vin02t36:47_2": "Aṭṭhakavasena yojetvā veditabbānīti purimāni aṭṭha ekaṁ aṭṭhakaṁ, tato ekaṁ apanetvā sesesupi ekekaṁ pakkhipitvāti evamādinā nayena aññānipi aṭṭhakāni kātabbānīti attho.",
  "tika-vin02t36:48_0": "Aṭṭhakavāravaṇṇanā niṭṭhitā.",
  "tika-vin02t36:49_0": "Navakavāravaṇṇanā",
  "tika-vin02t36:50_0": "329.",
  "tika-vin02t36:50_1": "Navakesu āghātavatthūnīti (dī. ni. aṭṭha. 3.340; a. ni. aṭṭha.",
  "tika-vin02t36:50_2": "3.9.29) āghātakāraṇāni.",
  "tika-vin02t36:50_3": "Āghātapaṭivinayānīti āghātassa paṭivinayakāraṇāni.",
  "tika-vin02t36:50_4": "Taṁ kutettha labbhāti ‘‘taṁ anatthacaraṇaṁ mā ahosī’’ti etasmiṁ puggale kuto labbhā kena kāraṇena sakkā laddhuṁ.",
  "tika-vin02t36:50_5": "‘‘Paro nāma parassa attano cittaruciyā anatthaṁ karotī’’ti evaṁ cintetvā āghātaṁ paṭivinodeti.",
  "tika-vin02t36:50_6": "Atha vā sacāhaṁ paṭikkopaṁ kareyyaṁ, taṁ kopakaraṇaṁ ettha puggale kuto labbhā, kena kāraṇena laddhabbaṁ niratthakabhāvatoti attho.",
  "tika-vin02t36:50_7": "Kammassakā hi sattā, te kassa ruciyā dukkhitā sukhitā vā bhavanti, tasmā kevalaṁ tasmiṁ mayhaṁ kujjhanamattamevāti adhippāyo.",
  "tika-vin02t36:50_8": "Atha vā taṁ kopakaraṇaṁ ettha puggale kuto labbhā paramatthato kujjhitabbassa kujjhanakassa ca abhāvato.",
  "tika-vin02t36:50_9": "Saṅkhāramattañhetaṁ yadidaṁ khandhapañcakaṁ yaṁ ‘‘satto’’ti vuccati, te ca saṅkhārā ittarakālā khaṇikā, kassa ko kujjhatīti attho.",
  "tika-vin02t36:50_10": "‘‘Kuto lābhā’’tipi pāṭho, sacāhaṁ ettha kopaṁ kareyyaṁ, tasmiṁ me kopakaraṇe kuto lābhā, lābhā nāma ke siyuṁ aññatra anatthuppattitoti attho.",
  "tika-vin02t36:50_11": "Imasmiñca atthe tanti nipātamattameva hoti.",
  "tika-vin02t36:51_0": "Taṇhaṁ paṭiccāti (dī. ni. aṭṭha. 2.103; a. ni. aṭṭha.",
  "tika-vin02t36:51_1": "3.9.23) dve taṇhā esanataṇhā esitataṇhā ca.",
  "tika-vin02t36:51_2": "Yāya taṇhāya ajapathasaṅkupathādīni paṭipajjitvā bhoge esati gavesati, ayaṁ esanataṇhā nāma.",
  "tika-vin02t36:51_3": "Yā tesu esitesu gavesitesu paṭiladdhesu taṇhā, ayaṁ esitataṇhā nāma.",
  "tika-vin02t36:51_4": "Idha esitataṇhā daṭṭhabbā.",
  "tika-vin02t36:51_5": "Pariyesanāti rūpādiārammaṇapariyesanā.",
  "tika-vin02t36:51_6": "Sā hi esanataṇhāya sati hoti.",
  "tika-vin02t36:51_7": "Lābhoti rūpādiārammaṇappaṭilābho.",
  "tika-vin02t36:51_8": "So hi pariyesanāya sati hoti.",
  "tika-vin02t36:51_9": "Vinicchayo pana ñāṇataṇhādiṭṭhivitakkavasena catubbidho.",
  "tika-vin02t36:51_10": "Tattha ‘‘sukhavinicchayaṁ jaññā, sukhavinicchayaṁ ñatvā ajjhattaṁ sukhamanuyuñjeyyā’’ti (ma. ni.",
  "tika-vin02t36:51_11": "3.323) ayaṁ ñāṇavinicchayo.",
  "tika-vin02t36:51_12": "‘‘Vinicchayoti dve vinicchayā taṇhāvinicchayo ca diṭṭhivinicchayo cā’’ti (mahāni.",
  "tika-vin02t36:51_13": "102) evaṁ āgatāni aṭṭhasatataṇhāvicaritāni taṇhāvinicchayo.",
  "tika-vin02t36:51_14": "Dvāsaṭṭhi diṭṭhiyo diṭṭhivinicchayo.",
  "tika-vin02t36:51_15": "‘‘Chando kho, devānaminda, vitakkanidāno’’ti (dī. ni.",
  "tika-vin02t36:51_16": "2.358) imasmiṁ pana sutte idha vinicchayoti vutto vitakkoyeva āgato.",
  "tika-vin02t36:51_17": "Lābhaṁ labhitvā hi iṭṭhāniṭṭhaṁ sundarāsundarañca vitakkena vinicchināti ‘‘ettakaṁ me rūpārammaṇatthāya bhavissati, ettakaṁ saddārammaṇatthāya, ettakaṁ mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī’’ti.",
  "tika-vin02t36:51_18": "Tena vuttaṁ ‘‘lābhaṁ paṭicca vinicchayo’’ti.",
  "tika-vin02t36:52_0": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo ca uppajjati.",
  "tika-vin02t36:52_1": "Ajjhosānanti ‘‘ahaṁ, mama’’nti balavasanniṭṭhānaṁ.",
  "tika-vin02t36:52_2": "Pariggahoti taṇhādiṭṭhivasena pariggahakaraṇaṁ.",
  "tika-vin02t36:52_3": "Macchariyanti parehi sādhāraṇabhāvassa asahanatā.",
  "tika-vin02t36:52_4": "Tenevassa porāṇā evaṁ vacanatthaṁ vadanti ‘‘idaṁ acchariyaṁ mayheva hotu, mā aññassa acchariyaṁ hotūti pavattattā macchariyanti vuccatī’’ti.",
  "tika-vin02t36:52_5": "Ārakkhoti dvārapidahanamañjūsāgopanādivasena suṭṭhu rakkhaṇaṁ.",
  "tika-vin02t36:52_6": "Adhi karotīti adhikaraṇaṁ, kāraṇassetaṁ nāmaṁ.",
  "tika-vin02t36:52_7": "Ārakkhādhikaraṇanti bhāvanapuṁsakaṁ, ārakkhahetūti attho.",
  "tika-vin02t36:52_8": "Daṇḍādānādīsu paranisedhanatthaṁ daṇḍassa ādānaṁ daṇḍādānaṁ.",
  "tika-vin02t36:52_9": "Ekatodhārādino satthassa ādānaṁ satthādānaṁ.",
  "tika-vin02t36:52_10": "Kalahoti kāyakalahopi vācākalahopi.",
  "tika-vin02t36:52_11": "Purimo purimo virodho viggaho, pacchimo pacchimo vivādo.",
  "tika-vin02t36:52_12": "Tuvaṁ tuvanti agāravavasena ‘‘tuvaṁ tuva’’nti vacanaṁ.",
  "tika-vin02t36:53_0": "Adhiṭṭhitakālatopaṭṭhāya na vikappetabbānīti vikappentena adhiṭṭhānato pubbe vā",
  "tika-vin02t36:54_0": "Vikappetabbaṁ, vijahitādhiṭṭhānaṁ vā pacchāvikappetabbaṁ.",
  "tika-vin02t36:54_1": "Avijahitādhiṭṭhānaṁ pana na vikappetabbanti adhippāyo.",
  "tika-vin02t36:54_2": "Dukkaṭavasena vuttānīti ‘‘vaggaṁ bhikkhunisaṅghaṁ vaggasaññī ovadatī’’tiādinā (pāci.",
  "tika-vin02t36:54_3": "150) nayena adhammakamme dve navakāni dukkaṭavasena vuttāni.",
  "tika-vin02t36:55_0": "Navakavāravaṇṇanā niṭṭhitā.",
  "tika-vin02t36:56_0": "Dasakavāravaṇṇanā",
  "tika-vin02t36:57_0": "330.",
  "tika-vin02t36:57_1": "Dasakesu natthi dinnantiādivasena veditabbāti ‘‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā, ye imañca lokaṁ parañca lokaṁ sayaṁ abhiññā sacchikatvā pavedentī’’ti (ma. ni.",
  "tika-vin02t36:57_2": "2.94, 225;",
  "tika-vin02t36:57_3": "3.91, 116; saṁ. ni.",
  "tika-vin02t36:57_4": "3.210) evamāgataṁ sandhāya vuttaṁ.",
  "tika-vin02t36:57_5": "Sassato lokotiādivasenāti ‘‘sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā’’ti (ma. ni.",
  "tika-vin02t36:57_6": "1.269) evamāgataṁ saṅgaṇhāti.",
  "tika-vin02t36:58_0": "Micchādiṭṭhiādayo micchāvimuttipariyosānāti ‘‘micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi micchāñāṇaṁ micchāvimuttī’’ti (vibha.",
  "tika-vin02t36:58_1": "970) evamāgataṁ sandhāya vadati.",
  "tika-vin02t36:58_2": "Tattha micchāñāṇanti pāpakiriyāsu upāyacintāvasena pāpakaṁ katvā ‘‘sukataṁ mayā’’ti paccavekkhaṇākārena ca uppanno moho.",
  "tika-vin02t36:58_3": "Micchāvimuttīti avimuttasseva sato vimuttisaññitā.",
  "tika-vin02t36:58_4": "Samathakkhandhake niddiṭṭhāti ‘‘oramattakaṁ adhikaraṇaṁ hoti, na ca gatigataṁ, na ca saritasārita’’ntiādinā (cūḷava.",
  "tika-vin02t36:58_5": "204) niddiṭṭhā.",
  "tika-vin02t36:58_6": "Samathakkhandhake vuttehi samannāgato hotīti sambandho.",
  "tika-vin02t36:58_7": "Māturakkhitādayo dasa itthiyo.",
  "tika-vin02t36:58_8": "Dhanakkītādayo dasa bhariyāyo.",
  "tika-vin02t36:59_0": "Dasakavāravaṇṇanā niṭṭhitā.",
  "tika-vin02t36:60_0": "Ekādasakavāravaṇṇanā",
  "tika-vin02t36:61_0": "331.",
  "tika-vin02t36:61_1": "Ekādasakesu na vodāyantīti na pakāsanti.",
  "tika-vin02t36:61_2": "Suyuttayānasadisāya katāyāti icchiticchitakāle sukhena pavattetabbattā yuttayānaṁ viya katāya.",
  "tika-vin02t36:61_3": "Yathā patiṭṭhā hotīti sampattīnaṁ yathā patiṭṭhā hoti.",
  "tika-vin02t36:61_4": "Anu anu pavattitāyāti bhāvanābahulīkārehi anu anu pavattitāya.",
  "tika-vin02t36:62_0": "Sukhaṁ supatītiādīsu (a. ni. aṭṭha. 3.11.15;",
  "tika-vin02t36:62_1": "visuddhi 1.258) yathā sesajanā samparivattamānā kākacchamānā dukkhaṁ supanti, evaṁ asupitvā sukhaṁ supati, niddaṁ okkantopi samāpattiṁ samāpanno viya hoti.",
  "tika-vin02t36:62_2": "Sukhaṁ paṭibujjhatīti yathā aññe nitthunantā vijambhantā samparivattantā dukkhaṁ paṭibujjhanti, evaṁ appaṭibujjhitvā vikasamānamiva padumaṁ sukhaṁ nibbikāraṁ paṭibujjhati.",
  "tika-vin02t36:62_3": "Anubhūtapubbavasena devatūpasaṁhāravasena cassa bhaddakameva supinaṁ hoti, na pāpakanti āha ‘‘pāpakameva na passatī’’tiādi.",
  "tika-vin02t36:62_4": "Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "tika-vin02t36:62_5": "Tattha pāpakameva na passatīti yathā aññe attānaṁ corehi samparivāritaṁ viya, vāḷehi upaddutaṁ viya, papāte patantaṁ viya ca passanti, evaṁ pāpakameva supinaṁ na passati.",
  "tika-vin02t36:62_6": "Bhadrakaṁ pana vuḍḍhikāraṇabhūtaṁ passatīti cetiyaṁ vandanto viya, pūjaṁ karonto viya, dhammaṁ suṇanto viya ca hoti.",
  "tika-vin02t36:63_0": "Manussānaṁ piyo hotīti ure āmukkamuttāhāro viya, sīse piḷandhamālā viya ca manussānaṁ piyo hoti manāpo.",
  "tika-vin02t36:63_1": "Amanussānaṁ piyo hotīti yatheva ca manussānaṁ piyo, evaṁ amanussānampi piyo hoti visākhatthero viya.",
  "tika-vin02t36:63_2": "Nāssa aggi vā visaṁ vā satthaṁ vā kamatīti mettāvihārissa kāye uttarāya upāsikāya viya aggi vā, saṁyuttabhāṇakacūḷasīvattherasseva visaṁ vā, saṁkiccasāmaṇerasseva satthaṁ vā na kamati na pavisati, nāssa kāyaṁ vikopetīti vuttaṁ hoti.",
  "tika-vin02t36:63_3": "Dhenuvatthumpi cettha kathayanti, ekā kira dhenu vacchakassa khīradhāraṁ muñcamānā aṭṭhāsi.",
  "tika-vin02t36:63_4": "Eko luddako ‘‘taṁ vijjhissāmī’’ti hatthena samparivattetvā dīghadaṇḍakaṁ sattiṁ muñci.",
  "tika-vin02t36:63_5": "Sā tassā sarīraṁ āhacca tālapaṇṇaṁ viya vivaṭṭamānā gatā, neva upacārabalena na appanābalena, kevalaṁ pana vacchake balavahitacittatāya.",
  "tika-vin02t36:63_6": "Evaṁ mahānubhāvā mettā.",
  "tika-vin02t36:63_7": "Khippaṁ samādhiyatīti kenaci paripanthena parihīnajjhānassa byāpādassa dūrasamanussaritabhāvato khippameva samādhiyati.",
  "tika-vin02t36:63_8": "Mukhavaṇṇo vippasīdatīti bandhanā pamuttatālapakkaṁ viya cassa vippasannavaṇṇaṁ mukhaṁ hoti.",
  "tika-vin02t36:63_9": "Asammūḷho kālaṁkarotīti mettāvihārino sammohamaraṇaṁ nāma natthi, asammūḷhova niddaṁ okkamanto viya kālaṁ karoti.",
  "tika-vin02t36:64_0": "Ekādasakavāravaṇṇanā niṭṭhitā.",
  "tika-vin02t36:65_0": "Ekuttarikanayavaṇṇanā niṭṭhitā."
}