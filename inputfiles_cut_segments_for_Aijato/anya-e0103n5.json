{
  "anya-e0103n5:0_0": "5. Sesakasiṇaniddesavaṇṇanā",
  "anya-e0103n5:1_0": "Āpokasiṇakathāvaṇṇanā",
  "anya-e0103n5:2_0": "91.",
  "anya-e0103n5:2_1": "Yathāvitthāritassa atthassa atidesopi vitthāraṭṭhāneyeva tiṭṭhatīti āha ‘‘vitthārakathā hotī’’ti.",
  "anya-e0103n5:2_2": "Āpokasiṇanti āpokasiṇajjhānaṁ, āpokasiṇakammaṭṭhānaṁ vā.",
  "anya-e0103n5:2_3": "Sabbaṁ vitthāretabbanti pathavīkasiṇakammaṭṭhāne vuttanayena vitthāretabbaṁ.",
  "anya-e0103n5:2_4": "Ettakampīti ‘‘kate vā akate vāti sabbaṁ vitthāretabba’’nti ettakampi avatvā.",
  "anya-e0103n5:2_5": "Sāmuddikena loṇudakena bharito jalāsayo loṇī.",
  "anya-e0103n5:2_6": "Nīlādivaṇṇasaṅkarapariharaṇatthaṁ ‘‘suddhavatthena gahita’’nti vuttaṁ. Aññanti bhūmiṁ sampattaṁ.",
  "anya-e0103n5:2_7": "Tathārūpanti yādisaṁ ākāsajaṁ udakaṁ, tādisaṁ.",
  "anya-e0103n5:2_8": "Tenāha ‘‘vippasannaṁ anāvila’’nti, yaṁ pana udakanti sambandho.",
  "anya-e0103n5:2_9": "‘‘Na vaṇṇo paccavekkhitabbo’’tiādīsu yaṁ vattabbaṁ, taṁ pathavīkasiṇakathāyaṁ vuttameva.",
  "anya-e0103n5:2_10": "Lakkhaṇaṁ pana idha paggharaṇalakkhaṇaṁ veditabbaṁ.",
  "anya-e0103n5:3_0": "Vuttanayenevāti pathavīkasiṇabhāvanāyaṁ vuttanayeneva.",
  "anya-e0103n5:3_1": "Taraṅguṭṭhānādi, pheṇamissatādi ca idha kasiṇadoso. Soti yogāvacaro. Tassāti paṭibhāganimittassa.",
  "anya-e0103n5:4_0": "Tejokasiṇakathāvaṇṇanā",
  "anya-e0103n5:5_0": "92.Siniddhāni sinehavantāni. Sāradārūni na pheggudārūni.",
  "anya-e0103n5:5_1": "Jālāya ciraṭṭhitatthaṁ siniddhasāradāruggahaṇaṁ.",
  "anya-e0103n5:5_2": "Ghaṭikaṁ ghaṭikaṁ katvāti khandhaso karitvā. Ālimpetvāti jāletvā.",
  "anya-e0103n5:5_3": "Ghanajālāyāti aviraḷavasena pavattaaggijālāyaṁ.",
  "anya-e0103n5:6_0": "Patanasadisanti patamānasadisaṁ.",
  "anya-e0103n5:6_1": "Akate gaṇhantassāti vuttanayena yathā kasiṇamaṇḍalaṁ paññāyati, evaṁ anabhisaṅkhate kevale tejasmiṁ nimittaṁ gaṇhantassa.",
  "anya-e0103n5:7_0": "Vāyokasiṇakathāvaṇṇanā",
  "anya-e0103n5:8_0": "93.Vuttañhetanti ettha hi-saddo hetuattho, yasmāti attho.",
  "anya-e0103n5:8_1": "Tassa ‘‘tasmā’’ti iminā sambandho.",
  "anya-e0103n5:8_2": "Ucchagganti ucchukhette yathāṭhitānaṁ aggaṁ. Eritanti vātena calitaṁ. Sameritanti sabbaso calitaṁ.",
  "anya-e0103n5:8_3": "Tasmāti yasmā ‘‘vāyokasiṇaṁ…pe… upalakkhetī’’ti evaṁ vuttaṁ aṭṭhakathāyaṁ, tasmā.",
  "anya-e0103n5:8_4": "Samasīsaṭṭhitanti upari pattānaṁ vasena samasīsaṁ hutvā ṭhitaṁ.",
  "anya-e0103n5:8_5": "Veḷuṁ vā rukkhaṁ vāti etthāpi ‘‘samasīsaṁ ṭhitaṁ ghanapattaveḷuṁ vā ghanapattarukkhaṁ vā’’ti ānetvā yojetabbaṁ.",
  "anya-e0103n5:8_6": "Ekaṅgulādippamāṇesu kesesu rassabhāvato, dīghataresu olambanato, viraḷesu anuppavesato vātappahāro na paññāyatīti caturaṅgulappamāṇaggahaṇaṁ, ghanaggahaṇañca kataṁ.",
  "anya-e0103n5:8_7": "Etasmiṁ ṭhāne paharatīti satiṁ ṭhapetvāti ucchaggādīnaṁ pacalanākāraggahaṇamukhena tesaṁ pahārake vātasaṅghāte satiṁ upaṭṭhapetvā.",
  "anya-e0103n5:8_8": "Tattha satiṁ ṭhapetvāti tasmiṁ kāyapadesassa saṅghaṭṭanavasena pavatte vāyupiṇḍe saṅghaṭṭanākāraggahaṇamukhena satiṁ upaṭṭhapetvā.",
  "anya-e0103n5:8_9": "‘‘Usumavaṭṭisadisa’’nti etena purimakasiṇassa viya imassāpi nimittassa saṁviggahataṁ dasseti.",
  "anya-e0103n5:8_10": "‘‘Niccala’’nti iminā niccalabhāvoyeva uggahanimittato imassa visesoti paṭibhāganimittassāpi usumavaṭṭisadisatāva vibhāvitā hoti.",
  "anya-e0103n5:9_0": "Nīlakasiṇakathāvaṇṇanā",
  "anya-e0103n5:10_0": "94.",
  "anya-e0103n5:10_1": "Añjanarājivaṭṭādi vaṇṇadhātuyā vā.",
  "anya-e0103n5:10_2": "Tathārūpaṁ mālāgacchanti aviraḷavikasitanīlavaṇṇapupphasañchannaṁ pupphagacchaṁ. Itarenāti akatādhikārena.",
  "anya-e0103n5:10_3": "Girikaṇṇikaggahanena nīlaṁ girikaṇṇikamāha.",
  "anya-e0103n5:10_4": "Karaṇḍapaṭalaṁ samuggapidhānaṁ.",
  "anya-e0103n5:10_5": "Pattehiyevāti nīluppalādīnaṁ kesaravaṇṭāni apanetvā kevalehi pattehiyeva.",
  "anya-e0103n5:10_6": "Pūretabbanti nīlavaṇṇaṁ vatthaṁ gahetvā bhaṇḍikaṁ viya bandhitvā yathā nīlamaṇḍalaṁ hutvā paññāyati, tathā caṅkoṭakaṁ vā karaṇḍapaṭalaṁ vā pūretabbaṁ.",
  "anya-e0103n5:10_7": "Mukhavaṭṭiyaṁ vā assāti assa caṅkoṭakassa, karaṇḍapaṭalassa vā mukhavaṭṭiyaṁ bandhitabbaṁ.",
  "anya-e0103n5:10_8": "Maṇitālavaṇṭaṁ indanīlamaṇimayaṁ tālavaṇṭaṁ.",
  "anya-e0103n5:11_0": "Pītakasiṇakathāvaṇṇanā",
  "anya-e0103n5:12_0": "95.",
  "anya-e0103n5:12_1": "Pītakasiṇe mālāgacchanti ikkaṭādimālāgacchaṁ. Haritālaṁ, manosilā vā dhātu.",
  "anya-e0103n5:12_2": "Pattaṅgapupphehīti pattaṅganāmikā pītavaṇṇapupphā ekā gacchajāti, tassa pupphehi.",
  "anya-e0103n5:12_3": "Āsanapūjanti cetiyaṅgaṇe kataṁ āsanapūjaṁ .",
  "anya-e0103n5:12_4": "Kaṇikārapupphādināti ādi-saddena ākulikiṅkirātapupphādīnaṁ saṅgaho daṭṭhabbo.",
  "anya-e0103n5:13_0": "Lohitakasiṇakathāvaṇṇanā",
  "anya-e0103n5:14_0": "96.Lohitamaṇi lohitaṅgamaṇiādi.",
  "anya-e0103n5:14_1": "Lohitadhātu gerukajātihiṅgulikādi.",
  "anya-e0103n5:15_0": "Odātakasiṇakathāvaṇṇanā",
  "anya-e0103n5:16_0": "97.",
  "anya-e0103n5:16_1": "Odātakasiṇe mālāgacchanti nandiyāvattādimālāgacchaṁ. Dhātu kakkaṭimuttasetikādi.",
  "anya-e0103n5:17_0": "Ālokakasiṇakathāvaṇṇanā",
  "anya-e0103n5:18_0": "98.Tathā asakkontenāti yathā sūriyālokādivasena obhāsanimittuppādanaṁ vuttaṁ, tassa obhāsamaṇḍalassa na ciraṭṭhititāya tathā nimittuppādanaṁ kātuṁ asakkontena.",
  "anya-e0103n5:18_1": "Ghaṭamukhena niggacchanakaobhāsassa mahantabhāvato ‘‘ghaṭamukhaṁ pidahitvā’’ti vuttaṁ.",
  "anya-e0103n5:18_2": "Bhittimukhanti bhittiabhimukhaṁ.",
  "anya-e0103n5:18_3": "Uṭṭhitamaṇḍalasadisanti bhittiādīsu uṭṭhitapākatikaālokamaṇḍalasadisaṁ.",
  "anya-e0103n5:18_4": "Ghanavippasannaṁ ālokapuñjasadisanti bhagavato byāmappabhā viya bahalo, vippasanno ca hutvā puñjabhūto āloko atthi ce, taṁsadisoti attho.",
  "anya-e0103n5:19_0": "Paricchinnākāsakasiṇakathāvaṇṇanā",
  "anya-e0103n5:20_0": "99.Chiddasadisameva hotīti yehi bhittipariyantādīhi paricchinnaṁ, taṁ chiddaṁ, taṁsadisaṁ, tenavākārena uggahanimittaṁ upaṭṭhātīti attho.",
  "anya-e0103n5:20_1": "‘‘Vaḍḍhiyamānampi na vaḍḍhatī’’ti uggahanimittassa avaḍḍhanīyataṁ dassetuṁ vuttaṁ.",
  "anya-e0103n5:20_2": "Sabbampi hi uggahanimittaṁ vaḍḍhiyamānaṁ na vaḍḍhatiyeva.",
  "anya-e0103n5:20_3": "Satipi ca vaḍḍhetukāmatāyaṁ vaḍḍhanā na sambhavati bhāvanāya paridubbalattā.",
  "anya-e0103n5:20_4": "Bhāvanāvasena hi nimittavaḍḍhanā .",
  "anya-e0103n5:20_5": "Paṭibhāganimittaṁ pana tasmiṁ uppanne bhāvanā thirāti katvā ‘‘vaḍḍhiyamānaṁ vaḍḍhatī’’ti vuttaṁ.",
  "anya-e0103n5:21_0": "Kiñcāpi pāḷiyaṁ ‘‘pathavīkasiṇādīni rūpajhānārammaṇāni aṭṭheva kasiṇāni sarūpato āgatāni, odātakasiṇe pana ālokakasiṇaṁ, ākāsakasiṇe ca paricchinnākāsakasiṇaṁ antogadhaṁ katvā desanā katā’’ti adhippāyenāha ‘‘iti kasiṇāni dasabalo, dasa yāni avocā’’ti.",
  "anya-e0103n5:21_1": "Pakiṇṇakakathāpi viññeyyāti pubbe viya asādhāraṇaṁ tasmiṁ tasmiṁ kasiṇe paṭiniyatameva atthaṁ aggahetvā asādhāraṇato, sādhāraṇato ca tattha tattha pakiṇṇakaṁ visaṭaṁ atthaṁ gahetvā pavattā pakiṇṇakakathāpi vijānitabbā.",
  "anya-e0103n5:22_0": "Pakiṇṇakakathāvaṇṇanā",
  "anya-e0103n5:23_0": "100.Ādibhāvoti ettha ādi-saddena yassa kassaci pathavīpakkhiyassa vatthuno nimmānādiṁ saṅgaṇhāti.",
  "anya-e0103n5:23_1": "Ṭhānanisajjādikappanaṁ vāti etthāpi ‘‘ākāse vā udake vā’’ti ānetvā sambandhitabbaṁ.",
  "anya-e0103n5:23_2": "Parittaappamāṇanayenāti nīlādivaṇṇaṁ anāmasitvā parittaappamāṇanayeneva.",
  "anya-e0103n5:23_3": "Evamādīnīti ādi-saddena sarīrato udakadhārānimmānādiṁ saṅgaṇhāti.",
  "anya-e0103n5:24_0": "Yadeva so icchati tassa ḍahanasamatthatāti bahūsu kappāsapicusāradāruādīsu ekajjhaṁ rāsibhūtesu ṭhitesu yaṁ yadeva icchati, tassa tasseva ḍahanasamatthatā.",
  "anya-e0103n5:24_1": "Idha ādi-saddena andhakāravidhamanādiṁ saṅgaṇhāti.",
  "anya-e0103n5:25_0": "Vāyugatiyā gamanaṁ vāyugatigamanaṁ, atisīghagamanaṁ.",
  "anya-e0103n5:25_1": "Idha ādi-saddena yadicchitadesantaraṁ pāpuṇanādiṁ saṅgaṇhāti.",
  "anya-e0103n5:26_0": "Suvaṇṇanti adhimuccanā suvaṇṇabhāvādhiṭṭhānaṁ seyyathāpi āyasmā pilindavaccho (pārā.",
  "anya-e0103n5:26_1": "619-620) tiṇaṇḍupagapāsādādīnaṁ.",
  "anya-e0103n5:26_2": "Vuttanayenāti suvaṇṇadubbaṇṇanayena.",
  "anya-e0103n5:27_0": "Vaṇṇakasiṇesu tattha tattha ādi-saddena nīlobhāsanimmānādīnaṁ saṅgaho daṭṭhabbo.",
  "anya-e0103n5:27_1": "Pathavīpabbatādīti ādi-saddena samuddādīnaṁ saṅgaho daṭṭhabbo.",
  "anya-e0103n5:28_0": "Sabbāneva dasapi kasiṇāni.",
  "anya-e0103n5:28_1": "Imaṁ pabhedaṁ labhantīti imaṁ vaḍḍhanādivisesaṁ pāpuṇanti. Ekoti ekacco.",
  "anya-e0103n5:28_2": "Sañjānātīti bhāvanāpaññāya sañjānāti.",
  "anya-e0103n5:28_3": "Ādi-saddena ‘‘āpokasiṇa’’ntiādipāḷiṁ saṅgaṇhāti.",
  "anya-e0103n5:29_0": "Uparigaganatalābhimukhaṁ ‘‘pathavīkasiṇameko sañjānātī’’ti pāḷipadāni ānetvā sambandhitabbaṁ. Tañca kho vaḍḍhanavasena.",
  "anya-e0103n5:29_1": "Tenāha ‘‘ekacco hi uddhameva kasiṇaṁ vaḍḍhetī’’ti.",
  "anya-e0103n5:29_2": "Heṭṭhābhūmitalābhimukhantiādīsupi eseva nayo.",
  "anya-e0103n5:29_3": "Pubbe vaḍḍhanakāle payojanaṁ anapekkhitvā vaḍḍhentānaṁ vasena vuttattā idāni ‘‘tena tena vā kāraṇena evaṁ pasāretī’’ti āha, kasiṇaṁ vaḍḍhetīti attho.",
  "anya-e0103n5:29_4": "Yathā kinti āha ‘‘ālokamiva dibbacakkhunā rūpadassanakāmo’’ti.",
  "anya-e0103n5:29_5": "Uddhañce rūpaṁ daṭṭhukāmo uddhaṁ ālokaṁ pasāreti, adho ce rūpaṁ daṭṭhukāmo adho ālokaṁ pasāreti, samantato ce rūpaṁ daṭṭhukāmo samantato ālokaṁ pasāreti, evamayaṁ kasiṇanti attho.",
  "anya-e0103n5:30_0": "Ekassāti pathavīkasiṇādīsu ekekassa.",
  "anya-e0103n5:30_1": "Aññabhāvānupagamanatthanti aññakasiṇabhāvānupagamanadīpanatthaṁ, na aññaṁ pathavīādi.",
  "anya-e0103n5:30_2": "Na hi udakena ṭhitaṭṭhāne sasambhārapathavī atthi.",
  "anya-e0103n5:30_3": "Añño kasiṇasambhedoti āpokasiṇādinā saṅkaro.",
  "anya-e0103n5:30_4": "Sabbatthāti sabbesu āpokasiṇādīsu sesakasiṇesu.",
  "anya-e0103n5:30_5": "Ekadese aṭṭhatvā anavasesena pharaṇappamāṇassa aggahaṇato pharaṇaṁ appamāṇaṁ.",
  "anya-e0103n5:30_6": "Teneva hi nesaṁ kasiṇasamaññā. Tathā cāha ‘‘tañhī’’tiādi.",
  "anya-e0103n5:30_7": "Tattha cetasā pharantoti bhāvanācittena ālambanaṁ karonto.",
  "anya-e0103n5:30_8": "Bhāvanācittañhi kasiṇaṁ parittaṁ vā vipulaṁ vā ekakkhaṇe sakalameva manasi karoti, na ekadesanti.",
  "anya-e0103n5:31_0": "101.Ānantariyakammasamaṅginoti pañcasu ānantariyakammesu yena kenaci samannāgatā.",
  "anya-e0103n5:31_1": "Niyatamicchādiṭṭhikāti ahetukadiṭṭhi akiriyadiṭṭhi natthikadiṭṭhīti tīsu micchādiṭṭhīsu yāya kāyaci niyatāya micchādiṭṭhiyā samannāgatā.",
  "anya-e0103n5:31_2": "Ubhatobyañjanakapaṇḍakāti ubhatobyañjanakā, paṇḍakā ca.",
  "anya-e0103n5:31_3": "Kāmañcete ahetukapaṭisandhikattā vipākāvaraṇena samannāgatā honti, tathāpi tibbakilesattā kilesāvaraṇena samannāgatā vuttā.",
  "anya-e0103n5:31_4": "Ahetukadvihetukapaṭisandhikāti ahetukapaṭisandhikā , dvihetukapaṭisandhikā ca.",
  "anya-e0103n5:31_5": "Duhetukapaṭisandhikānampi hi ariyamaggapaṭivedho, jhānapaṭilābho ca natthi, tasmā tepi vipākāvaraṇena samannāgatā eva.",
  "anya-e0103n5:32_0": "Apaccanīkapaṭipadāyanti maggassa anulomapaṭipadāyaṁ saccānulomikāyaṁ vipassanāyaṁ.",
  "anya-e0103n5:32_1": "Acchandikāti ‘‘kattukamyatāchandarahitā’’ti sammohavinodaniyaṁ vuttaṁ, tampi nibbānādhigamatthameva kattukamyatāchandaṁ sandhāya vuttanti daṭṭhabbaṁ.",
  "anya-e0103n5:32_2": "Uttarakurukāpi manussā mārādayo viya acchandikaṭṭhānaṁ paviṭṭhā nibbutichandarahitattā.",
  "anya-e0103n5:32_3": "Duppaññāti bhavaṅgapaññāya parihīnā.",
  "anya-e0103n5:32_4": "‘‘Bhavaṅgapaññāya paripuṇṇāyapi yassa bhavaṅgaṁ lokuttarassa pādakaṁ na hoti, sopi duppaññoyevā’’ti sammohavinodaniyaṁ vuttaṁ.",
  "anya-e0103n5:32_5": "Yasmiṁ hi bhavaṅge vattamāne taṁsantatiyaṁ lokuttaraṁ nibbattati, taṁ tassa pādakaṁ nāma hoti.",
  "anya-e0103n5:33_0": "Kusalesu dhammesūti anavajjadhammesu, sukhavipākadhammesu vā. Okkamitunti adhigantuṁ.",
  "anya-e0103n5:33_1": "Kasiṇeyevāti kasiṇakammaṭṭhāneyeva.",
  "anya-e0103n5:33_2": "Etesanti kammāvaraṇasamannāgatādīnaṁ.",
  "anya-e0103n5:33_3": "Tasmāti yasmā ete vipākantarāyādayo evaṁ atthajānikarā, anatthahetubhūtā ca, tasmā.",
  "anya-e0103n5:33_4": "Tiṇṇameva cettha antarāyānaṁ gahaṇaṁ itarassa sappaṭikārattā, kammantarāyapakkhikattā vāti daṭṭhabbaṁ.",
  "anya-e0103n5:33_5": "Sappurisūpanissayādīhīti ādi-saddena tajjaṁ yonisomanasikārādiṁ saṅgaṇhāti.",
  "anya-e0103n5:33_6": "Saddhanti kammaphalasaddhaṁ, ratanattayasaddhañca.",
  "anya-e0103n5:33_7": "Chandanti bhāvanānuyoge tibbakattukamyatāsaṅkhātaṁ kusalacchandaṁ. Paññanti pārihāriyapaññaṁ.",
  "anya-e0103n5:33_8": "Vaḍḍhetvāti yathā bhāvanā ijjhati, tathā paribrūhetvā.",
  "anya-e0103n5:33_9": "Yaṁ panettha atthato na vibhattaṁ, taṁ suviññeyyattā, heṭṭhā vuttanayattā ca na vibhattaṁ.",
  "anya-e0103n5:34_0": "Sesakasiṇaniddesavaṇṇanā niṭṭhitā.",
  "anya-e0103n5:35_0": "Iti pañcamaparicchedavaṇṇanā."
}