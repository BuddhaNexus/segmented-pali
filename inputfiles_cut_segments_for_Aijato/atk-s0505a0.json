{
  "atk-s0505a0:0_0": " Namo tassa bhagavato arahato sammāsambuddhassa",
  "atk-s0505a0:1_0": "Khuddakanikāye",
  "atk-s0505a0:2_0": "Suttanipāta-aṭṭhakathā",
  "atk-s0505a0:3_0": "(Paṭhamo bhāgo)",
  "atk-s0505a0:4_0": "Ganthārambhakathā",
  "atk-s0505a0:5_0": "Uttamaṁ vandaneyyānaṁ, vanditvā ratanattayaṁ;",
  "atk-s0505a0:6_0": "Yo khuddakanikāyamhi, khuddācārappahāyinā.",
  "atk-s0505a0:7_0": "Desito lokanāthena, lokanissaraṇesinā;",
  "atk-s0505a0:8_0": "Tassa suttanipātassa, karissāmatthavaṇṇanaṁ.",
  "atk-s0505a0:9_0": "Ayaṁ suttanipāto ca, khuddakesveva ogadho;",
  "atk-s0505a0:10_0": "Yasmā tasmā imassāpi, karissāmatthavaṇṇanaṁ.",
  "atk-s0505a0:11_0": "Gāthāsatasamākiṇṇo, geyyabyākaraṇaṅkito;",
  "atk-s0505a0:12_0": "Kasmā suttanipātoti, saṅkhamesa gatoti ce.",
  "atk-s0505a0:13_0": "Suvuttato savanato, atthānaṁ suṭṭhu tāṇato;",
  "atk-s0505a0:14_0": "Sūcanā sūdanā ceva, yasmā suttaṁ pavuccati.",
  "atk-s0505a0:15_0": "Tathārūpāni suttāni, nipātetvā tato tato;",
  "atk-s0505a0:16_0": "Samūhato ayaṁ tasmā, saṅkhamevamupāgato.",
  "atk-s0505a0:17_0": "Sabbāni cāpi suttāni, pamāṇantena tādino;",
  "atk-s0505a0:18_0": "Vacanāni ayaṁ tesaṁ, nipāto ca yato tato.",
  "atk-s0505a0:19_0": "Aññasaṅkhānimittānaṁ, visesānamabhāvato;",
  "atk-s0505a0:20_0": "Saṅkhaṁ suttanipātoti, evameva samajjhagāti.",
  "atk-s0505a0:21_0": "1. Uragavaggo",
  "atk-s0505a0:22_0": "1. Uragasuttavaṇṇanā",
  "atk-s0505a0:23_0": "Evaṁ samadhigatasaṅkho ca yasmā esa vaggato uragavaggo, cūḷavaggo, mahāvaggo, aṭṭhakavaggo, pārāyanavaggoti pañca vaggā honti; tesu uragavaggo ādi.",
  "atk-s0505a0:23_1": "Suttato uragavagge dvādasa suttāni, cūḷavagge cuddasa, mahāvagge dvādasa, aṭṭhakavagge soḷasa, pārāyanavagge soḷasāti sattati suttāni. Tesaṁ uragasuttaṁ ādi.",
  "atk-s0505a0:23_2": "Pariyattipamāṇato aṭṭha bhāṇavārā.",
  "atk-s0505a0:23_3": "Evaṁ vaggasuttapariyattipamāṇavato panassa –",
  "atk-s0505a0:24_0": "‘‘Yo uppatitaṁ vineti kodhaṁ, visaṭaṁ sappavisaṁva osadhehi;",
  "atk-s0505a0:25_0": "So bhikkhu jahāti orapāraṁ, urago jiṇṇamiva tacaṁ purāṇa’’nti. –",
  "atk-s0505a0:26_0": "Ayaṁ gāthā ādi.",
  "atk-s0505a0:26_1": "Tasmā assā ito pabhuti atthavaṇṇanaṁ kātuṁ idaṁ vuccati –",
  "atk-s0505a0:27_0": "‘‘Yena yattha yadā yasmā, vuttā gāthā ayaṁ imaṁ;",
  "atk-s0505a0:28_0": "Vidhiṁ pakāsayitvāssā, karissāmatthavaṇṇana’’nti.",
  "atk-s0505a0:29_0": "Kena panāyaṁ gāthā vuttā, kattha, kadā, kasmā ca vuttāti?",
  "atk-s0505a0:29_1": "Vuccate – yo so bhagavā catuvīsatibuddhasantike laddhabyākaraṇo yāva vessantarajātakaṁ, tāva pāramiyo pūretvā tusitabhavane uppajji, tatopi cavitvā sakyarājakule upapattiṁ gahetvā, anupubbena katamahābhinikkhamano bodhirukkhamūle sammāsambodhiṁ abhisambujjhitvā, dhammacakkaṁ pavattetvā deva-manussānaṁ hitāya dhammaṁ desesi, tena bhagavatā sayambhunā anācariyakena sammāsambuddhena vuttā. Sā ca pana āḷaviyaṁ.",
  "atk-s0505a0:29_2": "Yadā ca bhūtagāmasikkhāpadaṁ paññattaṁ, tadā tattha upagatānaṁ dhammadesanatthaṁ vuttāti. Ayamettha saṅkhepavissajjanā.",
  "atk-s0505a0:29_3": "Vitthārato pana dūrenidānaavidūrenidānasantikenidānavasena veditabbā.",
  "atk-s0505a0:29_4": "Tattha dūrenidānaṁ nāma dīpaṅkarato yāva paccuppannavatthukathā , avidūrenidānaṁ nāma tusitabhavanato yāva paccuppannavatthukathā, santikenidānaṁ nāma bodhimaṇḍato yāva paccuppannavatthukathāti.",
  "atk-s0505a0:30_0": "Tattha yasmā avidūrenidānaṁ santikenidānañca dūrenidāneyeva samodhānaṁ gacchanti, tasmā dūrenidānavasenevettha vitthārato vissajjanā veditabbā.",
  "atk-s0505a0:30_1": "Sā panesā jātakaṭṭhakathāyaṁ vuttāti idha na vitthāritā.",
  "atk-s0505a0:30_2": "Tato tattha vitthāritanayeneva veditabbā.",
  "atk-s0505a0:30_3": "Ayaṁ pana viseso – tattha paṭhamagāthāya sāvatthiyaṁ vatthu uppannaṁ, idha āḷaviyaṁ. Yathāha –",
  "atk-s0505a0:31_0": "‘‘Tena samayena buddho bhagavā āḷaviyaṁ viharati aggāḷave cetiye.",
  "atk-s0505a0:31_1": "Tena kho pana samayena āḷavakā bhikkhū navakammaṁ karontā rukkhaṁ chindantipi chedāpentipi.",
  "atk-s0505a0:31_2": "Aññataropi āḷavako bhikkhu rukkhaṁ chindati.",
  "atk-s0505a0:31_3": "Tasmiṁ rukkhe adhivatthā devatā taṁ bhikkhuṁ etadavoca – ‘mā, bhante, attano bhavanaṁ kattukāmo mayhaṁ bhavanaṁ chindī’ti.",
  "atk-s0505a0:31_4": "So bhikkhu anādiyanto chindiyeva.",
  "atk-s0505a0:31_5": "Tassā ca devatāya dārakassa bāhuṁ ākoṭesi.",
  "atk-s0505a0:31_6": "Atha kho tassā devatāya etadahosi – ‘yaṁnūnāhaṁ imaṁ bhikkhuṁ idheva jīvitā voropeyya’nti.",
  "atk-s0505a0:31_7": "Atha kho tassā devatāya etadahosi – ‘na kho metaṁ patirūpaṁ, yāhaṁ imaṁ bhikkhuṁ idheva jīvitā voropeyyaṁ, yaṁnūnāhaṁ bhagavato etamatthaṁ āroceyya’nti.",
  "atk-s0505a0:31_8": "Atha kho sā devatā yena bhagavā tenupasaṅkami;",
  "atk-s0505a0:31_9": "upasaṅkamitvā bhagavato etamatthaṁ ārocesi.",
  "atk-s0505a0:31_10": "‘Sādhu, sādhu devate, sādhu kho tvaṁ, devate, taṁ bhikkhuṁ jīvitā na voropesi.",
  "atk-s0505a0:31_11": "Sacajja tvaṁ, devate, taṁ bhikkhuṁ jīvitā voropeyyāsi, bahuñca tvaṁ, devate, apuññaṁ pasaveyyāsi.",
  "atk-s0505a0:31_12": "Gaccha tvaṁ, devate, amukasmiṁ okāse rukkho vivitto, tasmiṁ upagacchā’’’ti (pāci. 89).",
  "atk-s0505a0:32_0": "Evañca pana vatvā puna bhagavā tassā devatāya uppannakodhavinayanatthaṁ –",
  "atk-s0505a0:33_0": "‘‘Yo ve uppatitaṁ kodhaṁ, rathaṁ bhantaṁva vāraye’’ti. (dha. pa. 222) –",
  "atk-s0505a0:34_0": "Imaṁ gāthaṁ abhāsi.",
  "atk-s0505a0:34_1": "Tato ‘‘kathañhi nāma samaṇā sakyaputtiyā rukkhaṁ chindissantipi, chedāpessantipi, ekindriyaṁ samaṇā sakyaputtiyā jīvaṁ viheṭhentī’’ti evaṁ manussānaṁ ujjhāyitaṁ sutvā bhikkhūhi ārocito bhagavā – ‘‘bhūtagāmapātabyatāya pācittiya’’nti (pāci.",
  "atk-s0505a0:34_2": "90) imaṁ sikkhāpadaṁ paññāpetvā tattha upagatānaṁ dhammadesanatthaṁ –",
  "atk-s0505a0:35_0": "‘‘Yo uppatitaṁ vineti kodhaṁ,",
  "atk-s0505a0:36_0": "Visaṭaṁ sappavisaṁva osadhehī’’ti. –",
  "atk-s0505a0:37_0": "Imaṁ gāthaṁ abhāsi.",
  "atk-s0505a0:37_1": "Evamidaṁ ekaṁyeva vatthu tīsu ṭhānesu saṅgahaṁ gataṁ – vinaye, dhammapade, suttanipāteti.",
  "atk-s0505a0:37_2": "Ettāvatā ca yā sā mātikā ṭhapitā –",
  "atk-s0505a0:38_0": "‘‘Yena yattha yadā yasmā, vuttā gāthā ayaṁ imaṁ;",
  "atk-s0505a0:39_0": "Vidhi pakāsayitvāssā, karissāmatthavaṇṇana’’nti. –",
  "atk-s0505a0:40_0": "Sā saṅkhepato vitthārato ca pakāsitā hoti ṭhapetvā atthavaṇṇanaṁ.",
  "atk-s0505a0:41_0": "1. Ayaṁ panettha atthavaṇṇanā.",
  "atk-s0505a0:41_1": "Yoti yo yādiso khattiyakulā vā pabbajito, brāhmaṇakulā vā pabbajito, navo vā majjhimo vā thero vā.",
  "atk-s0505a0:41_2": "Uppatitanti uddhamuddhaṁ patitaṁ gataṁ, pavattanti attho, uppannanti vuttaṁ hoti.",
  "atk-s0505a0:41_3": "Uppannañca nāmetaṁ vattamānabhutvāpagatokāsakatabhūmiladdhavasena anekappabhedaṁ.",
  "atk-s0505a0:41_4": "Tattha sabbampi saṅkhataṁ uppādādisamaṅgi vattamānuppannaṁ nāma, yaṁ sandhāya ‘‘uppannā dhammā, anuppannā dhammā, uppādino dhammā’’ti (dha. sa. tikamātikā 17) vuttaṁ.",
  "atk-s0505a0:41_5": "Ārammaṇarasamanubhavitvā niruddhaṁ anubhutvāpagatasaṅkhātaṁ kusalākusalaṁ, uppādādittayamanuppatvā niruddhaṁ bhutvāpagatasaṅkhātaṁ sesasaṅkhatañca bhutvāpagatuppannaṁ nāma.",
  "atk-s0505a0:41_6": "Tadetaṁ ‘‘evarūpaṁ pāpakaṁ diṭṭhigataṁ uppannaṁ hotī’’ti (ma. ni. 1.234; pāci.",
  "atk-s0505a0:41_7": "417) ca, ‘‘yathā ca uppannassa satisambojjhaṅgassa bhāvanāpāripūrī hotī’’ti ca evamādīsu suttantesu daṭṭhabbaṁ.",
  "atk-s0505a0:41_8": "‘‘Yānissa tāni pubbe katāni kammānī’’ti evamādinā (ma. ni. 3.248; netti.",
  "atk-s0505a0:41_9": "120) nayena vuttaṁ kammaṁ atītampi samānaṁ aññassa vipākaṁ paṭibāhitvā attano vipākassokāsaṁ katvā ṭhitattā, tathā katokāsañca vipākaṁ anuppannampi evaṁ kate okāse avassamuppattito okāsakatuppannaṁ nāma.",
  "atk-s0505a0:41_10": "Tāsu tāsu bhūmīsu asamūhatamakusalaṁ bhūmiladdhuppannaṁ nāma.",
  "atk-s0505a0:42_0": "Ettha ca bhūmiyā bhūmiladdhassa ca nānattaṁ veditabbaṁ.",
  "atk-s0505a0:42_1": "Seyyathidaṁ – bhūmi nāma vipassanāya ārammaṇabhūtā tebhūmakā pañcakkhandhā.",
  "atk-s0505a0:42_2": "Bhūmiladdhaṁ nāma tesu uppattārahaṁ kilesajātaṁ.",
  "atk-s0505a0:42_3": "Tena hi sā bhūmiladdhā nāma hotīti.",
  "atk-s0505a0:42_4": "Tasmā ‘‘bhūmiladdha’’nti vuccati. Tañca pana na ārammaṇavasena.",
  "atk-s0505a0:42_5": "Ārammaṇavasena hi sabbepi atītādibhede pariññātepi ca khīṇāsavānaṁ khandhe ārabbha kilesā uppajjanti mahākaccāyanauppalavaṇṇādīnaṁ khandhe ārabbha soreyyaseṭṭhiputtanandamāṇavakādīnaṁ viya.",
  "atk-s0505a0:42_6": "Yadi cetaṁ bhūmiladdhaṁ nāma siyā, tassa appaheyyato na koci bhavamūlaṁ jaheyya.",
  "atk-s0505a0:42_7": "Vatthuvasena pana bhūmiladdhaṁ nāma veditabbaṁ.",
  "atk-s0505a0:42_8": "Yattha yattha hi vipassanāya apariññātā khandhā uppajjanti, tattha tattha uppādato pabhuti tesu vaṭṭamūlaṁ kilesajātaṁ anuseti.",
  "atk-s0505a0:42_9": "Taṁ appahīnaṭṭhena bhūmiladdhuppannaṁ nāmāti veditabbaṁ.",
  "atk-s0505a0:42_10": "Tattha ca yassa khandhesu appahīnānusayitā kilesā, tassa te eva khandhā tesaṁ kilesānaṁ vatthu, na itare khandhā.",
  "atk-s0505a0:42_11": "Atītakkhandhesu cassa appahīnānusayitānaṁ kilesānaṁ atītakkhandhā eva vatthu, na itare. Eseva nayo anāgatādīsu.",
  "atk-s0505a0:42_12": "Tathā kāmāvacarakkhandhesu appahīnānusayitānaṁ kilesānaṁ kāmāvacarakkhandhā eva vatthu, na itare. Esa nayo rūpārūpāvacaresu.",
  "atk-s0505a0:43_0": "Sotāpannādīnaṁ pana yassa yassa ariyapuggalassa khandhesu taṁ taṁ vaṭṭamūlaṁ kilesajātaṁ tena tena maggena pahīnaṁ, tassa tassa te te khandhā pahīnānaṁ tesaṁ tesaṁ vaṭṭamūlakilesānaṁ avatthuto bhūmīti saṅkhaṁ na labhanti.",
  "atk-s0505a0:43_1": "Puthujjanassa pana sabbaso vaṭṭamūlānaṁ kilesānaṁ appahīnattā yaṁ kiñci kariyamānaṁ kammaṁ kusalaṁ vā akusalaṁ vā hoti, iccassa kilesappaccayā vaṭṭaṁ vaḍḍhati.",
  "atk-s0505a0:43_2": "Tassetaṁ vaṭṭamūlaṁ rūpakkhandhe eva, na vedanākkhandhādīsu…pe… viññāṇakkhandhe eva vā, na rūpakkhandhādīsūti na vattabbaṁ. Kasmā?",
  "atk-s0505a0:43_3": "Avisesena pañcasu khandhesu anusayitattā. Kathaṁ? Pathavīrasādimiva rukkhe.",
  "atk-s0505a0:43_4": "Yathā hi mahārukkhe pathavītalaṁ adhiṭṭhāya pathavīrasañca āporasañca nissāya tappaccayā mūlakhandhasākhapasākhapattapallavapalāsapupphaphalehi vaḍḍhitvā nabhaṁ pūretvā yāvakappāvasānaṁ bījaparamparāya rukkhapaveṇīsantāne ṭhite ‘‘taṁ pathavīrasādi mūle eva, na khandhādīsu, phale eva vā, na mūlādīsū’’ti na vattabbaṁ. Kasmā?",
  "atk-s0505a0:43_5": "Avisesena sabbesveva mūlādīsu anugatattā, evaṁ.",
  "atk-s0505a0:43_6": "Yathā pana tasseva rukkhassa pupphaphalādīsu nibbinno koci puriso catūsu disāsu maṇḍūkakaṇṭakaṁ nāma rukkhe visaṁ payojeyya, atha so rukkho tena visasamphassena phuṭṭho pathavīrasaāporasapariyādinnena appasavanadhammataṁ āgamma puna santānaṁ nibbattetuṁ samattho na bhaveyya, evamevaṁ khandhappavattiyaṁ nibbinno kulaputto tassa purisassa catūsu disāsu rukkhe visappayojanaṁ viya attano santāne catumaggabhāvanaṁ ārabhati.",
  "atk-s0505a0:43_7": "Athassa so khandhasantāno tena catumaggavisasamphassena sabbaso vaṭṭamūlakilesānaṁ pariyādinnattā kiriyabhāvamattamupagatakāyakammādi sabbakammappabhedo āyatiṁ punabbhavābhinibbattadhammatamāgamma bhavantarasantānaṁ nibbattetuṁ samattho na hoti.",
  "atk-s0505a0:43_8": "Kevalaṁ pana carimaviññāṇanirodhena nirindhano viya jātavedo anupādāno parinibbāti.",
  "atk-s0505a0:43_9": "Evaṁ bhūmiyā bhūmiladdhassa ca nānattaṁ veditabbaṁ.",
  "atk-s0505a0:44_0": "Apica aparampi samudācārārammaṇādhiggahitāvikkhambhitāsamūhatavasena catubbidhamuppannaṁ.",
  "atk-s0505a0:44_1": "Tattha vattamānuppannameva samudācāruppannaṁ.",
  "atk-s0505a0:44_2": "Cakkhādīnaṁ pana āpāthagate ārammaṇe pubbabhāge anuppajjamānampi kilesajātaṁ ārammaṇassa adhiggahitattā eva aparabhāge avassamuppattito ārammaṇādhiggahituppannanti vuccati.",
  "atk-s0505a0:44_3": "Kalyāṇigāme piṇḍāya carato mahātissattherassa visabhāgarūpadassanena uppannakilesajātañcettha nidassanaṁ.",
  "atk-s0505a0:44_4": "Tassa ‘‘uppannaṁ kāmavitakka’’ntiādīsu (ma. ni. 1.26; a. ni. 6.58) payogo daṭṭhabbo.",
  "atk-s0505a0:44_5": "Samathavipassanānaṁ aññataravasena avikkhambhitakilesajātaṁ cittasantatimanārūḷhaṁ uppattinivārakassa hetuno abhāvā avikkhambhituppannaṁ nāma.",
  "atk-s0505a0:44_6": "Taṁ ‘‘ayampi kho, bhikkhave, ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro uppannuppanne pāpake akusale dhamme ṭhānaso antaradhāpetī’’tiādīsu (pārā. 165) daṭṭhabbaṁ.",
  "atk-s0505a0:44_7": "Samathavipassanāvasena vikkhambhitampi kilesajātaṁ ariyamaggena asamūhatattā uppattidhammataṁ anatītanti katvā asamūhatuppannanti vuccati.",
  "atk-s0505a0:44_8": "Ākāsena gacchantassa aṭṭhasamāpattilābhino therassa kusumitarukkhe upavane pupphāni ocinantassa madhurassarena gāyato mātugāmassa gītassaraṁ sutavato uppannakilesajātañcettha nidassanaṁ.",
  "atk-s0505a0:44_9": "Tassa ‘‘ariyaṁ aṭṭhaṅgikaṁ maggaṁ bahulīkaronto uppannuppanne pāpake akusale dhamme antarāyeva antaradhāpetī’’tiādīsu (saṁ. ni. 5.157) payogo daṭṭhabbo.",
  "atk-s0505a0:44_10": "Tividhampi cetaṁ ārammaṇādhiggahitāvikkhambhitāsamūhatuppannaṁ bhūmiladdheneva saṅgahaṁ gacchatīti veditabbaṁ.",
  "atk-s0505a0:45_0": "Evametasmiṁ yathāvuttappabhede uppanne bhūmiladdhārammaṇādhiggahitāvikkhambhitāsamūhatuppannavasenāyaṁ kodho uppannoti veditabbo. Kasmā? Evaṁvidhassa vinetabbato.",
  "atk-s0505a0:45_1": "Evaṁvidhameva hi uppannaṁ yena kenaci vinayena vinetuṁ sakkā hoti.",
  "atk-s0505a0:45_2": "Yaṁ panetaṁ vattamānabhutvāpagatokāsakatasamudācārasaṅkhātaṁ uppannaṁ, ettha aphalo ca asakyo ca vāyāmo.",
  "atk-s0505a0:45_3": "Aphalo hi bhutvāpagate vāyāmo vāyāmantarenāpi tassa niruddhattā. Tathā okāsakate.",
  "atk-s0505a0:45_4": "Asakyo ca vattamānasamudācāruppanne kilesavodānānaṁ ekajjhamanuppattitoti.",
  "atk-s0505a0:46_0": "Vinetīti ettha pana –",
  "atk-s0505a0:47_0": "‘‘Duvidho vinayo nāma, ekamekettha pañcadhā;",
  "atk-s0505a0:48_0": "Tesu aṭṭhavidhenesa, vinetīti pavuccati’’.",
  "atk-s0505a0:49_0": "Ayañhi saṁvaravinayo, pahānavinayoti duvidho vinayo.",
  "atk-s0505a0:49_1": "Ettha ca duvidhe vinaye ekameko vinayo pañcadhā bhijjati.",
  "atk-s0505a0:49_2": "Saṁvaravinayopi hi sīlasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti pañcavidho.",
  "atk-s0505a0:49_3": "Pahānavinayopi tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ, nissaraṇappahānanti pañcavidho.",
  "atk-s0505a0:50_0": "Tattha ‘‘iminā pātimokkhasaṁvarena upeto hoti samupeto’’tiādīsu (vibha.",
  "atk-s0505a0:50_1": "511) sīlasaṁvaro, ‘‘rakkhati cakkhundriyaṁ, cakkhundriye saṁvaraṁ āpajjatī’’tiādīsu (dī. ni. 1.213; ma. ni. 1.295; saṁ. ni. 4.239; a. ni. 3.16) satisaṁvaro.",
  "atk-s0505a0:51_0": "‘‘Yāni sotāni lokasmiṁ, (ajitāti bhagavā)",
  "atk-s0505a0:52_0": "Sati tesaṁ nivāraṇaṁ;",
  "atk-s0505a0:53_0": "Sotānaṁ saṁvaraṁ brūmi,",
  "atk-s0505a0:54_0": "Paññāyete pidhīyare’’ti. (su. ni. 1041) –",
  "atk-s0505a0:55_0": "Ādīsu ñāṇasaṁvaro, ‘‘khamo hoti sītassa uṇhassā’’tiādīsu (ma. ni. 1.24; a. ni.",
  "atk-s0505a0:55_1": "4.114) khantisaṁvaro, ‘‘uppannaṁ kāmavitakkaṁ nādhivāseti, pajahati, vinodetī’’tiādīsu (ma. ni. 1.26; a. ni.",
  "atk-s0505a0:55_2": "4.114) vīriyasaṁvaro veditabbo.",
  "atk-s0505a0:55_3": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyavacīduccaritādīnaṁ saṁvaraṇato saṁvaro, vinayanato vinayoti vuccati.",
  "atk-s0505a0:55_4": "Evaṁ tāva saṁvaravinayo pañcadhā bhijjatīti veditabbo.",
  "atk-s0505a0:56_0": "Tathā yaṁ nāmarūpaparicchedādīsu vipassanaṅgesu yāva attano aparihānavasena pavatti, tāva tena tena ñāṇena tassa tassa anatthasantānassa pahānaṁ.",
  "atk-s0505a0:56_1": "Seyyathidaṁ – nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ, tasseva aparabhāgena kaṅkhāvitaraṇena kathaṁkathībhāvassa, kalāpasammasanena ‘‘ahaṁ mamā’’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhayesu abhayasaññāya, ādīnavadassanena assādasaññāya, nibbidānupassanena abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittaggāhassa pahānaṁ, etaṁ tadaṅgappahānaṁ nāma.",
  "atk-s0505a0:56_2": "Yaṁ pana upacārappanābhedassa samādhino yāva attano aparihānipavatti , tāva tenābhihatānaṁ nīvaraṇānaṁ yathāsakaṁ vitakkādipaccanīkadhammānañca anuppattisaṅkhātaṁ pahānaṁ, etaṁ vikkhambhanappahānaṁ nāma.",
  "atk-s0505a0:56_3": "Yaṁ pana catunnaṁ ariyamaggānaṁ bhāvitattā taṁtaṁmaggavato attano santāne yathāsakaṁ ‘‘diṭṭhigatānaṁ pahānāyā’’tiādinā (dha. sa.",
  "atk-s0505a0:56_4": "277) nayena vuttassa samudayapakkhikassa kilesagahanassa puna accantaappavattibhāvena samucchedasaṅkhātaṁ pahānaṁ, idaṁ samucchedappahānaṁ nāma.",
  "atk-s0505a0:56_5": "Yaṁ pana phalakkhaṇe paṭippassaddhattaṁ kilesānaṁ pahānaṁ, idaṁ paṭippassaddhippahānaṁ nāma.",
  "atk-s0505a0:56_6": "Yaṁ pana sabbasaṅkhatanissaraṇattā pahīnasabbasaṅkhataṁ nibbānaṁ, etaṁ nissaraṇappahānaṁ nāma.",
  "atk-s0505a0:56_7": "Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo, tasmā ‘‘pahānavinayo’’ti vuccati, taṁtaṁpahānavato vā tassa tassa vinayassa sambhavatopetaṁ ‘‘pahānavinayo’’ti vuccati.",
  "atk-s0505a0:56_8": "Evaṁ pahānavinayopi pañcadhā bhijjatīti veditabbo.",
  "atk-s0505a0:56_9": "Evamekekassa pañcadhā bhinnattā dasete vinayā honti.",
  "atk-s0505a0:57_0": "Tesu paṭippassaddhivinayaṁ nissaraṇavinayañca ṭhapetvā avasesena aṭṭhavidhena vinayenesa tena tena pariyāyena vinetīti pavuccati. Kathaṁ?",
  "atk-s0505a0:57_1": "Sīlasaṁvarena kāyavacīduccaritāni vinentopi hi taṁsampayuttaṁ kodhaṁ vineti, satipaññāsaṁvarehi abhijjhādomanassādīni vinentopi domanassasampayuttaṁ kodhaṁ vineti, khantisaṁvarena sītādīni khamantopi taṁtaṁāghātavatthusambhavaṁ kodhaṁ vineti, vīriyasaṁvarena byāpādavitakkaṁ vinentopi taṁsampayuttaṁ kodhaṁ vineti.",
  "atk-s0505a0:57_2": "Yehi dhammehi tadaṅgavikkhambhanasamucchedappahānāni honti, tesaṁ dhammānaṁ attani nibbattanena te te dhamme pajahantopi tadaṅgappahātabbaṁ vikkhambhetabbaṁ samucchinditabbañca kodhaṁ vineti.",
  "atk-s0505a0:57_3": "Kāmañcettha pahānavinayena vinayo na sambhavati.",
  "atk-s0505a0:57_4": "Yehi pana dhammehi pahānaṁ hoti, tehi vinentopi pariyāyato ‘‘pahānavinayena vinetī’’ti vuccati.",
  "atk-s0505a0:57_5": "Paṭippassaddhippahānakāle pana vinetabbābhāvato nissaraṇappahānassa ca anuppādetabbato na tehi kiñci vinetīti vuccati.",
  "atk-s0505a0:57_6": "Evaṁ tesu paṭippassaddhivinayaṁ nissaraṇavinayañca ṭhapetvā avasesena aṭṭhavidhena vinayenesa tena tena pariyāyena vinetīti pavuccatīti. Ye vā –",
  "atk-s0505a0:58_0": "‘‘Pañcime, bhikkhave, āghātapaṭivinayā, yattha bhikkhuno uppanno āghāto sabbaso paṭivinetabbo. Katame pañca?",
  "atk-s0505a0:58_1": "Yasmiṁ, bhikkhave, puggale āghāto jāyetha, mettā tasmiṁ puggale bhāvetabbā…pe… karuṇā… upekkhā… asati-amanasikāro tasmiṁ puggale āpajjitabbo, evaṁ tasmiṁ puggale āghāto paṭivinetabbo.",
  "atk-s0505a0:58_2": "Kammassakatā eva vā tasmiṁ puggale adhiṭṭhātabbā kammassako ayamāyasmā…pe… dāyādo bhavissatī’’ti (a. ni. 5.161) –",
  "atk-s0505a0:59_0": "Evaṁ pañca āghātapaṭivinayā vuttā. Ye ca –",
  "atk-s0505a0:60_0": "‘‘Pañcime, āvuso, āghātapaṭivinayā, yattha bhikkhuno uppanno āghāto sabbaso paṭivinetabbo. Katame pañca?",
  "atk-s0505a0:60_1": "Idhāvuso , ekacco puggalo aparisuddhakāyasamācāro hoti, parisuddhavacīsamācāro, evarūpepi, āvuso, puggale āghāto paṭivinetabbo’’ti (a. ni. 5.162) –",
  "atk-s0505a0:61_0": "Evamādināpi nayena pañca āghātapaṭivinayā vuttā.",
  "atk-s0505a0:61_1": "Tesu yena kenaci āghātapaṭivinayena vinentopesa vinetīti pavuccati. Apica yasmā –",
  "atk-s0505a0:62_0": "‘‘Ubhatodaṇḍakena cepi, bhikkhave, kakacena corā ocarakā aṅgamaṅgāni okkanteyyuṁ, tatrāpi yo mano padoseyya, na me so tena sāsanakaro’’ti (ma. ni. 1.232) –-",
  "atk-s0505a0:63_0": "Evaṁ satthu ovādaṁ,",
  "atk-s0505a0:64_0": "‘‘Tasseva tena pāpiyo, yo kuddhaṁ paṭikujjhati;",
  "atk-s0505a0:65_0": "Kuddhaṁ appaṭikujjhanto, saṅgāmaṁ jeti dujjayaṁ.",
  "atk-s0505a0:66_0": "‘‘Ubhinnamatthaṁ carati, attano ca parassa ca;",
  "atk-s0505a0:67_0": "Paraṁ saṅkupitaṁ ñatvā, yo sato upasammati’’. (saṁ. ni. 1.188);",
  "atk-s0505a0:68_0": "‘‘Sattime, bhikkhave, dhammā sapattakantā sapattakaraṇā kodhanaṁ āgacchanti itthiṁ vā purisaṁ vā. Katame satta?",
  "atk-s0505a0:68_1": "Idha, bhikkhave, sapatto sapattassa evaṁ icchati – ‘aho, vatāyaṁ dubbaṇṇo assā’ti. Taṁ kissa hetu?",
  "atk-s0505a0:68_2": "Na, bhikkhave, sapatto sapattassa vaṇṇavatāya nandati.",
  "atk-s0505a0:68_3": "Kodhanāyaṁ, bhikkhave, purisapuggalo kodhābhibhūto kodhapareto kiñcāpi so hoti sunhāto suvilitto kappitakesamassu odātavatthavasano, atha kho so dubbaṇṇova hoti kodhābhibhūto.",
  "atk-s0505a0:68_4": "Ayaṁ, bhikkhave, paṭhamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā (a. ni. 7.64).",
  "atk-s0505a0:69_0": "‘‘Puna caparaṁ, bhikkhave, sapatto sapattassa evaṁ icchati – ‘aho, vatāyaṁ dukkhaṁ sayeyyā’ti…pe… ‘na pacurattho assā’ti…pe… ‘na bhogavā assā’ti…pe… ‘na yasavā assā’ti…pe… ‘na mittavā assā’ti…pe… ‘kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā’ti. Taṁ kissa hetu?",
  "atk-s0505a0:69_1": "Na, bhikkhave, sapatto sapattassa sugatigamanena nandati.",
  "atk-s0505a0:69_2": "Kodhanāyaṁ, bhikkhave, purisapuggalo kodhābhibhūto kodhapareto kāyena duccaritaṁ carati, vācāya… manasā duccaritaṁ carati.",
  "atk-s0505a0:69_3": "So kāyena duccaritaṁ caritvā…pe… vācāya…pe… manasā duccaritaṁ caritvā kāyassa bhedā paraṁ maraṇā…pe… nirayaṁ upapajjati kodhābhibhūto’’ti (a. ni. 7.64).",
  "atk-s0505a0:70_0": "‘‘Kuddho atthaṁ na jānāti, kuddho dhammaṁ na passati…pe…. (a. ni. 7.64; mahāni. 5);",
  "atk-s0505a0:71_0": "‘‘Yena kodhena kuddhāse, sattā gacchanti duggatiṁ;",
  "atk-s0505a0:72_0": "Taṁ kodhaṁ sammadaññāya, pajahanti vipassino. (itivu. 4);",
  "atk-s0505a0:73_0": "‘‘Kodhaṁ jahe vippajaheyya mānaṁ, saṁyojanaṁ sabbamatikkameyya. (dha. pa. 221);",
  "atk-s0505a0:74_0": "‘‘Anatthajanano kodho, kodho cittappakopano. (a. ni. 7.64; itivu. 88);",
  "atk-s0505a0:75_0": "‘‘Ekāparādhaṁ khama bhūripañña, na paṇḍitā kodhabalā bhavantī’’ti. (jā. 1.15.19) –",
  "atk-s0505a0:76_0": "Evamādinā nayena kodhe ādīnavañca paccavekkhatopi kodho vinayaṁ upeti.",
  "atk-s0505a0:76_1": "Tasmā evaṁ paccavekkhitvā kodhaṁ vinentopi esa vinetīti vuccati.",
  "atk-s0505a0:77_0": "Kodhanti ‘‘anatthaṁ me acarīti āghāto jāyatī’’tiādinā (dī. ni. 3.340; a. ni.",
  "atk-s0505a0:77_1": "9.29) nayena sutte vuttānaṁ navannaṁ, ‘‘atthaṁ me na carī’’ti ādīnañca tappaṭipakkhato siddhānaṁ navannamevāti aṭṭhārasannaṁ, khāṇukaṇṭakādinā aṭṭhānena saddhiṁ ekūnavīsatiyā āghātavatthūnaṁ aññatarāghātavatthusambhavaṁ āghātaṁ. Visaṭanti vitthataṁ. Sappavisanti sappassa visaṁ.",
  "atk-s0505a0:77_2": "Ivāti opammavacanaṁ, i-kāra lopaṁ katvā va-icceva vuttaṁ. Osadhehīti agadehi.",
  "atk-s0505a0:77_3": "Idaṁ vuttaṁ hoti – yathā visatikicchako vejjo sappena daṭṭhaṁ sabbaṁ kāyaṁ pharitvā ṭhitaṁ visaṭaṁ sappavisaṁ mūlakhandhatacapattapupphādīnaṁ aññatarehi nānābhesajjehi payojetvā katehi vā osadhehi khippameva vineyya, evamevaṁ yo yathāvuttenatthena uppatitaṁ cittasantānaṁ byāpetvā ṭhitaṁ kodhaṁ yathāvuttesu vinayanūpāyesu yena kenaci upāyena vineti nādhivāseti pajahati vinodeti byantīkarotīti.",
  "atk-s0505a0:78_0": "So bhikkhu jahāti orapāranti so evaṁ kodhaṁ vinento bhikkhu yasmā kodho tatiyamaggena sabbaso pahīyati, tasmā orapārasaññitāni pañcorambhāgiyasaṁyojanāni jahātīti veditabbo.",
  "atk-s0505a0:78_1": "Avisesena hi pāranti tīrassa nāmaṁ, tasmā orāni ca tāni saṁsārasāgarassa pārabhūtāni cāti katvā ‘‘orapāra’’nti vuccati.",
  "atk-s0505a0:78_2": "Atha vā ‘‘yo uppatitaṁ vineti kodhaṁ visaṭaṁ sappavisaṁva osadhehi’’, so tatiyamaggena sabbaso kodhaṁ vinetvā anāgāmiphale ṭhito bhikkhu jahāti orapāraṁ.",
  "atk-s0505a0:78_3": "Tattha oranti sakattabhāvo, pāranti parattabhāvo.",
  "atk-s0505a0:78_4": "Oraṁ vā cha ajjhattikāni āyatanāni, pāraṁ cha bāhirāyatanāni.",
  "atk-s0505a0:78_5": "Tathā oraṁ manussaloko, pāraṁ devaloko.",
  "atk-s0505a0:78_6": "Oraṁ kāmadhātu, pāraṁ rūpārūpadhātu.",
  "atk-s0505a0:78_7": "Oraṁ kāmarūpabhavo, pāraṁ arūpabhavo.",
  "atk-s0505a0:78_8": "Oraṁ attabhāvo, pāraṁ attabhāvasukhūpakaraṇāni.",
  "atk-s0505a0:78_9": "Evametasmiṁ orapāre catutthamaggena chandarāgaṁ pajahanto ‘‘jahāti orapāra’’nti vuccati.",
  "atk-s0505a0:78_10": "Ettha ca kiñcāpi anāgāmino kāmarāgassa pahīnattā idhattabhāvādīsu chandarāgo eva natthi;",
  "atk-s0505a0:78_11": "apica kho panassa tatiyamaggādīnaṁ viya vaṇṇappakāsanatthaṁ sabbametaṁ orapārabhedaṁ saṅgahetvā tattha chandarāgappahānena ‘‘jahāti orapāra’’nti vuttaṁ.",
  "atk-s0505a0:79_0": "Idāni tassatthassa vibhāvanatthāya upamaṁ āha ‘‘urago jiṇṇamiva tacaṁ purāṇa’’nti.",
  "atk-s0505a0:79_1": "Tattha urena gacchatīti urago, sappassetaṁ adhivacanaṁ.",
  "atk-s0505a0:79_2": "So duvidho – kāmarūpī ca akāmarūpī ca.",
  "atk-s0505a0:79_3": "Kāmarūpīpi duvidho – jalajo thalajo ca.",
  "atk-s0505a0:79_4": "Jalajo jale eva kāmarūpaṁ labhati, na thale, saṅkhapālajātake saṅkhapālanāgarājā viya. Thalajo thale eva, na jale.",
  "atk-s0505a0:79_5": "So jajjarabhāvena jiṇṇaṁ, cirakālatāya purāṇañcāti saṅkhaṁ gataṁ.",
  "atk-s0505a0:79_6": "Tacaṁ jahanto catubbidhena jahāti – sajātiyaṁ ṭhito, jigucchanto, nissāya, thāmenāti.",
  "atk-s0505a0:79_7": "Sajāti nāma sappajāti dīghattabhāvo.",
  "atk-s0505a0:79_8": "Uragā hi pañcasu ṭhānesu sajātiṁ nātivattanti – upapattiyaṁ, cutiyaṁ, vissaṭṭhaniddokkamane, samānajātiyā methunapaṭisevane, jiṇṇatacāpanayane cāti.",
  "atk-s0505a0:79_9": "Sappo hi yadā tacaṁ jahāti, tadā sajātiyaṁyeva ṭhatvā jahāti.",
  "atk-s0505a0:79_10": "Sajātiyaṁ ṭhitopi ca jigucchanto jahāti.",
  "atk-s0505a0:79_11": "Jigucchanto nāma yadā upaḍḍhaṭṭhāne mutto hoti, upaḍḍhaṭṭhāne amutto olambati, tadā naṁ aṭṭīyanto jahāti.",
  "atk-s0505a0:79_12": "Evaṁ jigucchantopi ca daṇḍantaraṁ vā mūlantaraṁ vā pāsāṇantaraṁ vā nissāya jahāti.",
  "atk-s0505a0:79_13": "Nissāya jahantopi ca thāmaṁ janetvā, ussāhaṁ katvā, vīriyena vaṅkaṁ naṅguṭṭhaṁ katvā, passasantova phaṇaṁ karitvā jahāti.",
  "atk-s0505a0:79_14": "Evaṁ jahitvā yenakāmaṁ pakkamati.",
  "atk-s0505a0:79_15": "Evamevaṁ ayampi bhikkhu orapāraṁ jahitukāmo catubbidhena jahāti – sajātiyaṁ ṭhito, jigucchanto, nissāya, thāmenāti.",
  "atk-s0505a0:79_16": "Sajāti nāma bhikkhuno ‘‘ariyāya jātiyā jāto’’ti (ma. ni. 2.351) vacanato sīlaṁ.",
  "atk-s0505a0:79_17": "Tenevāha ‘‘sīle patiṭṭhāya naro sappañño’’ti (saṁ. ni. 1.23; peṭako. 22).",
  "atk-s0505a0:79_18": "Evametissaṁ sajātiyaṁ ṭhito bhikkhu taṁ sakattabhāvādibhedaṁ orapāraṁ jiṇṇapurāṇatacamiva dukkhaṁ janentaṁ tattha tattha ādīnavadassanena jigucchanto kalyāṇamitte nissāya adhimattavāyāmasaṅkhātaṁ thāmaṁ janetvā ‘‘divasaṁ caṅkamena nisajjāya āvaraṇīyehi dhammehi cittaṁ parisodhetī’’ti (a. ni. 3.16; vibha.",
  "atk-s0505a0:79_19": "519) vuttanayena rattindivaṁ chadhā vibhajitvā ghaṭento vāyamanto urago viya, vaṅkaṁ naṅguṭṭhaṁ pallaṅkaṁ ābhujitvā urago viya passasanto, ayampi asithilaparakkamatāya vāyamanto urago viya phaṇaṁ karitvā, ayampi ñāṇavipphāraṁ janetvā uragova tacaṁ orapāraṁ jahāti.",
  "atk-s0505a0:79_20": "Jahitvā ca urago viya ohitataco yenakāmaṁ ayampi ohitabhāro anupādisesanibbānadhātudisaṁ pakkamatīti. Tenāha bhagavā –",
  "atk-s0505a0:80_0": "‘‘Yo uppatitaṁ vineti kodhaṁ, visaṭaṁ sappavisaṁva osadhehi;",
  "atk-s0505a0:81_0": "So bhikkhu jahāti orapāraṁ, urago jiṇṇamiva tacaṁ purāṇa’’nti.",
  "atk-s0505a0:82_0": "Evamesā bhagavatā arahattanikūṭena paṭhamagāthā desitāti.",
  "atk-s0505a0:83_0": "2.",
  "atk-s0505a0:83_1": "Idāni dutiyagāthāya atthavaṇṇanākkamo anuppatto. Tatrāpi –",
  "atk-s0505a0:84_0": "‘‘Yena yattha yadā yasmā, vuttā gāthā ayaṁ imaṁ;",
  "atk-s0505a0:85_0": "Vidhiṁ pakāsayitvāssā, karissāmatthavaṇṇana’’nti. –",
  "atk-s0505a0:86_0": "Ayameva mātikā. Tato parañca sabbagāthāsu.",
  "atk-s0505a0:86_1": "Ativitthārabhayena pana ito pabhuti mātikaṁ anikkhipitvā uppattidassananayeneva tassā tassā atthaṁ dassento atthavaṇṇanaṁ karissāmi.",
  "atk-s0505a0:86_2": "Seyyathidaṁ yo rāgamudacchidā asesanti ayaṁ dutiyagāthā.",
  "atk-s0505a0:87_0": "Tassuppatti – ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "atk-s0505a0:87_1": "Tena kho pana samayena āyasmato sāriputtattherassa upaṭṭhāko aññataro suvaṇṇakāraputto therassa santike pabbajito.",
  "atk-s0505a0:87_2": "Thero tassa ‘‘daharānaṁ asubhaṁ sappāya’’nti mantvā rāgavighātatthaṁ asubhakammaṭṭhānaṁ adāsi.",
  "atk-s0505a0:87_3": "Tassa tasmiṁ āsevanamattampi cittaṁ na labhati.",
  "atk-s0505a0:87_4": "So ‘‘anupakāraṁ mameta’’nti therassa ārocesi.",
  "atk-s0505a0:87_5": "Thero ‘‘daharānametaṁ sappāya’’nti mantvā punapi tadevācikkhi.",
  "atk-s0505a0:87_6": "Evaṁ cattāro māsā atītā, so kiñcimattampi visesaṁ na labhati.",
  "atk-s0505a0:87_7": "Tato naṁ thero bhagavato santikaṁ nesi.",
  "atk-s0505a0:87_8": "Bhagavā ‘‘avisayo, sāriputta, tuyhetassa sappāyaṁ jānituṁ, buddhaveneyyo eso’’ti vatvā pabhassaravaṇṇaṁ padumaṁ iddhiyā nimminitvā tassa hatthe pādāsi – ‘‘handa, bhikkhu, imaṁ vihārapacchāyāyaṁ vālikātale nāḷena vijjhitvā ṭhapehi, abhimukhañcassa pallaṅkena nisīda ‘lohitaṁ lohita’nti āvajjento’’ti.",
  "atk-s0505a0:87_9": "Ayaṁ kira pañca jātisatāni suvaṇṇakārova ahosi.",
  "atk-s0505a0:87_10": "Tenassa ‘‘lohitakanimittaṁ sappāya’’nti ñatvā bhagavā lohitakakammaṭṭhānaṁ adāsi.",
  "atk-s0505a0:87_11": "So tathā katvā muhutteneva yathākkamaṁ tattha cattāripi jhānāni adhigantvā anulomapaṭilomādinā nayena jhānakīḷaṁ ārabhi.",
  "atk-s0505a0:87_12": "Atha bhagavā ‘taṁ padumaṁ milāyatū’ti adhiṭṭhāsi.",
  "atk-s0505a0:87_13": "So jhānā vuṭṭhito taṁ milātaṁ kāḷavaṇṇaṁ disvā ‘‘pabhassararūpaṁ jarāya parimaddita’’nti aniccasaññaṁ paṭilabhi.",
  "atk-s0505a0:87_14": "Tato naṁ ajjhattampi upasaṁhari.",
  "atk-s0505a0:87_15": "Tato ‘‘yadaniccaṁ taṁ dukkhaṁ, yaṁ dukkhaṁ tadanattā’’ti tayopi bhave āditte viya passi.",
  "atk-s0505a0:87_16": "Evaṁ passato cassāvidūre padumassaro atthi.",
  "atk-s0505a0:87_17": "Tattha dārakā orohitvā padumāni bhañjitvā bhañjitvā rāsiṁ karonti.",
  "atk-s0505a0:87_18": "Tassa tāni udake padumāni naḷavane aggijālā viya khāyiṁsu, pattāni patantāni papātaṁ pavisantāni viya khāyiṁsu, thale nikkhittapadumānaṁ aggāni milātāni aggiḍaḍḍhāni viya khāyiṁsu.",
  "atk-s0505a0:87_19": "Athassa tadanusārena sabbadhamme upanijjhāyato bhiyyosomattāya tayo bhavā ādittamiva agāraṁ appaṭisaraṇā hutvā upaṭṭhahiṁsu.",
  "atk-s0505a0:87_20": "Tato bhagavā gandhakuṭiyaṁ nisinnova tassa bhikkhuno upari sarīrābhaṁ muñci.",
  "atk-s0505a0:87_21": "Sā cassa mukhaṁyeva ajjhotthari.",
  "atk-s0505a0:87_22": "Tato so ‘‘kimeta’’nti āvajjento bhagavantaṁ āgantvā samīpe ṭhitamiva disvā uṭṭhāyāsanā añjaliṁ paṇāmesi.",
  "atk-s0505a0:87_23": "Athassa bhagavā sappāyaṁ viditvā dhammaṁ desento imaṁ obhāsagāthaṁ abhāsi ‘‘yo rāgamudacchidā asesa’’nti.",
  "atk-s0505a0:88_0": "Tattha rañjanavasena rāgo, pañcakāmaguṇarāgassetaṁ adhivacanaṁ.",
  "atk-s0505a0:88_1": "Udacchidāti ucchindati, bhañjati , vināseti.",
  "atk-s0505a0:88_2": "Atītakālikānampi hi chandasi vattamānavacanaṁ akkharacintakā icchanti. Asesanti sānusayaṁ.",
  "atk-s0505a0:88_3": "Bhisapupphaṁva saroruhanti sare virūḷhaṁ padumapupphaṁ viya.",
  "atk-s0505a0:88_4": "Vigayhāti ogayha, pavisitvāti attho. Sesaṁ pubbasadisameva. Kiṁ vuttaṁ hoti?",
  "atk-s0505a0:88_5": "Yathā nāma ete dārakā saraṁ oruyha bhisapupphaṁ saroruhaṁ chindanti, evamevaṁ yo bhikkhu imaṁ tedhātukalokasannivāsaṁ ogayha –",
  "atk-s0505a0:89_0": "‘‘Natthi rāgasamo aggi’’; (Dha. pa. 202);",
  "atk-s0505a0:90_0": "‘‘Kāmarāgena dayhāmi, cittaṁ me paridayhati’’; (Saṁ. ni. 1.212);",
  "atk-s0505a0:91_0": "‘‘Ye rāgarattānupatanti sotaṁ, sayaṁ kataṁ makkaṭakova jālaṁ’’. (dha. pa. 347);",
  "atk-s0505a0:92_0": "‘‘Ratto kho, āvuso, rāgena abhibhūto pariyādinnacitto pāṇampi hanatī’’ti (a. ni. 3.56, 72) –",
  "atk-s0505a0:93_0": "Evamādinayamanugantvā rāgādīnavapaccavekkhaṇena yathāvuttappakārehi sīlasaṁvarādīhi saṁvarehi saviññāṇakāviññāṇakesu vatthūsu asubhasaññāya ca thokaṁ thokaṁ rāgaṁ samucchindanto anāgāmimaggena avasesaṁ arahattamaggena ca tato anavasesampi ucchindati pubbe vuttappakāreneva so bhikkhu jahāti orapāraṁ urago jiṇṇamiva tacaṁ purāṇanti.",
  "atk-s0505a0:93_1": "Evamesā bhagavatā arahattanikūṭena gāthā desitā.",
  "atk-s0505a0:93_2": "Desanāpariyosāne ca so bhikkhu arahatte patiṭṭhitoti.",
  "atk-s0505a0:94_0": "3.Yotaṇhamudacchidāti kā uppatti? Bhagavā sāvatthiyaṁ viharati.",
  "atk-s0505a0:94_1": "Aññataro bhikkhu gaggarāya pokkharaṇiyā tīre viharanto taṇhāvasena akusalavitakkaṁ vitakketi.",
  "atk-s0505a0:94_2": "Bhagavā tassajjhāsayaṁ viditvā imaṁ obhāsagāthamabhāsi.",
  "atk-s0505a0:95_0": "Tattha tassatīti taṇhā.",
  "atk-s0505a0:95_1": "Visayehi tittiṁ na upetīti attho.",
  "atk-s0505a0:95_2": "Kāmabhavavibhavataṇhānametaṁ adhivacanaṁ.",
  "atk-s0505a0:95_3": "Saritanti gataṁ pavattaṁ, yāva bhavaggā ajjhottharitvā ṭhitanti vuttaṁ hoti.",
  "atk-s0505a0:95_4": "Sīghasaranti sīghagāminiṁ, sandiṭṭhikasamparāyikaṁ ādīnavaṁ agaṇetvā muhutteneva paracakkavāḷampi bhavaggampi sampāpuṇituṁ samatthanti vuttaṁ hoti.",
  "atk-s0505a0:95_5": "Evametaṁ saritaṁ sīghasaraṁ sabbappakārampi taṇhaṁ –",
  "atk-s0505a0:96_0": "‘‘Uparivisālā duppūrā, icchā visaṭagāminī;",
  "atk-s0505a0:97_0": "Ye ca taṁ anugijjhanti, te honti cakkadhārino’’ti.",
  "atk-s0505a0:98_0": "‘‘Taṇhādutiyo puriso, dīghamaddhānasaṁsaraṁ;",
  "atk-s0505a0:99_0": "Itthabhāvaññathābhāvaṁ, saṁsāraṁ nātivattatī’’ti. (itivu. 15, 105; mahāni. 191; cūḷani.",
  "atk-s0505a0:99_1": "pārāyanānugītigāthāniddesa 107);",
  "atk-s0505a0:100_0": "‘‘Ūno loko atitto taṇhādāsoti kho, mahārājā’’ti (ma. ni. 2.305) ca –",
  "atk-s0505a0:101_0": "Evamādīnavapaccavekkhaṇena vuttappakārehi sīlasaṁvarādīhi ca yo thokaṁ thokaṁ visosayitvā arahattamaggena asesaṁ ucchijjati, so bhikkhu tasmiṁyeva khaṇe sabbappakārampi jahāti orapāranti.",
  "atk-s0505a0:101_1": "Desanāpariyosāne so bhikkhu arahatte patiṭṭhitoti.",
  "atk-s0505a0:102_0": "4.Yo mānamudabbadhīti kā uppatti? Bhagavā sāvatthiyaṁ viharati.",
  "atk-s0505a0:102_1": "Aññataro bhikkhu gaṅgāya tīre viharanto gimhakāle appodake sote kataṁ naḷasetuṁ pacchā āgatena mahoghena vuyhamānaṁ disvā ‘‘aniccā saṅkhārā’’ti saṁviggo aṭṭhāsi.",
  "atk-s0505a0:102_2": "Tassajjhāsayaṁ viditvā bhagavā imaṁ obhāsagāthaṁ abhāsi.",
  "atk-s0505a0:103_0": "Tattha mānoti jātiādivatthuko cetaso uṇṇāmo.",
  "atk-s0505a0:103_1": "So ‘‘seyyohamasmī’’ti māno, ‘‘sadisohamasmī’’ti māno, ‘‘hīnohamasmī’’ti mānoti evaṁ tividho hoti.",
  "atk-s0505a0:103_2": "Puna ‘‘seyyassa seyyohamasmīti, seyyassa sadiso, seyyassa hīno, sadisassa seyyo, sadisassa sadiso, sadisassa hīno, hīnassa seyyo, hīnassa sadiso, hīnassa hīnohamasmī’’ti mānoti evaṁ navavidho hoti. Taṁ sabbappakārampi mānaṁ –",
  "atk-s0505a0:104_0": "‘‘Yena mānena mattāse, sattā gacchanti duggati’’nti. (itivu. 6) –",
  "atk-s0505a0:105_0": "Ādinā nayena tattha ādīnavapaccavekkhaṇena vuttappakārehi sīlasaṁvarādīhi ca yo thokaṁ thokaṁ vadhento kilesānaṁ abaladubbalattā naḷasetusadisaṁ lokuttaradhammānaṁ atibalattā mahoghasadisena arahattamaggena asesaṁ udabbadhi, anavasesappahānavasena ucchindanto vadhetīti vuttaṁ hoti.",
  "atk-s0505a0:105_1": "So bhikkhu tasmiṁyeva khaṇe sabbappakārampi jahāti orapāranti.",
  "atk-s0505a0:105_2": "Desanāpariyosāne so bhikkhu arahatte patiṭṭhitoti.",
  "atk-s0505a0:106_0": "5. Ti kā uppatti?",
  "atk-s0505a0:106_1": "Imissā gāthāya ito parānañca dvādasannaṁ ekāyeva uppatti.",
  "atk-s0505a0:106_2": "Ekaṁ samayaṁ bhagavā sāvatthiyaṁ viharati.",
  "atk-s0505a0:106_3": "Tena kho pana samayena aññataro brāhmaṇo attano dhītuyā vāreyye paccupaṭṭhite cintesi – ‘‘kenaci vasalena aparibhuttapubbehi pupphehi dārikaṁ alaṅkaritvā patikulaṁ pesessāmī’’ti.",
  "atk-s0505a0:106_4": "So santarabāhiraṁ sāvatthiṁ vicinanto kiñci tiṇapupphampi aparibhuttapubbaṁ nāddasa.",
  "atk-s0505a0:106_5": "Atha sambahule dhuttakajātike brāhmaṇadārake sannipatite disvā ‘‘ete pucchissāmi, avassaṁ sambahulesu koci jānissatī’’ti upasaṅkamitvā pucchi.",
  "atk-s0505a0:106_6": "Te taṁ brāhmaṇaṁ uppaṇḍentā āhaṁsu – ‘‘udumbarapupphaṁ nāma, brāhmaṇa, loke na kenaci paribhuttapubbaṁ.",
  "atk-s0505a0:106_7": "Tena dhītaraṁ alaṅkaritvā dehī’’ti.",
  "atk-s0505a0:106_8": "So dutiyadivase kālasseva vuṭṭhāya bhattavissaggaṁ katvā aciravatiyā nadiyā tīre udumbaravanaṁ gantvā ekamekaṁ rukkhaṁ vicinanto pupphassa vaṇṭamattampi nāddasa.",
  "atk-s0505a0:106_9": "Atha vītivatte majjhanhike dutiyatīraṁ agamāsi.",
  "atk-s0505a0:106_10": "Tattha ca aññataro bhikkhu aññatarasmiṁ manuññe rukkhamūle divāvihāraṁ nisinno kammaṭṭhānaṁ manasi karoti.",
  "atk-s0505a0:106_11": "So tattha upasaṅkamitvā amanasikaritvā, sakiṁ nisīditvā, sakiṁ ukkuṭiko hutvā, sakiṁ ṭhatvā, taṁ rukkhaṁ sabbasākhāviṭapapattantaresu vicinanto kilamati.",
  "atk-s0505a0:106_12": "Tato naṁ so bhikkhu āha – ‘‘brāhmaṇa, kiṁ maggasī’’ti? ‘‘Udumbarapupphaṁ, bho’’ti.",
  "atk-s0505a0:106_13": "‘‘Udumbarapupphaṁ nāma, brāhmaṇa, loke natthi, musā etaṁ vacanaṁ, mā kilamā’’ti.",
  "atk-s0505a0:106_14": "Atha bhagavā tassa bhikkhuno ajjhāsayaṁ viditvā obhāsaṁ muñcitvā samuppannasamannāhārabahumānassa imā obhāsagāthāyo abhāsi ‘‘yo nājjhagamā bhavesu sāra’’nti sabbā vattabbā.",
  "atk-s0505a0:107_0": "Tattha paṭhamagāthāya tāva nājjhagamāti nādhigacchi, nādhigacchati vā.",
  "atk-s0505a0:107_1": "Bhavesūti kāmarūpārūpasaññīasaññīnevasaññīnāsaññīekavokāracatuvokārapañcavokārabhavesu.",
  "atk-s0505a0:107_2": "Sāranti niccabhāvaṁ attabhāvaṁ vā. Vicinanti paññāya gavesanto.",
  "atk-s0505a0:107_3": "Pupphamiva udumbaresūti yathā udumbararukkhesu pupphaṁ vicinanto esa brāhmaṇo nājjhagamā, evaṁ yo yogāvacaropi paññāya vicinanto sabbabhavesu kiñci sāraṁ nājjhagamā.",
  "atk-s0505a0:107_4": "So asārakaṭṭhena te dhamme aniccato anattato ca vipassanto anupubbena lokuttaradhamme adhigacchanto jahāti orapāraṁ urago jiṇṇamiva tacaṁ purāṇanti ayamattho yojanā ca.",
  "atk-s0505a0:107_5": "Avasesagāthāsu panassa yojanaṁ avatvā visesatthamattameva vakkhāma.",
  "atk-s0505a0:108_0": "6.",
  "atk-s0505a0:109_0": " ‘‘Yassantarato na santi kopā,",
  "atk-s0505a0:110_0": "Itibhavābhavatañca vītivatto’’ti. (udā. 20) –",
  "atk-s0505a0:111_0": "Ettha tāva ayaṁ ‘antarasaddo’ –",
  "atk-s0505a0:112_0": "‘‘Nadītīresu saṇṭhāne, sabhāsu rathiyāsu ca;",
  "atk-s0505a0:113_0": "Janā saṅgamma mantenti, mañca tañca kimantara’’nti. (saṁ. ni. 1.228);",
  "atk-s0505a0:114_0": "‘‘Appamattakena visesādhigamena antarā vosānamāpādi’’ (a. ni. 10.84);",
  "atk-s0505a0:115_0": "‘‘Anatthajanano kodho, kodho cittappakopano;",
  "atk-s0505a0:116_0": "Bhayamantarato jātaṁ, taṁ jano nāvabujjhatī’’ti. (a. ni. 7.64; itivu. 88) –",
  "atk-s0505a0:117_0": "Evaṁ kāraṇavemajjhacittādīsu sambahulesu atthesu dissati. Idha pana citte.",
  "atk-s0505a0:117_1": "Tato yassantarato na santi kopāti tatiyamaggena samūhatattā yassa citte na santi kopāti attho.",
  "atk-s0505a0:117_2": "Yasmā pana bhavoti sampatti, vibhavoti vipatti.",
  "atk-s0505a0:117_3": "Tathā bhavoti vuddhi, vibhavoti hāni.",
  "atk-s0505a0:117_4": "Bhavoti sassato, vibhavoti ucchedo.",
  "atk-s0505a0:117_5": "Bhavoti puññaṁ, vibhavoti pāpaṁ.",
  "atk-s0505a0:117_6": "Vibhavo abhavoti ca atthato ekameva.",
  "atk-s0505a0:117_7": "Tasmā itibhavābhavatañca vītivattoti ettha yā esā sampattivipattivuḍḍhihānisassatucchedapuññapāpavasena iti anekappakārā bhavābhavatā vuccati.",
  "atk-s0505a0:117_8": "Catūhipi maggehi yathāsambhavaṁ tena tena nayena taṁ itibhavābhavatañca vītivattoti evamattho ñātabbo.",
  "atk-s0505a0:118_0": "7.Yassavitakkāti ettha pana yassa bhikkhuno tayo kāmabyāpādavihiṁsāvitakkā, tayo ñātijanapadāmaravitakkā, tayo parānuddayatāpaṭisaṁyuttalābhasakkārasilokaanavaññattipaṭisaṁyuttavitakkāti ete nava vitakkā samantabhaddake vuttanayena tattha tattha ādīnavaṁ paccavekkhitvā paṭipakkhavavatthānena tassa tassa pahānasamatthehi tīhi heṭṭhimamaggehi ca vidhūpitā bhusaṁ dhūpitā santāpitā daḍḍhāti attho.",
  "atk-s0505a0:118_1": "Evaṁ vidhūpetvā ca ajjhattaṁ suvikappitā asesā, niyakajjhattabhūte attano khandhasantāne ajjhattajjhattabhūte citte ca yathā na puna sambhavanti, evaṁ arahattamaggena asesā chinnā. Chinnañhi kappitanti vuccati.",
  "atk-s0505a0:118_2": "Yathāha ‘‘kappitakesamassū’’ti (saṁ. ni. 1.122; 4.365). Evamettha attho daṭṭhabbo.",
  "atk-s0505a0:119_0": "8.",
  "atk-s0505a0:119_1": "Idāni yo nāccasārīti ettha yo nāccasārīti yo nātidhāvi. Na paccasārīti na ohīyi. Kiṁ vuttaṁ hoti?",
  "atk-s0505a0:119_2": "Accāraddhavīriyena hi uddhacce patanto accāsarati, atisithilena kosajje patanto paccāsarati.",
  "atk-s0505a0:119_3": "Tathā bhavataṇhāya attānaṁ kilamento accāsarati, kāmataṇhāya kāmasukhamanuyuñjanto paccāsarati.",
  "atk-s0505a0:119_4": "Sassatadiṭṭhiyā accāsarati, ucchedadiṭṭhiyā paccāsarati.",
  "atk-s0505a0:119_5": "Atītaṁ anusocanto accāsarati, anāgata paṭikaṅkhanto paccāsarati.",
  "atk-s0505a0:119_6": "Pubbantānudiṭṭhiyā accāsarati, aparantānudiṭṭhiyā paccāsarati.",
  "atk-s0505a0:119_7": "Tasmā yo ete ubho ante vajjetvā majjhimaṁ paṭipadaṁ paṭipajjanto nāccasārī na paccasārīti evaṁ vuttaṁ hoti.",
  "atk-s0505a0:119_8": "Sabbaṁaccagamā imaṁ papañcanti tāya ca pana arahattamaggavosānāya majjhimāya paṭipadāya sabbaṁ imaṁ vedanāsaññāvitakkappabhavaṁ taṇhāmānadiṭṭhisaṅkhātaṁ tividhaṁ papañcaṁ accagamā atikkanto, samatikkantoti attho.",
  "atk-s0505a0:120_0": "9.",
  "atk-s0505a0:120_1": "Tadanantaragāthāya pana sabbaṁ vitathamidanti ñatvā loketi ayameva viseso.",
  "atk-s0505a0:120_2": "Tassattho – sabbanti anavasesaṁ, sakalamanūnanti vuttaṁ hoti.",
  "atk-s0505a0:120_3": "Evaṁ santepi pana vipassanupagaṁ lokiyakhandhāyatanadhātuppabhedaṁ saṅkhatameva idhādhippetaṁ. Vitathanti vigatatathabhāvaṁ.",
  "atk-s0505a0:120_4": "Niccanti vā sukhanti vā subhanti vā attāti vā yathā yathā kilesavasena bālajanehi gayhati, tathātathābhāvato vitathanti vuttaṁ hoti.",
  "atk-s0505a0:120_5": "Idanti tameva sabbaṁ paccakkhabhāvena dassento āha.",
  "atk-s0505a0:120_6": "Ñatvāti maggapaññāya jānitvā, tañca pana asammohato, na visayato.",
  "atk-s0505a0:120_7": "Loketi okāsaloke sabbaṁ khandhādibhedaṁ dhammajātaṁ ‘‘vitathamida’’nti ñatvāti sambandho.",
  "atk-s0505a0:121_0": "10-13.",
  "atk-s0505a0:121_1": "Idāni ito parāsu catūsu gāthāsu vītalobho vītarāgo vītadoso vītamohoti ete visesā. Ettha lubbhanavasena lobho.",
  "atk-s0505a0:121_2": "Sabbasaṅgāhikametaṁ paṭhamassa akusalamūlassa adhivacanaṁ, visamalobhassa vā.",
  "atk-s0505a0:121_3": "Yo so ‘‘appekadā mātumattīsupi lobhadhammā uppajjanti, bhaginimattīsupi lobhadhammā uppajjanti, dhītumattīsupi lobhadhammā uppajjantī’’ti (saṁ. ni. 4.127) evaṁ vutto.",
  "atk-s0505a0:121_4": "Rajjanavasena rāgo, pañcakāmaguṇarāgassetaṁ adhivacanaṁ.",
  "atk-s0505a0:121_5": "Dussanavasena doso, pubbe vuttakodhassetaṁ adhivacanaṁ.",
  "atk-s0505a0:121_6": "Muyhanavasena moho, catūsu ariyasaccesu aññāṇassetaṁ adhivacanaṁ.",
  "atk-s0505a0:121_7": "Tattha yasmā ayaṁ bhikkhu lobhaṁ jigucchanto vipassanaṁ ārabhi ‘‘kudāssu nāmāhaṁ lobhaṁ vinetvā vigatalobho vihareyya’’nti, tasmā tassa lobhappahānūpāyaṁ sabbasaṅkhārānaṁ vitathabhāvadassanaṁ lobhappahānānisaṁsañca orapārappahānaṁ dassento imaṁ gāthamāha. Esa nayo ito parāsupi.",
  "atk-s0505a0:121_8": "Keci panāhu – ‘‘yathāvutteneva nayena ete dhamme jigucchitvā vipassanamāraddhassa tassa tassa bhikkhuno ekamekāva ettha gāthā vuttā’’ti. Yaṁ ruccati, taṁ gahetabbaṁ.",
  "atk-s0505a0:121_9": "Esa nayo ito parāsu catūsu gāthāsu.",
  "atk-s0505a0:122_0": "14.",
  "atk-s0505a0:122_1": "Ayaṁ panettha atthavaṇṇanā – appahīnaṭṭhena santāne sayantīti anusayā kāmarāgapaṭighamānadiṭṭhivicikicchābhavarāgāvijjānaṁ etaṁ adhivacanaṁ.",
  "atk-s0505a0:122_2": "Sampayuttadhammānaṁ attano ākārānuvidhānaṭṭhena mūlā; akhemaṭṭhena akusalā;",
  "atk-s0505a0:122_3": "dhammānaṁ patiṭṭhābhūtātipi mūlā;",
  "atk-s0505a0:122_4": "sāvajjadukkhavipākaṭṭhena akusalā;",
  "atk-s0505a0:122_5": "ubhayampetaṁ lobhadosamohānaṁ adhivacanaṁ.",
  "atk-s0505a0:122_6": "Te hi ‘‘lobho, bhikkhave, akusalañca akusalamūlañcā’’tiādinā nayena evaṁ niddiṭṭhā.",
  "atk-s0505a0:122_7": "Evamete anusayā tena tena maggena pahīnattā yassa keci na santi, ete ca akusalamūlā tatheva samūhatāse, samūhatā icceva attho.",
  "atk-s0505a0:122_8": "Paccattabahuvacanassa hi se-kārāgamaṁ icchanti saddalakkhaṇakovidā.",
  "atk-s0505a0:122_9": "Aṭṭhakathācariyā pana ‘‘seti nipāto’’ti vaṇṇayanti. Yaṁ ruccati, taṁ gahetabbaṁ.",
  "atk-s0505a0:122_10": "Ettha pana ‘‘kiñcāpi so evaṁvidho bhikkhu khīṇāsavo hoti, khīṇāsavo ca neva ādiyati, na pajahati, pajahitvā ṭhito’’ti vutto.",
  "atk-s0505a0:122_11": "Tathāpi vattamānasamīpe vattamānavacanalakkhaṇena ‘‘jahāti orapāra’’nti vuccati.",
  "atk-s0505a0:122_12": "Atha vā anupādisesāya ca nibbānadhātuyā parinibbāyanto attano ajjhattikabāhirāyatanasaṅkhātaṁ jahāti orapāranti veditabbo.",
  "atk-s0505a0:123_0": "Tattha kilesapaṭipāṭiyā maggapaṭipāṭiyā cāti dvidhā anusayānaṁ abhāvo veditabbo.",
  "atk-s0505a0:123_1": "Kilesapaṭipāṭiyā hi kāmarāgānusayapaṭighānusayānaṁ tatiyamaggena abhāvo hoti, mānānusayassa catutthamaggena, diṭṭhānusayavicikicchānusayānaṁ paṭhamamaggena, bhavarāgānusayāvijjānusayānaṁ catutthamaggeneva.",
  "atk-s0505a0:123_2": "Maggapaṭipāṭiyā pana paṭhamamaggena diṭṭhānusayavicikicchānusayānaṁ abhāvo hoti.",
  "atk-s0505a0:123_3": "Dutiyamaggena kāmarāgānusayapaṭighānusayānaṁ tanubhāvo, tatiyamaggena sabbaso abhāvo, catutthamaggena mānānusayabhavarāgānusayāvijjānusayānaṁ abhāvo hoti.",
  "atk-s0505a0:123_4": "Tattha yasmā na sabbe anusayā akusalamūlā;",
  "atk-s0505a0:123_5": "kāmarāgabhavarāgānusayā eva hi lobhākusalamūlena saṅgahaṁ gacchanti.",
  "atk-s0505a0:123_6": "Paṭighānusayāvijjānusayā ca ‘‘doso akusalamūlaṁ, moho akusalamūlaṁ’’ icceva saṅkhaṁ gacchanti, diṭṭhimānavicikicchānusayā pana na kiñci akusalamūlaṁ honti, yasmā vā anusayābhāvavasena ca akusalamūlasamugghātavasena ca kilesappahānaṁ paṭṭhapesi, tasmā –",
  "atk-s0505a0:124_0": "‘‘Yassānusayā na santi keci, mūlā ca akusalā samūhatāse’’. –",
  "atk-s0505a0:125_0": "Iti bhagavā āha.",
  "atk-s0505a0:126_0": "15.Yassa darathajāti ettha pana paṭhamuppannā kilesā pariḷāhaṭṭhena darathā nāma, aparāparuppannā pana tehi darathehi jātattā darathajā nāma. Oranti sakkāyo vuccati.",
  "atk-s0505a0:126_1": "Yathāha – ‘‘orimaṁ tīranti kho, bhikkhu, sakkāyassetaṁ adhivacana’’nti (saṁ. ni. 4.238). Āgamanāyāti uppattiyā. Paccayāseti paccayā eva. Kiṁ vuttaṁ hoti?",
  "atk-s0505a0:126_2": "Yassa pana upādānakkhandhaggahaṇāya paccayabhūtā ariyamaggena pahīnattā, keci darathajavevacanā kilesā na santi, pubbe vuttanayeneva so bhikkhu jahāti orapāranti.",
  "atk-s0505a0:127_0": "16.Yassa vanathajāti etthapi darathajā viya vanathajā veditabbā.",
  "atk-s0505a0:127_1": "Vacanatthe pana ayaṁ viseso – vanute, vanotīti vā vanaṁ yācati sevati bhajatīti attho. Taṇhāyetaṁ adhivacanaṁ.",
  "atk-s0505a0:127_2": "Sā hi visayānaṁ patthanato sevanato ca ‘‘vana’’nti vuccati.",
  "atk-s0505a0:127_3": "Taṁ pariyuṭṭhānavasena vanaṁ tharati tanotīti vanatho, taṇhānusayassetaṁ adhivacanaṁ. Vanathā jātāti vanathajāti.",
  "atk-s0505a0:127_4": "Keci panāhu ‘‘sabbepi kilesā gahanaṭṭhena vanathoti vuccanti, aparāparuppannā pana vanathajā’’ti.",
  "atk-s0505a0:127_5": "Ayameva cettha uragasutte attho adhippeto, itaro pana dhammapadagāthāyaṁ.",
  "atk-s0505a0:127_6": "Vinibandhāya bhavāyāti bhavavinibandhāya.",
  "atk-s0505a0:127_7": "Atha vā cittassa visayesu vinibandhāya āyatiṁ uppattiyā cāti attho. Hetuyeva hetukappā.",
  "atk-s0505a0:128_0": "17.Yo nīvaraṇeti ettha nīvaraṇāti cittaṁ, hitapaṭipattiṁ vā nīvarantīti nīvaraṇā, paṭicchādentīti attho. Pahāyāti chaḍḍetvā.",
  "atk-s0505a0:128_1": "Pañcāti tesaṁ saṅkhyāparicchedo. Īghābhāvato anīgho.",
  "atk-s0505a0:128_2": "Kathaṁkathāya tiṇṇattā tiṇṇakathaṁkatho. Vigatasallattā visallo. Kiṁ vuttaṁ hoti?",
  "atk-s0505a0:128_3": "Yo bhikkhu kāmacchandādīni pañca nīvaraṇāni samantabhaddake vuttanayena sāmaññato visesato ca nīvaraṇesu ādīnavaṁ disvā tena tena maggena pahāya tesañca pahīnattā eva kilesadukkhasaṅkhātassa īghassābhāvena anīgho, ‘‘ahosiṁ nu kho ahaṁ atītamaddhāna’’ntiādinā (ma. ni. 1.18; saṁ. ni.",
  "atk-s0505a0:128_4": "2.20) nayena pavattāya kathaṁkathāya tiṇṇattā tiṇṇakathaṁkatho, ‘‘tattha katame pañca sallā?",
  "atk-s0505a0:128_5": "Rāgasallo, dosasallo, mohasallo, mānasallo, diṭṭhisallo’’ti vuttānaṁ pañcannaṁ sallānaṁ vigatattā visallo.",
  "atk-s0505a0:128_6": "So bhikkhu pubbe vuttanayeneva jahāti orapāranti.",
  "atk-s0505a0:129_0": "Atrāpi ca kilesapaṭipāṭiyā maggapaṭipāṭiyā cāti dvidhā eva nīvaraṇappahānaṁ veditabbaṁ.",
  "atk-s0505a0:129_1": "Kilesapaṭipāṭiyā hi kāmacchandanīvaraṇassa byāpādanīvaraṇassa ca tatiyamaggena pahānaṁ hoti, thinamiddhanīvaraṇassa uddhaccanīvaraṇassa ca catutthamaggena.",
  "atk-s0505a0:129_2": "‘‘Akataṁ vata me kusala’’ntiādinā (ma. ni. 3.248; netti.",
  "atk-s0505a0:129_3": "120) nayena pavattassa vippaṭisārasaṅkhātassa kukkuccanīvaraṇassa vicikicchānīvaraṇassa ca paṭhamamaggena.",
  "atk-s0505a0:129_4": "Maggapaṭipāṭiyā pana kukkuccanīvaraṇassa vicikicchānīvaraṇassa ca paṭhamamaggena pahānaṁ hoti, kāmacchandanīvaraṇassa byāpādanīvaraṇassa ca dutiyamaggena tanubhāvo hoti, tatiyena anavasesappahānaṁ.",
  "atk-s0505a0:129_5": "Thinamiddhanīvaraṇassa uddhaccanīvaraṇassa ca catutthamaggena pahānaṁ hotīti. Evaṁ –",
  "atk-s0505a0:130_0": "‘‘Yo nīvaraṇe pahāya pañca, anīgho tiṇṇakathaṁkatho visallo;",
  "atk-s0505a0:131_0": "So bhikkhu jahāti orapāraṁ, urago jiṇṇamivattacaṁ purāṇa’’nti. –",
  "atk-s0505a0:132_0": "Arahattanikūṭeneva bhagavā desanaṁ niṭṭhāpesi.",
  "atk-s0505a0:132_1": "Desanāpariyosāne so bhikkhu arahatte patiṭṭhito.",
  "atk-s0505a0:132_2": "‘‘Ekacce yena yena tesaṁ bhikkhūnaṁ yā yā gāthā desitā, tena tena tassā tassā gāthāya pariyosāne so so bhikkhu arahatte patiṭṭhito’’ti vadanti.",
  "atk-s0505a0:133_0": "Paramatthajotikāya khuddaka-aṭṭhakathāya",
  "atk-s0505a0:134_0": "Suttanipāta-aṭṭhakathāya uragasuttavaṇṇanā niṭṭhitā.",
  "atk-s0505a0:135_0": "2. Dhaniyasuttavaṇṇanā",
  "atk-s0505a0:136_0": "18.Pakkodanoti dhaniyasuttaṁ. Kā uppatti? Bhagavā sāvatthiyaṁ viharati.",
  "atk-s0505a0:136_1": "Tena samayena dhaniyo gopo mahītīre paṭivasati.",
  "atk-s0505a0:136_2": "Tassāyaṁ pubbayogo – kassapassa bhagavato pāvacane dibbamāne vīsati vassasahassāni divase divase saṅghassa vīsati salākabhattāni adāsi. So tato cuto devesu uppanno.",
  "atk-s0505a0:136_3": "Evaṁ devaloke ekaṁ buddhantaraṁ khepetvā amhākaṁ bhagavato kāle videharaṭṭhamajjhe pabbataraṭṭhaṁ nāma atthi tattha dhammakoraṇḍaṁ nāma nagaraṁ, tasmiṁ nagare seṭṭhiputto hutvā abhinibbatto, goyūthaṁ nissāya jīvati.",
  "atk-s0505a0:136_4": "Tassa hi tiṁsamattāni gosahassāni honti, sattavīsasahassā gāvo khīraṁ duyhanti.",
  "atk-s0505a0:136_5": "Gopā nāma nibaddhavāsino na honti.",
  "atk-s0505a0:136_6": "Vassike cattāromāse thale vasanti, avasese aṭṭhamāse yattha tiṇodakaṁ sukhaṁ labbhati, tattha vasanti.",
  "atk-s0505a0:136_7": "Tañca nadītīraṁ vā jātassaratīraṁ vā hoti.",
  "atk-s0505a0:136_8": "Athāyampi vassakāle attano vasitagāmato nikkhamitvā gunnaṁ phāsuvihāratthāya okāsaṁ gavesanto mahāmahī bhijjitvā ekato kālamahī ekato mahāmahicceva saṅkhaṁ gantvā sandamānā puna samuddasamīpe samāgantvā pavattā.",
  "atk-s0505a0:136_9": "Yaṁ okāsaṁ antaradīpaṁ akāsi, taṁ pavisitvā vacchānaṁ sālaṁ attano ca nivesanaṁ māpetvā vāsaṁ kappesi.",
  "atk-s0505a0:136_10": "Tassa satta puttā, satta dhītaro, satta suṇisā, aneke ca kammakārā honti.",
  "atk-s0505a0:136_11": "Gopā nāma vassanimittaṁ jānanti.",
  "atk-s0505a0:136_12": "Yadā sakuṇikā kulāvakāni rukkhagge karonti, kakkaṭakā udakasamīpe dvāraṁ pidahitvā thalasamīpadvārena vaḷañjenti, tadā suvuṭṭhikā bhavissatīti gaṇhanti.",
  "atk-s0505a0:136_13": "Yadā pana sakuṇikā kulāvakāni nīcaṭṭhāne udakapiṭṭhe karonti, kakkaṭakā thalasamīpe dvāraṁ pidahitvā udakasamīpadvārena vaḷañjenti, tadā dubbuṭṭhikā bhavissatīti gaṇhanti.",
  "atk-s0505a0:137_0": "Atha so dhaniyo suvuṭṭhikanimittāni upasallakkhetvā upakaṭṭhe vassakāle antaradīpā nikkhamitvā mahāmahiyā paratīre sattasattāhampi deve vassante udakena anajjhottharaṇokāse attano vasanokāsaṁ katvā samantā parikkhipitvā, vacchasālāyo māpetvā, tattha nivāsaṁ kappesi.",
  "atk-s0505a0:137_1": "Athassa dārutiṇādisaṅgahe kate sabbesu puttadārakammakaraporisesu samāniyesu jātesu nānappakāre khajjabhojje paṭiyatte samantā catuddisā meghamaṇḍalāni uṭṭhahiṁsu.",
  "atk-s0505a0:137_2": "So dhenuyo duhāpetvā , vacchasālāsu vacche saṇṭhāpetvā, gunnaṁ catuddisā dhūmaṁ kārāpetvā, sabbaparijanaṁ bhojāpetvā, sabbakiccāni kārāpetvā tattha tattha dīpe ujjālāpetvā, sayaṁ khīrena bhattaṁ bhuñjitvā, mahāsayane sayanto attano sirisampattiṁ disvā, tuṭṭhacitto hutvā, aparadisāya meghatthanitasaddaṁ sutvā nipanno imaṁ udānaṁ udānesi ‘‘pakkodano duddhakhīrohamasmī’’ti.",
  "atk-s0505a0:138_0": "Tatrāyaṁ atthavaṇṇanā – pakkodanoti siddhabhatto.",
  "atk-s0505a0:138_1": "Duddhakhīroti gāvo duhitvā gahitakhīro.",
  "atk-s0505a0:138_2": "Ahanti attānaṁ nidasseti , asmīti attano tathābhāvaṁ.",
  "atk-s0505a0:138_3": "Pakkodano duddhakhīro ca ahamasmi bhavāmīti attho. Itīti evamāhāti attho.",
  "atk-s0505a0:138_4": "Niddese pana ‘‘itīti padasandhi, padasaṁsaggo, padapāripūri, akkharasamavāyo byañjanasiliṭṭhatā padānupubbatāmeta’’nti (cūḷani.",
  "atk-s0505a0:138_5": "ajitamāṇavapucchāniddesa 1) evamassa attho vaṇṇito.",
  "atk-s0505a0:138_6": "Sopi idameva sandhāyāti veditabbo.",
  "atk-s0505a0:138_7": "Yaṁ yaṁ hi padaṁ pubbapadena vuttaṁ, tassa tassa evamāhāti etamatthaṁ pakāsentoyeva itisaddo pacchimena padena metteyyo iti vā bhagavā iti vā evamādinā padasandhi hoti, nāññathā.",
  "atk-s0505a0:139_0": "Dhaniyo gopoti tassa seṭṭhiputtassa nāmasamodhānaṁ.",
  "atk-s0505a0:139_1": "So hi yānimāni thāvarādīni pañca dhanāni, tesu ṭhapetvā dānasīlādianugāmikadhanaṁ, khettavatthu-ārāmādito thāvaradhanatopi, gavassādito jaṅgamadhanatopi hiraññasuvaṇṇādito saṁhārimadhanatopi, sippāyatanādito aṅgasamadhanatopi yaṁ taṁ lokassa pañcagorasānuppadānena bahūpakāraṁ taṁ sandhāya ‘‘natthi gosamitaṁ dhana’’nti (saṁ. ni. 1.13; netti.",
  "atk-s0505a0:139_2": "123) evaṁ visesitaṁ godhanaṁ, tena samannāgatattā dhaniyo, gunnaṁ pālanato gopo.",
  "atk-s0505a0:139_3": "Yo hi attano gāvo pāleti, so ‘‘gopo’’ti vuccati.",
  "atk-s0505a0:139_4": "Yo paresaṁ vetanena bhaṭo hutvā, so gopālako.",
  "atk-s0505a0:139_5": "Ayaṁ pana attanoyeva, tena gopoti vutto.",
  "atk-s0505a0:140_0": "Anutīreti tīrassa samīpe.",
  "atk-s0505a0:140_1": "Mahiyāti mahāmahīnāmikāya nadiyā.",
  "atk-s0505a0:140_2": "Samānena anukūlavattinā parijanena saddhiṁ vāso yassa so samānavāso, ayañca tathāvidho. Tenāha ‘‘samānavāso’’ti.",
  "atk-s0505a0:140_3": "Channāti tiṇapaṇṇacchadanehi anovassakā katā.",
  "atk-s0505a0:140_4": "Kuṭīti vasanagharassetaṁ adhivacanaṁ. Āhitoti ābhato, jālito vā. Ginīti aggi.",
  "atk-s0505a0:140_5": "Tesu tesu ṭhānesu aggi ‘‘ginī’’ti voharīyati.",
  "atk-s0505a0:140_6": "Atha ce patthayasīti idāni yadi icchasīti vuttaṁ hoti.",
  "atk-s0505a0:140_7": "Pavassāti siñca, pagghara, udakaṁ muñcāti attho. Devāti meghaṁ ālapati. Ayaṁ tāvettha padavaṇṇanā.",
  "atk-s0505a0:141_0": "Ayaṁ pana atthavaṇṇanā – evamayaṁ dhaniyo gopo attano sayanaghare mahāsayane nipanno meghatthanitaṁ sutvā ‘‘pakkodanohamasmī’’ti bhaṇanto kāyadukkhavūpasamūpāyaṁ kāyasukhahetuñca attano sannihitaṁ dīpeti.",
  "atk-s0505a0:141_1": "‘‘Duddhakhīrohamasmī’’ti bhaṇanto cittadukkhavūpasamūpāyaṁ cittasukhahetuñca.",
  "atk-s0505a0:141_2": "‘‘Anutīre mahiyā’’ti nivāsaṭṭhānasampattiṁ, ‘‘samānavāso’’ti tādise kāle piyavippayogapadaṭṭhānassa sokassābhāvaṁ.",
  "atk-s0505a0:141_3": "‘‘Channā kuṭī’’ti kāyadukkhāpagamapaṭighātaṁ.",
  "atk-s0505a0:141_4": "‘‘Āhito ginī’’ti yasmā gopālakā parikkhepadhūmadāruaggivasena tayo aggī karonti.",
  "atk-s0505a0:141_5": "Te ca tassa gehe sabbe katā, tasmā sabbadisāsu parikkhepaggiṁ sandhāya ‘‘āhito ginī’’ti bhaṇanto vāḷamigāgamananivāraṇaṁ dīpeti, gunnaṁ majjhe gomayādīhi dhūmaggiṁ sandhāya ḍaṁsamakasādīhi gunnaṁ anābādhaṁ, gopālakānaṁ sayanaṭṭhāne dāruaggiṁ sandhāya gopālakānaṁ sītābādhapaṭighātaṁ.",
  "atk-s0505a0:141_6": "So evaṁ dīpento attano vā gunnaṁ vā parijanassa vā vuṭṭhipaccayassa kassaci ābādhassa abhāvato pītisomanassajāto āha – ‘‘atha ce patthayasī pavassa devā’’ti.",
  "atk-s0505a0:142_0": "19.",
  "atk-s0505a0:142_1": "Evaṁ dhaniyassa imaṁ gāthaṁ bhāsamānassa assosi bhagavā dibbāya sotadhātuyā visuddhāya atikkantamānusikāya jetavanamahāvihāre gandhakuṭiyaṁ viharanto.",
  "atk-s0505a0:142_2": "Sutvā ca pana buddhacakkhunā lokaṁ volokento addasa dhaniyañca pajāpatiñcassa ‘‘ime ubhopi hetusampannā.",
  "atk-s0505a0:142_3": "Sace ahaṁ gantvā dhammaṁ desessāmi, ubhopi pabbajitvā arahattaṁ pāpuṇissanti.",
  "atk-s0505a0:142_4": "No ce gamissāmi, sve udakoghena vinassissantī’’ti taṁ khaṇeyeva sāvatthito satta yojanasatāni dhaniyassa nivāsaṭṭhānaṁ ākāsena gantvā tassa kuṭiyā upari aṭṭhāsi.",
  "atk-s0505a0:142_5": "Dhaniyo taṁ gāthaṁ punappunaṁ bhāsatiyeva , na niṭṭhāpeti, bhagavati gatepi bhāsati.",
  "atk-s0505a0:142_6": "Bhagavā ca taṁ sutvā ‘‘na ettakena santuṭṭhā vā vissatthā vā honti, evaṁ pana hontī’’ti dassetuṁ –",
  "atk-s0505a0:143_0": "‘‘Akkodhano vigatakhilohamasmi,anutīre mahiyekarattivāso;",
  "atk-s0505a0:144_0": "Vivaṭā kuṭi nibbuto gini,atha ce patthayasī pavassa devā’’ti. –",
  "atk-s0505a0:145_0": "Imaṁ paṭigāthaṁ abhāsi byañjanasabhāgaṁ no atthasabhāgaṁ.",
  "atk-s0505a0:145_1": "Na hi ‘‘pakkodano’’ti, ‘‘akkodhano’’ti ca ādīni padāni atthato samenti mahāsamuddassa orimapārimatīrāni viya, byañjanaṁ panettha kiñci kiñci sametīti byañjanasabhāgāni honti.",
  "atk-s0505a0:145_2": "Tattha purimagāthāya sadisapadānaṁ vuttanayeneva attho veditabbo.",
  "atk-s0505a0:146_0": "Visesapadānaṁ panāyaṁ padato atthato ca vaṇṇanā – akkodhanoti akujjhanasabhāvo.",
  "atk-s0505a0:146_1": "Yo hi so pubbe vuttappakāraāghātavatthusambhavo kodho ekaccassa suparittopi uppajjamāno hadayaṁ santāpetvā vūpasammati, yena ca tato balavataruppannena ekacco mukhavikuṇanamattaṁ karoti, tato balavatarena ekacco pharusaṁ vattukāmo hanusañcalanamattaṁ karoti, aparo tato balavatarena pharusaṁ bhaṇati, aparo tato balavatarena daṇḍaṁ vā satthaṁ vā gavesanto disā viloketi, aparo tato balavatarena daṇḍaṁ vā satthaṁ vā āmasati, aparo tato balavatarena daṇḍādīni gahetvā upadhāvati, aparo tato balavatarena ekaṁ vā dve vā pahāre deti, aparo tato balavatarena api ñātisālohitaṁ jīvitā voropeti, ekacco tato balavatarena pacchā vippaṭisārī attānampi jīvitā voropeti sīhaḷadīpe kālagāmavāsī amacco viya.",
  "atk-s0505a0:146_2": "Ettāvatā ca kodho paramavepullappatto hoti.",
  "atk-s0505a0:146_3": "So bhagavatā bodhimaṇḍeyeva sabbaso pahīno ucchinnamūlo tālāvatthukato, tasmā bhagavā ‘‘akkodhanohamasmī’’ti āha.",
  "atk-s0505a0:147_0": "Vigatakhiloti apagatakhilo.",
  "atk-s0505a0:147_1": "Ye hi te cittabandhabhāvena pañca cetokhilā vuttā, ye hi ca khilabhūte citte seyyathāpi nāma khile bhūmibhāge cattāro māse vassantepi deve sassāni na ruhanti, evamevaṁ saddhammassavanādikusalahetuvasse vassantepi kusalaṁ na ruhati te ca bhagavatā bodhimaṇḍeyeva sabbaso pahīnā, tasmā bhagavā ‘‘vigatakhilohamasmī’’ti āha.",
  "atk-s0505a0:148_0": "Ekarattiṁ vāso assāti ekarattivāso .",
  "atk-s0505a0:148_1": "Yathā hi dhaniyo tattha cattāro vassike māse nibaddhavāsaṁ upagato, na tathā bhagavā.",
  "atk-s0505a0:148_2": "Bhagavā hi taṁyeva rattiṁ tassa atthakāmatāya tattha vāsaṁ upagato. Tasmā ‘‘ekarattivāso’’ti āha. Vivaṭāti apanītacchadanā. Kuṭīti attabhāvo.",
  "atk-s0505a0:148_3": "Attabhāvo hi taṁ taṁ atthavasaṁ paṭicca kāyotipi guhātipi dehotipi sandehotipi nāvātipi rathotipi vaṇotipi dhajotipi vammikotipi kuṭītipi kuṭikātipi vuccati.",
  "atk-s0505a0:148_4": "Idha pana kaṭṭhādīni paṭicca gehanāmikā kuṭi viya aṭṭhiādīni paṭicca saṅkhyaṁ gatattā ‘‘kuṭī’’ti vutto. Yathāha –",
  "atk-s0505a0:149_0": "‘‘Seyyathāpi, āvuso, kaṭṭhañca paṭicca, valliñca paṭicca, mattikañca paṭicca, tiṇañca paṭicca, ākāso parivārito agāraṁtveva saṅkhaṁ gacchati;",
  "atk-s0505a0:149_1": "evameva kho, āvuso, aṭṭhiñca paṭicca, nhāruñca paṭicca, maṁsañca paṭicca, cammañca paṭicca, ākāso parivārito rūpantveva saṅkhaṁ gacchatī’’ti (ma. ni. 1.306).",
  "atk-s0505a0:150_0": "Cittamakkaṭassa nivāsato vā kuṭi. Yathāha –",
  "atk-s0505a0:151_0": "‘‘Aṭṭhikaṅkalakuṭi ce sā, makkaṭāvasatho iti;",
  "atk-s0505a0:152_0": "Makkaṭo pañcadvārāya, kuṭikāya pasakkiya;",
  "atk-s0505a0:153_0": "Dvārena anupariyāti, ghaṭṭayanto punappuna’’nti. (theragā. 125);",
  "atk-s0505a0:154_0": "Sā kuṭi yena taṇhāmānadiṭṭhichadanena sattānaṁ channattā punappunaṁ rāgādikilesavassaṁ ativassati. Yathāha –",
  "atk-s0505a0:155_0": "‘‘Channamativassati, vivaṭaṁ nātivassati;",
  "atk-s0505a0:156_0": "Tasmā channaṁ vivaretha, evaṁ taṁ nātivassatī’’ti. (udā. 45; theragā. 447; pari. 339);",
  "atk-s0505a0:157_0": "Ayaṁ gāthā dvīsu ṭhānesu vuttā khandhake theragāthāyañca.",
  "atk-s0505a0:157_1": "Khandhake hi ‘‘yo āpattiṁ paṭicchādeti, tassa kilesā ca punappunaṁ āpattiyo ca ativassanti, yo pana na paṭicchādeti, tassa nātivassantī’’ti imaṁ atthaṁ paṭicca vuttā.",
  "atk-s0505a0:157_2": "Theragāthāyaṁ ‘‘yassa rāgādicchadanaṁ atthi, tassa puna iṭṭhārammaṇādīsu rāgādisambhavato channamativassati .",
  "atk-s0505a0:157_3": "Yo vā uppanne kilese adhivāseti, tasseva adhivāsitakilesacchadanacchannā attabhāvakuṭi punappunaṁ kilesavassaṁ ativassati.",
  "atk-s0505a0:157_4": "Yassa pana arahattamaggañāṇavātena kilesacchadanassa viddhaṁsitattā vivaṭā, tassa nātivassatī’’ti. Ayamattho idha adhippeto.",
  "atk-s0505a0:157_5": "Bhagavatā hi yathāvuttaṁ chadanaṁ yathāvutteneva nayena viddhaṁsitaṁ, tasmā ‘‘vivaṭā kuṭī’’ti āha. Nibbutoti upasanto. Ginīti aggi.",
  "atk-s0505a0:157_6": "Yena hi ekādasavidhena agginā sabbamidaṁ ādittaṁ.",
  "atk-s0505a0:157_7": "Yathāha – ‘‘ādittaṁ rāgagginā’’ti vitthāro.",
  "atk-s0505a0:157_8": "So aggi bhagavato bodhimūleyeva ariyamaggasalilasekena nibbuto, tasmā ‘‘nibbuto ginī’’ti āha.",
  "atk-s0505a0:158_0": "Evaṁ vadanto ca dhaniyaṁ atuṭṭhabbena tussamānaṁ aññāpadeseneva paribhāsati, ovadati, anusāsati. Kathaṁ?",
  "atk-s0505a0:158_1": "‘‘Akkodhano’’ti hi vadamāno, dhaniya, tvaṁ ‘‘pakkodanohamasmī’’ti tuṭṭho, odanapāko ca yāvajīvaṁ dhanaparikkhayena kattabbo, dhanaparikkhayo ca ārakkhādidukkhapadaṭṭhāno, evaṁ sante dukkheneva tuṭṭho hosi.",
  "atk-s0505a0:158_2": "Ahaṁ pana ‘‘akkodhanohamasmī’’ti tussanto sandiṭṭhikasamparāyikadukkhābhāvena tuṭṭho homīti dīpeti.",
  "atk-s0505a0:158_3": "‘‘Vigatakhilo’’ti vadamāno tvaṁ ‘‘duddhakhīrohamasmī’’ti tussanto akatakiccova ‘‘katakiccohamasmī’’ti mantvā tuṭṭho, ahaṁ pana ‘‘vigatakhilohamasmī’’ti tussanto katakiccova tuṭṭho homīti dīpeti.",
  "atk-s0505a0:158_4": "‘‘Anutīre mahiyekarattivāso’’ti vadamāno tvaṁ anutīre mahiyā samānavāsoti tussanto catumāsanibaddhavāsena tuṭṭho.",
  "atk-s0505a0:158_5": "Nibaddhavāso ca āvāsasaṅgena hoti, so ca dukkho, evaṁ sante dukkheneva tuṭṭho hosi.",
  "atk-s0505a0:158_6": "Ahaṁ pana ekarattivāsoti tussanto anibaddhavāsena tuṭṭho, anibaddhavāso ca āvāsasaṅgābhāvena hoti, āvāsasaṅgābhāvo ca sukhoti sukheneva tuṭṭho homīti dīpeti.",
  "atk-s0505a0:159_0": "‘‘Vivaṭā kuṭī’’ti vadamāno tvaṁ channā kuṭīti tussanto channagehatāya tuṭṭho, gehe ca te channepi attabhāvakuṭikaṁ kilesavassaṁ ativassati, yena sañjanitehi catūhi mahoghehi vuyhamāno anayabyasanaṁ pāpuṇeyyāsi, evaṁ sante atuṭṭhabbeneva tuṭṭho hosi.",
  "atk-s0505a0:159_1": "Ahaṁ pana ‘‘vivaṭā kuṭī’’ti tussanto attabhāvakuṭiyā kilesacchadanābhāvena tuṭṭho.",
  "atk-s0505a0:159_2": "Evañca me vivaṭāya kuṭiyā na taṁ kilesavassaṁ ativassati, yena sañjanitehi catūhi mahoghehi vuyhamāno anayabyasanaṁ pāpuṇeyyaṁ, evaṁ sante tuṭṭhabbeneva tuṭṭho homīti dīpeti.",
  "atk-s0505a0:159_3": "‘‘Nibbuto ginī’’ti vadamāno tvaṁ āhito ginīti tussanto akatūpaddavanivāraṇova katūpaddavanivāraṇosmīti mantvā tuṭṭho.",
  "atk-s0505a0:159_4": "Ahaṁ pana nibbuto ginīti tussanto ekādasaggipariḷāhābhāvato katūpaddavanivāraṇatāyeva tuṭṭhoti dīpeti.",
  "atk-s0505a0:159_5": "‘‘Atha ce patthayasī pavassa devā’’ti vadamāno evaṁ vigatadukkhānaṁ anuppattasukhānaṁ katasabbakiccānaṁ amhādisānaṁ etaṁ vacanaṁ sobhati, atha ce patthayasi, pavassa deva, na no tayi vassante vā avassante vā vuḍḍhi vā hāni vā atthi, tvaṁ pana kasmā evaṁ vadasīti dīpeti.",
  "atk-s0505a0:159_6": "Tasmā yaṁ vuttaṁ ‘‘evaṁ vadanto ca dhaniya atuṭṭhabbeneva tussamānaṁ aññāpadeseneva paribhāsati ovadati, anusāsatī’’ti, taṁ sammadeva vuttanti.",
  "atk-s0505a0:160_0": "20.",
  "atk-s0505a0:160_1": "Evamimaṁ bhagavatā vuttaṁ gāthaṁ sutvāpi dhaniyo gopo ‘‘ko ayaṁ gāthaṁ bhāsatī’’ti avatvā tena subhāsitena parituṭṭho punapi tathārūpaṁ sotukāmo aparampi gāthamāha ‘‘andhakamakasā’’ti.",
  "atk-s0505a0:160_2": "Tattha andhakāti kāḷamakkhikānaṁ adhivacanaṁ, piṅgalamakkhikānantipi eke. Makasāti makasāyeva. Na vijjareti natthi.",
  "atk-s0505a0:160_3": "Kaccheti dve kacchā – nadīkaccho ca pabbatakaccho ca. Idha nadīkaccho. Ruḷhatiṇeti sañjātatiṇe.",
  "atk-s0505a0:160_4": "Carantīti bhattakiccaṁ karonti.",
  "atk-s0505a0:160_5": "Vuṭṭhimpīti vātavuṭṭhiādikā anekā vuṭṭhiyo, tā āḷavakasutte pakāsayissāma.",
  "atk-s0505a0:160_6": "Idha pana vassavuṭṭhiṁ sandhāya vuttaṁ. Saheyyunti khameyyuṁ. Sesaṁ pākaṭameva.",
  "atk-s0505a0:160_7": "Ettha dhaniyo ye andhakamakasā sannipatitvā rudhire pivantā muhutteneva gāvo anayabyasanaṁ pāpenti, tasmā vuṭṭhitamatteyeva te gopālakā paṁsunā ca sākhāhi ca mārenti, tesaṁ abhāvena gunnaṁ khemataṁ, kacche ruḷhatiṇacaraṇena addhānagamanaparissamābhāvaṁ vatvā khudākilamathābhāvañca dīpento ‘‘yathā aññesaṁ gāvo andhakamakasasamphassehi dissamānā addhānagamanena kilantā khudāya milāyamānā ekavuṭṭhinipātampi na saheyyuṁ, na me tathā gāvo, mayhaṁ pana gāvo vuttappakārābhāvā dvikkhattuṁ vā tikkhatuṁ vā vuṭṭhimpi saheyyu’’nti dīpeti.",
  "atk-s0505a0:161_0": "21.",
  "atk-s0505a0:161_1": "Tato bhagavā yasmā dhaniyo antaradīpe vasanto bhayaṁ disvā, kullaṁ bandhitvā, mahāmahiṁ taritvā, taṁ kacchaṁ āgamma ‘‘ahaṁ suṭṭhu āgato, nibbhayeva ṭhāne ṭhito’’ti maññamāno evamāha, sabhaye eva ca so ṭhāne ṭhito, tasmā tassa āgamanaṭṭhānā attano āgamanaṭṭhānaṁ uttaritarañca paṇītatarañca vaṇṇento ‘‘baddhāsi bhisī’’ti imaṁ gāthamabhāsi, atthasabhāgaṁ no byañjanasabhāgaṁ.",
  "atk-s0505a0:162_0": "Tattha bhisīti pattharitvā puthulaṁ katvā baddhakullo vuccati loke.",
  "atk-s0505a0:162_1": "Ariyassa pana dhammavinaye ariyamaggassetaṁ adhivacanaṁ. Ariyamaggo hi –",
  "atk-s0505a0:163_0": "‘‘Maggo pajjo patho pantho, añjasaṁ vaṭumāyanaṁ;",
  "atk-s0505a0:164_0": "Nāvā uttarasetu ca, kullo ca bhisi saṅkamo’’. (cūḷani.",
  "atk-s0505a0:164_1": "pārāyanatthutigāthāniddesa 101);",
  "atk-s0505a0:165_0": "‘‘Addhānaṁ pabhavo ceva, tattha tattha pakāsito’’.",
  "atk-s0505a0:166_0": "Imāyapi gāthāya bhagavā purimanayeneva taṁ ovadanto imaṁ atthaṁ āhāti veditabbo – dhaniya, tvaṁ kullaṁ bandhitvā, mahiṁ taritvā, imaṁ ṭhānamāgato, punapi ca te kullo bandhitabbo eva bhavissati, nadī ca taritabbā, na cetaṁ ṭhānaṁ khemaṁ.",
  "atk-s0505a0:166_1": "Mayā pana ekacitte maggaṅgāni samodhānetvā ñāṇabandhanena baddhā ahosi bhisi.",
  "atk-s0505a0:166_2": "Sā ca sattatiṁsabodhipakkhiyadhammaparipuṇṇatāya ekarasabhāvūpagatattā aññamaññaṁ anativattanena puna bandhitabbappayojanābhāvena devamanussesu kenaci mocetuṁ asakkuṇeyyatāya ca susaṅkhatā.",
  "atk-s0505a0:166_3": "Tāya camhi tiṇṇo, pubbe patthitaṁ tīrappadesaṁ gato.",
  "atk-s0505a0:166_4": "Gacchantopi ca na sotāpannādayo viya kañcideva padesaṁ gato.",
  "atk-s0505a0:166_5": "Atha kho pāragato sabbāsavakkhayaṁ sabbadhammapāraṁ paramaṁ khemaṁ nibbānaṁ gato, tiṇṇoti vā sabbaññutaṁ patto, pāragatoti arahattaṁ patto . Kiṁ vineyya pāragatoti ce?",
  "atk-s0505a0:166_6": "Vineyya oghaṁ, kāmoghādicatubbidhaṁ oghaṁ taritvā atikkamma taṁ pāraṁ gatoti.",
  "atk-s0505a0:166_7": "Idāni ca pana me puna taritabbābhāvato attho bhisiyā na vijjati, tasmā mameva yuttaṁ vattuṁ ‘‘atha ce patthayasī pavassa devā’’ti.",
  "atk-s0505a0:167_0": "22.",
  "atk-s0505a0:167_1": "Tampi sutvā dhaniyo purimanayeneva ‘‘gopī mama assavā’’ti imaṁ gāthaṁ abhāsi.",
  "atk-s0505a0:167_2": "Tattha gopīti bhariyaṁ niddisati.",
  "atk-s0505a0:167_3": "Assavāti vacanakarā kiṁkārapaṭisāvinī.",
  "atk-s0505a0:167_4": "Alolāti mātugāmo hi pañcahi lolatāhi lolo hoti – āhāralolatāya, alaṅkāralolatāya, parapurisalolatāya, dhanalolatāya, pādalolatāya.",
  "atk-s0505a0:167_5": "Tathā hi mātugāmo bhattapūvasurādibhede āhāre lolatāya antamaso pārivāsikabhattampi bhuñjati, hatthotāpakampi khādati, diguṇaṁ dhanamanuppadatvāpi suraṁ pivati.",
  "atk-s0505a0:167_6": "Alaṅkāralolatāya aññaṁ alaṅkāraṁ alabhamāno antamaso udakatelakenapi kese osaṇḍetvā mukhaṁ parimajjati.",
  "atk-s0505a0:167_7": "Parapurisalolatāya antamaso puttenapi tādise padese pakkosiyamāno paṭhamaṁ asaddhammavasena cinteti.",
  "atk-s0505a0:167_8": "Dhanalolatāya ‘‘haṁsarājaṁ gahetvāna suvaṇṇā parihāyatha’’.",
  "atk-s0505a0:167_9": "Pādalolatāya ārāmādigamanasīlo hutvā sabbaṁ dhanaṁ vināseti.",
  "atk-s0505a0:167_10": "Tattha dhaniyo ‘‘ekāpi lolatā mayhaṁ gopiyā natthī’’ti dassento alolāti āha.",
  "atk-s0505a0:168_0": "Dīgharattaṁ saṁvāsiyāti dīghakālaṁ saddhiṁ vasamānā komārabhāvato pabhuti ekato vaḍḍhitā.",
  "atk-s0505a0:168_1": "Tena parapurise na jānātīti dasseti.",
  "atk-s0505a0:168_2": "Manāpāti evaṁ parapurise ajānantī mameva manaṁ allīyatīti dasseti.",
  "atk-s0505a0:168_3": "Tassā na suṇāmi kiñci pāpanti ‘‘itthannāmena nāma saddhiṁ imāya hasitaṁ vā lapitaṁ vā’’ti evaṁ tassā na suṇāmi, kañci aticāradosanti dasseti.",
  "atk-s0505a0:169_0": "23.",
  "atk-s0505a0:169_1": "Atha bhagavā etehi guṇehi gopiyā tuṭṭhaṁ dhaniyaṁ ovadanto purimanayeneva ‘‘cittaṁ mama assava’’nti imaṁ gāthamabhāsi, atthasabhāgaṁ, byañjanasabhāgañca. Tattha uttānatthāneva padāni.",
  "atk-s0505a0:169_2": "Ayaṁ pana adhippāyo – dhaniya, tvaṁ ‘‘gopī mama assavā’’ti tuṭṭho, sā pana te assavā bhaveyya vā na vā;",
  "atk-s0505a0:169_3": "dujjānaṁ paracittaṁ, visesato mātugāmassa.",
  "atk-s0505a0:169_4": "Mātugāmañhi kucchiyā pariharantāpi rakkhituṁ na sakkonti, evaṁ durakkhacittattā eva na sakkā tumhādisehi itthī alolāti vā saṁvāsiyāti vā manāpāti vā nippāpāti vā jānituṁ.",
  "atk-s0505a0:169_5": "Mayhaṁ pana cittaṁ assavaṁ ovādapaṭikaraṁ mama vase vattati, nāhaṁ tassa vase vattāmi.",
  "atk-s0505a0:169_6": "So cassa assavabhāvo yamakapāṭihāriye channaṁ vaṇṇānaṁ aggidhārāsu ca udakadhārāsu ca pavattamānāsu sabbajanassa pākaṭo ahosi.",
  "atk-s0505a0:169_7": "Agginimmāne hi tejokasiṇaṁ samāpajjitabbaṁ udakanimmāne āpokasiṇaṁ, nīlādinimmāne nīlādikasiṇāni.",
  "atk-s0505a0:169_8": "Buddhānampi hi dve cittāni ekato nappavattanti, ekameva pana assavabhāvena evaṁ vasavatti ahosi.",
  "atk-s0505a0:169_9": "Tañca kho pana sabbakilesabandhanāpagamā vimuttaṁ, vimuttattā tadeva alolaṁ, na tava gopī.",
  "atk-s0505a0:169_10": "Dīpaṅkarabuddhakālato ca pabhuti dānasīlādīhi dīgharattaṁ paribhāvitattā saṁvāsiyaṁ, na tava gopī.",
  "atk-s0505a0:169_11": "Tadetaṁ anuttarena damathena damitattā sudantaṁ, sudantattā attano vasena chadvāravisevanaṁ pahāya mameva adhippāyamanassa vasenānuvattanato manāpaṁ, na tava gopī.",
  "atk-s0505a0:170_0": "Pāpaṁ pana me na vijjatīti iminā pana bhagavā tassa attano cittassa pāpābhāvaṁ dasseti, dhaniyo viya gopiyā.",
  "atk-s0505a0:170_1": "So cassa pāpābhāvo na kevalaṁ sammāsambuddhakāleyeva, ekūnatiṁsa vassāni sarāgādikāle agāramajjhe vasantassāpi veditabbo.",
  "atk-s0505a0:170_2": "Tadāpi hissa agāriyabhāvānurūpaṁ viññupaṭikuṭṭhaṁ kāyaduccaritaṁ vā vacīduccaritaṁ vā manoduccaritaṁ vā na uppannapubbaṁ.",
  "atk-s0505a0:170_3": "Tato paraṁ māropi chabbassāni anabhisambuddhaṁ, ekaṁ vassaṁ abhisambuddhanti satta vassāni tathāgataṁ anubandhi ‘‘appeva nāma vālagganitudanamattampissa pāpasamācāraṁ passeyya’’nti.",
  "atk-s0505a0:170_4": "So adisvāva nibbinno imaṁ gāthaṁ abhāsi –",
  "atk-s0505a0:171_0": "‘‘Satta vassāni bhagavantaṁ, anubandhiṁ padāpadaṁ;",
  "atk-s0505a0:172_0": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "atk-s0505a0:173_0": "Buddhakālepi naṁ uttaramāṇavo satta māsāni anubandhi ābhisamācārikaṁ daṭṭhukāmo.",
  "atk-s0505a0:173_1": "So kiñci vajjaṁ adisvāva parisuddhasamācāro bhagavāti gato.",
  "atk-s0505a0:173_2": "Cattāri hi tathāgatassa arakkheyyāni. Yathāha –",
  "atk-s0505a0:174_0": "‘‘Cattārimāni , bhikkhave, tathāgatassa arakkheyyāni. Katamāni cattāri?",
  "atk-s0505a0:174_1": "Parisuddhakāyasamācāro, bhikkhave, tathāgato, natthi tathāgatassa kāyaduccaritaṁ, yaṁ tathāgato rakkheyya ‘mā me idaṁ paro aññāsī’ti, parisuddhavacīsamācāro…pe… parisuddhamanosamācāro…pe… parisuddhājīvo, bhikkhave, tathāgato, natthi tathāgatassa micchājīvo, yaṁ tathāgato rakkheyya ‘mā me idaṁ paro aññāsī’’’ti (a. ni. 7.58).",
  "atk-s0505a0:175_0": "Evaṁ yasmā tathāgatassa cittassa na kevalaṁ sammāsambuddhakāle, pubbepi pāpaṁ natthi eva, tasmā āha – ‘‘pāpaṁ pana me na vijjatī’’ti.",
  "atk-s0505a0:175_1": "Tassādhippāyo – mameva cittassa pāpaṁ na sakkā suṇituṁ, na tava gopiyā.",
  "atk-s0505a0:175_2": "Tasmā yadi etehi guṇehi tuṭṭhena ‘‘atha ce patthayasī pavassa devā’’ti vattabbaṁ, mayāvetaṁ vattabbanti.",
  "atk-s0505a0:176_0": "24.",
  "atk-s0505a0:176_1": "Tampi sutvā dhaniyo tatuttaripi subhāsitarasāyanaṁ pivitukāmo attano bhujissabhāvaṁ dassento āha ‘‘attavetanabhatohamasmī’’ti.",
  "atk-s0505a0:176_2": "Tattha attavetanabhatoti attaniyeneva ghāsacchādanena bhato, attanoyeva kammaṁ katvā jīvāmi, na parassa vetanaṁ gahetvā parassa kammaṁ karomīti dasseti.",
  "atk-s0505a0:176_3": "Puttāti dhītaro ca puttā ca, te sabbe puttātveva ekajjhaṁ vuccanti.",
  "atk-s0505a0:176_4": "Samāniyāti sannihitā avippavuṭṭhā.",
  "atk-s0505a0:176_5": "Arogāti nirābādhā, sabbeva ūrubāhubalāti dasseti.",
  "atk-s0505a0:176_6": "Tesaṁ na suṇāmi kiñci pāpanti tesaṁ corāti vā paradārikāti vā dussīlāti vā kiñci pāpaṁ na suṇāmīti.",
  "atk-s0505a0:177_0": "25.",
  "atk-s0505a0:177_1": "Evaṁ vutte bhagavā purimanayeneva dhaniyaṁ ovadanto imaṁ gāthaṁ abhāsi – ‘‘nāhaṁ bhatako’’ti. Atrāpi uttānatthāneva padāni.",
  "atk-s0505a0:177_2": "Ayaṁ pana adhippāyo – tvaṁ ‘‘bhujissohamasmī’’ti mantvā tuṭṭho, paramatthato ca attano kammaṁ karitvā jīvantopi dāso evāsi taṇhādāsattā, bhatakavādā ca na parimuccasi.",
  "atk-s0505a0:177_3": "Vuttañhetaṁ ‘‘ūno loko atitto taṇhādāso’’ti (ma. ni. 2.305).",
  "atk-s0505a0:177_4": "Paramatthato pana nāhaṁ bhatakosmi kassaci.",
  "atk-s0505a0:177_5": "Ahañhi kassaci parassa vā attano vā bhatako na homi. Kiṁ kāraṇā?",
  "atk-s0505a0:177_6": "Yasmā nibbiṭṭhena carāmi sabbaloke.",
  "atk-s0505a0:177_7": "Ahañhi dīpaṅkarapādamūlato yāva bodhi, tāva sabbaññutaññāṇassa bhatako ahosiṁ.",
  "atk-s0505a0:177_8": "Sabbaññutaṁ patto pana nibbiṭṭho nibbiso rājabhato viya.",
  "atk-s0505a0:177_9": "Teneva nibbiṭṭhena sabbaññubhāvena lokuttarasamādhisukhena ca jīvāmi.",
  "atk-s0505a0:177_10": "Tassa me idāni uttarikaraṇīyassa kataparicayassa vā abhāvato appahīnapaṭisandhikānaṁ tādisānaṁ viya pattabbo koci attho bhatiyā na vijjati. ‘‘Bhaṭiyā’’tipi pāṭho.",
  "atk-s0505a0:177_11": "Tasmā yadi bhujissatāya tuṭṭhena ‘‘atha ce patthayasī pavassa devā’’ti vattabbaṁ, mayāvetaṁ vattabbanti.",
  "atk-s0505a0:178_0": "26.",
  "atk-s0505a0:178_1": "Tampi sutvā dhaniyo atittova subhāsitāmatena attano pañcappakāragomaṇḍalaparipuṇṇabhāvaṁ dassento āha ‘‘atthi vasā’’ti.",
  "atk-s0505a0:178_2": "Tattha vasāti adamitavuḍḍhavacchakā.",
  "atk-s0505a0:178_3": "Dhenupāti dhenuṁ pivantā taruṇavacchakā, khīradāyikā vā gāvo. Godharaṇiyoti gabbhiniyo.",
  "atk-s0505a0:178_4": "Paveṇiyoti vayappattā balībaddehi saddhiṁ methunapatthanakagāvo.",
  "atk-s0505a0:178_5": "Usabhopi gavampatīti yo gopālakehi pāto eva nhāpetvā, bhojetvā, pañcaṅgulaṁ datvā, mālaṁ bandhitvā – ‘‘ehi, tāta, gāvo gocaraṁ pāpetvā rakkhitvā ānehī’’ti pesīyati, evaṁ pesito ca tā gāvo agocaraṁ pariharitvā, gocare cāretvā, sīhabyagghādibhayā parittāyitvā āneti, tathārūpo usabhopi gavampati idha mayhaṁ gomaṇḍale atthīti dassesi.",
  "atk-s0505a0:179_0": "27.",
  "atk-s0505a0:179_1": "Evaṁ vutte bhagavā tatheva dhaniyaṁ ovadanto imaṁ paccanīkagāthaṁ āha ‘‘natthi vasā’’ti.",
  "atk-s0505a0:179_2": "Ettha cesa adhippāyo – idha amhākaṁ sāsane adamitaṭṭhena vuḍḍhaṭṭhena ca vasāsaṅkhātā pariyuṭṭhānā vā, taruṇavacchake sandhāya vasānaṁ mūlaṭṭhena khīradāyiniyo sandhāya paggharaṇaṭṭhena dhenupāsaṅkhātā anusayā vā, paṭisandhigabbhadhāraṇaṭṭhena godharaṇisaṅkhātā puññāpuññāneñjābhisaṅkhāracetanā vā, saṁyogapatthanaṭṭhena paveṇisaṅkhātā patthanā taṇhā vā, ādhipaccaṭṭhena pubbaṅgamaṭṭhena seṭṭhaṭṭhena ca gavampatiusabhasaṅkhātaṁ abhisaṅkhāraviññāṇaṁ vā natthi, svāhaṁ imāya sabbayogakkhemabhūtāya natthitāya tuṭṭho.",
  "atk-s0505a0:179_3": "Tvaṁ pana sokādivatthubhūtāya atthitāya tuṭṭho .",
  "atk-s0505a0:179_4": "Tasmā sabbayogakkhematāya tuṭṭhassa mamevetaṁ yuttaṁ vattuṁ ‘‘atha ce patthayasī pavassa devā’’ti.",
  "atk-s0505a0:180_0": "28.",
  "atk-s0505a0:180_1": "Tampi sutvā dhaniyo tatuttaripi subhāsitaṁ amatarasaṁ adhigantukāmo attano gogaṇassa khilabandhanasampattiṁ dassento āha ‘‘khilā nikhātā’’ti.",
  "atk-s0505a0:180_2": "Tattha khilāti gunnaṁ bandhanatthambhā.",
  "atk-s0505a0:180_3": "Nikhātāti ākoṭetvā bhūmiyaṁ pavesitā khuddakā mahantā khaṇitvā ṭhapitā. Asampavedhīti akampakā.",
  "atk-s0505a0:180_4": "Dāmāti vacchakānaṁ bandhanatthāya katā ganthitapāsayuttā rajjubandhanavisesā. Muñjamayāti muñjatiṇamayā. Navāti acirakatā.",
  "atk-s0505a0:180_5": "Susaṇṭhānāti suṭṭhu saṇṭhānā, suvaṭṭitasaṇṭhānā vā.",
  "atk-s0505a0:180_6": "Na hi sakkhintīti neva sakkhissanti.",
  "atk-s0505a0:180_7": "Dhenupāpi chettunti taruṇavacchakāpi chindituṁ.",
  "atk-s0505a0:181_0": "29.",
  "atk-s0505a0:181_1": "Evaṁ vutte bhagavā dhaniyassa indriya-paripākakālaṁ ñatvā purimanayeneva taṁ ovadanto imaṁ catusaccadīpikaṁ gāthaṁ abhāsi ‘‘usabhoriva chetvā’’ti.",
  "atk-s0505a0:181_2": "Tattha usabhoti gopitā gopariṇāyako goyūthapati balībaddo.",
  "atk-s0505a0:181_3": "Keci pana bhaṇanti ‘‘gavasatajeṭṭho usabho, sahassajeṭṭho vasabho, satasahassajeṭṭho nisabho’’ti.",
  "atk-s0505a0:181_4": "Apare ‘‘ekagāmakhette jeṭṭho usabho, dvīsu jeṭṭho vasabho, sabbattha appaṭihato nisabho’’ti.",
  "atk-s0505a0:181_5": "Sabbepete papañcā, apica kho pana usabhoti vā vasabhoti vā nisabhoti vā sabbepete appaṭisamaṭṭhena veditabbā.",
  "atk-s0505a0:181_6": "Yathāha – ‘‘nisabho vata bho samaṇo gotamo’’ti (saṁ. ni. 1.38). Ra-kāro padasandhikaro.",
  "atk-s0505a0:181_7": "Bandhanānīti rajjubandhanāni kilesabandhanāni ca. Nāgoti hatthī. Pūtilatanti gaḷocīlataṁ.",
  "atk-s0505a0:181_8": "Yathā hi suvaṇṇavaṇṇopi kāyo pūtikāyo, vassasatikopi sunakho kukkuro, tadahujātopi siṅgālo ‘‘jarasiṅgālo’’ti vuccati, evaṁ abhinavāpi gaḷocīlatā asārakattena ‘‘pūtilatā’’ti vuccati. Dālayitvāti chinditvā.",
  "atk-s0505a0:181_9": "Gabbhañca seyyañca gabbhaseyyaṁ.",
  "atk-s0505a0:181_10": "Tattha gabbhaggahaṇena jalābujayoni, seyyaggahaṇena avasesā.",
  "atk-s0505a0:181_11": "Gabbhaseyyamukhena vā sabbāpi tā vuttāti veditabbā.",
  "atk-s0505a0:181_12": "Sesamettha padatthato uttānameva.",
  "atk-s0505a0:182_0": "Ayaṁ panettha adhippāyo – dhaniya, tvaṁ bandhanena tuṭṭho, ahaṁ pana bandhanena aṭṭīyanto thāmavīriyūpeto mahāusabhoriva bandhanāni pañcuddhambhāgiyasaṁyojanāni catutthaariyamaggathāmavīriyena chetvā, nāgo pūtilataṁva pañcorambhāgiyasaṁyojanabandhanāni heṭṭhāmaggattayathāmavīriyena dālayitvā, atha vā usabhoriva bandhanāni anusaye nāgo pūtilataṁva pariyuṭṭhānāni chetvā dālayitvāva ṭhito.",
  "atk-s0505a0:182_1": "Tasmā na puna gabbhaseyyaṁ upessaṁ.",
  "atk-s0505a0:182_2": "Sohaṁ jātidukkhavatthukehi sabbadukkhehi parimutto sobhāmi – ‘‘atha ce patthayasī pavassa devā’’ti vadamāno.",
  "atk-s0505a0:182_3": "Tasmā sace tvampi ahaṁ viya vattumicchasi, chinda tāni bandhanānīti.",
  "atk-s0505a0:182_4": "Ettha ca bandhanāni samudayasaccaṁ, gabbhaseyyā dukkhasaccaṁ, ‘‘na upessa’’nti ettha anupagamo anupādisesavasena, ‘‘chetvā dālayitvā’’ti ettha chedo padālanañca saupādisesavasena nirodhasaccaṁ, yena chindati padāleti ca, taṁ maggasaccanti.",
  "atk-s0505a0:183_0": "Evametaṁ catusaccadīpikaṁ gāthaṁ sutvā gāthāpariyosāne dhaniyo ca pajāpati cassa dve ca dhītaroti cattāro janā sotāpattiphale patiṭṭhahiṁsu.",
  "atk-s0505a0:183_1": "Atha dhaniyo aveccappasādayogena tathāgate mūlajātāya patiṭṭhitāya saddhāya paññācakkhunā bhagavato dhammakāyaṁ disvā dhammatāya coditahadayo cintesi – ‘‘bandhanāni chindiṁ, gabbhaseyyo ca me natthī’’ti avīciṁ pariyantaṁ katvā yāva bhavaggā ko añño evaṁ sīhanādaṁ nadissati aññatra bhagavatā, āgato nu kho me satthāti.",
  "atk-s0505a0:183_2": "Tato bhagavā chabbaṇṇarasmijālavicitraṁ suvaṇṇarasasekapiñjaraṁ viya sarīrābhaṁ dhaniyassa nivesane muñci ‘‘passa dāni yathāsukha’’nti.",
  "atk-s0505a0:184_0": "30.",
  "atk-s0505a0:184_1": "Atha dhaniyo anto paviṭṭhacandimasūriyaṁ viya samantā pajjalitapadīpasahassasamujjalitamiva ca nivesanaṁ disvā ‘‘āgato bhagavā’’ti cittaṁ uppādesi.",
  "atk-s0505a0:184_2": "Tasmiṁyeva ca samaye meghopi pāvassi.",
  "atk-s0505a0:184_3": "Tenāhu saṅgītikārā ‘‘ninnañca thalañca pūrayanto’’ti. Tattha ninnanti pallalaṁ. Thalanti ukkūlaṁ.",
  "atk-s0505a0:184_4": "Evametaṁ ukkūlavikūlaṁ sabbampi samaṁ katvā pūrayanto mahāmegho pāvassi, vassituṁ ārabhīti vuttaṁ hoti.",
  "atk-s0505a0:184_5": "Tāvadevāti yaṁ khaṇaṁ bhagavā sarīrābhaṁ muñci, dhaniyo ca ‘‘satthā me āgato’’ti saddhāmayaṁ cittābhaṁ muñci, taṁ khaṇaṁ pāvassīti.",
  "atk-s0505a0:184_6": "Keci pana ‘‘sūriyuggamanampi tasmiṁyeva khaṇe’’ti vaṇṇayanti.",
  "atk-s0505a0:185_0": "31-32.",
  "atk-s0505a0:185_1": "Evaṁ tasmiṁ dhaniyassa saddhuppādatathāgatobhāsapharaṇasūriyuggamanakkhaṇe vassato devassa saddaṁ sutvā dhaniyo pītisomanassajāto imamatthaṁ abhāsatha ‘‘lābhā vata no anappakā’’ti dve gāthā vattabbā.",
  "atk-s0505a0:186_0": "Tattha yasmā dhaniyo saputtadāro bhagavato ariyamaggapaṭivedhena dhammakāyaṁ disvā, lokuttaracakkhunā rūpakāyaṁ disvā, lokiyacakkhunā saddhāpaṭilābhaṁ labhi.",
  "atk-s0505a0:186_1": "Tasmā āha – ‘‘lābhā vata no anappakā, ye mayaṁ bhagavantaṁ addasāmā’’ti.",
  "atk-s0505a0:186_2": "Tattha vata iti vimhayatthe nipāto. No iti amhākaṁ. Anappakāti vipulā. Sesaṁ uttānameva.",
  "atk-s0505a0:186_3": "Saraṇaṁ taṁ upemāti ettha pana kiñcāpi maggapaṭivedhenevassa siddhaṁ saraṇagamanaṁ, tattha pana nicchayagamanameva gato, idāni vācāya attasanniyyātanaṁ karoti.",
  "atk-s0505a0:186_4": "Maggavasena vā sanniyyātanasaraṇataṁ acalasaraṇataṁ patto, taṁ paresaṁ vācāya pākaṭaṁ karonto paṇipātasaraṇagamanaṁ gacchati.",
  "atk-s0505a0:186_5": "Cakkhumāti bhagavā pakatidibbapaññāsamantabuddhacakkhūhi pañcahi cakkhūhi cakkhumā.",
  "atk-s0505a0:186_6": "Taṁ ālapanto āha – ‘‘saraṇaṁ taṁ upema cakkhumā’’ti.",
  "atk-s0505a0:186_7": "‘‘Satthā no hohi tuvaṁ mahāmunī’’ti idaṁ pana vacanaṁ sissabhāvūpagamanenāpi saraṇagamanaṁ pūretuṁ bhaṇati, gopī ca ahañca assavā, brahmacariyaṁsugate carāmaseti idaṁ samādānavasena.",
  "atk-s0505a0:187_0": "Tattha brahmacariyanti methunaviratimaggasamaṇadhammasāsanasadārasantosānametaṁ adhivacanaṁ.",
  "atk-s0505a0:187_1": "‘‘Brahmacārī’’ti evamādīsu (ma. ni.",
  "atk-s0505a0:187_2": "1.83) hi methunavirati brahmacariyanti vuccati.",
  "atk-s0505a0:187_3": "‘‘Idaṁ kho pana me pañcasikha, brahmacariyaṁ ekantanibbidāyā’’ti evamādīsu (dī. ni. 2.329) maggo.",
  "atk-s0505a0:187_4": "‘‘Abhijānāmi kho panāhaṁ, sāriputta, caturaṅgasamannāgataṁ brahmacariyaṁ caritā’’ti evamādīsu (ma. ni. 1.155) samaṇadhammo.",
  "atk-s0505a0:187_5": "‘‘Tayidaṁ brahmacariyaṁ iddhañceva phītañcā’’ti evamādīsu (dī. ni. 3.174) sāsanaṁ.",
  "atk-s0505a0:188_0": "‘‘Mayañca bhariyā nātikkamāma, amhe ca bhariyā nātikkamanti;",
  "atk-s0505a0:189_0": "Aññatra tāhi brahmacariyaṁ carāma, tasmā hi amhaṁ daharā na mīyare’’ti. (jā. 1.10.97) –",
  "atk-s0505a0:190_0": "Evamādīsu sadārasantoso.",
  "atk-s0505a0:190_1": "Idha pana samaṇadhammabrahmacariyapubbaṅgamaṁ uparimaggabrahmacariyamadhippetaṁ. Sugateti sugatassa santike.",
  "atk-s0505a0:190_2": "Bhagavā hi antadvayamanupaggamma suṭṭhu gatattā, sobhaṇena ca ariyamaggagamanena samannāgatattā, sundarañca nibbānasaṅkhātaṁ ṭhānaṁ gatattā sugatoti vuccati.",
  "atk-s0505a0:190_3": "Samīpatthe cettha bhummavacanaṁ, tasmā sugatassa santiketi attho. Carāmaseti carāma.",
  "atk-s0505a0:190_4": "Yañhi taṁ sakkate carāmasīti vuccati, taṁ idha carāmaseti.",
  "atk-s0505a0:190_5": "Aṭṭhakathācariyā pana ‘‘seti nipāto’’ti bhaṇanti.",
  "atk-s0505a0:190_6": "Teneva cettha āyācanatthaṁ sandhāya ‘‘carema se’’tipi pāṭhaṁ vikappenti. Yaṁ ruccati, taṁ gahetabbaṁ.",
  "atk-s0505a0:191_0": "Evaṁ dhaniyo brahmacariyacaraṇāpadesena bhagavantaṁ pabbajjaṁ yācitvā pabbajjapayojanaṁ dīpento āha ‘‘jātīmaraṇassa pāragū, dukkhassantakarā bhavāmase’’ti.",
  "atk-s0505a0:191_1": "Jātimaraṇassa pāraṁ nāma nibbānaṁ, taṁ arahattamaggena gacchāma. Dukkhassāti vaṭṭadukkhassa. Antakarāti abhāvakarā.",
  "atk-s0505a0:191_2": "Bhavāmaseti bhavāma, atha vā aho vata mayaṁ bhaveyyāmāti.",
  "atk-s0505a0:191_3": "‘‘Carāmase’’ti ettha vuttanayeneva taṁ veditabbaṁ.",
  "atk-s0505a0:191_4": "Evaṁ vatvāpi ca puna ubhopi kira bhagavantaṁ vanditvā ‘‘pabbājetha no bhagavā’’ti evaṁ pabbajjaṁ yāciṁsūti.",
  "atk-s0505a0:192_0": "33.",
  "atk-s0505a0:192_1": "Atha māro pāpimā evaṁ te ubhopi vanditvā pabbajjaṁ yācante disvā – ‘‘ime mama visayaṁ atikkamitukāmā, handa nesaṁ antarāyaṁ karomī’’ti āgantvā gharāvāse guṇaṁ dassento imaṁ gāthamāha ‘‘nandati puttehi puttimā’’ti.",
  "atk-s0505a0:192_2": "Tattha nandatīti tussati modati.",
  "atk-s0505a0:192_3": "Puttehīti puttehipi dhītarehipi, sahayogatthe, karaṇatthe vā karaṇavacanaṁ, puttehi saha nandati, puttehi karaṇabhūtehi nandatīti vuttaṁ hoti. Puttimāti puttavā puggalo. Itīti evamāha.",
  "atk-s0505a0:192_4": "Māroti vasavattibhūmiyaṁ aññataro dāmarikadevaputto.",
  "atk-s0505a0:192_5": "So hi saṭṭhānātikkamitukāmaṁ janaṁ yaṁ sakkoti, taṁ māreti.",
  "atk-s0505a0:192_6": "Yaṁ na sakkoti, tassapi maraṇaṁ icchati. Tena ‘‘māro’’ti vuccati.",
  "atk-s0505a0:192_7": "Pāpimāti lāmakapuggalo, pāpasamācāro vā.",
  "atk-s0505a0:192_8": "Saṅgītikārānametaṁ vacanaṁ, sabbagāthāsu ca īdisāni.",
  "atk-s0505a0:192_9": "Yathā ca puttehi puttimā, gopiyo gohi tatheva nandati.",
  "atk-s0505a0:192_10": "Yassa gāvo atthi, sopi gopiyo, gohi saha, gohi vā karaṇabhūtehi tatheva nandatīti attho.",
  "atk-s0505a0:193_0": "Evaṁ vatvā idāni tassatthassa sādhakakāraṇaṁ niddisati, ‘‘upadhī hi narassa nandanā’’ti.",
  "atk-s0505a0:193_1": "Tattha upadhīti cattāro upadhayo – kāmūpadhi, khandhūpadhi, kilesūpadhi, abhisaṅkhārūpadhīti.",
  "atk-s0505a0:193_2": "Kāmā hi ‘‘yaṁ pañcakāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni.",
  "atk-s0505a0:193_3": "1.166) evaṁ vuttassa sukhassa adhiṭṭhānabhāvato upadhīyati ettha sukhanti iminā vacanatthena upadhīti vuccanti.",
  "atk-s0505a0:193_4": "Khandhāpi khandhamūlakadukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvatoti.",
  "atk-s0505a0:193_5": "Idha pana kāmūpadhi adhippeto.",
  "atk-s0505a0:193_6": "So sattasaṅkhāravasena duvidho.",
  "atk-s0505a0:193_7": "Tattha sattapaṭibaddho padhāno, taṁ dassento ‘‘puttehi gohī’’ti vatvā kāraṇamāha – ‘‘upadhī hi narassa nandanā’’ti.",
  "atk-s0505a0:193_8": "Tassattho – yasmā ime kāmūpadhī narassa nandanā, nandayanti naraṁ pītisomanassaṁ upasaṁharantā, tasmā veditabbametaṁ ‘‘nandati puttehi puttimā, gopiyo gohi tatheva nandati, tvañca puttimā gopiyo ca, tasmā etehi, nanda, mā pabbajjaṁ pāṭikaṅkhi.",
  "atk-s0505a0:193_9": "Pabbajitassa hi ete upadhayo na santi, evaṁ sante tvaṁ dukkhassantaṁ patthentopi dukkhitova bhavissasī’’ti.",
  "atk-s0505a0:194_0": "Idāni tassapi atthassa sādhakakāraṇaṁ niddisati ‘‘na hi so nandati, yo nirūpadhī’’ti.",
  "atk-s0505a0:194_1": "Tassattho – yasmā yassete upadhayo natthi, so piyehi ñātīhi vippayutto nibbhogūpakaraṇo na nandati, tasmā tvaṁ ime upadhayo vajjetvā pabbajito dukkhitova bhavissasīti.",
  "atk-s0505a0:195_0": "34.",
  "atk-s0505a0:195_1": "Atha bhagavā ‘‘māro ayaṁ pāpimā imesaṁ antarāyāya āgato’’ti viditvā phalena phalaṁ pātento viya tāyeva mārenābhatāya upamāya māravādaṁ bhindanto tameva gāthaṁ parivattetvā ‘‘upadhi sokavatthū’’ti dassento āha ‘‘socati puttehi puttimā’’ti.",
  "atk-s0505a0:195_2": "Tattha sabbaṁ padatthato uttānameva.",
  "atk-s0505a0:195_3": "Ayaṁ pana adhippāyo – mā, pāpima, evaṁ avaca ‘‘nandati puttehi puttimā’’ti.",
  "atk-s0505a0:195_4": "Sabbeheva hi piyehi, manāpehi nānābhāvo vinābhāvo, anatikkamanīyo ayaṁ vidhi, tesañca piyamanāpānaṁ puttadārānaṁ gavāssavaḷavahiraññasuvaṇṇādīnaṁ vinābhāvena adhimattasokasallasamappitahadayā sattā ummattakāpi honti khittacittā, maraṇampi nigacchanti maraṇamattampi dukkhaṁ.",
  "atk-s0505a0:195_5": "Tasmā evaṁ gaṇha – socati puttehi puttimā.",
  "atk-s0505a0:195_6": "Yathā ca puttehi puttimā, gopiyo gohi tatheva socatīti. Kiṁ kāraṇā? Upadhī hi narassa socanā.",
  "atk-s0505a0:195_7": "Yasmā ca upadhī hi narassa socanā, tasmā eva ‘‘na hi so socati, yo nirūpadhi’’.",
  "atk-s0505a0:195_8": "Yo upadhīsu saṅgappahānena nirupadhi hoti, so santuṭṭho hoti kāyaparihārikena cīvarena, kucchiparihārikena piṇḍapātena, yena yeneva pakkamati, samādāyeva pakkamati.",
  "atk-s0505a0:195_9": "Seyyathāpi nāma pakkhī sakuṇo …pe… nāparaṁ itthattāyāti pajānāti.",
  "atk-s0505a0:195_10": "Evaṁ sabbasokasamugghātā ‘‘na hi so socati, yo nirupadhī’’ti.",
  "atk-s0505a0:195_11": "Iti bhagavā arahattanikūṭena desanaṁ vosāpesi.",
  "atk-s0505a0:195_12": "Atha vā yo nirupadhi, yo nikkileso, so na socati.",
  "atk-s0505a0:195_13": "Yāvadeva hi kilesā santi, tāvadeva sabbe upadhayo sokapphalāva honti.",
  "atk-s0505a0:195_14": "Kilesappahānā pana natthi sokoti.",
  "atk-s0505a0:195_15": "Evampi arahattanikūṭeneva desanaṁ vosāpesi.",
  "atk-s0505a0:195_16": "Desanāpariyosāne dhaniyo ca gopī ca ubhopi pabbajiṁsu.",
  "atk-s0505a0:195_17": "Bhagavā ākāseneva jetavanaṁ agamāsi.",
  "atk-s0505a0:195_18": "Te pabbajitvā arahattaṁ sacchikariṁsu.",
  "atk-s0505a0:195_19": "Vasanaṭṭhāne ca nesaṁ gopālakā vihāraṁ kāresuṁ.",
  "atk-s0505a0:195_20": "So ajjāpi gopālakavihārotveva paññāyatīti.",
  "atk-s0505a0:196_0": "Paramatthajotikāya khuddaka-aṭṭhakathāya",
  "atk-s0505a0:197_0": "Suttanipāta-aṭṭhakathāya dhaniyasuttavaṇṇanā niṭṭhitā.",
  "atk-s0505a0:198_0": "3. Khaggavisāṇasuttavaṇṇanā",
  "atk-s0505a0:199_0": "Sabbesubhūtesūti khaggavisāṇasuttaṁ. Kā uppatti?",
  "atk-s0505a0:199_1": "Sabbasuttānaṁ catubbidhā uppatti – attajjhāsayato, parajjhāsayato, aṭṭhuppattito, pucchāvasito cāti.",
  "atk-s0505a0:199_2": "Dvayatānupassanādīnañhi attajjhāsayato uppatti, mettasuttādīnaṁ parajjhāsayato, uragasuttādīnaṁ aṭṭhuppattito, dhammikasuttādīnaṁ pucchāvasito.",
  "atk-s0505a0:199_3": "Tattha khaggavisāṇasuttassa avisesena pucchāvasito uppatti.",
  "atk-s0505a0:199_4": "Visesena pana yasmā ettha kāci gāthā tena tena paccekasambuddhena puṭṭhena vuttā, kāci apuṭṭhena attanā adhigatamagganayānurūpaṁ udānaṁyeva udānentena, tasmā kāyaci gāthāya pucchāvasito, kāyaci attajjhāsayato uppatti.",
  "atk-s0505a0:200_0": "Tattha yā ayaṁ avisesena pucchāvasito uppatti, sā ādito pabhuti evaṁ veditabbā – ekaṁ samayaṁ bhagavā sāvatthiyaṁ viharati.",
  "atk-s0505a0:200_1": "Atha kho āyasmato ānandassa rahogatassa paṭisallīnassa evaṁ cetaso parivitakko udapādi – ‘‘buddhānaṁ patthanā ca abhinīhāro ca dissati;",
  "atk-s0505a0:200_2": "tathā sāvakānaṁ, paccekabuddhānaṁ na dissati;",
  "atk-s0505a0:200_3": "yaṁnūnāhaṁ bhagavantaṁ upasaṅkamitvā puccheyya’’nti.",
  "atk-s0505a0:200_4": "So paṭisallānā vuṭṭhito bhagavantaṁ upasaṅkamitvā yathākkamena etamatthaṁ pucchi.",
  "atk-s0505a0:200_5": "Athassa bhagavā pubbayogāvacarasuttaṁ abhāsi –",
  "atk-s0505a0:201_0": "‘‘Pañcime, ānanda, ānisaṁsā pubbayogāvacare diṭṭheva dhamme paṭikacceva aññaṁ ārādheti.",
  "atk-s0505a0:201_1": "No ce diṭṭheva dhamme paṭikacceva aññaṁ ārādheti, atha maraṇakāle aññaṁ ārādheti.",
  "atk-s0505a0:201_2": "No ce maraṇakāle aññaṁ ārādheti, atha devaputto samāno aññaṁ ārādheti, atha buddhānaṁ sammukhībhāve khippābhiñño hoti, atha pacchime kāle paccekasambuddho hotī’’ti –",
  "atk-s0505a0:202_0": "Evaṁ vatvā puna āha –",
  "atk-s0505a0:203_0": "‘‘Paccekabuddhā nāma, ānanda, abhinīhārasampannā pubbayogāvacarā honti.",
  "atk-s0505a0:203_1": "Tasmā buddhapaccekabuddhasāvakānaṁ sabbesaṁ patthanā ca abhinīhāro ca icchitabbo’’ti.",
  "atk-s0505a0:204_0": "So āha – ‘‘buddhānaṁ, bhante, patthanā kīva ciraṁ vaṭṭatī’’ti?",
  "atk-s0505a0:204_1": "Buddhānaṁ, ānanda, heṭṭhimaparicchedena cattāri asaṅkhyeyyāni kappasatasahassañca, majjhimaparicchedena aṭṭha asaṅkhyeyyāni kappasatasahassañca, uparimaparicchedena soḷasa asaṅkhyeyyāni kappasatasahassañca.",
  "atk-s0505a0:204_2": "Ete ca bhedā paññādhikasaddhādhikavīriyādhikavasena ñātabbā.",
  "atk-s0505a0:204_3": "Paññādhikānañhi saddhā mandā hoti, paññā tikkhā.",
  "atk-s0505a0:204_4": "Saddhādhikānaṁ paññā majjhimā hoti, saddhā balavā.",
  "atk-s0505a0:204_5": "Vīriyādhikānaṁ saddhāpaññā mandā, vīriyaṁ balavanti.",
  "atk-s0505a0:204_6": "Appatvā pana cattāri asaṅkhyeyyāni kappasatasahassañca divase divase vessantaradānasadisaṁ dānaṁ dentopi tadanurūpasīlādisabbapāramidhamme ācinantopi antarā buddho bhavissatīti netaṁ ṭhānaṁ vijjati. Kasmā?",
  "atk-s0505a0:204_7": "Ñāṇaṁ gabbhaṁ na gaṇhāti, vepullaṁ nāpajjati, paripākaṁ na gacchatīti.",
  "atk-s0505a0:204_8": "Yathā nāma timāsacatumāsapañcamāsaccayena nipphajjanakaṁ sassaṁ taṁ taṁ kālaṁ appatvā divase divase sahassakkhattuṁ keḷāyantopi udakena siñcantopi antarā pakkhena vā māsena vā nipphādessatīti netaṁ ṭhānaṁ vijjati. Kasmā?",
  "atk-s0505a0:204_9": "Sassaṁ gabbhaṁ na gaṇhāti, vepullaṁ nāpajjati, paripākaṁ na gacchatīti.",
  "atk-s0505a0:204_10": "Evamevaṁ appatvā cattāri asaṅkhyeyyāni…pe… netaṁ ṭhānaṁ vijjatīti.",
  "atk-s0505a0:204_11": "Tasmā yathāvuttameva kālaṁ pāramipūraṇaṁ kātabbaṁ ñāṇaparipākatthāya.",
  "atk-s0505a0:204_12": "Ettakenapi ca kālena buddhattaṁ patthayato abhinīhārakaraṇe aṭṭha sampattiyo icchitabbā. Ayañhi –",
  "atk-s0505a0:205_0": "‘‘Manussattaṁ liṅgasampatti, hetu satthāradassanaṁ;",
  "atk-s0505a0:206_0": "Pabbajjā guṇasampatti, adhikāro ca chandatā;",
  "atk-s0505a0:207_0": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59);",
  "atk-s0505a0:208_0": "Abhinīhāroti ca mūlapaṇidhānassetaṁ adhivacanaṁ.",
  "atk-s0505a0:208_1": "Tattha manussattanti manussajāti.",
  "atk-s0505a0:208_2": "Aññatra hi manussajātiyā avasesajātīsu devajātiyampi ṭhitassa paṇidhi na ijjhati.",
  "atk-s0505a0:208_3": "Ettha ṭhitena pana buddhattaṁ patthentena dānādīni puññakammāni katvā manussattaṁyeva patthetabbaṁ.",
  "atk-s0505a0:208_4": "Tattha ṭhatvā paṇidhi kātabbo. Evañhi samijjhati. Liṅgasampattīti purisabhāvo.",
  "atk-s0505a0:208_5": "Mātugāmanapuṁsakaubhatobyañjanakānañhi manussajātiyaṁ ṭhitānampi paṇidhi na samijjhati.",
  "atk-s0505a0:208_6": "Tattha ṭhitena pana buddhattaṁ patthentena dānādīni puññakammāni katvā purisabhāvoyeva patthetabbo.",
  "atk-s0505a0:208_7": "Tattha ṭhatvā paṇidhi kātabbo. Evañhi samijjhati.",
  "atk-s0505a0:208_8": "Hetūti arahattassa upanissayasampatti.",
  "atk-s0505a0:208_9": "Yo hi tasmiṁ attabhāve vāyamanto arahattaṁ pāpuṇituṁ samattho, tassa samijjhati, no itarassa, yathā sumedhapaṇḍitassa.",
  "atk-s0505a0:208_10": "So hi dīpaṅkarapādamūle pabbajitvā tenattabhāvena arahattaṁ pāpuṇituṁ samattho ahosi .",
  "atk-s0505a0:208_11": "Satthāradassananti buddhānaṁ sammukhādassanaṁ. Evañhi ijjhati, no aññathā; yathā sumedhapaṇḍitassa.",
  "atk-s0505a0:208_12": "So hi dīpaṅkaraṁ sammukhā disvā paṇidhesi. Pabbajjāti anagāriyabhāvo.",
  "atk-s0505a0:208_13": "So ca kho sāsane vā kammavādikiriyavāditāpasaparibbājakanikāye vā vaṭṭati yathā sumedhapaṇḍitassa.",
  "atk-s0505a0:208_14": "So hi sumedho nāma tāpaso hutvā paṇidhesi.",
  "atk-s0505a0:208_15": "Guṇasampattīti jhānādiguṇapaṭilābho.",
  "atk-s0505a0:208_16": "Pabbajitassāpi hi guṇasampannasseva ijjhati, no itarassa; yathā sumedhapaṇḍitassa.",
  "atk-s0505a0:208_17": "So hi pañcābhiñño aṭṭhasamāpattilābhī ca hutvā paṇidhesi.",
  "atk-s0505a0:208_18": "Adhikāroti adhikakāro, pariccāgoti attho.",
  "atk-s0505a0:208_19": "Jīvitādipariccāgañhi katvā paṇidahatoyeva ijjhati, no itarassa; yathā sumedhapaṇḍitassa. So hi –",
  "atk-s0505a0:209_0": "‘‘Akkamitvāna maṁ buddho, saha sissehi gacchatu;",
  "atk-s0505a0:210_0": "Mā naṁ kalale akkamittha, hitāya me bhavissatī’’ti. (bu. vaṁ. 2.53) –",
  "atk-s0505a0:211_0": "Evaṁ jīvitapariccāgaṁ katvā paṇidhesi. Chandatāti kattukamyatā.",
  "atk-s0505a0:211_1": "Sā yassa balavatī hoti, tassa ijjhati.",
  "atk-s0505a0:211_2": "Sā ca, sace koci vadeyya ‘‘ko cattāri asaṅkhyeyyāni satasahassañca kappe niraye paccitvā buddhattaṁ icchatī’’ti, taṁ sutvā yo ‘‘aha’’nti vattuṁ ussahati, tassa balavatīti veditabbā.",
  "atk-s0505a0:211_3": "Tathā yadi koci vadeyya ‘‘ko sakalacakkavāḷaṁ vītaccikānaṁ aṅgārānaṁ pūraṁ akkamanto atikkamitvā buddhattaṁ icchati, ko sakalacakkavāḷaṁ sattisūlehi ākiṇṇaṁ akkamanto atikkamitvā buddhattaṁ icchati, ko sakalacakkavāḷaṁ samatittikaṁ udakapuṇṇaṁ uttaritvā buddhattaṁ icchati, ko sakalacakkavāḷaṁ nirantaraṁ veḷugumbasañchannaṁ maddanto atikkamitvā buddhattaṁ icchatī’’ti taṁ sutvā yo ‘‘aha’’nti vattuṁ ussahati, tassa balavatīti veditabbā.",
  "atk-s0505a0:211_4": "Evarūpena ca kattukamyatāchandena samannāgato sumedhapaṇḍito paṇidhesīti.",
  "atk-s0505a0:212_0": "Evaṁ samiddhābhinīhāro ca bodhisatto imāni aṭṭhārasa abhabbaṭṭhānāni na upeti.",
  "atk-s0505a0:212_1": "So hi tato pabhuti na jaccandho hoti, na jaccabadhiro, na ummattako, na eḷamūgo, na pīṭhasappī, na milakkhūsu uppajjati, na dāsikucchiyā nibbattati, na niyatamicchādiṭṭhiko hoti, nāssa liṅgaṁ parivattati, na pañcānantariyakammāni karoti, na kuṭṭhī hoti, na tiracchānayoniyaṁ vaṭṭakato pacchimattabhāvo hoti, na khuppipāsikanijjhāmataṇhikapetesu uppajjati, na kālakañcikāsuresu, na avīciniraye, na lokantarikesu, kāmāvacaresu na māro hoti, rūpāvacaresu na asaññībhave, na suddhāvāsabhavesu uppajjati, na arūpabhavesu, na aññaṁ cakkavāḷaṁ saṅkamati.",
  "atk-s0505a0:213_0": "Yā cimā ussāho ummaṅgo avatthānaṁ hitacariyā cāti catasso buddhabhūmiyo, tāhi samannāgato hoti. Tattha –",
  "atk-s0505a0:214_0": "‘‘Ussāho vīriyaṁ vuttaṁ, ummaṅgo paññā pavuccati;",
  "atk-s0505a0:215_0": "Avatthānaṁ adhiṭṭhānaṁ, hitacariyā mettābhāvanā’’ti. –",
  "atk-s0505a0:216_0": "Veditabbā.",
  "atk-s0505a0:216_1": "Ye cāpi ime nekkhammajjhāsayo, pavivekajjhāsayo, alobhajjhāsayo, adosajjhāsayo, amohajjhāsayo, nissaraṇajjhāsayoti cha ajjhāsayā bodhiparipākāya saṁvattanti, yehi samannāgatattā nekkhammajjhāsayā ca bodhisattā kāme dosadassāvino, pavivekajjhāsayā ca bodhisattā saṅgaṇikāya dosadassāvino, alobhajjhāsayā ca bodhisattā lobhe dosadassāvino, adosajjhāsayā ca bodhisattā dose dosadassāvino, amohajjhāsayā ca bodhisattā mohe dosadassāvino, nissaraṇajjhāsayā ca bodhisattā sabbabhavesu dosadassāvinoti vuccanti, tehi ca samannāgato hoti.",
  "atk-s0505a0:217_0": "Paccekabuddhānaṁ pana kīva ciraṁ patthanā vaṭṭatīti?",
  "atk-s0505a0:217_1": "Paccekabuddhānaṁ dve asaṅkhyeyyāni kappasatasahassañca. Tato oraṁ na sakkā.",
  "atk-s0505a0:217_2": "Pubbe vuttanayenevettha kāraṇaṁ veditabbaṁ.",
  "atk-s0505a0:217_3": "Ettakenāpi ca kālena paccekabuddhattaṁ patthayato abhinīhārakaraṇe pañca sampattiyo icchitabbā. Tesañhi –",
  "atk-s0505a0:218_0": "Manussattaṁ liṅgasampatti, vigatāsavadassanaṁ;",
  "atk-s0505a0:219_0": "Adhikāro chandatā ete, abhinīhārakāraṇā.",
  "atk-s0505a0:220_0": "Tattha vigatāsavadassananti buddhapaccekabuddhasāvakānaṁ yassa kassaci dassananti attho. Sesaṁ vuttanayameva.",
  "atk-s0505a0:221_0": "Atha sāvakānaṁ patthanā kittakaṁ vaṭṭatīti?",
  "atk-s0505a0:221_1": "Dvinnaṁ aggasāvakānaṁ ekaṁ asaṅkhyeyyaṁ kappasatasahassañca, asītimahāsāvakānaṁ kappasatasahassaṁ, tathā buddhassa mātāpitūnaṁ upaṭṭhākassa puttassa cāti. Tato oraṁ na sakkā. Vuttanayamevettha kāraṇaṁ.",
  "atk-s0505a0:221_2": "Imesaṁ pana sabbesampi adhikāro chandatāti dvaṅgasampannoyeva abhinīhāro hoti.",
  "atk-s0505a0:222_0": "Evaṁ imāya patthanāya iminā ca abhinīhārena yathāvuttappabhedaṁ kālaṁ pāramiyo pūretvā buddhā loke uppajjantā khattiyakule vā brāhmaṇakule vā uppajjanti, paccekabuddhā khattiyabrāhmaṇagahapatikulānaṁ aññatarasmiṁ, aggasāvakā pana khattiyabrāhmaṇakulesveva buddhā iva sabbabuddhā saṁvaṭṭamāne kappe na uppajjanti, vivaṭṭamāne kappe uppajjanti.",
  "atk-s0505a0:222_1": "Paccekabuddhā buddhe appatvā buddhānaṁ uppajjanakāleyeva uppajjanti.",
  "atk-s0505a0:222_2": "Buddhā sayañca bujjhanti, pare ca bodhenti.",
  "atk-s0505a0:222_3": "Paccekabuddhā sayameva bujjhanti, na pare bodhenti.",
  "atk-s0505a0:222_4": "Attharasameva paṭivijjhanti, na dhammarasaṁ.",
  "atk-s0505a0:222_5": "Na hi te lokuttaradhammaṁ paññattiṁ āropetvā desetuṁ sakkonti, mūgena diṭṭhasupino viya vanacarakena nagare sāyitabyañjanaraso viya ca nesaṁ dhammābhisamayo hoti.",
  "atk-s0505a0:222_6": "Sabbaṁ iddhisamāpattipaṭisambhidāpabhedaṁ pāpuṇanti, guṇavisiṭṭhatāya buddhānaṁ heṭṭhā sāvakānaṁ upari honti, aññe pabbājetvā ābhisamācārikaṁ sikkhāpenti, ‘‘cittasallekho kātabbo, vosānaṁ nāpajjitabba’’nti iminā uddesena uposathaṁ karonti, ‘ajjuposatho’ti vacanamattena vā.",
  "atk-s0505a0:222_7": "Uposathaṁ karontā ca gandhamādane mañjūsakarukkhamūle ratanamāḷe sannipatitvā karontīti.",
  "atk-s0505a0:222_8": "Evaṁ bhagavā āyasmato ānandassa paccekabuddhānaṁ sabbākāraparipūraṁ patthanañca abhinīhārañca kathetvā, idāni imāya patthanāya iminā ca abhinīhārena samudāgate te te paccekabuddhe kathetuṁ ‘‘sabbesu bhūtesu nidhāya daṇḍa’’ntiādinā nayena imaṁ khaggavisāṇasuttaṁ abhāsi.",
  "atk-s0505a0:222_9": "Ayaṁ tāva avisesena pucchāvasito khaggavisāṇasuttassa uppatti.",
  "atk-s0505a0:223_0": "35. Idāni visesena vattabbā.",
  "atk-s0505a0:223_1": "Tattha imissā tāva gāthāya evaṁ uppatti veditabbā – ayaṁ kira paccekabuddho paccekabodhisattabhūmiṁ ogāhanto dve asaṅkhyeyyāni kappasatasahassañca pāramiyo pūretvā kassapassa bhagavato sāsane pabbajitvā āraññiko hutvā gatapaccāgatavattaṁ pūrento samaṇadhammaṁ akāsi.",
  "atk-s0505a0:223_2": "Etaṁ kira vattaṁ aparipūretvā paccekabodhiṁ pāpuṇantā nāma natthi.",
  "atk-s0505a0:223_3": "Kiṁ panetaṁ gatapaccāgatavattaṁ nāma? Haraṇapaccāharaṇanti.",
  "atk-s0505a0:223_4": "Taṁ yathā vibhūtaṁ hoti, tathā kathessāma.",
  "atk-s0505a0:224_0": "Idhekacco bhikkhu harati, na paccāharati;",
  "atk-s0505a0:224_1": "ekacco paccāharati, na harati;",
  "atk-s0505a0:224_2": "ekacco pana neva harati, na paccāharati;",
  "atk-s0505a0:224_3": "ekacco harati ca paccāharati ca.",
  "atk-s0505a0:224_4": "Tattha yo bhikkhu pageva vuṭṭhāya cetiyaṅgaṇabodhiyaṅgaṇavattaṁ katvā, bodhirukkhe udakaṁ āsiñcitvā, pānīyaghaṭaṁ pūretvā pānīyamāḷe ṭhapetvā, ācariyavattaṁ upajjhāyavattaṁ katvā, dveasīti khuddakavattāni cuddasa mahāvattāni ca samādāya vattati, so sarīraparikammaṁ katvā, senāsanaṁ pavisitvā, yāva bhikkhācāravelā tāva vivittāsane vītināmetvā, velaṁ ñatvā, nivāsetvā, kāyabandhanaṁ bandhitvā, uttarāsaṅgaṁ karitvā, saṅghāṭiṁ khandhe karitvā, pattaṁ aṁse ālaggetvā, kammaṭṭhānaṁ manasi karonto cetiyaṅgaṇaṁ patvā, cetiyañca bodhiñca vanditvā, gāmasamīpe cīvaraṁ pārupitvā, pattamādāya gāmaṁ piṇḍāya pavisati, evaṁ paviṭṭho ca lābhī bhikkhu puññavā upāsakehi sakkatagarukato upaṭṭhākakule vā paṭikkamanasālāyaṁ vā paṭikkamitvā upāsakehi taṁ taṁ pañhaṁ pucchiyamāno tesaṁ pañhavissajjanena dhammadesanāvikkhepena ca taṁ manasikāraṁ chaḍḍetvā nikkhamati, vihāraṁ āgatopi bhikkhūnaṁ pañhaṁ puṭṭho katheti, dhammaṁ bhaṇati, taṁ taṁ byāpāramāpajjati, pacchābhattampi purimayāmampi majjhimayāmampi evaṁ bhikkhūhi saddhiṁ papañcitvā kāyaduṭṭhullābhibhūto pacchimayāmepi sayati, neva kammaṭṭhānaṁ manasi karoti, ayaṁ vuccati harati, na paccāharatīti.",
  "atk-s0505a0:225_0": "Yo pana byādhibahulo hoti, bhuttāhāro paccūsasamaye na sammā pariṇamati, pageva vuṭṭhāya yathāvuttaṁ vattaṁ kātuṁ na sakkoti kammaṭṭhānaṁ vā manasi kātuṁ, aññadatthu yāguṁ vā bhesajjaṁ vā patthayamāno kālasseva pattacīvaramādāya gāmaṁ pavisati.",
  "atk-s0505a0:225_1": "Tattha yāguṁ vā bhesajjaṁ vā bhattaṁ vā laddhā bhattakiccaṁ niṭṭhāpetvā, paññattāsane nisinno kammaṭṭhānaṁ manasi katvā, visesaṁ patvā vā appatvā vā, vihāraṁ āgantvā, teneva manasikārena viharati.",
  "atk-s0505a0:225_2": "Ayaṁ vuccati paccāharati na haratīti.",
  "atk-s0505a0:225_3": "Edisā ca bhikkhū yāguṁ pivitvā, vipassanaṁ ārabhitvā, buddhasāsane arahattaṁ pattā gaṇanapathaṁ vītivattā.",
  "atk-s0505a0:225_4": "Sīhaḷadīpeyeva tesu tesu gāmesu āsanasālāya na taṁ āsanaṁ atthi, yattha yāguṁ pivitvā arahattaṁ patto bhikkhu natthīti.",
  "atk-s0505a0:226_0": "Yo pana pamādavihārī hoti nikkhittadhuro, sabbavattāni bhinditvā pañcavidhacetokhilavinibandhanabaddhacitto viharanto kammaṭṭhānamanasikāramananuyutto gāmaṁ piṇḍāya pavisitvā gihipapañcena papañcito tucchako nikkhamati, ayaṁ vuccati neva harati na paccāharatīti.",
  "atk-s0505a0:227_0": "Yo pana pageva vuṭṭhāya purimanayeneva sabbavattāni paripūretvā yāva bhikkhācāravelā, tāva pallaṅkaṁ ābhujitvā kammaṭṭhānaṁ manasi karoti.",
  "atk-s0505a0:227_1": "Kammaṭṭhānaṁ nāma duvidhaṁ – sabbatthakaṁ, pārihāriyañca.",
  "atk-s0505a0:227_2": "Sabbatthakaṁ nāma mettā ca maraṇassati ca.",
  "atk-s0505a0:227_3": "Taṁ sabbattha icchitabbato ‘‘sabbatthaka’’nti vuccati.",
  "atk-s0505a0:227_4": "Mettā nāma āvāsādīsu sabbattha icchitabbā.",
  "atk-s0505a0:227_5": "Āvāsesu hi mettāvihārī bhikkhu sabrahmacārīnaṁ piyo hoti, tena phāsu asaṅghaṭṭho viharati.",
  "atk-s0505a0:227_6": "Devatāsu mettāvihārī devatāhi rakkhitagopito sukhaṁ viharati.",
  "atk-s0505a0:227_7": "Rājarājamahāmattādīsu mettāvihārī, tehi mamāyito sukhaṁ viharati.",
  "atk-s0505a0:227_8": "Gāmanigamādīsu mettāvihārī sabbattha bhikkhācariyādīsu manussehi sakkatagarukato sukhaṁ viharati.",
  "atk-s0505a0:227_9": "Maraṇassatibhāvanāya jīvitanikantiṁ pahāya appamatto viharati.",
  "atk-s0505a0:228_0": "Yaṁ pana sadā pariharitabbaṁ caritānukūlena gahitattā dasāsubhakasiṇānussatīsu aññataraṁ, catudhātuvavatthānameva vā, taṁ sadā pariharitabbato, rakkhitabbato, bhāvetabbato ca pārihāriyanti vuccati, mūlakammaṭṭhānantipi tadeva.",
  "atk-s0505a0:228_1": "Tattha yaṁ paṭhamaṁ sabbatthakakammaṭṭhānaṁ manasi karitvā pacchā pārihāriyakammaṭṭhānaṁ manasi karoti, taṁ catudhātuvavatthānamukhena dassessāma.",
  "atk-s0505a0:229_0": "Ayañhi yathāṭhitaṁ yathāpaṇihitaṁ kāyaṁ dhātuso paccavekkhati – yaṁ imasmiṁ sarīre vīsatikoṭṭhāsesu kakkhaḷaṁ kharagataṁ, sā pathavīdhātu.",
  "atk-s0505a0:229_1": "Yaṁ dvādasasu ābandhanakiccakaraṁ snehagataṁ, sā āpodhātu.",
  "atk-s0505a0:229_2": "Yaṁ catūsu paripācanakaraṁ usumagataṁ, sā tejodhātu.",
  "atk-s0505a0:229_3": "Yaṁ pana chasu vitthambhanakaraṁ vāyogataṁ, sā vāyodhātu.",
  "atk-s0505a0:229_4": "Yaṁ panettha catūhi mahābhūtehi asamphuṭṭhaṁ chiddaṁ vivaraṁ, sā ākāsadhātu.",
  "atk-s0505a0:229_5": "Taṁvijānanakaṁ cittaṁ viññāṇadhātu.",
  "atk-s0505a0:229_6": "Tato uttari añño satto vā puggalo vā natthi.",
  "atk-s0505a0:229_7": "Kevalaṁ suddhasaṅkhārapuñjova ayanti.",
  "atk-s0505a0:230_0": "Evaṁ ādimajjhapariyosānato kammaṭṭhānaṁ manasi karitvā, kālaṁ ñatvā, uṭṭhāyāsanā nivāsetvā, pubbe vuttanayeneva gāmaṁ piṇḍāya gacchati.",
  "atk-s0505a0:230_1": "Gacchanto ca yathā andhaputhujjanā abhikkamādīsu ‘‘attā abhikkamati, attanā abhikkamo nibbattito’’ti vā, ‘‘ahaṁ abhikkamāmi, mayā abhikkamo nibbattito’’ti vā sammuyhanti, tathā asammuyhanto ‘‘abhikkamāmīti citte uppajjamāne teneva cittena saddhiṁ cittasamuṭṭhānā sandhāraṇavāyodhātu uppajjati.",
  "atk-s0505a0:230_2": "Sā imaṁ pathavīdhātvādisannivesabhūtaṁ kāyasammataṁ aṭṭhikasaṅghāṭaṁ vippharati, tato cittakiriyāvāyodhātuvipphāravasena ayaṁ kāyasammato aṭṭhikasaṅghāṭo abhikkamati.",
  "atk-s0505a0:230_3": "Tassevaṁ abhikkamato ekekapāduddhāraṇe catūsu dhātūsu vāyodhātuanugatā tejodhātu adhikā uppajjati, mandā itarā.",
  "atk-s0505a0:230_4": "Atiharaṇavītiharaṇāpaharaṇesu pana tejodhātuanugatā vāyodhātu adhikā uppajjati, mandā itarā.",
  "atk-s0505a0:230_5": "Orohaṇe pana pathavīdhātuanugatā āpodhātu adhikā uppajjati, mandā itarā.",
  "atk-s0505a0:230_6": "Sannikkhepanasamuppīḷanesu āpodhātuanugatā pathavīdhātu adhikā uppajjati, mandā itarā.",
  "atk-s0505a0:230_7": "Iccetā dhātuyo tena tena attano uppādakacittena saddhiṁ tattha tattheva bhijjanti .",
  "atk-s0505a0:230_8": "Tattha ko eko abhikkamati, kassa vā ekassa abhikkamana’’nti evaṁ ekekapāduddhāraṇādippakāresu ekekasmiṁ pakāre uppannadhātuyo, tadavinibbhuttā ca sesā rūpadhammā, taṁsamuṭṭhāpakaṁ cittaṁ, taṁsampayuttā ca sesā arūpadhammāti ete rūpārūpadhammā.",
  "atk-s0505a0:230_9": "Tato paraṁ atiharaṇavītiharaṇādīsu aññaṁ pakāraṁ na sampāpuṇanti, tattha tattheva bhijjanti. Tasmā aniccā. Yañca aniccaṁ, taṁ dukkhaṁ.",
  "atk-s0505a0:230_10": "Yaṁ dukkhaṁ, tadanattāti evaṁ sabbākāraparipūraṁ kammaṭṭhānaṁ manasikarontova gacchati.",
  "atk-s0505a0:230_11": "Atthakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi saṭṭhipi sattatipi satampi ekato vasantā katikavattaṁ katvā viharanti – ‘‘āvuso, tumhe na iṇaṭṭhā, na bhayaṭṭhā, na jīvikāpakatā pabbajitā;",
  "atk-s0505a0:230_12": "dukkhā muccitukāmā panettha pabbajitā.",
  "atk-s0505a0:230_13": "Tasmā gamane uppannakilesaṁ gamaneyeva niggaṇhatha, ṭhāne nisajjāya, sayane uppannakilesaṁ gamaneyeva niggaṇhathā’’ti.",
  "atk-s0505a0:230_14": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu pāsāṇā honti, tāya saññāya kammaṭṭhānaṁ manasikarontāva gacchanti.",
  "atk-s0505a0:230_15": "Sace kassaci gamane kileso uppajjati, tattheva naṁ niggaṇhāti. Tathā asakkonto tiṭṭhati.",
  "atk-s0505a0:230_16": "Athassa pacchato āgacchantopi tiṭṭhati.",
  "atk-s0505a0:230_17": "So – ‘‘ayaṁ bhikkhu tuyhaṁ uppannavitakkaṁ jānāti, ananucchavikaṁ te eta’’nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati. Tathā asakkonto nisīdati.",
  "atk-s0505a0:230_18": "Athassa pacchato āgacchantopi nisīdatīti soyeva nayo.",
  "atk-s0505a0:230_19": "Ariyabhūmi okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova gacchati.",
  "atk-s0505a0:230_20": "Na kammaṭṭhānavippayuttena cittena pādaṁ uddharati.",
  "atk-s0505a0:230_21": "Uddharati ce, paṭinivattitvā purimappadesaṁyeva eti sīhaḷadīpe ālindakavāsī mahāphussadevatthero viya .",
  "atk-s0505a0:231_0": "So kira ekūnavīsati vassāni gatapaccāgatavattaṁ pūrento eva vihāsi.",
  "atk-s0505a0:231_1": "Manussāpi sudaṁ antarāmagge kasantā ca vapantā ca maddantā ca kammāni karontā theraṁ tathā gacchantaṁ disvā – ‘‘ayaṁ thero punappunaṁ nivattitvā gacchati, kiṁ nu kho maggamūḷho, udāhu kiñci pamuṭṭho’’ti samullapanti.",
  "atk-s0505a0:231_2": "So taṁ anādiyitvā kammaṭṭhānayutteneva cittena samaṇadhammaṁ karonto vīsativassabbhantare arahattaṁ pāpuṇi.",
  "atk-s0505a0:231_3": "Arahattappattadivase cassa caṅkamanakoṭiyaṁ adhivatthā devatā aṅgulīhi dīpaṁ ujjāletvā aṭṭhāsi.",
  "atk-s0505a0:231_4": "Cattāropi mahārājāno sakko ca devānamindo, brahmā ca sahampati upaṭṭhānaṁ āgamaṁsu.",
  "atk-s0505a0:231_5": "Tañca obhāsaṁ disvā vanavāsī mahātissatthero taṁ dutiyadivase pucchi ‘‘rattibhāge āyasmato santike obhāso ahosi, kiṁ so obhāso’’ti?",
  "atk-s0505a0:231_6": "Thero vikkhepaṁ karonto ‘‘obhāso nāma dīpobhāsopi hoti, maṇiobhāsopī’’ti evamādiṁ āha.",
  "atk-s0505a0:231_7": "So ‘‘paṭicchādetha tumhe’’ti nibaddho ‘‘āmā’’ti paṭijānitvā ārocesi.",
  "atk-s0505a0:232_0": "Kāḷavallimaṇḍapavāsī mahānāgatthero viya ca.",
  "atk-s0505a0:232_1": "Sopi kira gatapaccāgatavattaṁ pūrento ‘‘paṭhamaṁ tāva bhagavato mahāpadhānaṁ pūjemī’’ti satta vassāni ṭhānacaṅkamameva adhiṭṭhāsi.",
  "atk-s0505a0:232_2": "Puna soḷasa vassāni gatapaccāgatavattaṁ pūretvā arahattaṁ pāpuṇi.",
  "atk-s0505a0:232_3": "Evaṁ kammaṭṭhānayutteneva cittena pādaṁ uddharanto vippayuttena cittena uddhaṭe pana paṭinivattanto gāmasamīpaṁ gantvā, ‘‘gāvī nu pabbajito nū’’ti āsaṅkanīyappadese ṭhatvā, saṅghāṭiṁ pārupitvā pattaṁ gahetvā, gāmadvāraṁ patvā, kacchakantarato udakaṁ gahetvā, gaṇḍūsaṁ katvā gāmaṁ pavisati ‘‘bhikkhaṁ dātuṁ vā vandituṁ vā upagate manusse ‘dīghāyukā hothā’ti vacanamattenapi mā me kammaṭṭhānavikkhepo ahosī’’ti sace pana ‘‘ajja, bhante, kiṁ sattamī, udāhu aṭṭhamī’’ti divasaṁ pucchanti, udakaṁ gilitvā āroceti.",
  "atk-s0505a0:232_4": "Sace divasapucchakā na honti, nikkhamanavelāyaṁ gāmadvāre niṭṭhubhitvāva yāti.",
  "atk-s0505a0:233_0": "Sīhaḷadīpeyeva kalambatitthavihāre vassūpagatā paññāsabhikkhū viya ca.",
  "atk-s0505a0:233_1": "Te kira vassūpanāyikauposathadivase katikavattaṁ akaṁsu – ‘‘arahattaṁ appatvā aññamaññaṁ nālapissāmā’’ti.",
  "atk-s0505a0:233_2": "Gāmañca piṇḍāya pavisantā gāmadvāre udakagaṇḍūsaṁ katvā pavisiṁsu, divase pucchite udakaṁ gilitvā ārocesuṁ, apucchite gāmadvāre niṭṭhubhitvā vihāraṁ āgamaṁsu.",
  "atk-s0505a0:233_3": "Tattha manussā niṭṭhubhanaṭṭhānaṁ disvā jāniṁsu ‘‘ajja eko āgato, ajja dve’’ti.",
  "atk-s0505a0:233_4": "Evañca cintesuṁ ‘‘kiṁ nu kho ete amheheva saddhiṁ na sallapanti, udāhu aññamaññampi?",
  "atk-s0505a0:233_5": "Yadi aññamaññampi na sallapanti, addhā vivādajātā bhavissanti, handa nesaṁ aññamaññaṁ khamāpessāmā’’ti sabbe vihāraṁ agamaṁsu.",
  "atk-s0505a0:233_6": "Tattha paññāsabhikkhūsu vassaṁ upagatesu dve bhikkhū ekokāse nāddasaṁsu.",
  "atk-s0505a0:233_7": "Tato yo tesu cakkhumā puriso, so evamāha – ‘‘na, bho, kalahakārakānaṁ vasanokāso īdiso hoti, susammaṭṭhaṁ cetiyaṅgaṇaṁ bodhiyaṅgaṇaṁ, sunikkhittā sammajjaniyo, sūpaṭṭhapitaṁ pānīyaparibhojanīya’’nti. Te tatova nivattā.",
  "atk-s0505a0:233_8": "Te bhikkhū antotemāseyeva vipassanaṁ ārabhitvā arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-s0505a0:234_0": "Evaṁ kāḷavallimaṇḍapavāsī mahānāgatthero viya kalambatitthavihāre vassūpagatabhikkhū viya ca kammaṭṭhānayutteneva cittena pādaṁ uddharanto gāmasamīpaṁ patvā, udakagaṇḍūsaṁ katvā, vīthiyo sallakkhetvā, yattha surāsoṇḍadhuttādayo kalahakārakā caṇḍahatthiassādayo vā natthi, taṁ vīthiṁ paṭipajjati.",
  "atk-s0505a0:234_1": "Tattha ca piṇḍāya caramāno na turitaturito viya javena gacchati, javanapiṇḍapātikadhutaṅgaṁ nāma natthi.",
  "atk-s0505a0:234_2": "Visamabhūmibhāgappattaṁ pana udakabharitasakaṭamiva niccalova hutvā gacchati.",
  "atk-s0505a0:234_3": "Anugharaṁ paviṭṭho ca dātukāmaṁ adātukāmaṁ vā sallakkhetuṁ tadanurūpaṁ kālaṁ āgamento bhikkhaṁ gahetvā, patirūpe okāse nisīditvā, kammaṭṭhānaṁ manasi karonto āhāre paṭikūlasaññaṁ upaṭṭhapetvā, akkhabbhañjanavaṇālepanaputtamaṁsūpamāvasena paccavekkhanto aṭṭhaṅgasamannāgataṁ āhāraṁ āhāreti, neva davāya na madāya…pe… bhuttāvī ca udakakiccaṁ katvā, muhuttaṁ bhattakilamathaṁ paṭippassambhetvā, yathā pure bhattaṁ, evaṁ pacchā bhattaṁ purimayāmaṁ pacchimayāmañca kammaṭṭhānaṁ manasi karoti.",
  "atk-s0505a0:234_4": "Ayaṁ vuccati harati ceva paccāharati cāti.",
  "atk-s0505a0:234_5": "Evametaṁ haraṇapaccāharaṇaṁ gatapaccāgatavattanti vuccati.",
  "atk-s0505a0:235_0": "Etaṁ pūrento yadi upanissayasampanno hoti, paṭhamavaye eva arahattaṁ pāpuṇāti.",
  "atk-s0505a0:235_1": "No ce paṭhamavaye pāpuṇāti, atha majjhimavaye pāpuṇāti.",
  "atk-s0505a0:235_2": "No ce majjhimavaye pāpuṇāti, atha maraṇasamaye pāpuṇāti.",
  "atk-s0505a0:235_3": "No ce maraṇasamaye pāpuṇāti, atha devaputto hutvā pāpuṇāti.",
  "atk-s0505a0:235_4": "No ce devaputto hutvā pāpuṇāti, atha paccekasambuddho hutvā parinibbāti.",
  "atk-s0505a0:235_5": "No ce paccekasambuddho hutvā parinibbāti, atha buddhānaṁ santike khippābhiñño hoti;",
  "atk-s0505a0:235_6": "seyyathāpi – thero bāhiyo, mahāpañño vā hoti; seyyathāpi thero sāriputto.",
  "atk-s0505a0:236_0": "Ayaṁ pana paccekabodhisatto kassapassa bhagavato sāsane pabbajitvā, āraññiko hutvā, vīsati vassasahassāni etaṁ gatapaccāgatavattaṁ pūretvā, kālaṁ katvā, kāmāvacaradevaloke uppajji.",
  "atk-s0505a0:236_1": "Tato cavitvā bārāṇasirañño aggamahesiyā kucchimhi paṭisandhiṁ aggahesi.",
  "atk-s0505a0:236_2": "Kusalā itthiyo tadaheva gabbhasaṇṭhānaṁ jānanti, sā ca tāsamaññatarā , tasmā taṁ gabbhapatiṭṭhānaṁ rañño nivedesi.",
  "atk-s0505a0:236_3": "Dhammatā esā, yaṁ puññavante satte gabbhe uppanne mātugāmo gabbhaparihāraṁ labhati.",
  "atk-s0505a0:236_4": "Tasmā rājā tassā gabbhaparihāraṁ adāsi.",
  "atk-s0505a0:236_5": "Sā tato pabhuti nāccuṇhaṁ kiñci ajjhoharituṁ labhati, nātisītaṁ, nātiambilaṁ, nātiloṇaṁ, nātikaṭukaṁ, nātitittakaṁ.",
  "atk-s0505a0:236_6": "Accuṇhe hi mātarā ajjhohaṭe gabbhassa lohakumbhivāso viya hoti, atisīte lokantarikavāso viya, accambilaloṇakaṭukatittakesu bhuttesu satthena phāletvā ambilādīhi sittāni viya gabbhaseyyakassa aṅgāni tibbavedanāni honti.",
  "atk-s0505a0:236_7": "Aticaṅkamanaṭṭhānanisajjāsayanatopi naṁ nivārenti – ‘‘kucchigatassa sañcalanadukkhaṁ mā ahosī’’ti.",
  "atk-s0505a0:236_8": "Mudukattharaṇatthatāya bhūmiyaṁ caṅkamanādīni mattāya kātuṁ labhati, vaṇṇagandhādisampannaṁ sādusappāyaṁ annapānaṁ labhati.",
  "atk-s0505a0:236_9": "Pariggahetvāva naṁ caṅkamāpenti, nisīdāpenti, vuṭṭhāpenti.",
  "atk-s0505a0:237_0": "Sā evaṁ parihariyamānā gabbhaparipākakāle sūtigharaṁ pavisitvā paccūsasamaye puttaṁ vijāyi pakkatelamadditamanosilāpiṇḍisadisaṁ dhaññapuññalakkhaṇūpetaṁ.",
  "atk-s0505a0:237_1": "Tato naṁ pañcamadivase alaṅkatappaṭiyattaṁ rañño dassesuṁ, rājā tuṭṭho chasaṭṭhiyā dhātīhi upaṭṭhāpesi.",
  "atk-s0505a0:237_2": "So sabbasampattīhi vaḍḍhamāno na cirasseva viññutaṁ pāpuṇi.",
  "atk-s0505a0:237_3": "Taṁ soḷasavassuddesikameva samānaṁ rājā rajje abhisiñci, vividhanāṭakāni cassa upaṭṭhāpesi.",
  "atk-s0505a0:237_4": "Abhisitto rājaputto rajjaṁ kāresi nāmena brahmadatto sakalajambudīpe vīsatiyā nagarasahassesu.",
  "atk-s0505a0:237_5": "Jambudīpe hi pubbe caturāsīti nagarasahassāni ahesuṁ.",
  "atk-s0505a0:237_6": "Tāni parihāyantāni saṭṭhi ahesuṁ, tato parihāyantāni cattālīsaṁ, sabbaparihāyanakāle pana vīsati honti.",
  "atk-s0505a0:237_7": "Ayañca brahmadatto sabbaparihāyanakāle uppajji.",
  "atk-s0505a0:237_8": "Tenassa vīsati nagarasahassāni ahesuṁ, vīsati pāsādasahassāni, vīsati hatthisahassāni, vīsati assasahassāni, vīsati rathasahassāni , vīsati pattisahassāni, vīsati itthisahassāni – orodhā ca nāṭakitthiyo ca, vīsati amaccasahassāni.",
  "atk-s0505a0:237_9": "So mahārajjaṁ kārayamāno eva kasiṇaparikammaṁ katvā pañca abhiññāyo, aṭṭha samāpattiyo ca nibbattesi.",
  "atk-s0505a0:237_10": "Yasmā pana abhisittaraññā nāma avassaṁ aṭṭakaraṇe nisīditabbaṁ, tasmā ekadivasaṁ pageva pātarāsaṁ bhuñjitvā vinicchayaṭṭhāne nisīdi.",
  "atk-s0505a0:237_11": "Tattha uccāsaddamahāsaddaṁ akaṁsu.",
  "atk-s0505a0:237_12": "So ‘‘ayaṁ saddo samāpattiyā upakkileso’’ti pāsādatalaṁ abhiruhitvā ‘‘samāpattiṁ appemī’’ti nisinno nāsakkhi appetuṁ, rajjavikkhepena samāpatti parihīnā.",
  "atk-s0505a0:237_13": "Tato cintesi ‘‘kiṁ rajjaṁ varaṁ, udāhu samaṇadhammo’’ti.",
  "atk-s0505a0:237_14": "Tato ‘‘rajjasukhaṁ parittaṁ anekādīnavaṁ, samaṇadhammasukhaṁ pana vipulamanekānisaṁsaṁ uttamapurisasevitañcā’’ti ñatvā aññataraṁ amaccaṁ āṇāpesi – ‘‘imaṁ rajjaṁ dhammena samena anusāsa, mā kho adhammakāraṁ akāsī’’ti sabbaṁ niyyātetvā pāsādaṁ abhiruhitvā samāpattisukhena viharati, na koci upasaṅkamituṁ labhati aññatra mukhadhovanadantakaṭṭhadāyakabhattanīhārakādīhi.",
  "atk-s0505a0:238_0": "Tato addhamāsamatte vītikkante mahesī pucchi ‘‘rājā uyyānagamanabaladassananāṭakādīsu katthaci na dissati, kuhiṁ gato’’ti? Tassā tamatthaṁ ārocesuṁ.",
  "atk-s0505a0:238_1": "Sā amaccassa pāhesi ‘‘rajje paṭicchite ahampi paṭicchitā homi, etu mayā saddhiṁ saṁvāsaṁ kappetū’’ti.",
  "atk-s0505a0:238_2": "So ubho kaṇṇe thaketvā ‘‘asavanīyameta’’nti paṭikkhipi.",
  "atk-s0505a0:238_3": "Sā punapi dvattikkhattuṁ pesetvā anicchamānaṁ tajjāpesi – ‘‘yadi na karosi, ṭhānāpi te cāvemi, jīvitāpi voropemī’’ti.",
  "atk-s0505a0:238_4": "So bhīto ‘‘mātugāmo nāma daḷhanicchayo, kadāci evampi kārāpeyyā’’ti ekadivasaṁ raho gantvā tāya saddhiṁ sirisayane saṁvāsaṁ kappesi. Sā puññavatī sukhasamphassā.",
  "atk-s0505a0:238_5": "So tassā samphassarāgena ratto tattha abhikkhaṇaṁ saṅkitasaṅkitova agamāsi.",
  "atk-s0505a0:238_6": "Anukkamena attano gharasāmiko viya nibbisaṅko pavisitumāraddho.",
  "atk-s0505a0:239_0": "Tato rājamanussā taṁ pavattiṁ rañño ārocesuṁ. Rājā na saddahati. Dutiyampi tatiyampi ārocesuṁ.",
  "atk-s0505a0:239_1": "Tato nilīno sayameva disvā sabbāmacce sannipātāpetvā ārocesi.",
  "atk-s0505a0:239_2": "Te – ‘‘ayaṁ rājāparādhiko hatthacchedaṁ arahati, pādacchedaṁ arahatī’’ti yāva sūle uttāsanaṁ, tāva sabbakammakāraṇāni niddisiṁsu.",
  "atk-s0505a0:239_3": "Rājā – ‘‘etassa vadhabandhanatāḷane mayhaṁ vihiṁsā uppajjeyya, jīvitā voropane pāṇātipāto bhaveyya, dhanaharaṇe adinnādānaṁ, alaṁ evarūpehi katehi, imaṁ mama rajjā nikkaḍḍhathā’’ti āha. Amaccā taṁ nibbisayaṁ akaṁsu.",
  "atk-s0505a0:239_4": "So attano dhanasārañca puttadārañca gahetvā paravisayaṁ agamāsi.",
  "atk-s0505a0:239_5": "Tattha rājā sutvā ‘‘kiṁ āgatosī’’ti pucchi.",
  "atk-s0505a0:239_6": "‘‘Deva, icchāmi taṁ upaṭṭhātu’’nti. So taṁ sampaṭicchi.",
  "atk-s0505a0:239_7": "Amacco katipāhaccayena laddhavissāso taṁ rājānaṁ etadavoca – ‘‘mahārāja, amakkhikamadhuṁ passāmi, taṁ khādanto natthī’’ti.",
  "atk-s0505a0:239_8": "Rājā ‘‘kiṁ etaṁ uppaṇḍetukāmo bhaṇatī’’ti na suṇāti.",
  "atk-s0505a0:239_9": "So antaraṁ labhitvā punapi suṭṭhutaraṁ vaṇṇetvā ārocesi. Rājā ‘‘kiṁ eta’’nti pucchi. ‘‘Bārāṇasirajjaṁ, devā’’ti.",
  "atk-s0505a0:239_10": "Rājā ‘‘maṁ netvā māretukāmosī’’ti āha.",
  "atk-s0505a0:239_11": "So ‘‘mā, deva, evaṁ avaca, yadi na saddahasi, manusse pesehī’’ti. So manusse pesesi.",
  "atk-s0505a0:239_12": "Te gantvā gopuraṁ khaṇitvā rañño sayanaghare uṭṭhahiṁsu.",
  "atk-s0505a0:240_0": "Rājā disvā ‘‘kissa āgatātthā’’ti pucchi. ‘‘Corā mayaṁ, mahārājā’’ti.",
  "atk-s0505a0:240_1": "Rājā tesaṁ dhanaṁ dāpetvā ‘‘mā puna evamakatthā’’ti ovaditvā vissajjesi.",
  "atk-s0505a0:240_2": "Te āgantvā tassa rañño ārocesuṁ.",
  "atk-s0505a0:240_3": "So punapi dvattikkhattuṁ tatheva vīmaṁsitvā ‘‘sīlavā rājā’’ti caturaṅginiṁ senaṁ sannayhitvā sīmantare ekaṁ nagaraṁ upagamma tattha amaccassa pāhesi ‘‘nagaraṁ vā me dehi yuddhaṁ vā’’ti.",
  "atk-s0505a0:240_4": "So brahmadattassa tamatthaṁ ārocāpesi ‘‘āṇāpetu devo kiṁ yujjhāmi, udāhu nagaraṁ demī’’ti.",
  "atk-s0505a0:240_5": "Rājā ‘‘na yujjhitabbaṁ, nagaraṁ datvā idhāgacchā’’ti pesesi. So tathā akāsi.",
  "atk-s0505a0:240_6": "Paṭirājāpi taṁ nagaraṁ gahetvā avasesanagaresupi tatheva dūtaṁ pāhesi.",
  "atk-s0505a0:240_7": "Tepi amaccā tatheva brahmadattassa ārocetvā tena ‘‘na yujjhitabbaṁ, idhāgantabba’’nti vuttā bārāṇasiṁ āgamaṁsu.",
  "atk-s0505a0:241_0": "Tato amaccā brahmadattaṁ āhaṁsu – ‘‘mahārāja, tena saha yujjhāmā’’ti.",
  "atk-s0505a0:241_1": "Rājā – ‘‘mama pāṇātipāto bhavissatī’’ti vāresi.",
  "atk-s0505a0:241_2": "Amaccā – ‘‘mayaṁ, mahārāja, taṁ jīvaggāhaṁ gahetvā idheva ānessāmā’’ti nānāupāyehi rājānaṁ saññāpetvā ‘‘ehi mahārājā’’ti gantuṁ āraddhā.",
  "atk-s0505a0:241_3": "Rājā ‘‘sace sattamāraṇappaharaṇavilumpanakammaṁ na karotha, gacchāmī’’ti bhaṇati.",
  "atk-s0505a0:241_4": "Amaccā ‘‘na, deva, karoma, bhayaṁ dassetvā palāpemā’’ti caturaṅginiṁ senaṁ sannayhitvā ghaṭesu dīpe pakkhipitvā rattiṁ gacchiṁsu.",
  "atk-s0505a0:241_5": "Paṭirājā taṁ divasaṁ bārāṇasisamīpe nagaraṁ gahetvā idāni kinti rattiṁ sannāhaṁ mocāpetvā pamatto niddaṁ okkami saddhiṁ balakāyena.",
  "atk-s0505a0:241_6": "Tato amaccā bārāṇasirājānaṁ gahetvā paṭirañño khandhāvāraṁ gantvā sabbaghaṭehi dīpe niharāpetvā ekapajjotāya senāya saddaṁ akaṁsu.",
  "atk-s0505a0:241_7": "Paṭirañño amacco mahābalaṁ disvā bhīto attano rājānaṁ upasaṅkamitvā ‘‘uṭṭhehi amakkhikamadhuṁ khādāhī’’ti mahāsaddaṁ akāsi. Tathā dutiyopi, tatiyopi.",
  "atk-s0505a0:241_8": "Paṭirājā tena saddena paṭibujjhitvā bhayaṁ santāsaṁ āpajji. Ukkuṭṭhisatāni pavattiṁsu.",
  "atk-s0505a0:241_9": "So ‘‘paravacanaṁ saddahitvā amittahatthaṁ pattomhī’’ti sabbarattiṁ taṁ taṁ vippalapitvā dutiyadivase ‘‘dhammiko rājā, uparodhaṁ na kareyya, gantvā khamāpemī’’ti cintetvā rājānaṁ upasaṅkamitvā jaṇṇukehi patiṭṭhahitvā ‘‘khama, mahārāja, mayhaṁ aparādha’’nti āha.",
  "atk-s0505a0:241_10": "Rājā taṁ ovaditvā ‘‘uṭṭhehi, khamāmi te’’ti āha.",
  "atk-s0505a0:241_11": "So raññā evaṁ vuttamatteyeva paramassāsappatto ahosi, bārāṇasirañño samīpeyeva janapade rajjaṁ labhi.",
  "atk-s0505a0:241_12": "Te aññamaññaṁ sahāyakā ahesuṁ.",
  "atk-s0505a0:242_0": "Atha brahmadatto dvepi senā sammodamānā ekato ṭhitā disvā ‘‘mamekassa cittānurakkhaṇāya asmiṁ janakāye khuddakamakkhikāya pivanamattampi lohitabindu na uppannaṁ.",
  "atk-s0505a0:242_1": "Aho sādhu, aho suṭṭhu, sabbe sattā sukhitā hontu, averā hontu, abyāpajjhā hontū’’ti mettājhānaṁ uppādetvā, tadeva pādakaṁ katvā, saṅkhāre sammasitvā, paccekabodhiñāṇaṁ sacchikatvā, sayambhutaṁ pāpuṇi.",
  "atk-s0505a0:242_2": "Taṁ maggasukhena phalasukhena sukhitaṁ hatthikkhandhe nisinnaṁ amaccā paṇipātaṁ katvā āhaṁsu – ‘‘yānakālo, mahārāja, vijitabalakāyassa sakkāro kātabbo, parājitabalakāyassa bhattaparibbayo dātabbo’’ti.",
  "atk-s0505a0:242_3": "So āha – ‘‘nāhaṁ, bhaṇe, rājā, paccekabuddho nāmāha’’nti.",
  "atk-s0505a0:242_4": "Kiṁ devo bhaṇati, na edisā paccekabuddhā hontīti?",
  "atk-s0505a0:242_5": "Kīdisā, bhaṇe, paccekabuddhāti?",
  "atk-s0505a0:242_6": "Paccekabuddhā nāma dvaṅgulakesamassu aṭṭhaparikkhārayuttā bhavantīti.",
  "atk-s0505a0:242_7": "So dakkhiṇahatthena sīsaṁ parāmasi, tāvadeva gihiliṅgaṁ antaradhāyi, pabbajitaveso pāturahosi, dvaṅgulakesamassu aṭṭhaparikkhārasamannāgato vassasatikattherasadiso ahosi.",
  "atk-s0505a0:242_8": "So catutthajjhānaṁ samāpajjitvā hatthikkhandhato vehāsaṁ abbhuggantvā padumapupphe nisīdi.",
  "atk-s0505a0:242_9": "Amaccā vanditvā ‘‘kiṁ, bhante, kammaṭṭhānaṁ, kathaṁ adhigatosī’’ti pucchiṁsu.",
  "atk-s0505a0:242_10": "So yato assa mettājhānakammaṭṭhānaṁ ahosi , tañca vipassanaṁ vipassitvā adhigato, tasmā tamatthaṁ dassento udānagāthañca byākaraṇagāthañca imaññeva gāthaṁ abhāsi ‘‘sabbesu bhūtesu nidhāya daṇḍa’’nti.",
  "atk-s0505a0:243_0": "Tattha sabbesūti anavasesesu. Bhūtesūti sattesu.",
  "atk-s0505a0:243_1": "Ayamettha saṅkhepo, vitthāraṁ pana ratanasuttavaṇṇanāyaṁ vakkhāma. Nidhāyāti nikkhipitvā.",
  "atk-s0505a0:243_2": "Daṇḍanti kāyavacīmanodaṇḍaṁ, kāyaduccaritādīnametaṁ adhivacanaṁ.",
  "atk-s0505a0:243_3": "Kāyaduccaritañhi daṇḍayatīti daṇḍo, bādheti anayabyasanaṁ pāpetīti vuttaṁ hoti.",
  "atk-s0505a0:243_4": "Evaṁ vacīduccaritaṁ manoduccaritaṁ ca.",
  "atk-s0505a0:243_5": "Paharaṇadaṇḍo eva vā daṇḍo, taṁ nidhāyātipi vuttaṁ hoti. Aviheṭhayanti aviheṭhayanto.",
  "atk-s0505a0:243_6": "Aññatarampīti yaṁkiñci ekampi. Tesanti tesaṁ sabbabhūtānaṁ.",
  "atk-s0505a0:243_7": "Na puttamiccheyyāti atrajo, khetrajo, dinnako, antevāsikoti imesu catūsu puttesu yaṁ kiñci puttaṁ na iccheyya.",
  "atk-s0505a0:243_8": "Kuto sahāyanti sahāyaṁ pana iccheyyāti kuto eva etaṁ.",
  "atk-s0505a0:244_0": "Ekoti pabbajjāsaṅkhātena eko, adutiyaṭṭhena eko, taṇhāpahānena eko, ekantavigatakilesoti eko, eko paccekasambodhiṁ abhisambuddhoti eko.",
  "atk-s0505a0:244_1": "Samaṇasahassassāpi hi majjhe vattamāno gihisaññojanassa chinnattā eko – evaṁ pabbajjāsaṅkhātena eko.",
  "atk-s0505a0:244_2": "Eko tiṭṭhati, eko gacchati, eko nisīdati, eko seyyaṁ kappeti, eko iriyati vattatīti – evaṁ adutiyaṭṭhena eko.",
  "atk-s0505a0:245_0": "‘‘Taṇhādutiyo puriso, dīghamaddhānasaṁsaraṁ;",
  "atk-s0505a0:246_0": "Itthabhāvaññathābhāvaṁ, saṁsāraṁ nātivattati.",
  "atk-s0505a0:247_0": "‘‘Evamādīnavaṁ ñatvā, taṇhaṁ dukkhassa sambhavaṁ;",
  "atk-s0505a0:248_0": "Vītataṇho anādāno, sato bhikkhu paribbaje’’ti. (itivu. 15, 105; mahāni. 191; cūḷani.",
  "atk-s0505a0:248_1": "pārāyanānugītigāthāniddesa 107) –",
  "atk-s0505a0:249_0": "Evaṁ taṇhāpahānaṭṭhena eko.",
  "atk-s0505a0:249_1": "Sabbakilesāssa pahīnā ucchinnamūlā tālāvatthukatā anabhāvaṁkatā āyatiṁ anuppādadhammāti – evaṁ ekantavigatakilesoti eko.",
  "atk-s0505a0:249_2": "Anācariyako hutvā sayambhū sāmaññeva paccekasambodhiṁ abhisambuddhoti – evaṁ eko paccekasambodhiṁ abhisambuddhoti eko.",
  "atk-s0505a0:250_0": "Careti yā imā aṭṭha cariyāyo;",
  "atk-s0505a0:250_1": "seyyathidaṁ – paṇidhisampannānaṁ catūsu iriyāpathesu iriyāpathacariyā , indriyesu guttadvārānaṁ ajjhattikāyatanesu āyatanacariyā, appamādavihārīnaṁ catūsu satipaṭṭhānesu saticariyā, adhicittamanuyuttānaṁ catūsu jhānesu samādhicariyā, buddhisampannānaṁ catūsu ariyasaccesu ñāṇacariyā, sammā paṭipannānaṁ catūsu ariyamaggesu maggacariyā, adhigatapphalānaṁ catūsu sāmaññaphalesu patticariyā, tiṇṇaṁ buddhānaṁ sabbasattesu lokatthacariyā, tattha padesato paccekabuddhasāvakānanti.",
  "atk-s0505a0:250_2": "Yathāha – ‘‘cariyāti aṭṭha cariyāyo iriyāpathacariyā’’ti (paṭi. ma. 1.197; 3.28) vitthāro.",
  "atk-s0505a0:250_3": "Tāhi cariyāhi samannāgato bhaveyyāti attho.",
  "atk-s0505a0:250_4": "Atha vā yā imā ‘‘adhimuccanto saddhāya carati, paggaṇhanto vīriyena carati, upaṭṭhahanto satiyā carati, avikkhitto samādhinā carati, pajānanto paññāya carati, vijānanto viññāṇena carati, evaṁ paṭipannassa kusalā dhammā āyatantīti āyatanacariyāya carati, evaṁ paṭipanno visesamadhigacchatīti visesacariyāya caratī’’ti (paṭi. ma. 1.197;",
  "atk-s0505a0:250_5": "3.29) evaṁ aparāpi aṭṭha cariyā vuttā.",
  "atk-s0505a0:250_6": "Tāhipi samannāgato bhaveyyāti attho.",
  "atk-s0505a0:250_7": "Khaggavisāṇakappoti ettha khaggavisāṇaṁ nāma khaggamigasiṅgaṁ.",
  "atk-s0505a0:250_8": "Kappasaddassa atthaṁ vitthārato maṅgalasuttavaṇṇanāyaṁ pakāsayissāma.",
  "atk-s0505a0:250_9": "Idha panāyaṁ ‘‘satthukappena vata, bho, kira sāvakena saddhiṁ mantayamānā’’ti (ma. ni.",
  "atk-s0505a0:250_10": "1.260) evamādīsu viya paṭibhāgo veditabbo.",
  "atk-s0505a0:250_11": "Khaggavisāṇakappoti khaggavisāṇasadisoti vuttaṁ hoti.",
  "atk-s0505a0:250_12": "Ayaṁ tāvettha padato atthavaṇṇanā.",
  "atk-s0505a0:251_0": "Adhippāyānusandhito pana evaṁ veditabbā – yvāyaṁ vuttappakāro daṇḍo bhūtesu pavattiyamāno ahito hoti, taṁ tesu appavattanena tappaṭipakkhabhūtāya mettāya parahitūpasaṁhārena ca sabbesu bhūtesu nidhāya daṇḍaṁ, nihitadaṇḍattā eva ca.",
  "atk-s0505a0:251_1": "Yathā anihitadaṇḍā sattā bhūtāni daṇḍena vā satthena vā pāṇinā vā leḍḍunā vā viheṭhayanti, tathā aviheṭhayaṁ aññatarampi tesaṁ.",
  "atk-s0505a0:251_2": "Imaṁ mettākammaṭṭhānamāgamma yadeva tattha vedanāgataṁ saññāsaṅkhāraviññāṇagataṁ tañca tadanusāreneva tadaññañca saṅkhāragataṁ vipassitvā imaṁ paccekabodhiṁ adhigatomhīti ayaṁ tāva adhippāyo.",
  "atk-s0505a0:252_0": "Ayaṁ pana anusandhi – evaṁ vutte te amaccā āhaṁsu – ‘‘idāni, bhante, kuhiṁ gacchathā’’ti?",
  "atk-s0505a0:252_1": "Tato tena ‘‘pubbapaccekasambuddhā kattha vasantī’’ti āvajjetvā ñatvā ‘‘gandhamādanapabbate’’ti vutte punāhaṁsu – ‘‘amhe dāni, bhante, pajahatha, na icchathā’’ti.",
  "atk-s0505a0:252_2": "Atha paccekabuddho āha – ‘‘na puttamiccheyyā’’ti sabbaṁ.",
  "atk-s0505a0:252_3": "Tatrādhippāyo – ahaṁ idāni atrajādīsu yaṁ kiñci puttampi na iccheyyaṁ, kuto pana tumhādisaṁ sahāyaṁ?",
  "atk-s0505a0:252_4": "Tasmā tumhesupi yo mayā saddhiṁ gantuṁ mādiso vā hotuṁ icchati, so eko care khaggavisāṇakappo.",
  "atk-s0505a0:252_5": "Atha vā tehi ‘‘amhe dāni, bhante, pajahatha na icchathā’’ti vutte so paccekabuddho ‘‘na puttamiccheyya kuto sahāya’’nti vatvā attano yathāvuttenatthena ekacariyāya guṇaṁ disvā pamudito pītisomanassajāto imaṁ udānaṁ udānesi – ‘‘eko care khaggavisāṇakappo’’ti.",
  "atk-s0505a0:252_6": "Evaṁ vatvā pekkhamānasseva mahājanassa ākāse uppatitvā gandhamādanaṁ agamāsi.",
  "atk-s0505a0:253_0": "Gandhamādano nāma himavati cūḷakāḷapabbataṁ, mahākāḷapabbataṁ, nāgapaliveṭhanaṁ, candagabbhaṁ, sūriyagabbhaṁ, suvaṇṇapassaṁ, himavantapabbatanti satta pabbate atikkamma hoti.",
  "atk-s0505a0:253_1": "Tattha nandamūlakaṁ nāma pabbhāraṁ paccekabuddhānaṁ vasanokāso.",
  "atk-s0505a0:253_2": "Tisso ca guhāyo – suvaṇṇaguhā, maṇiguhā, rajataguhāti.",
  "atk-s0505a0:253_3": "Tattha maṇiguhādvāre mañjūsako nāma rukkho yojanaṁ ubbedhena, yojanaṁ vitthārena.",
  "atk-s0505a0:253_4": "So yattakāni udake vā thale vā pupphāni, sabbāni tāni pupphayati visesena paccekabuddhāgamanadivase.",
  "atk-s0505a0:253_5": "Tassūparito sabbaratanamāḷo hoti.",
  "atk-s0505a0:253_6": "Tattha sammajjanakavāto kacavaraṁ chaḍḍeti, samakaraṇavāto sabbaratanamayaṁ vālikaṁ samaṁ karoti, siñcanakavāto anotattadahato ānetvā udakaṁ siñcati, sugandhakaraṇavāto himavantato sabbesaṁ gandharukkhānaṁ gandhe āneti, ocinakavāto pupphāni ocinitvā pāteti, santharakavāto sabbattha santharati.",
  "atk-s0505a0:253_7": "Sadā paññattāneva cettha āsanāni honti, yesu paccekabuddhuppādadivase uposathadivase ca sabbapaccekabuddhā sannipatitvā nisīdanti. Ayaṁ tattha pakati.",
  "atk-s0505a0:253_8": "Abhisambuddha-paccekabuddho tattha gantvā paññattāsane nisīdati.",
  "atk-s0505a0:253_9": "Tato sace tasmiṁ kāle aññepi paccekabuddhā saṁvijjanti, tepi taṅkhaṇaṁ sannipatitvā paññattāsanesu nisīdanti.",
  "atk-s0505a0:253_10": "Nisīditvā ca kiñcideva samāpattiṁ samāpajjitvā vuṭṭhahanti, tato saṅghatthero adhunāgatapaccekabuddhaṁ sabbesaṁ anumodanatthāya ‘‘kathamadhigata’’nti kammaṭṭhānaṁ pucchati.",
  "atk-s0505a0:253_11": "Tadāpi so tameva attano udānabyākaraṇagāthaṁ bhāsati.",
  "atk-s0505a0:253_12": "Puna bhagavāpi āyasmatā ānandena puṭṭho tameva gāthaṁ bhāsati, ānando ca saṅgītiyanti evamekekā gāthā paccekasambodhiabhisambuddhaṭṭhāne, mañjūsakamāḷe , ānandena pucchitakāle, saṅgītiyanti catukkhattuṁ bhāsitā hotīti.",
  "atk-s0505a0:254_0": "Paṭhamagāthāvaṇṇanā samattā.",
  "atk-s0505a0:255_0": "36.Saṁsaggajātassāti kā uppatti?",
  "atk-s0505a0:255_1": "Ayampi paccekabodhisatto kassapassa bhagavato sāsane vīsati vassasahassāni purimanayeneva samaṇadhammaṁ karonto kasiṇaparikammaṁ katvā, paṭhamajjhānaṁ nibbattetvā, nāmarūpaṁ vavatthapetvā, lakkhaṇasammasanaṁ katvā, ariyamaggaṁ anadhigamma brahmaloke nibbatti.",
  "atk-s0505a0:255_2": "So tato cuto bārāṇasirañño aggamahesiyā kucchimhi uppajjitvā purimanayeneva vaḍḍhamāno yato pabhuti ‘‘ayaṁ itthī ayaṁ puriso’’ti visesaṁ aññāsi, tatupādāya itthīnaṁ hatthe na ramati, ucchādananhāpanamaṇḍanādimattampi na sahati.",
  "atk-s0505a0:255_3": "Taṁ purisā eva posenti, thaññapāyanakāle dhātiyo kañcukaṁ paṭimuñcitvā purisavesena thaññaṁ pāyenti.",
  "atk-s0505a0:255_4": "So itthīnaṁ gandhaṁ ghāyitvā saddaṁ vā sutvā rodati, viññutaṁ pattopi itthiyo passituṁ na icchati, tena taṁ anitthigandhotveva sañjāniṁsu.",
  "atk-s0505a0:256_0": "Tasmiṁ soḷasavassuddesike jāte rājā ‘‘kulavaṁsaṁ saṇṭhapessāmī’’ti nānākulehi tassa anurūpā kaññāyo ānetvā aññataraṁ amaccaṁ āṇāpesi ‘‘kumāraṁ ramāpehī’’ti.",
  "atk-s0505a0:256_1": "Amacco upāyena taṁ ramāpetukāmo tassa avidūre sāṇipākāraṁ parikkhipāpetvā nāṭakāni payojāpesi.",
  "atk-s0505a0:256_2": "Kumāro gītavāditasaddaṁ sutvā – ‘‘kasseso saddo’’ti āha.",
  "atk-s0505a0:256_3": "Amacco ‘‘taveso, deva, nāṭakitthīnaṁ saddo, puññavantānaṁ īdisāni nāṭakāni honti, abhirama, deva, mahāpuññosi tva’’nti āha.",
  "atk-s0505a0:256_4": "Kumāro amaccaṁ daṇḍena tāḷāpetvā nikkaḍḍhāpesi. So rañño ārocesi.",
  "atk-s0505a0:256_5": "Rājā kumārassa mātarā saha gantvā, kumāraṁ khamāpetvā, puna amaccaṁ appesi.",
  "atk-s0505a0:256_6": "Kumāro tehi atinippīḷiyamāno seṭṭhasuvaṇṇaṁ datvā suvaṇṇakāre āṇāpesi – ‘‘sundaraṁ itthirūpaṁ karothā’’ti.",
  "atk-s0505a0:256_7": "Te vissakammunā nimmitasadisaṁ sabbālaṅkāravibhūsitaṁ itthirūpaṁ katvā dassesuṁ.",
  "atk-s0505a0:256_8": "Kumāro disvā vimhayena sīsaṁ cāletvā mātāpitūnaṁ pesesi ‘‘yadi īdisiṁ itthiṁ labhissāmi, gaṇhissāmī’’ti.",
  "atk-s0505a0:256_9": "Mātāpitaro ‘‘amhākaṁ putto mahāpuñño, avassaṁ tena saha katapuññā kāci dārikā loke uppannā bhavissatī’’ti taṁ suvaṇṇarūpaṁ rathaṁ āropetvā amaccānaṁ appesuṁ ‘‘gacchatha, īdisiṁ dārikaṁ gavesathā’’ti.",
  "atk-s0505a0:256_10": "Te gahetvā soḷasa mahājanapade vicarantā taṁ taṁ gāmaṁ gantvā udakatitthādīsu yattha yattha janasamūhaṁ passanti, tattha tattha devataṁ viya suvaṇṇarūpaṁ ṭhapetvā nānāpupphavatthālaṅkārehi pūjaṁ katvā, vitānaṁ bandhitvā, ekamantaṁ tiṭṭhanti – ‘‘yadi kenaci evarūpā diṭṭhapubbā bhavissati, so kathaṁ samuṭṭhāpessatī’’ti?",
  "atk-s0505a0:256_11": "Etenupāyena aññatra maddaraṭṭhā sabbe janapade āhiṇḍitvā taṁ ‘‘khuddakaraṭṭha’’nti avamaññamānā tattha paṭhamaṁ agantvā nivattiṁsu.",
  "atk-s0505a0:257_0": "Tato nesaṁ ahosi ‘‘maddaraṭṭhampi tāva gacchāma, mā no bārāṇasiṁ paviṭṭhepi rājā puna pāhesī’’ti maddaraṭṭhe sāgalanagaraṁ agamaṁsu.",
  "atk-s0505a0:257_1": "Sāgalanagare ca maddavo nāma rājā.",
  "atk-s0505a0:257_2": "Tassa dhītā soḷasavassuddesikā abhirūpā hoti.",
  "atk-s0505a0:257_3": "Tassā vaṇṇadāsiyo nhānodakatthāya titthaṁ gatā.",
  "atk-s0505a0:257_4": "Tattha amaccehi ṭhapitaṁ taṁ suvaṇṇarūpaṁ dūratova disvā ‘‘amhe udakatthāya pesetvā rājaputtī sayameva āgatā’’ti bhaṇantiyo samīpaṁ gantvā ‘‘nāyaṁ sāminī, amhākaṁ sāminī ito abhirūpatarā’’ti āhaṁsu.",
  "atk-s0505a0:257_5": "Amaccā taṁ sutvā rājānaṁ upasaṅkamitvā anurūpena nayena dārikaṁ yāciṁsu, sopi adāsi.",
  "atk-s0505a0:257_6": "Tato bārāṇasirañño pāhesuṁ ‘‘laddhā dārikā, sāmaṁ āgacchissati, udāhu amheva ānemā’’ti?",
  "atk-s0505a0:257_7": "So ca ‘‘mayi āgacchante janapadapīḷā bhavissati, tumheva ānethā’’ti pesesi.",
  "atk-s0505a0:258_0": "Amaccā dārikaṁ gahetvā nagarā nikkhamitvā kumārassa pāhesuṁ – ‘‘laddhā suvaṇṇarūpasadisī dārikā’’ti.",
  "atk-s0505a0:258_1": "Kumāro sutvāva rāgena abhibhūto paṭhamajjhānā parihāyi.",
  "atk-s0505a0:258_2": "So dūtaparamparaṁ pesesi ‘‘sīghaṁ ānetha, sīghaṁ ānethā’’ti.",
  "atk-s0505a0:258_3": "Te sabbattha ekarattivāseneva bārāṇasiṁ patvā bahinagare ṭhitā rañño pāhesuṁ – ‘‘ajja pavisitabbaṁ, no’’ti?",
  "atk-s0505a0:258_4": "Rājā ‘‘seṭṭhakulā ānītā dārikā, maṅgalakiriyaṁ katvā mahāsakkārena pavesessāma, uyyānaṁ tāva naṁ nethā’’ti āṇāpesi. Te tathā akaṁsu.",
  "atk-s0505a0:258_5": "Sā accantasukhumālā yānugghātena ubbāḷhā addhānaparissamena uppannavātarogā milātamālā viya hutvā rattiṁyeva kālamakāsi.",
  "atk-s0505a0:258_6": "Amaccā ‘‘sakkārā paribhaṭṭhamhā’’ti parideviṁsu.",
  "atk-s0505a0:258_7": "Rājā ca nāgarā ca ‘‘kulavaṁso vinaṭṭho’’ti parideviṁsu. Nagare mahākolāhalaṁ ahosi.",
  "atk-s0505a0:258_8": "Kumārassa sutamatteyeva mahāsoko udapādi.",
  "atk-s0505a0:258_9": "Tato kumāro sokassa mūlaṁ khaṇitumāraddho.",
  "atk-s0505a0:258_10": "So cintesi – ‘‘ayaṁ soko nāma na ajātassa hoti, jātassa pana hoti, tasmā jātiṁ paṭicca soko’’ti. ‘‘Jāti pana kiṁ paṭiccā’’ti?",
  "atk-s0505a0:258_11": "Tato ‘‘bhavaṁ paṭicca jātī’’ti evaṁ pubbabhāvanānubhāvena yoniso manasikaronto anulomapaṭilomapaṭiccasamuppādaṁ disvā saṅkhāre sammasanto tattheva nisinno paccekabodhiṁ sacchākāsi.",
  "atk-s0505a0:258_12": "Taṁ maggaphalasukhena sukhitaṁ santindriyaṁ santamānasaṁ nisinnaṁ disvā, paṇipātaṁ katvā, amaccā āhaṁsu – ‘‘mā soci, deva, mahanto jambudīpo, aññaṁ tato sundarataraṁ ānessāmā’’ti.",
  "atk-s0505a0:258_13": "So āha – ‘‘nāhaṁ socako, nissoko paccekabuddho aha’’nti.",
  "atk-s0505a0:258_14": "Ito paraṁ sabbaṁ purimagāthāsadisameva ṭhapetvā gāthāvaṇṇanaṁ.",
  "atk-s0505a0:259_0": "Gāthāvaṇṇanāyaṁ pana saṁsaggajātassāti jātasaṁsaggassa.",
  "atk-s0505a0:259_1": "Tattha dassana, savana, kāya, samullapana, sambhogasaṁsaggavasena pañcavidho saṁsaggo.",
  "atk-s0505a0:259_2": "Tattha aññamaññaṁ disvā cakkhuviññāṇavīthivasena uppannarāgo dassanasaṁsaggo nāma.",
  "atk-s0505a0:259_3": "Tattha sīhaḷadīpe kāḷadīghavāpīgāme piṇḍāya carantaṁ kalyāṇavihāravāsīdīghabhāṇakadaharabhikkhuṁ disvā paṭibaddhacittā kenaci upāyena taṁ alabhitvā, kālakatā kuṭumbiyadhītā, tassā nivāsanacoḷakhaṇḍaṁ disvā ‘‘evarūpavatthadhāriniyā nāma saddhiṁ saṁvāsaṁ nālattha’’nti hadayaṁ phāletvā kālakato. So eva ca daharo nidassanaṁ.",
  "atk-s0505a0:260_0": "Parehi pana kathiyamānaṁ rūpādisampattiṁ attanā vā hasitalapitagītasaddaṁ sutvā sotaviññāṇavīthivasena uppanno rāgo savanasaṁsaggo nāma.",
  "atk-s0505a0:260_1": "Tatrāpi girigāmavāsīkammāradhītāya pañcahi kumārīhi saddhiṁ padumassaraṁ gantvā, nhatvā mālaṁ āropetvā, uccāsaddena gāyantiyā ākāsena gacchanto saddaṁ sutvā kāmarāgena visesā parihāyitvā anayabyasanaṁ patto pañcaggaḷaleṇavāsī tissadaharo nidassanaṁ.",
  "atk-s0505a0:261_0": "Aññamaññaṁ aṅgaparāmasanena uppannarāgo kāyasaṁsaggo nāma.",
  "atk-s0505a0:261_1": "Dhammagāyanadaharabhikkhu cettha nidassanaṁ.",
  "atk-s0505a0:261_2": "Mahāvihāre kira daharabhikkhu dhammaṁ bhāsati .",
  "atk-s0505a0:261_3": "Tattha mahājane āgate rājāpi agamāsi saddhiṁ antepurena.",
  "atk-s0505a0:261_4": "Tato rājadhītāya tassa rūpañca saddañca āgamma balavarāgo uppanno, tassa ca daharassāpi.",
  "atk-s0505a0:261_5": "Taṁ disvā rājā sallakkhetvā sāṇipākārena parikkhipāpesi.",
  "atk-s0505a0:261_6": "Te aññamaññaṁ parāmasitvā āliṅgiṁsu.",
  "atk-s0505a0:261_7": "Puna sāṇipākāraṁ apanetvā passantā dvepi kālakateyeva addasaṁsūti.",
  "atk-s0505a0:262_0": "Aññamaññaṁ ālapanasamullapane uppanno rāgo pana samullapanasaṁsaggo nāma.",
  "atk-s0505a0:262_1": "Bhikkhubhikkhunīhi saddhiṁ paribhogakaraṇe uppannarāgo sambhogasaṁsaggo nāma.",
  "atk-s0505a0:262_2": "Dvīsupi cetesu pārājikappatto bhikkhu ca bhikkhunī ca nidassanaṁ.",
  "atk-s0505a0:262_3": "Maricivaṭṭināmamahāvihāramahe kira duṭṭhagāmaṇi abhayamahārājā mahādānaṁ paṭiyādetvā ubhatosaṅghaṁ parivisati.",
  "atk-s0505a0:262_4": "Tattha uṇhayāguyā dinnāya saṅghanavakasāmaṇerī anādhārakassa saṅghanavakasāmaṇerassa dantavalayaṁ datvā samullāpaṁ akāsi.",
  "atk-s0505a0:262_5": "Te ubhopi upasampajjitvā saṭṭhivassā hutvā paratīraṁ gatā aññamaññaṁ samullāpena pubbasaññaṁ paṭilabhitvā tāvadeva jātasinehā sikkhāpadaṁ vītikkamitvā pārājikā ahesunti.",
  "atk-s0505a0:263_0": "Evaṁ pañcavidhe saṁsagge yena kenaci saṁsaggena jātasaṁsaggassa bhavati sneho, purimarāgapaccayā balavarāgo uppajjati.",
  "atk-s0505a0:263_1": "Tato snehanvayaṁ dukkhamidaṁ pahoti tameva snehaṁ anugacchantaṁ sandiṭṭhikasamparāyikasokaparidevādinānappakārakaṁ dukkhamidaṁ pahoti, nibbattati, bhavati, jāyati.",
  "atk-s0505a0:263_2": "Apare pana ‘‘ārammaṇe cittassa vossaggo saṁsaggo’’ti bhaṇanti.",
  "atk-s0505a0:263_3": "Tato sneho, snehā dukkhamidanti.",
  "atk-s0505a0:264_0": "Evamatthappabhedaṁ imaṁ aḍḍhagāthaṁ vatvā so paccekabuddho āha – ‘‘svāhaṁ yamidaṁ snehanvayaṁ sokādidukkhaṁ pahoti, tassa dukkhassa mūlaṁ khananto paccekasambodhimadhigato’’ti.",
  "atk-s0505a0:264_1": "Evaṁ vutte te amaccā āhaṁsu – ‘‘amhehi dāni, bhante, kiṁ kātabba’’nti?",
  "atk-s0505a0:264_2": "Tato so āha – ‘‘tumhe vā aññe vā yo imamhā dukkhā muccitukāmo, so sabbopi ādīnavaṁ snehajaṁ pekkhamāno, eko care khaggavisāṇakappo’’ti.",
  "atk-s0505a0:264_3": "Ettha ca yaṁ ‘‘snehanvayaṁ dukkhamidaṁ pahotī’’ti vuttaṁ ‘‘tadeva sandhāya ādīnavaṁ snehajaṁ pekkhamāno’’ti idaṁ vuttanti veditabbaṁ.",
  "atk-s0505a0:264_4": "Atha vā yathāvuttena saṁsaggena saṁsaggajātassa bhavati sneho, snehanvayaṁ dukkhamidaṁ pahoti, etaṁ yathābhūtaṁ ādīnavaṁ snehajaṁ pekkhamāno ahaṁ adhigatoti.",
  "atk-s0505a0:264_5": "Evaṁ abhisambandhitvā catutthapādo pubbe vuttanayeneva udānavasena vuttopi veditabbo.",
  "atk-s0505a0:264_6": "Tato paraṁ sabbaṁ purimagāthāya vuttasadisamevāti.",
  "atk-s0505a0:265_0": "Saṁsaggagāthāvaṇṇanā samattā.",
  "atk-s0505a0:266_0": "37.Mitte suhajjeti kā uppatti?",
  "atk-s0505a0:266_1": "Ayaṁ paccekabodhisatto purimagāthāya vuttanayeneva uppajjitvā bārāṇasiyaṁ rajjaṁ kārento paṭhamaṁ jhānaṁ nibbattetvā ‘‘kiṁ samaṇadhammo varo, rajjaṁ vara’’nti vīmaṁsitvā catunnaṁ amaccānaṁ hatthe rajjaṁ niyyātetvā samaṇadhammaṁ karoti.",
  "atk-s0505a0:266_2": "Amaccā ‘‘dhammena samena karothā’’ti vuttāpi lañjaṁ gahetvā adhammena karonti.",
  "atk-s0505a0:266_3": "Te lañjaṁ gahetvā sāmike parājentā ekadā aññataraṁ rājavallabhaṁ parājesuṁ.",
  "atk-s0505a0:266_4": "So rañño bhattahārakena saddhiṁ pavisitvā sabbaṁ ārocesi.",
  "atk-s0505a0:266_5": "Rājā dutiyadivase sayaṁ vinicchayaṭṭhānaṁ agamāsi.",
  "atk-s0505a0:266_6": "Tato mahājanakāyā – ‘‘amaccā sāmike asāmike karontī’’ti mahāsaddaṁ karontā mahāyuddhaṁ viya akaṁsu.",
  "atk-s0505a0:266_7": "Atha rājā vinicchayaṭṭhānā vuṭṭhāya pāsādaṁ abhiruhitvā samāpattiṁ appetuṁ nisinno tena saddena vikkhittacitto na sakkoti appetuṁ.",
  "atk-s0505a0:266_8": "So ‘‘kiṁ me rajjena, samaṇadhammo varo’’ti rajjasukhaṁ pahāya puna samāpattiṁ nibbattetvā pubbe vuttanayeneva vipassanto paccekasambodhiṁ sacchākāsi.",
  "atk-s0505a0:266_9": "Kammaṭṭhānañca pucchito imaṁ gāthaṁ abhāsi –",
  "atk-s0505a0:267_0": "‘‘Mitte suhajje anukampamāno, hāpeti atthaṁ paṭibaddhacitto;",
  "atk-s0505a0:268_0": "Etaṁ bhayaṁ santhave pekkhamāno, eko care khaggavisāṇakappo’’ti.",
  "atk-s0505a0:269_0": "Tattha mettāyanavasena mittā. Suhadayabhāvena suhajjā.",
  "atk-s0505a0:269_1": "Keci hi ekantahitakāmatāya mittāva honti, na suhajjā.",
  "atk-s0505a0:269_2": "Keci gamanāgamanaṭṭhānanisajjāsamullāpādīsu hadayasukhajananena suhajjāva honti, na mittā.",
  "atk-s0505a0:269_3": "Keci tadubhayavasena suhajjā ceva mittā ca.",
  "atk-s0505a0:269_4": "Te duvidhā honti – agāriyā anagāriyā ca.",
  "atk-s0505a0:269_5": "Tattha agāriyā tividhā honti – upakāro, samānasukhadukkho, anukampakoti.",
  "atk-s0505a0:269_6": "Anagāriyā visesena atthakkhāyino eva.",
  "atk-s0505a0:269_7": "Te catūhi aṅgehi samannāgatā honti. Yathāha –",
  "atk-s0505a0:270_0": "‘‘Catūhi kho, gahapatiputta, ṭhānehi upakāro mitto suhado veditabbo – pamattaṁ rakkhati, pamattassa sāpateyyaṁ rakkhati, bhītassa saraṇaṁ hoti, uppannesu kiccakaraṇīyesu taddiguṇaṁ bhogaṁ anuppadeti’’ (dī. ni. 3.261).",
  "atk-s0505a0:271_0": "Tathā –",
  "atk-s0505a0:272_0": "‘‘Catūhi kho, gahapatiputta, ṭhānehi samānasukhadukkho mitto suhado veditabbo – guyhamassa ācikkhati, guyhamassa parigūhati, āpadāsu na vijahati, jīvitampissa atthāya pariccattaṁ hoti’’ (dī. ni. 3.262).",
  "atk-s0505a0:273_0": "Tathā –",
  "atk-s0505a0:274_0": "‘‘Catūhi kho, gahapatiputta, ṭhānehi anukampako mitto suhado veditabbo – abhavenassa na nandati, bhavenassa nandati, avaṇṇaṁ bhaṇamānaṁ nivāreti, vaṇṇaṁ bhaṇamānaṁ pasaṁsati’’ (dī. ni. 3.264).",
  "atk-s0505a0:275_0": "Tathā –",
  "atk-s0505a0:276_0": "‘‘Catūhi kho, gahapatiputta, ṭhānehi atthakkhāyī mitto suhado veditabbo – pāpā nivāreti, kalyāṇe niveseti, assutaṁ sāveti, saggassa maggaṁ ācikkhatī’’ti (dī. ni. 3.263).",
  "atk-s0505a0:277_0": "Tesvidha agāriyā adhippetā.",
  "atk-s0505a0:277_1": "Atthato pana sabbepi yujjanti. Te mitte suhajje. Anukampamānoti anudayamāno.",
  "atk-s0505a0:277_2": "Tesaṁ sukhaṁ upasaṁharitukāmo dukkhaṁ apaharitukāmo ca.",
  "atk-s0505a0:278_0": "Hāpeti atthanti diṭṭhadhammikasamparāyikaparamatthavasena tividhaṁ, tathā attatthaparatthaubhayatthavasenāpi tividhaṁ.",
  "atk-s0505a0:278_1": "Atthaṁ laddhavināsanena aladdhānuppādanenāti dvidhāpi hāpeti vināseti.",
  "atk-s0505a0:278_2": "Paṭibaddhacittoti ‘‘ahaṁ imaṁ vinā na jīvāmi, esa me gati, esa me parāyaṇa’’nti evaṁ attānaṁ nīce ṭhāne ṭhapentopi paṭibaddhacitto hoti.",
  "atk-s0505a0:278_3": "‘‘Ime maṁ vinā na jīvanti, ahaṁ tesaṁ gati, tesaṁ parāyaṇa’’nti evaṁ attānaṁ ucce ṭhāne ṭhapentopi paṭibaddhacitto hoti.",
  "atk-s0505a0:278_4": "Idha pana evaṁ paṭibaddhacitto adhippeto.",
  "atk-s0505a0:278_5": "Etaṁ bhayanti etaṁ atthahāpanabhayaṁ, attano samāpattihāniṁ sandhāya vuttaṁ.",
  "atk-s0505a0:278_6": "Santhaveti tividho santhavo – taṇhādiṭṭhimittasanthavavasena.",
  "atk-s0505a0:278_7": "Tattha aṭṭhasatappabhedāpi taṇhā taṇhāsanthavo, dvāsaṭṭhibhedāpi diṭṭhi diṭṭhisanthavo, paṭibaddhacittatāya mittānukampanā mittasanthavo. So idhādhippeto.",
  "atk-s0505a0:278_8": "Tena hissa samāpatti parihīnā.",
  "atk-s0505a0:278_9": "Tenāha – ‘‘etaṁ bhayaṁ santhave pekkhamāno ahamadhigato’’ti.",
  "atk-s0505a0:278_10": "Sesaṁ vuttasadisamevāti veditabbanti.",
  "atk-s0505a0:279_0": "Mittasuhajjagāthāvaṇṇanā samattā.",
  "atk-s0505a0:280_0": "38.Vaṁso visāloti kā uppatti?",
  "atk-s0505a0:280_1": "Pubbe kira kassapassa bhagavato sāsane tayo paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke uppannā.",
  "atk-s0505a0:280_2": "Tato cavitvā tesaṁ jeṭṭhako bārāṇasirājakule nibbatto, itare paccantarājakulesu.",
  "atk-s0505a0:280_3": "Te ubhopi kammaṭṭhānaṁ uggaṇhitvā, rajjaṁ pahāya pabbajitvā, anukkamena paccekabuddhā hutvā, nandamūlakapabbhāre vasantā ekadivasaṁ samāpattito vuṭṭhāya ‘‘mayaṁ kiṁ kammaṁ katvā imaṁ lokuttarasukhaṁ anuppattā’’ti āvajjetvā paccavekkhamānā kassapabuddhakāle attano cariyaṁ addasaṁsu.",
  "atk-s0505a0:280_4": "Tato ‘‘tatiyo kuhi’’nti āvajjentā bārāṇasiyaṁ rajjaṁ kārentaṁ disvā tassa guṇe saritvā ‘‘so pakatiyāva appicchatādiguṇasamannāgato ahosi, amhākaññeva ovādako vattā vacanakkhamo pāpagarahī, handa, naṁ ārammaṇaṁ dassetvā mocessāmā’’ti okāsaṁ gavesantā taṁ ekadivasaṁ sabbālaṅkāravibhūsitaṁ uyyānaṁ gacchantaṁ disvā ākāsenāgantvā uyyānadvāre veḷugumbamūle aṭṭhaṁsu.",
  "atk-s0505a0:280_5": "Mahājano atitto rājadassanena rājānaṁ oloketi.",
  "atk-s0505a0:280_6": "Tato rājā ‘‘atthi nu kho koci mama dassane abyāvaṭo’’ti olokento paccekabuddhe addakkhi.",
  "atk-s0505a0:280_7": "Saha dassaneneva cassa tesu sineho uppajji.",
  "atk-s0505a0:281_0": "So hatthikkhandhā oruyha santena upacārena te upasaṅkamitvā ‘‘bhante, kiṁ nāmā tumhe’’ti pucchi.",
  "atk-s0505a0:281_1": "Te āhaṁsu ‘‘mayaṁ, mahārāja, asajjamānā nāmā’’ti.",
  "atk-s0505a0:281_2": "‘‘Bhante, ‘asajjamānā’ti etassa ko attho’’ti? ‘‘Alagganattho, mahārājā’’ti.",
  "atk-s0505a0:281_3": "Tato taṁ veḷugumbaṁ dassentā āhaṁsu – ‘‘seyyathāpi, mahārāja, imaṁ veḷugumbaṁ sabbaso mūlakhandhasākhānusākhāhi saṁsibbitvā ṭhitaṁ asihattho puriso mūle chetvā āviñchanto na sakkuṇeyya uddharituṁ , evameva tvaṁ anto ca bahi ca jaṭāya jaṭito āsattavisatto tattha laggo.",
  "atk-s0505a0:281_4": "Seyyathāpi vā panassa vemajjhagatopi ayaṁ vaṁsakaḷīro asañjātasākhattā kenaci alaggo ṭhito, sakkā ca pana agge vā mūle vā chetvā uddharituṁ, evameva mayaṁ katthaci asajjamānā sabbadisā gacchāmā’’ti tāvadeva catutthajjhānaṁ samāpajjitvā passato eva rañño ākāsena nandamūlakapabbhāraṁ agamaṁsu.",
  "atk-s0505a0:281_5": "Tato rājā cintesi – ‘‘kadā nu kho ahampi evaṁ asajjamāno bhaveyya’’nti tattheva nisīditvā vipassanto paccekabodhiṁ sacchākāsi.",
  "atk-s0505a0:281_6": "Purimanayeneva kammaṭṭhānaṁ pucchito imaṁ gāthaṁ abhāsi –",
  "atk-s0505a0:282_0": "‘‘Vaṁso visālova yathā visatto, puttesu dāresu ca yā apekkhā;",
  "atk-s0505a0:283_0": "Vaṁsakkaḷīrova asajjamāno, eko care khaggavisāṇakappo’’ti.",
  "atk-s0505a0:284_0": "Tattha vaṁsoti veḷu. Visāloti vitthiṇṇo.",
  "atk-s0505a0:284_1": "Cakāro avadhāraṇattho, evakāro vā ayaṁ, sandhivasenettha ekāro naṭṭho.",
  "atk-s0505a0:284_2": "Tassa parapadena sambandho, taṁ pacchā yojessāma. Yathāti paṭibhāge.",
  "atk-s0505a0:284_3": "Visattoti laggo, jaṭito saṁsibbito.",
  "atk-s0505a0:284_4": "Puttesu dāresu cāti puttadhītubhariyāsu.",
  "atk-s0505a0:284_5": "Yā apekkhāti yā taṇhā yo sneho.",
  "atk-s0505a0:284_6": "Vaṁsakkaḷīrova asajjamānoti vaṁsakaḷīro viya alaggamāno. Kiṁ vuttaṁ hoti?",
  "atk-s0505a0:284_7": "Yathā vaṁso visālo visatto eva hoti, puttesu dāresu ca yā apekkhā, sāpi evaṁ tāni vatthūni saṁsibbitvā ṭhitattā visattā eva.",
  "atk-s0505a0:284_8": "Svāhaṁ tāya apekkhāya apekkhavā visālo vaṁso viya visattoti evaṁ apekkhāya ādīnavaṁ disvā taṁ apekkhaṁ maggañāṇena chindanto ayaṁ vaṁsakaḷīrova rūpādīsu vā lobhādīsu vā kāmabhavādīsu vā diṭṭhādīsu vā taṇhāmānadiṭṭhivasena asajjamāno paccekabodhiṁ adhigatoti.",
  "atk-s0505a0:284_9": "Sesaṁ purimanayeneva veditabbanti.",
  "atk-s0505a0:285_0": "Vaṁsakaḷīragāthāvaṇṇanā samattā.",
  "atk-s0505a0:286_0": "39.Migoaraññamhīti kā uppatti?",
  "atk-s0505a0:286_1": "Eko kira bhikkhu kassapassa bhagavato sāsane yogāvacaro kālaṁ katvā, bārāṇasiyaṁ seṭṭhikule uppanno aḍḍhe mahaddhane mahābhoge, so subhago ahosi.",
  "atk-s0505a0:286_2": "Tato paradāriko hutvā tattha kālakato niraye nibbatto tattha paccitvā vipākāvasesena seṭṭhibhariyāya kucchimhi itthipaṭisandhiṁ aggahesi.",
  "atk-s0505a0:286_3": "Nirayato āgatānaṁ gattāni uṇhāni honti.",
  "atk-s0505a0:286_4": "Tena seṭṭhibhariyā ḍayhamānena udarena kicchena kasirena taṁ gabbhaṁ dhāretvā kālena dārikaṁ vijāyi.",
  "atk-s0505a0:286_5": "Sā jātadivasato pabhuti mātāpitūnaṁ sesabandhuparijanānañca dessā ahosi.",
  "atk-s0505a0:286_6": "Vayappattā ca yamhi kule dinnā, tatthāpi sāmikasassusasurānaṁ dessāva ahosi appiyā amanāpā.",
  "atk-s0505a0:286_7": "Atha nakkhatte ghosite seṭṭhiputto tāya saddhiṁ kīḷituṁ anicchanto vesiṁ ānetvā kīḷati.",
  "atk-s0505a0:286_8": "Sā taṁ dāsīnaṁ santikā sutvā seṭṭhiputtaṁ upasaṅkamitvā nānappakārehi anunayitvā āha – ‘‘ayyaputta, itthī nāma sacepi dasannaṁ rājūnaṁ kaniṭṭhā hoti, cakkavattino vā dhītā, tathāpi sāmikassa pesanakarā hoti.",
  "atk-s0505a0:286_9": "Sāmike anālapante sūle āropitā viya dukkhaṁ paṭisaṁvedeti.",
  "atk-s0505a0:286_10": "Sace ahaṁ anuggahārahā, anuggahetabbā.",
  "atk-s0505a0:286_11": "No ce, vissajjetabbā, attano ñātikulaṁ gamissāmī’’ti.",
  "atk-s0505a0:286_12": "Seṭṭhiputto – ‘‘hotu, bhadde, mā soci, kīḷanasajjā hohi, nakkhattaṁ kīḷissāmā’’ti āha.",
  "atk-s0505a0:286_13": "Seṭṭhidhītā tāvatakenapi sallāpamattena ussāhajātā ‘‘sve nakkhattaṁ kīḷissāmī’’ti bahuṁ khajjabhojjaṁ paṭiyādeti.",
  "atk-s0505a0:286_14": "Seṭṭhiputto dutiyadivase anārocetvāva kīḷanaṭṭhānaṁ gato.",
  "atk-s0505a0:286_15": "Sā ‘‘idāni pesessati, idāni pesessatī’’ti maggaṁ olokentī nisinnā ussūraṁ disvā manusse pesesi.",
  "atk-s0505a0:286_16": "Te paccāgantvā ‘‘seṭṭhiputto gato’’ti ārocesuṁ.",
  "atk-s0505a0:286_17": "Sā sabbaṁ taṁ paṭiyāditaṁ ādāya yānaṁ abhiruhitvā uyyānaṁ gantuṁ āraddhā.",
  "atk-s0505a0:287_0": "Atha nandamūlakapabbhāre paccekasambuddho sattame divase nirodhā vuṭṭhāya anotatte mukhaṁ dhovitvā nāgalatādantapoṇaṁ khāditvā ‘‘kattha ajja bhikkhaṁ carissāmī’’ti āvajjento taṁ seṭṭhidhītaraṁ disvā ‘‘imissā mayi sakkāraṁ karitvā taṁ kammaṁ parikkhayaṁ gamissatī’’ti ñatvā pabbhārasamīpe saṭṭhiyojanaṁ manosilātalaṁ, tattha ṭhatvā nivāsetvā pattacīvaramādāya abhiññāpādakajjhānaṁ samāpajjitvā ākāsenāgantvā tassā paṭipathe oruyha bārāṇasībhimukho agamāsi.",
  "atk-s0505a0:287_1": "Taṁ disvā dāsiyo seṭṭhidhītāya ārocesuṁ.",
  "atk-s0505a0:287_2": "Sā yānā oruyha sakkaccaṁ vanditvā, pattaṁ gahetvā, sabbarasasampannena khādanīyabhojanīyena pūretvā, padumapupphena paṭicchādetvā heṭṭhāpi padumapupphaṁ katvā, pupphakalāpaṁ hatthena gahetvā, paccekabuddhaṁ upasaṅkamitvā, tassa hatthe pattaṁ datvā, vanditvā, pupphakalāpahatthā patthesi ‘‘bhante, yathā idaṁ pupphaṁ, evāhaṁ yattha yattha uppajjāmi, tattha tattha mahājanassa piyā bhaveyyaṁ manāpā’’ti.",
  "atk-s0505a0:287_3": "Evaṁ patthetvā dutiyaṁ patthesi ‘‘bhante, dukkho gabbhavāso, taṁ anupagamma padumapupphe evaṁ paṭisandhi bhaveyyā’’ti.",
  "atk-s0505a0:287_4": "Tatiyampi patthesi ‘‘bhante, jigucchanīyo mātugāmo, cakkavattidhītāpi paravasaṁ gacchati, tasmā ahaṁ itthibhāvaṁ anupagamma puriso bhaveyya’’nti.",
  "atk-s0505a0:287_5": "Catutthampi patthesi ‘‘bhante, imaṁ saṁsāradukkhaṁ atikkamma pariyosāne tumhehi pattaṁ amataṁ pāpuṇeyya’’nti.",
  "atk-s0505a0:288_0": "Evaṁ caturo paṇidhayo katvā, taṁ padumapupphakalāpaṁ pūjetvā, paccekabuddhassa pañcapatiṭṭhitena vanditvā ‘‘pupphasadiso eva me gandho ceva vaṇṇo ca hotū’’ti imaṁ pañcamaṁ paṇidhiṁ akāsi.",
  "atk-s0505a0:288_1": "Tato paccekabuddho pattaṁ pupphakalāpañca gahetvā ākāse ṭhatvā –",
  "atk-s0505a0:289_0": "‘‘Icchitaṁ patthitaṁ tuyhaṁ, khippameva samijjhatu;",
  "atk-s0505a0:290_0": "Sabbe pūrentu saṅkappā, cando pannaraso yathā’’ti. –",
  "atk-s0505a0:291_0": "Imāya gāthāya seṭṭhidhītāya anumodanaṁ katvā ‘‘seṭṭhidhītā maṁ gacchantaṁ passatū’’ti adhiṭṭhahitvā nandamūlakapabbhāraṁ agamāsi.",
  "atk-s0505a0:291_1": "Seṭṭhidhītāya taṁ disvā mahatī pīti uppannā.",
  "atk-s0505a0:291_2": "Bhavantare kataṁ akusalakammaṁ anokāsatāya parikkhīṇaṁ, ciñcambiladhotatambabhājanamiva suddhā jātā.",
  "atk-s0505a0:291_3": "Tāvadeva cassā patikule ñātikule ca sabbo jano tuṭṭho ‘‘kiṁ karomā’’ti piyavacanāni paṇṇākārāni ca pesesi.",
  "atk-s0505a0:291_4": "Seṭṭhiputto manusse pesesi ‘‘sīghaṁ sīghaṁ ānetha seṭṭhidhītaraṁ, ahaṁ vissaritvā uyyānaṁ āgato’’ti.",
  "atk-s0505a0:291_5": "Tato pabhuti ca naṁ ure vilittacandanaṁ viya āmuttamuttāhāraṁ viya pupphamālaṁ viya ca piyāyanto parihari.",
  "atk-s0505a0:292_0": "Sā tattha yāvatāyukaṁ issariyabhogasukhaṁ anubhavitvā kālaṁ katvā purisabhāvena devaloke padumapupphe uppajji.",
  "atk-s0505a0:292_1": "So devaputto gacchantopi padumapupphagabbheyeva gacchati, tiṭṭhantopi, nisīdantopi, sayantopi padumagabbheyeva sayati.",
  "atk-s0505a0:292_2": "Mahāpadumadevaputtoti cassa nāmaṁ akaṁsu.",
  "atk-s0505a0:292_3": "Evaṁ so tena iddhānubhāvena anulomapaṭilomaṁ chadevaloke eva saṁsarati.",
  "atk-s0505a0:293_0": "Tena ca samayena bārāṇasirañño vīsati itthisahassāni honti.",
  "atk-s0505a0:293_1": "Rājā ekissāpi kucchiyaṁ puttaṁ na labhati.",
  "atk-s0505a0:293_2": "Amaccā rājānaṁ viññāpesuṁ ‘‘deva, kulavaṁsānupālako putto icchitabbo, atraje avijjamāne khetrajopi kulavaṁsadharo hotī’’ti.",
  "atk-s0505a0:293_3": "Rājā ‘‘ṭhapetvā mahesiṁ avasesā nāṭakitthiyo sattāhaṁ dhammanāṭakaṁ karothā’’ti yathākāmaṁ bahi carāpesi, tathāpi puttaṁ nālattha.",
  "atk-s0505a0:293_4": "Puna amaccā āhaṁsu – ‘‘mahārāja, mahesī nāma puññena ca paññāya ca sabbitthīnaṁ aggā, appeva nāma devo mahesiyāpi kucchismiṁ puttaṁ labheyyā’’ti.",
  "atk-s0505a0:293_5": "Rājā mahesiyā etamatthaṁ ārocesi.",
  "atk-s0505a0:293_6": "Sā āha – ‘‘mahārāja, yā itthī saccavādinī sīlavatī, sā puttaṁ labheyya, hirottapparahitāya kuto putto’’ti pāsādaṁ abhiruhitvā pañca sīlāni samādiyitvā punappunaṁ anumajjati.",
  "atk-s0505a0:293_7": "Sīlavatiyā rājadhītāya pañca sīlāni anumajjantiyā puttapatthanācitte uppannamatte sakkassa āsanaṁ santappi.",
  "atk-s0505a0:294_0": "Atha sakko āsanatāpakāraṇaṁ āvajjento etamatthaṁ viditvā ‘‘sīlavatiyā rājadhītāya puttavaraṁ demī’’ti ākāsenāgantvā deviyā sammukhe ṭhatvā ‘‘kiṁ patthesi devī’’ti pucchi. ‘‘Puttaṁ, mahārājā’’ti.",
  "atk-s0505a0:294_1": "‘‘Dammi te, devi, puttaṁ, mā cintayī’’ti vatvā devalokaṁ gantvā ‘‘atthi nu kho ettha khīṇāyuko’’ti āvajjento ‘‘ayaṁ mahāpadumo uparidevaloke uppajjituṁ ito cavatī’’ti ñatvā tassa vimānaṁ gantvā ‘‘tāta mahāpaduma, manussalokaṁ gacchāhī’’ti yāci.",
  "atk-s0505a0:294_2": "So āha – ‘‘mahārāja, mā evaṁ bhaṇi, jeguccho manussaloko’’ti.",
  "atk-s0505a0:294_3": "‘‘Tāta, tvaṁ manussaloke puññaṁ katvā idhūpapanno, tattheva ṭhatvā pāramiyo pūretabbā, gaccha, tātā’’ti.",
  "atk-s0505a0:294_4": "‘‘Dukkho, mahārāja, gabbhavāso, na sakkomi tattha vasitu’’nti.",
  "atk-s0505a0:294_5": "‘‘Kiṁ te, tāta, gabbhavāsena, tathā hi tvaṁ kammamakāsi, yathā padumagabbheyeva nibbattissasi, gaccha, tātā’’ti punappunaṁ vuccamāno adhivāsesi.",
  "atk-s0505a0:295_0": "Tato mahāpadumo devalokā cavitvā bārāṇasirañño uyyāne silāpaṭṭapokkharaṇiyaṁ padumagabbhe nibbatto.",
  "atk-s0505a0:295_1": "Tañca rattiṁ mahesī paccūsasamaye supinantena vīsatiitthisahassaparivutā uyyānaṁ gantvā silāpaṭṭapokkharaṇiyaṁ padumassare puttaṁ laddhā viya ahosi.",
  "atk-s0505a0:295_2": "Sā pabhātāya rattiyā sīlāni rakkhamānā tatheva tattha gantvā ekaṁ padumapupphaṁ addasa.",
  "atk-s0505a0:295_3": "Taṁ neva tīre hoti na gambhīre.",
  "atk-s0505a0:295_4": "Saha dassaneneva cassā tattha puttasineho uppajji.",
  "atk-s0505a0:295_5": "Sā sāmaṁyeva pavisitvā taṁ pupphaṁ aggahesi.",
  "atk-s0505a0:295_6": "Pupphe gahitamatteyeva pattāni vikasiṁsu.",
  "atk-s0505a0:295_7": "Tattha taṭṭake āsittasuvaṇṇapaṭimaṁ viya dārakaṁ addasa.",
  "atk-s0505a0:295_8": "Disvāva ‘‘putto me laddho’’ti saddaṁ nicchāresi.",
  "atk-s0505a0:295_9": "Mahājano sādhukārasahassāni muñci, rañño ca pesesi.",
  "atk-s0505a0:295_10": "Rājā sutvā ‘‘kattha laddho’’ti pucchitvā laddhokāsañca sutvā ‘‘uyyānañca pokkharaṇiyaṁ padumañca amhākaññeva khettaṁ, tasmā amhākaṁ khette jātattā khetrajo nāmāyaṁ putto’’ti vatvā nagaraṁ pavesetvā vīsatisahassaitthiyo dhātikiccaṁ kārāpesi.",
  "atk-s0505a0:295_11": "Yā yā kumārassa ruciṁ ñatvā patthitapatthitaṁ khādanīyaṁ khādāpeti, sā sā sahassaṁ labhati.",
  "atk-s0505a0:295_12": "Sakalabārāṇasī calitā, sabbo jano kumārassa paṇṇākārasahassāni pesesi.",
  "atk-s0505a0:295_13": "Kumāro taṁ taṁ atinetvā ‘‘imaṁ khāda, imaṁ bhuñjā’’ti vuccamāno bhojanena ubbāḷho ukkaṇṭhito hutvā, gopuradvāraṁ gantvā, lākhāguḷakena kīḷati.",
  "atk-s0505a0:296_0": "Tadā aññataro paccekabuddho bārāṇasiṁ nissāya isipatane vasati.",
  "atk-s0505a0:296_1": "So kālasseva vuṭṭhāya senāsanavattasarīraparikammamanasikārādīni sabbakiccāni katvā, paṭisallānā vuṭṭhito ‘‘ajja kattha bhikkhaṁ gahessāmī’’ti āvajjento kumārassa sampattiṁ disvā ‘‘esa pubbe kiṁ kammaṁ karī’’ti vīmaṁsanto ‘‘mādisassa piṇḍapātaṁ datvā, catasso patthanā patthesi tattha tisso siddhā, ekā tāva na sijjhati, tassa upāyena ārammaṇaṁ dassemī’’ti bhikkhācariyavasena kumārassa santikaṁ agamāsi.",
  "atk-s0505a0:296_2": "Kumāro taṁ disvā ‘‘samaṇa, mā idha āgacchi, ime hi tampi ‘idaṁ khāda, idaṁ bhuñjā’ti vadeyyu’’nti āha.",
  "atk-s0505a0:296_3": "So ekavacaneneva tato nivattitvā attano senāsanaṁ pāvisi.",
  "atk-s0505a0:296_4": "Kumāro parijanaṁ āha – ‘‘ayaṁ samaṇo mayā vuttamattova nivatto, kuddho, nu, kho mamā’’ti.",
  "atk-s0505a0:296_5": "Tato tehi ‘‘pabbajitā nāma, deva, na kodhaparāyaṇā honti, parena pasannamanena yaṁ dinnaṁ hoti, tena yāpentī’’ti vuccamānopi ‘‘kuddho eva mamāyaṁ samaṇo, khamāpessāmi na’’nti mātāpitūnaṁ ārocetvā hatthiṁ abhiruhitvā, mahatā rājānubhāvena isipatanaṁ gantvā, migayūthaṁ disvā, pucchi ‘‘kiṁ nāma ete’’ti? ‘‘Ete, sāmi, migā nāmā’’ti.",
  "atk-s0505a0:296_6": "Etesaṁ ‘‘imaṁ khādatha, imaṁ bhuñjatha, imaṁ sāyathā’’ti vatvā paṭijaggantā atthīti.",
  "atk-s0505a0:296_7": "Natthi sāmi, yattha tiṇodakaṁ sulabhaṁ, tattha vasantīti.",
  "atk-s0505a0:297_0": "Kumāro ‘‘yathā ime arakkhiyamānāva yattha icchanti, tattha vasanti, kadā nu, kho, ahampi evaṁ vaseyya’’nti etamārammaṇaṁ aggahesi.",
  "atk-s0505a0:297_1": "Paccekabuddhopi tassa āgamanaṁ ñatvā senāsanamaggañca caṅkamañca sammajjitvā, maṭṭhaṁ katvā, ekadvikkhattuṁ caṅkamitvā, padanikkhepaṁ dassetvā, divāvihārokāsañca paṇṇasālañca sammajjitvā, maṭṭhaṁ katvā, pavisanapadanikkhepaṁ dassetvā, nikkhamanapadanikkhepaṁ adassetvā, aññatra agamāsi.",
  "atk-s0505a0:297_2": "Kumāro tattha gantvā taṁ padesaṁ sammajjitvā maṭṭhaṁ kataṁ disvā ‘‘vasati maññe ettha so paccekabuddho’’ti parijanena bhāsitaṁ sutvā āha – ‘‘pātopi so samaṇo kuddho, idāni hatthiassādīhi attano okāsaṁ akkantaṁ disvā, suṭṭhutaraṁ kujjheyya, idheva tumhe tiṭṭhathā’’ti hatthikkhandhā oruyha ekakova senāsanaṁ paviṭṭho vattasīsena susammaṭṭhokāse padanikkhepaṁ disvā, ‘‘ayaṁ samaṇo ettha caṅkamanto na vaṇijjādikammaṁ cintesi, addhā attano hitameva cintesi maññe’’ti pasannamānaso caṅkamaṁ āruhitvā, dūrīkataputhuvitakko gantvā, pāsāṇaphalake nisīditvā, sañjātaekaggo hutvā, paṇṇasālaṁ pavisitvā, vipassanto paccekabodhiñāṇaṁ adhigantvā, purimanayeneva purohitena kammaṭṭhāne pucchite gaganatale nisinno imaṁ gāthamāha –",
  "atk-s0505a0:298_0": "‘‘Migo araññamhi yathā abaddho, yenicchakaṁ gacchati gocarāya;",
  "atk-s0505a0:299_0": "Viññū naro seritaṁ pekkhamāno, eko care khaggavisāṇakappo’’ti.",
  "atk-s0505a0:300_0": "Tattha migoti dve migā eṇīmigo, pasadamigo cāti.",
  "atk-s0505a0:300_1": "Apica sabbesaṁ āraññikānaṁ catuppadānametaṁ adhivacanaṁ.",
  "atk-s0505a0:300_2": "Idha pana pasadamigo adhippeto.",
  "atk-s0505a0:300_3": "Araññamhīti gāmañca gāmūpacārañca ṭhapetvā avasesaṁ araññaṁ, idhaṁ pana uyyānamadhippetaṁ, tasmā uyyānamhīti vuttaṁ hoti. Yathāti paṭibhāge.",
  "atk-s0505a0:300_4": "Abaddhoti rajjubandhanādīhi abaddho, etena vissatthacariyaṁ dīpeti.",
  "atk-s0505a0:300_5": "Yenicchakaṁ gacchati gocarāyati yena yena disābhāgena gantumicchati, tena tena disābhāgena gocarāya gacchati. Vuttampi cetaṁ bhagavatā –",
  "atk-s0505a0:301_0": "‘‘Seyyathāpi, bhikkhave, āraññako migo araññe pavane caramāno vissattho gacchati, vissattho tiṭṭhati, vissattho nisīdati, vissattho seyyaṁ kappeti. Taṁ kissa hetu?",
  "atk-s0505a0:301_1": "Anāpāthagato, bhikkhave, luddassa;",
  "atk-s0505a0:301_2": "evameva kho, bhikkhave, bhikkhu vivicceva kāmehi…pe… paṭhamaṁ jhānaṁ upasampajja viharati.",
  "atk-s0505a0:301_3": "Ayaṁ vuccati, bhikkhave, bhikkhu andhamakāsi māraṁ apadaṁ, vadhitvā māracakkhuṁ adassanaṁ gato pāpimato’’ti (ma. ni. 1.287; cūḷani.",
  "atk-s0505a0:301_4": "khaggavisāṇasuttaniddesa 125) vitthāro.",
  "atk-s0505a0:302_0": "Viññūnaroti paṇḍitapuriso.",
  "atk-s0505a0:302_1": "Seritanti sacchandavuttitaṁ aparāyattataṁ.",
  "atk-s0505a0:302_2": "Pekkhamānoti paññācakkhunā olokayamāno.",
  "atk-s0505a0:302_3": "Atha vā dhammaseritaṁ puggalaseritañca.",
  "atk-s0505a0:302_4": "Lokuttaradhammā hi kilesavasaṁ agamanato serino tehi samannāgatā puggalā ca, tesaṁ bhāvaniddeso seritā. Taṁ pekkhamānoti. Kiṁ vuttaṁ hoti?",
  "atk-s0505a0:302_5": "‘‘Yathā migo araññamhi abaddho yenicchakaṁ gacchati gocarāya, kadā nu kho ahampi evaṁ gaccheyya’’nti iti me tumhehi ito cito ca parivāretvā ṭhitehi baddhassa yenicchakaṁ gantuṁ alabhantassa tasmiṁ yenicchakagamanābhāvena yenicchakagamane cānisaṁsaṁ disvā anukkamena samathavipassanā pāripūriṁ agamaṁsu.",
  "atk-s0505a0:302_6": "Tato paccekabodhiṁ adhigatomhi.",
  "atk-s0505a0:302_7": "Tasmā aññopi viññū paṇḍito naro seritaṁ pekkhamāno eko care khaggavisāṇakappoti.",
  "atk-s0505a0:302_8": "Sesaṁ vuttanayeneva veditabbanti.",
  "atk-s0505a0:303_0": "Migaaraññagāthāvaṇṇanā samattā.",
  "atk-s0505a0:304_0": "40.Āmantanā hotīti kā uppatti?",
  "atk-s0505a0:304_1": "Atīte kira ekavajjikabrahmadatto nāma rājā ahosi mudukajātiko.",
  "atk-s0505a0:304_2": "Yadā amaccā tena saha yuttaṁ vā ayuttaṁ vā mantetukāmā honti, tadā naṁ pāṭiyekkaṁ pāṭiyekkaṁ ekamantaṁ nenti.",
  "atk-s0505a0:304_3": "Taṁ ekadivasaṁ divāseyyaṁ upagataṁ aññataro amacco ‘‘deva, mama sotabbaṁ atthī’’ti ekamantaṁ gamanaṁ yāci. So uṭṭhāya agamāsi.",
  "atk-s0505a0:304_4": "Puna eko mahāupaṭṭhāne nisinnaṁ varaṁ yāci, eko hatthikkhandhe, eko assapiṭṭhiyaṁ , eko suvaṇṇarathe, eko sivikāya nisīditvā uyyānaṁ gacchantaṁ yāci.",
  "atk-s0505a0:304_5": "Rājā tato orohitvā ekamantaṁ agamāsi.",
  "atk-s0505a0:304_6": "Aparo janapadacārikaṁ gacchantaṁ yāci, tassāpi vacanaṁ sutvā hatthito oruyha ekamantaṁ agamāsi.",
  "atk-s0505a0:304_7": "Evaṁ so tehi nibbinno hutvā pabbaji. Amaccā issariyena vaḍḍhanti.",
  "atk-s0505a0:304_8": "Tesu eko gantvā rājānaṁ āha – ‘‘amukaṁ, mahārāja, janapadaṁ mayhaṁ dehī’’ti.",
  "atk-s0505a0:304_9": "Rājā ‘‘taṁ itthannāmo bhuñjatī’’ti bhaṇati.",
  "atk-s0505a0:304_10": "So rañño vacanaṁ anādiyitvā ‘‘gacchāmahaṁ taṁ janapadaṁ gahetvā bhuñjāmī’’ti tattha gantvā, kalahaṁ katvā, puna ubhopi rañño santikaṁ āgantvā, aññamaññassa dosaṁ ārocenti.",
  "atk-s0505a0:304_11": "Rājā ‘‘na sakkā ime tosetu’’nti tesaṁ lobhe ādīnavaṁ disvā vipassanto paccekasambodhiṁ sacchākāsi.",
  "atk-s0505a0:304_12": "So purimanayeneva imaṁ udānagāthaṁ abhāsi –",
  "atk-s0505a0:305_0": "‘‘Āmantanā hoti sahāyamajjhe, vāse ṭhāne gamane cārikāya;",
  "atk-s0505a0:306_0": "Anabhijjhitaṁ seritaṁ pekkhamāno, eko care khaggavisāṇakappo’’ti.",
  "atk-s0505a0:307_0": "Tassattho – sahāyamajjhe ṭhitassa divāseyyasaṅkhāte vāse ca, mahāupaṭṭhānasaṅkhāte ṭhāne ca, uyyānagamanasaṅkhāte gamane ca, janapadacārikasaṅkhātāya cārikāya ca ‘‘idaṁ me suṇa, idaṁ me dehī’’tiādinā nayena tathā tathā āmantanā hoti, tasmā ahaṁ tattha nibbijjitvā yāyaṁ ariyajanasevitā anekānisaṁsā ekantasukhā, evaṁ santepi lobhābhibhūtehi sabbakāpurisehi anabhijjhitā anabhipatthitā pabbajjā, taṁ anabhijjhitaṁ paresaṁ avasavattanena dhammapuggalavasena ca seritaṁ pekkhamāno vipassanaṁ ārabhitvā anukkamena paccekasambodhiṁ adhigatomhīti. Sesaṁ vuttanayamevāti.",
  "atk-s0505a0:308_0": "Āmantanāgāthāvaṇṇanā samattā.",
  "atk-s0505a0:309_0": "41.Khiḍḍā ratīti kā uppatti?",
  "atk-s0505a0:309_1": "Bārāṇasiyaṁ ekaputtakabrahmadatto nāma rājā ahosi.",
  "atk-s0505a0:309_2": "So cassa ekaputtako piyo ahosi manāpo pāṇasamo.",
  "atk-s0505a0:309_3": "So sabbiriyāpathesu puttaṁ gahetvāva vattati.",
  "atk-s0505a0:309_4": "So ekadivasaṁ uyyānaṁ gacchanto taṁ ṭhapetvā gato.",
  "atk-s0505a0:309_5": "Kumāropi taṁ divasaṁyeva uppannena byādhinā mato.",
  "atk-s0505a0:309_6": "Amaccā ‘‘puttasinehena rañño hadayampi phaleyyā’’ti anārocetvāva naṁ jhāpesuṁ.",
  "atk-s0505a0:309_7": "Rājā uyyāne surāmadena matto puttaṁ neva sari, tathā dutiyadivasepi nhānabhojanavelāsu.",
  "atk-s0505a0:309_8": "Atha bhuttāvī nisinno saritvā ‘‘puttaṁ me ānethā’’ti āha.",
  "atk-s0505a0:309_9": "Tassa anurūpena vidhānena taṁ pavattiṁ ārocesuṁ.",
  "atk-s0505a0:309_10": "Tato sokābhibhūto nisinno evaṁ yoniso manasākāsi ‘‘imasmiṁ sati idaṁ hoti, imassuppādā idaṁ uppajjatī’’ti.",
  "atk-s0505a0:309_11": "So evaṁ anukkamena anulomapaṭilomaṁ paṭiccasamuppādaṁ sammasanto paccekabodhiṁ sacchākāsi.",
  "atk-s0505a0:309_12": "Sesaṁ saṁsaggagāthāya vuttasadisameva ṭhapetvā gāthāyatthavaṇṇanaṁ.",
  "atk-s0505a0:310_0": "Atthavaṇṇanāyaṁ pana khiḍḍāti kīḷanā.",
  "atk-s0505a0:310_1": "Sā duvidhā hoti – kāyikā, vācasikā ca.",
  "atk-s0505a0:310_2": "Tattha kāyikā nāma hatthīhipi kīḷanti, assehipi, rathehipi, dhanūhipi, tharūhipīti evamādi.",
  "atk-s0505a0:310_3": "Vācasikā nāma gītaṁ, silokabhaṇanaṁ, mukhabherīti evamādi. Ratīti pañcakāmaguṇarati.",
  "atk-s0505a0:310_4": "Vipulanti yāva aṭṭhimiñjaṁ āhacca ṭhānena sakalattabhāvabyāpakaṁ. Sesaṁ pākaṭameva.",
  "atk-s0505a0:310_5": "Anusandhiyojanāpi cettha saṁsaggagāthāya vuttanayeneva veditabbā, tato parañca sabbanti.",
  "atk-s0505a0:311_0": "Khiḍḍāratigāthāvaṇṇanā samattā.",
  "atk-s0505a0:312_0": "42.Cātuddisoti kā uppatti?",
  "atk-s0505a0:312_1": "Pubbe kira kassapassa bhagavato sāsane pañca paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke uppannā.",
  "atk-s0505a0:312_2": "Tato cavitvā tesaṁ jeṭṭhako bārāṇasiyaṁ rājā ahosi, sesā pākatikarājāno.",
  "atk-s0505a0:312_3": "Te cattāropi kammaṭṭhānaṁ uggaṇhitvā, rajjaṁ pahāya pabbajitvā, anukkamena paccekabuddhā hutvā nandamūlakapabbhāre vasantā ekadivasaṁ samāpattito vuṭṭhāya vaṁsakaḷīragāthāyaṁ vuttanayeneva attano kammañca sahāyañca āvajjetvā ñatvā bārāṇasirañño upāyena ārammaṇaṁ dassetuṁ okāsaṁ gavesanti.",
  "atk-s0505a0:312_4": "So ca rājā tikkhattuṁ rattiyā ubbijjati, bhīto vissaraṁ karoti, mahātale dhāvati.",
  "atk-s0505a0:312_5": "Purohitena kālasseva vuṭṭhāya sukhaseyyaṁ pucchitopi ‘‘kuto me, ācariya, sukha’’nti sabbaṁ taṁ pavattiṁ ārocesi.",
  "atk-s0505a0:312_6": "Purohitopi ‘‘ayaṁ rogo na sakkā yena kenaci uddhaṁvirecanādinā bhesajjakammena vinetuṁ , mayhaṁ pana khādanūpāyo uppanno’’ti cintetvā ‘‘rajjahānijīvitantarāyādīnaṁ pubbanimittaṁ etaṁ mahārājā’’ti rājānaṁ suṭṭhutaraṁ ubbejetvā tassa vūpasamanatthaṁ ‘‘ettake ca ettake ca hatthiassarathādayo hiraññasuvaṇṇañca dakkhiṇaṁ datvā yañño yajitabbo’’ti taṁ yaññayajane samādapesi.",
  "atk-s0505a0:313_0": "Tato paccekabuddhā anekāni pāṇasahassāni yaññatthāya sampiṇḍiyamānāni disvā ‘‘etasmiṁ kamme kate dubbodhaneyyo bhavissati, handa naṁ paṭikacceva gantvā pekkhāmā’’ti vaṁsakaḷīragāthāyaṁ vuttanayeneva āgantvā piṇḍāya caramānā rājaṅgaṇe paṭipāṭiyā agamaṁsu.",
  "atk-s0505a0:313_1": "Rājā sīhapañjare ṭhito rājaṅgaṇaṁ olokayamāno te addakkhi , saha dassaneneva cassa sineho uppajji.",
  "atk-s0505a0:313_2": "Tato te pakkosāpetvā ākāsatale paññattāsane nisīdāpetvā sakkaccaṁ bhojetvā katabhattakicce ‘‘ke tumhe’’ti pucchi.",
  "atk-s0505a0:313_3": "‘‘Mayaṁ, mahārāja, cātuddisā nāmā’’ti.",
  "atk-s0505a0:313_4": "‘‘Bhante, cātuddisāti imassa ko attho’’ti?",
  "atk-s0505a0:313_5": "‘‘Catūsu disāsu katthaci kutoci bhayaṁ vā cittutrāso vā amhākaṁ natthi, mahārājā’’ti.",
  "atk-s0505a0:313_6": "‘‘Bhante, tumhākaṁ taṁ bhayaṁ kiṁ kāraṇā na hotī’’ti?",
  "atk-s0505a0:313_7": "‘‘Mayañhi, mahārāja, mettaṁ bhāvema, karuṇaṁ bhāvema, muditaṁ bhāvema, upekkhaṁ bhāvema, tena no taṁ bhayaṁ na hotī’’ti vatvā uṭṭhāyāsanā attano vasatiṁ agamaṁsu.",
  "atk-s0505a0:314_0": "Tato rājā cintesi ‘‘ime samaṇā mettādibhāvanāya bhayaṁ na hotīti bhaṇanti, brāhmaṇā pana anekasahassapāṇavadhaṁ vaṇṇayanti, kesaṁ nu kho vacanaṁ sacca’’nti.",
  "atk-s0505a0:314_1": "Athassa etadahosi – ‘‘samaṇā suddhena asuddhaṁ dhovanti, brāhmaṇā pana asuddhena asuddhaṁ.",
  "atk-s0505a0:314_2": "Na ca sakkā asuddhena asuddhaṁ dhovituṁ, pabbajitānaṁ eva vacanaṁ sacca’’nti.",
  "atk-s0505a0:314_3": "So ‘‘sabbe sattā sukhitā hontū’’tiādinā nayena mettādayo cattāropi brahmavihāre bhāvetvā hitapharaṇacittena amacce āṇāpesi ‘‘sabbe pāṇe muñcatha, sītāni pānīyāni pivantu, haritāni tiṇāni khādantu, sīto ca nesaṁ vāto upavāyatū’’ti. Te tathā akaṁsu.",
  "atk-s0505a0:315_0": "Tato rājā ‘‘kalyāṇamittānaṁ vacaneneva pāpakammato muttomhī’’ti tattheva nisinno vipassitvā paccekasambodhiṁ sacchākāsi.",
  "atk-s0505a0:315_1": "Amaccehi ca bhojanavelāyaṁ ‘‘bhuñja, mahārāja, kālo’’ti vutte ‘‘nāhaṁ rājā’’ti purimanayeneva sabbaṁ vatvā imaṁ udānabyākaraṇagāthaṁ abhāsi –",
  "atk-s0505a0:316_0": "‘‘Cātuddiso appaṭigho ca hoti, santussamāno itarītarena;",
  "atk-s0505a0:317_0": "Parissayānaṁ sahitā achambhī, eko care khaggavisāṇakappo’’ti.",
  "atk-s0505a0:318_0": "Tattha cātuddisoti catūsu disāsu yathāsukhavihārī, ‘‘ekaṁ disaṁ pharitvā viharatī’’tiādinā (dī. ni. 3.308; a. ni. 4.125; cūḷani.",
  "atk-s0505a0:318_1": "khaggavisāṇasuttaniddesa 128) vā nayena brahmavihārabhāvanāpharitā catasso disā assa santītipi cātuddiso.",
  "atk-s0505a0:318_2": "Tāsu disāsu katthaci satte vā saṅkhāre vā bhayena na paṭihaññatīti appaṭigho.",
  "atk-s0505a0:318_3": "Santussamānoti dvādasavidhassa santosassavasena santussako, itarītarenāti uccāvacena paccayena.",
  "atk-s0505a0:318_4": "Parissayānaṁ sahitā achambhīti ettha parissayanti kāyacittāni, parihāpenti vā tesaṁ sampattiṁ, tāni vā paṭicca sayantīti parissayā, bāhirānaṁ sīhabyagghādīnaṁ abbhantarānañca kāmacchandādīnaṁ kāyacittupaddavānaṁ etaṁ adhivacanaṁ.",
  "atk-s0505a0:318_5": "Te parissaye adhivāsanakhantiyā ca vīriyādīhi dhammehi ca sahatīti parissayānaṁ sahitā.",
  "atk-s0505a0:318_6": "Thaddhabhāvakarabhayābhāvena achambhī. Kiṁ vuttaṁ hoti?",
  "atk-s0505a0:318_7": "Yathā te cattāro samaṇā, evaṁ itarītarena paccayena santussamāno ettha paṭipattipadaṭṭhāne santose ṭhito catūsu disāsu mettādibhāvanāya cātuddiso, sattasaṅkhāresu paṭihananabhayābhāvena appaṭigho ca hoti.",
  "atk-s0505a0:318_8": "So cātuddisattā vuttappakārānaṁ parissayānaṁ sahitā, appaṭighattā achambhī ca hotīti evaṁ paṭipattiguṇaṁ disvā yoniso paṭipajjitvā paccekabodhiṁ adhigatomhīti.",
  "atk-s0505a0:318_9": "Atha vā te samaṇā viya santussamāno itarītarena vuttanayeneva cātuddiso hotīti ñatvā evaṁ cātuddisabhāvaṁ patthayanto yoniso paṭipajjitvā adhigatomhi.",
  "atk-s0505a0:318_10": "Tasmā aññopi īdisaṁ ṭhānaṁ patthayamāno cātuddisatāya parissayānaṁ sahitā appaṭighatāya ca achambhī hutvā eko care khaggavisāṇakappoti. Sesaṁ vuttanayamevāti.",
  "atk-s0505a0:319_0": "Cātuddisagāthāvaṇṇanā samattā.",
  "atk-s0505a0:320_0": "43.Dussaṅgahāti kā uppatti?",
  "atk-s0505a0:320_1": "Bārāṇasirañño kira aggamahesī kālamakāsi.",
  "atk-s0505a0:320_2": "Tato vītivattesu sokadivasesu ekaṁ divasaṁ amaccā ‘‘rājūnaṁ nāma tesu tesu kiccesu aggamahesī avassaṁ icchitabbā, sādhu, devo, aññaṁ deviṁ ānetū’’ti yāciṁsu.",
  "atk-s0505a0:320_3": "Rājā‘‘tena hi, bhaṇe, jānāthā’’ti āha.",
  "atk-s0505a0:320_4": "Te pariyesantā sāmantarajje rājā mato. Tassa devī rajjaṁ anusāsati. Sā ca gabbhinī hoti.",
  "atk-s0505a0:320_5": "Amaccā ‘‘ayaṁ rañño anurūpā’’ti ñatvā taṁ yāciṁsu.",
  "atk-s0505a0:320_6": "Sā ‘‘gabbhinī nāma manussānaṁ amanāpā hoti, sace āgametha, yāva vijāyāmi, evaṁ hotu, no ce, aññaṁ pariyesathā’’ti āha.",
  "atk-s0505a0:320_7": "Te raññopi etamatthaṁ ārocesuṁ.",
  "atk-s0505a0:320_8": "Rājā ‘‘gabbhinīpi hotu ānethā’’ti. Te ānesuṁ.",
  "atk-s0505a0:320_9": "Rājā taṁ abhisiñcitvā sabbaṁ mahesībhogaṁ adāsi.",
  "atk-s0505a0:320_10": "Tassā parijanañca nānāvidhehi paṇṇākārehi saṅgaṇhāti. Sā kālena puttaṁ vijāyi.",
  "atk-s0505a0:320_11": "Tampi rājā attano jātaputtamiva sabbiriyāpathesu aṅke ca ure ca katvā viharati.",
  "atk-s0505a0:320_12": "Tato deviyā parijano cintesi ‘‘rājā ativiya saṅgaṇhāti kumāraṁ, ativissāsaniyāni rājahadayāni, handa naṁ paribhedemā’’ti.",
  "atk-s0505a0:321_0": "Tato kumāraṁ – ‘‘tvaṁ, tāta, amhākaṁ rañño putto, na imassa rañño, mā ettha vissāsaṁ āpajjī’’ti āhaṁsu.",
  "atk-s0505a0:321_1": "Atha kumāro ‘‘ehi puttā’’ti raññā vuccamānopi hatthe gahetvā ākaḍḍhiyamānopi pubbe viya rājānaṁ na allīyati.",
  "atk-s0505a0:321_2": "Rājā ‘‘kiṁ eta’’nti vīmaṁsanto taṁ pavattiṁ ñatvā ‘‘are, ete mayā evaṁ saṅgahitāpi paṭikūlavuttino evā’’ti nibbijjitvā rajjaṁ pahāya pabbajito.",
  "atk-s0505a0:321_3": "‘‘Rājā pabbajito’’ti amaccaparijanāpi bahū pabbajitā , ‘‘saparijano rājā pabbajito’’ti manussā paṇīte paccaye upanenti.",
  "atk-s0505a0:321_4": "Rājā paṇīte paccaye yathāvuḍḍhaṁ dāpeti.",
  "atk-s0505a0:321_5": "Tattha ye sundaraṁ labhanti, te tussanti.",
  "atk-s0505a0:321_6": "Itare ujjhāyanti ‘‘mayaṁ pariveṇasammajjanādīni sabbakiccāni karontā lūkhabhattaṁ jiṇṇavatthañca labhāmā’’ti.",
  "atk-s0505a0:321_7": "So tampi ñatvā ‘‘are, yathāvuḍḍhaṁ diyyamānepi nāma ujjhāyanti, aho, ayaṁ parisā dussaṅgahā’’ti pattacīvaraṁ ādāya eko araññaṁ pavisitvā vipassanaṁ ārabhitvā paccekabodhiṁ sacchākāsi.",
  "atk-s0505a0:321_8": "Tattha āgatehi ca kammaṭṭhānaṁ pucchito imaṁ gāthaṁ abhāsi –",
  "atk-s0505a0:322_0": "‘‘Dussaṅgahā pabbajitāpi eke, atho gahaṭṭhā gharamāvasantā;",
  "atk-s0505a0:323_0": "Appossukko paraputtesu hutvā, eko care khaggavisāṇakappo’’ti.",
  "atk-s0505a0:324_0": "Sā atthato pākaṭā eva.",
  "atk-s0505a0:324_1": "Ayaṁ pana yojanā – dussaṅgahā pabbajitāpi eke, ye asantosābhibhūtā, tathāvidhā eva ca atho gahaṭṭhā gharamāvasantā.",
  "atk-s0505a0:324_2": "Etamahaṁ dussaṅgahabhāvaṁ jigucchanto vipassanaṁ ārabhitvā paccekabodhiṁ adhigatomhīti.",
  "atk-s0505a0:324_3": "Sesaṁ purimanayeneva veditabbanti.",
  "atk-s0505a0:325_0": "Dussaṅgahagāthāvaṇṇanā samattā.",
  "atk-s0505a0:326_0": "44.Oropayitvāti kā uppatti?",
  "atk-s0505a0:326_1": "Bārāṇasiyaṁ kira cātumāsikabrahmadatto nāma rājā gimhānaṁ paṭhame māse uyyānaṁ gato.",
  "atk-s0505a0:326_2": "Tattha ramaṇīye bhūmibhāge nīlaghanapattasañchannaṁ koviḷārarukkhaṁ disvā ‘‘koviḷāramūle mama sayanaṁ paññāpethā’’ti vatvā uyyāne kīḷitvā sāyanhasamayaṁ tattha seyyaṁ kappesi.",
  "atk-s0505a0:326_3": "Puna gimhānaṁ majjhime māse uyyānaṁ gato.",
  "atk-s0505a0:326_4": "Tadā koviḷāro pupphito hoti, tadāpi tatheva akāsi.",
  "atk-s0505a0:326_5": "Puna gimhānaṁ pacchime māse gato.",
  "atk-s0505a0:326_6": "Tadā koviḷāro sañchinnapatto sukkharukkho viya hoti.",
  "atk-s0505a0:326_7": "Tadāpi so adisvāva taṁ rukkhaṁ pubbaparicayena tattheva seyyaṁ āṇāpesi.",
  "atk-s0505a0:326_8": "Amaccā jānantāpi ‘‘raññā āṇatta’’nti bhayena tattha sayanaṁ paññāpesuṁ.",
  "atk-s0505a0:326_9": "So uyyāne kīḷitvā sāyanhasamayaṁ tattha seyyaṁ kappento taṁ rukkhaṁ disvā ‘‘are, ayaṁ pubbe sañchannapatto maṇimayo viya abhirūpadassano ahosi.",
  "atk-s0505a0:326_10": "Tato maṇivaṇṇasākhantare ṭhapitapavāḷaṅkurasadisehi pupphehi sassirikacārudassano ahosi.",
  "atk-s0505a0:326_11": "Muttādalasadisavālikākiṇṇo cassa heṭṭhā bhūmibhāgo bandhanā pamuttapupphasañchanno rattakambalasanthato viya ahosi.",
  "atk-s0505a0:326_12": "So nāmajja sukkharukkho viya sākhāmattāvaseso ṭhito.",
  "atk-s0505a0:326_13": "‘Aho, jarāya upahato koviḷāro’’’ti cintetvā ‘‘anupādinnampi tāva jarā haññati, kimaṅga pana upādinna’’nti aniccasaññaṁ paṭilabhi.",
  "atk-s0505a0:326_14": "Tadanusāreneva sabbasaṅkhāre dukkhato anattato ca vipassanto ‘‘aho vatāhampi sañchinnapatto koviḷāro viya apetagihibyañjano bhaveyya’’nti patthayamāno anupubbena tasmiṁ sayanatale dakkhiṇena passena nipannoyeva paccekabodhiṁ sacchākāsi.",
  "atk-s0505a0:326_15": "Tato gamanakāle amaccehi ‘‘kālo gantuṁ, mahārājā’’ti vutte ‘‘nāhaṁ rājā’’tiādīni vatvā purimanayeneva imaṁ gāthaṁ abhāsi –",
  "atk-s0505a0:327_0": "‘‘Oropayitvā gihibyañjanāni, sañchinnapatto yathā koviḷāro;",
  "atk-s0505a0:328_0": "Chetvāna vīro gihibandhanāni, eko care khaggavisāṇakappo’’ti.",
  "atk-s0505a0:329_0": "Tattha oropayitvāti apanetvā.",
  "atk-s0505a0:329_1": "Gihibyañjanānīti kesamassuodātavatthālaṅkāramālāgandhavilepanaitthiputtadāsidāsādīni.",
  "atk-s0505a0:329_2": "Etāni hi gihibhāvaṁ byañjayanti, tasmā ‘‘gihibyañjanānī’’ti vuccanti. Sañchinnapattoti patitapatto.",
  "atk-s0505a0:329_3": "Chetvānāti maggañāṇena chinditvā.",
  "atk-s0505a0:329_4": "Vīroti maggavīriyasamannāgato.",
  "atk-s0505a0:329_5": "Gihibandhanānīti kāmabandhanāni. Kāmā hi gihīnaṁ bandhanāni. Ayaṁ tāva padattho.",
  "atk-s0505a0:330_0": "Ayaṁ pana adhippāyo – ‘‘aho vatāhampi oropayitvā gihibyañjanāni sañchinnapatto yathā koviḷāro bhaveyya’’nti evañhi cintayamāno vipassanaṁ ārabhitvā paccekabodhiṁ adhigatomhīti.",
  "atk-s0505a0:330_1": "Sesaṁ purimanayeneva veditabbanti.",
  "atk-s0505a0:331_0": "Koviḷāragāthāvaṇṇanā samattā. Paṭhamo vaggo niṭṭhito.",
  "atk-s0505a0:332_0": "45-46.Sacelabhethāti kā uppatti?",
  "atk-s0505a0:332_1": "Pubbe kira kassapassa bhagavato sāsane dve paccekabodhisattā pabbajitvā vīsati vassasahassāni gatapaccāgatavattaṁ pūretvā devaloke uppannā.",
  "atk-s0505a0:332_2": "Tato cavitvā tesaṁ jeṭṭhako bārāṇasirañño putto ahosi, kaniṭṭho purohitassa putto ahosi.",
  "atk-s0505a0:332_3": "Te ekadivasaṁyeva paṭisandhiṁ gahetvā ekadivasameva mātukucchito nikkhamitvā sahapaṁsukīḷitasahāyakā ahesuṁ. Purohitaputto paññavā ahosi.",
  "atk-s0505a0:332_4": "So rājaputtaṁ āha – ‘‘samma, tvaṁ pituno accayena rajjaṁ labhissasi, ahaṁ purohitaṭṭhānaṁ, susikkhitena ca sukhaṁ rajjaṁ anusāsituṁ sakkā, ehi sippaṁ uggahessāmā’’ti.",
  "atk-s0505a0:332_5": "Tato ubhopi pubbopacitakammā hutvā gāmanigamādīsu bhikkhaṁ caramānā paccantajanapadagāmaṁ gatā.",
  "atk-s0505a0:332_6": "Tañca gāmaṁ paccekabuddhā bhikkhācāravelāya pavisanti.",
  "atk-s0505a0:332_7": "Atha manussā paccekabuddhe disvā ussāhajātā āsanāni paññāpenti, paṇītaṁ khādanīyaṁ bhojanīyaṁ upanāmenti, mānenti, pūjenti.",
  "atk-s0505a0:332_8": "Tesaṁ etadahosi – ‘‘amhehi sadisā uccākulikā nāma natthi, atha ca panime manussā yadi icchanti, amhākaṁ bhikkhaṁ denti, yadi ca nicchanti, na denti, imesaṁ pana pabbajitānaṁ evarūpaṁ sakkāraṁ karonti, addhā ete kiñci sippaṁ jānanti, handa nesaṁ santike sippaṁ uggaṇhāmā’’ti.",
  "atk-s0505a0:333_0": "Te manussesu paṭikkantesu okāsaṁ labhitvā ‘‘yaṁ, bhante, tumhe sippaṁ jānātha, taṁ amhepi sikkhāpethā’’ti yāciṁsu.",
  "atk-s0505a0:333_1": "Paccekabuddhā ‘‘na sakkā apabbajitena sikkhitu’’nti āhaṁsu.",
  "atk-s0505a0:333_2": "Te pabbajjaṁ yācitvā pabbajiṁsu.",
  "atk-s0505a0:333_3": "Tato nesaṁ paccekabuddhā ‘‘evaṁ vo nivāsetabbaṁ, evaṁ pārupitabba’’ntiādinā nayena ābhisamācārikaṁ ācikkhitvā ‘‘imassa sippassa ekībhāvābhirati nipphatti, tasmā ekeneva nisīditabbaṁ, ekena caṅkamitabbaṁ, ṭhātabbaṁ, sayitabba’’nti pāṭiyekkaṁ paṇṇasālamadaṁsu.",
  "atk-s0505a0:333_4": "Tato te attano attano paṇṇasālaṁ pavisitvā nisīdiṁsu.",
  "atk-s0505a0:333_5": "Purohitaputto nisinnakālato pabhuti cittasamādhānaṁ laddhā jhānaṁ labhi.",
  "atk-s0505a0:333_6": "Rājaputto muhutteneva ukkaṇṭhito tassa santikaṁ āgato.",
  "atk-s0505a0:333_7": "So taṁ disvā ‘‘kiṁ, sammā’’ti pucchi. ‘‘Ukkaṇṭhitomhī’’ti āha. ‘‘Tena hi idha nisīdā’’ti.",
  "atk-s0505a0:333_8": "So tattha muhuttaṁ nisīditvā āha – ‘‘imassa kira, samma, sippassa ekībhāvābhirati nipphattī’’ti purohitaputto ‘‘evaṁ, samma, tena hi tvaṁ attano nisinnokāsaṁ eva gaccha, uggahessāmi imassa sippassa nipphatti’’nti āha.",
  "atk-s0505a0:333_9": "So gantvā punapi muhutteneva ukkaṇṭhito purimanayeneva tikkhattuṁ āgato.",
  "atk-s0505a0:334_0": "Tato naṁ purohitaputto tatheva uyyojetvā tasmiṁ gate cintesi ‘‘ayaṁ attano ca kammaṁ hāpeti, mama ca idhābhikkhaṇaṁ āgacchanto’’ti.",
  "atk-s0505a0:334_1": "So paṇṇasālato nikkhamma araññaṁ paviṭṭho.",
  "atk-s0505a0:334_2": "Itaro attano paṇṇasālāyeva nisinno punapi muhutteneva ukkaṇṭhito hutvā tassa paṇṇasālaṁ āgantvā ito cito ca maggantopi taṁ adisvā cintesi – ‘‘yo gahaṭṭhakāle paṇṇākārampi ādāya āgato maṁ daṭṭhuṁ na labhati, so nāma mayi āgate dassanampi adātukāmo pakkāmi, aho, re citta, na lajjasi, yaṁ maṁ catukkhattuṁ idhānesi, sodāni te vase na vattissāmi, aññadatthu taṁyeva mama vase vattāpessāmī’’ti attano senāsanaṁ pavisitvā vipassanaṁ ārabhitvā paccekabodhiṁ sacchikatvā ākāsena nandamūlakapabbhāraṁ agamāsi.",
  "atk-s0505a0:334_3": "Itaropi araññaṁ pavisitvā vipassanaṁ ārabhitvā paccekabodhiṁ sacchikatvā tattheva agamāsi.",
  "atk-s0505a0:334_4": "Te ubhopi manosilātale nisīditvā pāṭiyekkaṁ pāṭiyekkaṁ imā udānagāthāyo abhāsiṁsu –",
  "atk-s0505a0:335_0": "‘‘Sace labhetha nipakaṁ sahāyaṁ, saddhiṁ caraṁ sādhuvihāri dhīraṁ;",
  "atk-s0505a0:336_0": "Abhibhuyya sabbāni parissayāni, careyya tenattamano satīmā.",
  "atk-s0505a0:337_0": "‘‘No ce labhetha nipakaṁ sahāyaṁ, saddhiṁ caraṁ sādhuvihāri dhīraṁ;",
  "atk-s0505a0:338_0": "Rājāva raṭṭhaṁ vijitaṁ pahāya, eko care mātaṅgaraññeva nāgo’’ti.",
  "atk-s0505a0:339_0": "Tattha nipakanti pakatinipuṇaṁ paṇḍitaṁ kasiṇaparikammādīsu kusalaṁ.",
  "atk-s0505a0:339_1": "Sādhuvihārinti appanāvihārena vā upacārena vā samannāgataṁ. Dhīranti dhitisampannaṁ.",
  "atk-s0505a0:339_2": "Tattha nipakattena dhitisampadā vuttā.",
  "atk-s0505a0:339_3": "Idha pana dhitisampannamevāti attho.",
  "atk-s0505a0:339_4": "Dhiti nāma asithilaparakkamatā, ‘‘kāmaṁ taco ca nhāru cā’’ti (ma. ni. 2.184; a. ni. 2.5; mahāni.",
  "atk-s0505a0:339_5": "196) evaṁ pavattavīriyassetaṁ adhivacanaṁ. Apica dhikatapāpotipi dhīro.",
  "atk-s0505a0:339_6": "Rājāva raṭṭhaṁ vijitaṁ pahāyāti yathā paṭirājā ‘‘vijitaṁ raṭṭhaṁ anatthāvaha’’nti ñatvā rajjaṁ pahāya eko carati, evaṁ bālasahāyaṁ pahāya eko care.",
  "atk-s0505a0:339_7": "Atha vā rājāva raṭṭhanti yathā sutasomo rājā vijitaṁ raṭṭhaṁ pahāya eko cari, yathā ca mahājanako, evaṁ eko careti ayampi tassattho.",
  "atk-s0505a0:339_8": "Sesaṁ vuttānusārena sakkā jānitunti na vitthāritanti.",
  "atk-s0505a0:340_0": "Sahāyagāthāvaṇṇanā samattā.",
  "atk-s0505a0:341_0": "47.Addhā pasaṁsāmāti imissā gāthāya yāva ākāsatale paññattāsane paccekabuddhānaṁ nisajjā, tāva cātuddisagāthāya uppattisadisā eva uppatti.",
  "atk-s0505a0:341_1": "Ayaṁ pana viseso – yathā so rājā rattiyā tikkhattuṁ ubbijji, na tathā ayaṁ, nevassa yañño paccupaṭṭhito ahosi.",
  "atk-s0505a0:341_2": "So ākāsatale paññattesu āsanesu paccekabuddhe nisīdāpetvā ‘‘ke tumhe’’ti pucchi.",
  "atk-s0505a0:341_3": "‘‘Mayaṁ, mahārāja, anavajjabhojino nāmā’’ti.",
  "atk-s0505a0:341_4": "‘‘Bhante, ‘anavajjabhojino’ti imassa ko attho’’ti?",
  "atk-s0505a0:341_5": "‘‘Sundaraṁ vā asundaraṁ vā laddhā nibbikārā bhuñjāma, mahārājā’’ti.",
  "atk-s0505a0:341_6": "Taṁ sutvā rañño etadahosi ‘‘yaṁnūnāhaṁ ime upaparikkheyyaṁ edisā vā no vā’’ti.",
  "atk-s0505a0:341_7": "Taṁ divasaṁ kaṇājakena bilaṅgadutiyena parivisi.",
  "atk-s0505a0:341_8": "Paccekabuddhā amataṁ bhuñjantā viya nibbikārā bhuñjiṁsu.",
  "atk-s0505a0:341_9": "Rājā ‘‘honti nāma ekadivasaṁ paṭiññātattā nibbikārā, sve jānissāmī’’ti svātanāyapi nimantesi.",
  "atk-s0505a0:341_10": "Tato dutiyadivasepi tathevākāsi. Tepi tatheva paribhuñjiṁsu.",
  "atk-s0505a0:341_11": "Atha rājā ‘‘idāni sundaraṁ datvā vīmaṁsissāmī’’ti punapi nimantetvā, dve divase mahāsakkāraṁ katvā, paṇītena ativicitrena khādanīyena bhojanīyena parivisi.",
  "atk-s0505a0:341_12": "Tepi tatheva nibbikārā bhuñjitvā rañño maṅgalaṁ vatvā pakkamiṁsu.",
  "atk-s0505a0:341_13": "Rājā acirapakkantesu tesu ‘‘anavajjabhojinova ete samaṇā, aho vatāhampi anavajjabhojī bhaveyya’’nti cintetvā mahārajjaṁ pahāya pabbajjaṁ samādāya vipassanaṁ ārabhitvā, paccekabuddho hutvā, mañjūsakarukkhamūle paccekabuddhānaṁ majjhe attano ārammaṇaṁ vibhāvento imaṁ gāthaṁ abhāsi –",
  "atk-s0505a0:342_0": "‘‘Addhā pasaṁsāma sahāyasampadaṁ, seṭṭhā samā sevitabbā sahāyā;",
  "atk-s0505a0:343_0": "Ete aladdhā anavajjabhojī, eko care khaggavisāṇakappo’’ti.",
  "atk-s0505a0:344_0": "Sā padatthato uttānā eva.",
  "atk-s0505a0:344_1": "Kevalaṁ pana sahāyasampadanti ettha asekhehi sīlādikkhandhehi sampannā sahāyā eva sahāyasampadāti veditabbā.",
  "atk-s0505a0:344_2": "Ayaṁ panettha yojanā – yāyaṁ vuttā sahāyasampadā, taṁ sahāyasampadaṁ addhā pasaṁsāma, ekaṁseneva thomemāti vuttaṁ hoti. Kathaṁ?",
  "atk-s0505a0:344_3": "Seṭṭhā samā sevitabbā sahāyāti. Kasmā?",
  "atk-s0505a0:344_4": "Attano hi sīlādīhi seṭṭhe sevamānassa sīlādayo dhammā anuppannā uppajjanti, uppannā vuddhiṁ virūḷhiṁ vepullaṁ pāpuṇanti.",
  "atk-s0505a0:344_5": "Same sevamānassa aññamaññaṁ samadhāraṇena kukkuccassa vinodanena ca laddhā na parihāyanti.",
  "atk-s0505a0:344_6": "Ete pana sahāyake seṭṭhe ca same ca aladdhā kuhanādimicchājīvaṁ vajjetvā dhammena samena uppannaṁ bhojanaṁ bhuñjanto tattha ca paṭighānunayaṁ anuppādento anavajjabhojī hutvā atthakāmo kulaputto eko care khaggavisāṇakappo.",
  "atk-s0505a0:344_7": "Ahampi hi evaṁ caranto imaṁ sampattiṁ adhigatomhīti.",
  "atk-s0505a0:345_0": "Anavajjabhojigāthāvaṇṇanā samattā.",
  "atk-s0505a0:346_0": "48.Disvāsuvaṇṇassāti kā uppatti?",
  "atk-s0505a0:346_1": "Aññataro bārāṇasirājā gimhasamaye divāseyyaṁ upagato.",
  "atk-s0505a0:346_2": "Santike cassa vaṇṇadāsī gosītacandanaṁ pisati.",
  "atk-s0505a0:346_3": "Tassā ekabāhāyaṁ ekaṁ suvaṇṇavalayaṁ, ekabāhāyaṁ dve, tāni saṅghaṭṭanti itaraṁ na saṅghaṭṭati.",
  "atk-s0505a0:346_4": "Rājā taṁ disvā ‘‘evameva gaṇavāse saṅghaṭṭanā, ekavāse asaṅghaṭṭanā’’ti punappunaṁ taṁ dāsiṁ olokayamāno cintesi.",
  "atk-s0505a0:346_5": "Tena ca samayena sabbālaṅkārabhūsitā devī taṁ bījayantī ṭhitā hoti.",
  "atk-s0505a0:346_6": "Sā ‘‘vaṇṇadāsiyā paṭibaddhacitto maññe rājā’’ti cintetvā taṁ dāsiṁ uṭṭhāpetvā sayameva pisitumāraddhā .",
  "atk-s0505a0:346_7": "Tassā ubhosu bāhāsu aneke suvaṇṇavalayā, te saṅghaṭṭantā mahāsaddaṁ janayiṁsu.",
  "atk-s0505a0:346_8": "Rājā suṭṭhutaraṁ nibbinno dakkhiṇena passena nipannoyeva vipassanaṁ ārabhitvā paccekabodhiṁ sacchākāsi.",
  "atk-s0505a0:346_9": "Taṁ anuttarena sukhena sukhitaṁ nipannaṁ candanahatthā devī upasaṅkamitvā ‘‘ālimpāmi, mahārājā’’ti āha.",
  "atk-s0505a0:346_10": "Rājā – ‘‘apehi, mā ālimpāhī’’ti āha. Sā ‘‘kissa, mahārājā’’ti āha. So ‘‘nāhaṁ rājā’’ti.",
  "atk-s0505a0:346_11": "Evametesaṁ taṁ kathāsallāpaṁ sutvā amaccā upasaṅkamiṁsu.",
  "atk-s0505a0:346_12": "Tehipi mahārājavādena ālapito ‘‘nāhaṁ, bhaṇe, rājā’’ti āha.",
  "atk-s0505a0:346_13": "Sesaṁ paṭhamagāthāya vuttasadisameva.",
  "atk-s0505a0:347_0": "Ayaṁ pana gāthāvaṇṇanā – disvāti oloketvā.",
  "atk-s0505a0:347_1": "Suvaṇṇassāti kañcanassa ‘‘valayānī’’ti pāṭhaseso. Sāvasesapāṭho hi ayaṁ attho.",
  "atk-s0505a0:347_2": "Pabhassarānīti pabhāsanasīlāni, jutimantānīti vuttaṁ hoti. Sesaṁ uttānatthameva.",
  "atk-s0505a0:347_3": "Ayaṁ pana yojanā – disvā bhujasmiṁ suvaṇṇassa valayāni ‘‘gaṇavāse sati saṅghaṭṭanā, ekavāse asaṅghaṭṭanā’’ti evaṁ cintento vipassanaṁ ārabhitvā paccekabodhiṁ adhigatomhīti. Sesaṁ vuttanayamevāti.",
  "atk-s0505a0:348_0": "Suvaṇṇavalayagāthāvaṇṇanā samattā.",
  "atk-s0505a0:349_0": "49.Evaṁ dutiyenāti kā uppatti?",
  "atk-s0505a0:349_1": "Aññataro bārāṇasirājā daharova pabbajitukāmo amacce āṇāpesi ‘‘deviṁ gahetvā rajjaṁ pariharatha, ahaṁ pabbajissāmī’’ti.",
  "atk-s0505a0:349_2": "Amaccā ‘‘na, mahārāja, arājakaṁ rajjaṁ amhehi sakkā rakkhituṁ, sāmantarājāno āgamma vilumpissanti, yāva ekaputtopi uppajjati, tāva āgamehī’’ti saññāpesuṁ. Muducitto rājā adhivāsesi. Atha devī gabbhaṁ gaṇhi.",
  "atk-s0505a0:349_3": "Rājā punapi te āṇāpesi – ‘‘devī gabbhinī, puttaṁ jātaṁ rajje abhisiñcitvā rajjaṁ pariharatha, ahaṁ pabbajissāmī’’ti.",
  "atk-s0505a0:349_4": "Amaccā ‘‘dujjānaṁ, mahārāja, etaṁ devī puttaṁ vā vijāyissati dhītaraṁ vā, vijāyanakālaṁ tāva āgamehī’’ti punapi saññāpesuṁ. Atha sā puttaṁ vijāyi.",
  "atk-s0505a0:349_5": "Tadāpi rājā tatheva amacce āṇāpesi.",
  "atk-s0505a0:349_6": "Amaccā punapi rājānaṁ ‘‘āgamehi, mahārāja, yāva, paṭibalo hotī’’ti bahūhi kāraṇehi saññāpesuṁ.",
  "atk-s0505a0:349_7": "Tato kumāre paṭibale jāte amacce sannipātāpetvā ‘‘paṭibalo ayaṁ, taṁ rajje abhisiñcitvā paṭipajjathā’’ti amaccānaṁ okāsaṁ adatvā antarāpaṇā kāsāyavatthādayo sabbaparikkhāre āharāpetvā antepure eva pabbajitvā mahājanako viya nikkhami.",
  "atk-s0505a0:349_8": "Sabbaparijano nānappakārakaṁ paridevamāno rājānaṁ anubandhi.",
  "atk-s0505a0:350_0": "Rājā yāva attano rajjasīmā, tāva gantvā kattaradaṇḍena lekhaṁ katvā ‘‘ayaṁ lekhā nātikkamitabbā’’ti āha.",
  "atk-s0505a0:350_1": "Mahājano lekhāya sīsaṁ katvā, bhūmiyaṁ nipanno paridevamāno ‘‘tuyhaṁ dāni, tāta, rañño āṇā, kiṁ karissatī’’ti kumāraṁ lekhaṁ atikkamāpesi.",
  "atk-s0505a0:350_2": "Kumāro ‘‘tāta, tātā’’ti dhāvitvā rājānaṁ sampāpuṇi.",
  "atk-s0505a0:350_3": "Rājā kumāraṁ disvā ‘‘etaṁ mahājanaṁ pariharanto rajjaṁ kāresiṁ, kiṁ dāni ekaṁ dārakaṁ pariharituṁ na sakkhissa’’nti kumāraṁ gahetvā araññaṁ paviṭṭho, tattha pubbapaccekabuddhehi vasitapaṇṇasālaṁ disvā vāsaṁ kappesi saddhiṁ puttena.",
  "atk-s0505a0:350_4": "Tato kumāro varasayanādīsu kataparicayo tiṇasanthārake vā rajjumañcake vā sayamāno rodati.",
  "atk-s0505a0:350_5": "Sītavātādīhi phuṭṭho samāno ‘‘sītaṁ, tāta, uṇhaṁ, tāta, makkhikā, tāta, khādanti, chātomhi, tāta, pipāsitomhi, tātā’’ti vadati.",
  "atk-s0505a0:350_6": "Rājā taṁ saññāpentoyeva rattiṁ vītināmeti.",
  "atk-s0505a0:350_7": "Divāpissa piṇḍāya caritvā bhattaṁ upanāmeti, taṁ hoti missakabhattaṁ kaṅguvarakamuggādibahulaṁ.",
  "atk-s0505a0:350_8": "Kumāro acchādentampi taṁ jighacchāvasena bhuñjamāno katipāheneva uṇhe ṭhapitapadumaṁ viya milāyi.",
  "atk-s0505a0:350_9": "Paccekabodhisatto pana paṭisaṅkhānabalena nibbikāroyeva bhuñjati.",
  "atk-s0505a0:351_0": "Tato so kumāraṁ saññāpento āha – ‘‘nagarasmiṁ, tāta, paṇītāhāro labbhati, tattha gacchāmā’’ti. Kumāro ‘‘āma, tātā’’ti āha.",
  "atk-s0505a0:351_1": "Tato naṁ purakkhatvā āgatamaggeneva nivatti.",
  "atk-s0505a0:351_2": "Kumāramātāpi devī ‘‘na dāni rājā kumāraṁ gahetvā araññe ciraṁ vasissati, katipāheneva nivattissatī’’ti cintetvā raññā kattaradaṇḍena likhitaṭṭhāneyeva vatiṁ kārāpetvā vāsaṁ kappesi.",
  "atk-s0505a0:351_3": "Tato rājā tassā vatiyā avidūre ṭhatvā ‘‘ettha te, tāta, mātā nisinnā, gacchāhī’’ti pesesi.",
  "atk-s0505a0:351_4": "Yāva ca so taṁ ṭhānaṁ pāpuṇāti, tāva udikkhanto aṭṭhāsi ‘‘mā heva naṁ koci viheṭheyyā’’ti.",
  "atk-s0505a0:351_5": "Kumāro mātu santikaṁ dhāvanto agamāsi.",
  "atk-s0505a0:351_6": "Ārakkhakapurisā ca naṁ disvā deviyā ārocesuṁ.",
  "atk-s0505a0:351_7": "Devī vīsatināṭakitthisahassaparivutā gantvā paṭiggahesi, rañño ca pavattiṁ pucchi.",
  "atk-s0505a0:351_8": "Atha ‘‘pacchato āgacchatī’’ti sutvā manusse pesesi.",
  "atk-s0505a0:351_9": "Rājāpi tāvadeva sakavasatiṁ agamāsi.",
  "atk-s0505a0:351_10": "Manussā rājānaṁ adisvā nivattiṁsu.",
  "atk-s0505a0:351_11": "Tato devī nirāsāva hutvā, puttaṁ gahetvā, nagaraṁ gantvā, taṁ rajje abhisiñci.",
  "atk-s0505a0:351_12": "Rājāpi attano vasatiṁ patvā, tattha nisinno vipassitvā, paccekabodhiṁ sacchikatvā, mañjūsakarukkhamūle paccekabuddhānaṁ majjhe imaṁ udānagāthaṁ abhāsi –",
  "atk-s0505a0:352_0": "‘‘Evaṁ dutiyena saha mamassa, vācābhilāpo abhisajjanā vā;",
  "atk-s0505a0:353_0": "Etaṁ bhayaṁ āyatiṁ pekkhamāno, eko care khaggavisāṇakappo’’ti.",
  "atk-s0505a0:354_0": "Sā padatthato uttānā eva.",
  "atk-s0505a0:354_1": "Ayaṁ panettha adhippāyo – yvāyaṁ etena dutiyena kumārena sītuṇhādīni nivedentena sahavāsena taṁ saññāpentassa mama vācābhilāpo, tasmiṁ sinehavasena abhisajjanā ca jātā, sace ahaṁ imaṁ na pariccajāmi, tato āyatimpi hessati yatheva idāni;",
  "atk-s0505a0:354_2": "evaṁ dutiyena saha mamassa vācābhilāpo abhisajjanā vā.",
  "atk-s0505a0:354_3": "Ubhayampi cetaṁ antarāyakaraṁ visesādhigamassāti etaṁ bhayaṁ āyatiṁ pekkhamāno taṁ chaḍḍetvā yoniso paṭipajjitvā paccekabodhiṁ adhigatomhīti. Sesaṁ vuttanayamevāti.",
  "atk-s0505a0:355_0": "Āyatibhayagāthāvaṇṇanā samattā.",
  "atk-s0505a0:356_0": "50.Kāmā hi citrāti kā uppatti?",
  "atk-s0505a0:356_1": "Bārāṇasiyaṁ kira seṭṭhiputto daharova seṭṭhiṭṭhānaṁ labhi.",
  "atk-s0505a0:356_2": "Tassa tiṇṇaṁ utūnaṁ tayo pāsādā honti .",
  "atk-s0505a0:356_3": "So tattha sabbasampattīhi devakumāro viya paricāreti.",
  "atk-s0505a0:356_4": "So daharova samāno ‘‘pabbajissāmī’’ti mātāpitaro yāci. Te naṁ vārenti. So tatheva nibandhati.",
  "atk-s0505a0:356_5": "Punapi naṁ mātāpitaro ‘‘tvaṁ, tāta, sukhumālo, dukkarā pabbajjā, khuradhārāya upari caṅkamanasadisā’’ti nānappakārehi vārenti. So tatheva nibandhati.",
  "atk-s0505a0:356_6": "Te cintesuṁ ‘‘sacāyaṁ pabbajati, amhākaṁ domanassaṁ hoti.",
  "atk-s0505a0:356_7": "Sace naṁ nivārema, etassa domanassaṁ hoti.",
  "atk-s0505a0:356_8": "Apica amhākaṁ domanassaṁ hotu, mā ca etassā’’ti anujāniṁsu.",
  "atk-s0505a0:356_9": "Tato so sabbaparijanaṁ paridevamānaṁ anādiyitvā isipatanaṁ gantvā paccekabuddhānaṁ santike pabbaji.",
  "atk-s0505a0:356_10": "Tassa uḷārasenāsanaṁ na pāpuṇāti, mañcake taṭṭikaṁ pattharitvā sayi.",
  "atk-s0505a0:356_11": "So varasayane kataparicayo sabbarattiṁ atidukkhito ahosi.",
  "atk-s0505a0:356_12": "Pabhātepi sarīraparikammaṁ katvā, pattacīvaramādāya paccekabuddhehi saddhiṁ piṇḍāya pāvisi.",
  "atk-s0505a0:356_13": "Tattha vuḍḍhā aggāsanañca aggapiṇḍañca labhanti, navakā yaṁkiñcideva āsanaṁ lūkhabhojanañca.",
  "atk-s0505a0:356_14": "So tena lūkhabhojanenāpi atidukkhito ahosi.",
  "atk-s0505a0:356_15": "So katipāhaṁyeva kiso dubbaṇṇo hutvā nibbijji yathā taṁ aparipākagate samaṇadhamme.",
  "atk-s0505a0:356_16": "Tato mātāpitūnaṁ dūtaṁ pesetvā uppabbaji.",
  "atk-s0505a0:356_17": "So katipāhaṁyeva balaṁ gahetvā punapi pabbajitukāmo ahosi.",
  "atk-s0505a0:356_18": "Tato teneva kamena pabbajitvā punapi uppabbajitvā tatiyavāre pabbajitvā sammā paṭipanno paccekasambodhiṁ sacchikatvā imaṁ udānagāthaṁ vatvā puna paccekabuddhānaṁ majjhe imameva byākaraṇagāthaṁ abhāsi –",
  "atk-s0505a0:357_0": "‘‘Kāmā hi citrā madhurā manoramā, virūparūpena mathenti cittaṁ;",
  "atk-s0505a0:358_0": "Ādīnavaṁ kāmaguṇesu disvā, eko care khaggavisāṇakappo’’ti.",
  "atk-s0505a0:359_0": "Tattha kāmāti dve kāmā vatthukāmā ca kilesakāmā ca.",
  "atk-s0505a0:359_1": "Tattha vatthukāmā manāpiyarūpādayo dhammā, kilesakāmā chandādayo sabbepi rāgappabhedā.",
  "atk-s0505a0:359_2": "Idha pana vatthukāmā adhippetā.",
  "atk-s0505a0:359_3": "Rūpādianekappakāravasena citrā. Lokassādavasena madhurā.",
  "atk-s0505a0:359_4": "Bālaputhujjanānaṁ manaṁ ramentīti manoramā.",
  "atk-s0505a0:359_5": "Virūparūpenāti virūpena rūpena, anekavidhena sabhāvenāti vuttaṁ hoti.",
  "atk-s0505a0:359_6": "Te hi rūpādivasena citrā, rūpādīsupi nīlādivasena vividharūpā.",
  "atk-s0505a0:359_7": "Evaṁ tena virūparūpena tathā tathā assādaṁ dassetvā mathenti cittaṁ pabbajjāya abhiramituṁ na dentīti. Sesamettha pākaṭameva.",
  "atk-s0505a0:359_8": "Nigamanampi dvīhi tīhi vā padehi yojetvā purimagāthāsu vuttanayeneva veditabbanti.",
  "atk-s0505a0:360_0": "Kāmagāthāvaṇṇanā samattā.",
  "atk-s0505a0:361_0": "51.Ītīcāti kā uppatti?",
  "atk-s0505a0:361_1": "Bārāṇasiyaṁ kira rañño gaṇḍo udapādi. Bāḷhā vedanā vattanti.",
  "atk-s0505a0:361_2": "Vejjā ‘‘satthakammena vinā phāsu na hotī’’ti bhaṇanti.",
  "atk-s0505a0:361_3": "Rājā tesaṁ abhayaṁ datvā satthakammaṁ kārāpesi.",
  "atk-s0505a0:361_4": "Te phāletvā, pubbalohitaṁ nīharitvā, nibbedanaṁ katvā, vaṇaṁ paṭṭena bandhiṁsu, āhārācāresu ca naṁ sammā ovadiṁsu.",
  "atk-s0505a0:361_5": "Rājā lūkhabhojanena kisasarīro ahosi, gaṇḍo cassa milāyi.",
  "atk-s0505a0:361_6": "So phāsukasaññī hutvā siniddhāhāraṁ bhuñji.",
  "atk-s0505a0:361_7": "Tena ca sañjātabalo visaye paṭisevi.",
  "atk-s0505a0:361_8": "Tassa gaṇḍo puna purimasabhāvameva sampāpuṇi.",
  "atk-s0505a0:361_9": "Evaṁ yāva tikkhattuṁ satthakammaṁ kārāpetvā, vejjehi parivajjito nibbijjitvā, rajjaṁ pahāya pabbajitvā, araññaṁ pavisitvā, vipassanaṁ ārabhitvā, sattahi vassehi paccekabodhiṁ sacchikatvā, imaṁ udānagāthaṁ bhāsitvā nandamūlakapabbhāraṁ agamāsi.",
  "atk-s0505a0:362_0": "‘‘Ītī ca gaṇḍo ca upaddavo ca, rogo ca sallañca bhayañca metaṁ;",
  "atk-s0505a0:363_0": "Etaṁ bhayaṁ kāmaguṇesu disvā, eko care khaggavisāṇakappo’’ti.",
  "atk-s0505a0:364_0": "Tattha etīti īti, āgantukānaṁ akusalabhāgiyānaṁ byasanahetūnaṁ etaṁ adhivacanaṁ.",
  "atk-s0505a0:364_1": "Tasmā kāmaguṇāpi ete anekabyasanāvahaṭṭhena daḷhasannipātaṭṭhena ca īti.",
  "atk-s0505a0:364_2": "Gaṇḍopi asuciṁ paggharati, uddhumātaparipakkaparibhinno hoti.",
  "atk-s0505a0:364_3": "Tasmā ete kilesāsucipaggharaṇato uppādajarābhaṅgehi uddhumātaparipakkaparibhinnabhāvato ca gaṇḍo. Upaddavatīti upaddavo; anatthaṁ janento abhibhavati;",
  "atk-s0505a0:364_4": "ajjhottharatīti attho, rājadaṇḍādīnametaṁ adhivacanaṁ.",
  "atk-s0505a0:364_5": "Tasmā kāmaguṇāpete aviditanibbānatthāvahahetutāya sabbupaddavavatthutāya ca upaddavo.",
  "atk-s0505a0:364_6": "Yasmā panete kilesāturabhāvaṁ janentā sīlasaṅkhātamārogyaṁ, loluppaṁ vā uppādentā pākatikameva ārogyaṁ vilumpanti, tasmā iminā ārogyavilumpanaṭṭheneva rogo.",
  "atk-s0505a0:364_7": "Abbhantaramanuppaviṭṭhaṭṭhena pana antotudakaṭṭhena dunniharaṇīyaṭṭhena ca sallaṁ.",
  "atk-s0505a0:364_8": "Diṭṭhadhammikasamparāyikabhayāvahanato bhayaṁ. Me etanti metaṁ. Sesamettha pākaṭameva.",
  "atk-s0505a0:364_9": "Nigamanaṁ vuttanayeneva veditabbanti.",
  "atk-s0505a0:365_0": "Ītigāthāvaṇṇanā samattā.",
  "atk-s0505a0:366_0": "52.Sītañcāti kā uppatti?",
  "atk-s0505a0:366_1": "Bārāṇasiyaṁ kira sītālukabrahmadatto nāma rājā ahosi.",
  "atk-s0505a0:366_2": "So pabbajitvā araññakuṭikāya viharati.",
  "atk-s0505a0:366_3": "Tasmiñca padese sīte sītaṁ, uṇhe uṇhameva ca hoti abbhokāsattā padesassa.",
  "atk-s0505a0:366_4": "Gocaragāme bhikkhā yāvadatthāya na labbhati.",
  "atk-s0505a0:366_5": "Pivanakapānīyampi dullabhaṁ, vātātapaḍaṁsasarīsapāpi bādhenti.",
  "atk-s0505a0:366_6": "Tassa etadahosi – ‘‘ito aḍḍhayojanamatte sampanno padeso, tattha sabbepi ete parissayā natthi. Yaṁnūnāhaṁ tattha gaccheyyaṁ;",
  "atk-s0505a0:366_7": "phāsukaṁ viharantena sakkā visesaṁ adhigantu’’nti.",
  "atk-s0505a0:366_8": "Tassa puna ahosi – ‘‘pabbajitā nāma na paccayavasikā honti, evarūpañca cittaṁ vase vattenti, na cittassa vase vattenti, nāhaṁ gamissāmī’’ti paccavekkhitvā na agamāsi.",
  "atk-s0505a0:366_9": "Evaṁ yāvatatiyakaṁ uppannacittaṁ paccavekkhitvā nivattesi.",
  "atk-s0505a0:366_10": "Tato tattheva satta vassāni vasitvā, sammā paṭipajjamāno paccekasambodhiṁ sacchikatvā, imaṁ udānagāthaṁ bhāsitvā nandamūlakapabbhāraṁ agamāsi.",
  "atk-s0505a0:367_0": "‘‘Sītañca uṇhañca khudaṁ pipāsaṁ, vātātape ḍaṁsasarīsape ca;",
  "atk-s0505a0:368_0": "Sabbānipetāni abhisambhavitvā, eko care khaggavisāṇakappo’’ti.",
  "atk-s0505a0:369_0": "Tattha sītañcāti sītaṁ nāma duvidhaṁ abbhantaradhātukkhobhapaccayañca, bāhiradhātukkhobhapaccayañca; tathā uṇhaṁ. Ḍaṁsāti piṅgalamakkhikā.",
  "atk-s0505a0:369_1": "Sarīsapāti ye keci dīghajātikā saritvā gacchanti. Sesaṁ pākaṭameva.",
  "atk-s0505a0:369_2": "Nigamanampi vuttanayeneva veditabbanti.",
  "atk-s0505a0:370_0": "Sītālukagāthāvaṇṇanā samattā.",
  "atk-s0505a0:371_0": "53.Nāgovāti kā uppatti?",
  "atk-s0505a0:371_1": "Bārāṇasiyaṁ kira aññataro rājā vīsati vassāni rajjaṁ kāretvā kālakato niraye vīsati eva vassāni paccitvā himavantappadese hatthiyoniyaṁ uppajjitvā sañjātakkhandho padumavaṇṇasakalasarīro uḷāro yūthapati mahānāgo ahosi.",
  "atk-s0505a0:371_2": "Tassa obhaggobhaggaṁ sākhābhaṅgaṁ hatthichāpāva khādanti.",
  "atk-s0505a0:371_3": "Ogāhepi naṁ hatthiniyo kaddamena limpanti , sabbaṁ pālileyyakanāgasseva ahosi. So yūthā nibbijjitvā pakkami.",
  "atk-s0505a0:371_4": "Tato naṁ padānusārena yūthaṁ anubandhi.",
  "atk-s0505a0:371_5": "Evaṁ yāvatatiyaṁ pakkanto anubaddhova.",
  "atk-s0505a0:371_6": "Tato cintesi – ‘‘idāni mayhaṁ nattako bārāṇasiyaṁ rajjaṁ kāreti, yaṁnūnāhaṁ attano purimajātiyā uyyānaṁ gaccheyyaṁ, tatra maṁ so rakkhissatī’’ti.",
  "atk-s0505a0:371_7": "Tato rattiṁ niddāvasaṁ gate yūthe yūthaṁ pahāya tameva uyyānaṁ pāvisi.",
  "atk-s0505a0:371_8": "Uyyānapālo disvā rañño ārocesi.",
  "atk-s0505a0:371_9": "Rājā ‘‘hatthiṁ gahessāmī’’ti senāya parivāresi.",
  "atk-s0505a0:371_10": "Hatthī rājānaṁ eva abhimukho gacchati.",
  "atk-s0505a0:371_11": "Rājā ‘‘maṁ abhimukho etī’’ti khurappaṁ sannayhitvā aṭṭhāsi.",
  "atk-s0505a0:371_12": "Tato hatthī ‘‘vijjheyyāpi maṁ eso’’ti mānusikāya vācāya ‘‘brahmadatta, mā maṁ vijjha, ahaṁ te ayyako’’ti āha.",
  "atk-s0505a0:371_13": "Rājā ‘‘kiṁ bhaṇasī’’ti sabbaṁ pucchi.",
  "atk-s0505a0:371_14": "Hatthīpi rajje ca narake ca hatthiyoniyañca pavattiṁ sabbaṁ ārocesi.",
  "atk-s0505a0:371_15": "Rājā ‘‘sundaraṁ, mā bhāyi, mā ca kañci bhiṁsāpehī’’ti hatthino vaṭṭañca ārakkhake ca hatthibhaṇḍe ca upaṭṭhāpesi.",
  "atk-s0505a0:372_0": "Athekadivasaṁ rājā hatthikkhandhagato ‘‘ayaṁ vīsati vassāni rajjaṁ katvā niraye pakko, vipākāvasesena ca tiracchānayoniyaṁ uppanno, tatthapi gaṇavāsasaṅghaṭṭanaṁ asahanto idhāgato.",
  "atk-s0505a0:372_1": "Aho dukkho gaṇavāso, ekībhāvo eva ca pana sukho’’ti cintetvā tattheva vipassanaṁ ārabhitvā paccekabodhiṁ sacchākāsi.",
  "atk-s0505a0:372_2": "Taṁ lokuttarasukhena sukhitaṁ amaccā upasaṅkamitvā, paṇipātaṁ katvā ‘‘yānakālo mahārājā’’ti āhaṁsu.",
  "atk-s0505a0:372_3": "Tato ‘‘nāhaṁ rājā’’ti vatvā purimanayeneva imaṁ gāthaṁ abhāsi –",
  "atk-s0505a0:373_0": "‘‘Nāgova yūthāni vivajjayitvā, sañjātakhandho padumī uḷāro;",
  "atk-s0505a0:374_0": "Yathābhirantaṁ viharaṁ araññe, eko care khaggavisāṇakappo’’ti.",
  "atk-s0505a0:375_0": "Sā padatthato pākaṭā eva.",
  "atk-s0505a0:375_1": "Ayaṁ panettha adhippāyayojanā.",
  "atk-s0505a0:375_2": "Sā ca kho yuttivaseneva, na anussavavasena.",
  "atk-s0505a0:375_3": "Yathā ayaṁ hatthī manussakantesu sīlesu dantattā adantabhūmiṁ nāgacchatīti vā, sarīramahantatāya vā nāgo, evaṁ kudāssu nāmāhampi ariyakantesu sīlesu dantattā adantabhūmiṁ nāgamanena āguṁ akaraṇena puna itthattaṁ anāgamanena ca guṇasarīramahantatāya vā nāgo bhaveyyaṁ.",
  "atk-s0505a0:375_4": "Yathā cesa yūthāni vivajjetvā ekacariyasukhena yathābhirantaṁ viharaṁ araññe eko care khaggavisāṇakappo, kudāssu nāmāhampi evaṁ gaṇaṁ vivajjetvā ekavihārasukhena jhānasukhena yathābhirantaṁ viharaṁ araññe attano yathā yathā sukhaṁ, tathā tathā yattakaṁ vā icchāmi, tattakaṁ araññe nivāsaṁ eko care khaggavisāṇakappo careyyanti attho.",
  "atk-s0505a0:375_5": "Yathā cesa susaṇṭhitakkhandhatāya sañjātakkhandho, kudāssu nāmāhampi evaṁ asekhasīlakkhandhamahantatāya sañjātakkhandho bhaveyyaṁ.",
  "atk-s0505a0:375_6": "Yathā cesa padumasadisagattatāya vā padumakule uppannatāya vā padumī, kudāssu nāmāhampi evaṁ padumasadisaujugattatāya vā ariyajātipadume uppannatāya vā padumī bhaveyyaṁ.",
  "atk-s0505a0:375_7": "Yathā cesa thāmabalajavādīhi uḷāro, kudāssu nāmāhampi evaṁ parisuddhakāyasamācāratādīhi sīlasamādhinibbedhikapaññādīhi vā uḷāro bhaveyyanti evaṁ cintento vipassanaṁ ārabhitvā paccekabodhiṁ adhigatomhīti.",
  "atk-s0505a0:376_0": "Nāgagāthāvaṇṇanā samattā.",
  "atk-s0505a0:377_0": "54.Aṭṭhāna tanti kā uppatti?",
  "atk-s0505a0:377_1": "Bārāṇasirañño kira putto daharo eva samāno pabbajitukāmo mātāpitaro yāci. Mātāpitaro naṁ vārenti.",
  "atk-s0505a0:377_2": "So vāriyamānopi nibandhatiyeva ‘‘pabbajissāmī’’ti.",
  "atk-s0505a0:377_3": "Tato naṁ pubbe vuttaseṭṭhiputtaṁ viya sabbaṁ vatvā anujāniṁsu.",
  "atk-s0505a0:377_4": "Pabbajitvā ca uyyāneyeva vasitabbanti paṭijānāpesuṁ, so tathā akāsi.",
  "atk-s0505a0:377_5": "Tassa mātā pātova vīsatisahassanāṭakitthiparivutā uyyānaṁ gantvā, puttaṁ yāguṁ pāyetvā, antarā khajjakādīni ca khādāpetvā, yāva majjhanhikasamayaṁ tena saddhiṁ samullapitvā, nagaraṁ pavisati.",
  "atk-s0505a0:377_6": "Pitā ca majjhanhike āgantvā, taṁ bhojetvā attanāpi bhuñjitvā, divasaṁ tena saddhiṁ samullapitvā, sāyanhasamaye jagganapurise ṭhapetvā nagaraṁ pavisati.",
  "atk-s0505a0:377_7": "So evaṁ rattindivaṁ avivitto viharati.",
  "atk-s0505a0:377_8": "Tena kho pana samayena ādiccabandhu nāma paccekabuddho nandamūlakapabbhāre viharati.",
  "atk-s0505a0:377_9": "So āvajjento taṁ addasa – ‘‘ayaṁ kumāro pabbajituṁ asakkhi, jaṭaṁ chindituṁ na sakkotī’’ti.",
  "atk-s0505a0:377_10": "Tato paraṁ āvajji ‘‘attano dhammatāya nibbijjissati, no’’ti.",
  "atk-s0505a0:377_11": "Atha ‘‘dhammatāya nibbindanto aticiraṁ bhavissatī’’ti ñatvā ‘‘tassa ārammaṇaṁ dassessāmī’’ti pubbe vuttanayeneva manosilātalato āgantvā uyyāne aṭṭhāsi.",
  "atk-s0505a0:377_12": "Rājapuriso disvā ‘‘paccekabuddho āgato, mahārājā’’ti rañño ārocesi.",
  "atk-s0505a0:377_13": "Rājā ‘‘idāni me putto paccekabuddhena saddhiṁ anukkaṇṭhito vasissatī’’ti pamuditamano hutvā paccekabuddhaṁ sakkaccaṁ upaṭṭhahitvā tattheva vāsaṁ yācitvā paṇṇasālādivāvihāraṭṭhānacaṅkamādisabbaṁ kāretvā vāsesi.",
  "atk-s0505a0:378_0": "So tattha vasanto ekadivasaṁ okāsaṁ labhitvā kumāraṁ pucchi ‘‘kosi tva’’nti? So āha ‘‘ahaṁ pabbajito’’ti.",
  "atk-s0505a0:378_1": "‘‘Pabbajitā nāma na edisā hontī’’ti.",
  "atk-s0505a0:378_2": "‘‘Atha bhante, kīdisā honti, kiṁ mayhaṁ ananucchavika’’nti vutte ‘‘tvaṁ attano ananucchavikaṁ na pekkhasi , nanu te mātā vīsatisahassaitthīhi saddhiṁ pubbaṇhasamaye āgacchantī uyyānaṁ avivittaṁ karoti, pitā mahatā balakāyena sāyanhasamaye, jagganapurisā sakalarattiṁ;",
  "atk-s0505a0:378_3": "pabbajitā nāma tava sadisā na honti, ‘edisā pana hontī’’’ti tatra ṭhitasseva iddhiyā himavante aññataraṁ vihāraṁ dassesi.",
  "atk-s0505a0:378_4": "So tattha paccekabuddhe ālambanabāhaṁ nissāya ṭhite ca caṅkamante ca rajanakammasūcikammādīni karonte ca disvā āha – ‘‘tumhe idha, nāgacchatha, pabbajjā nāma tumhehi anuññātā’’ti.",
  "atk-s0505a0:378_5": "‘‘Āma, pabbajjā anuññātā, pabbajitakālato paṭṭhāya samaṇā nāma attano nissaraṇaṁ kātuṁ icchitapatthitañca padesaṁ gantuṁ labhanti, ettakaṁva vaṭṭatī’’ti vatvā ākāse ṭhatvā –",
  "atk-s0505a0:379_0": "‘‘Aṭṭhāna taṁ saṅgaṇikāratassa, yaṁ phassaye sāmayikaṁ vimutti’’nti. –",
  "atk-s0505a0:380_0": "Imaṁ upaḍḍhagāthaṁ vatvā, dissamāneneva kāyena nandamūlakapabbhāraṁ agamāsi.",
  "atk-s0505a0:380_1": "Evaṁ gate paccekabuddhe so attano paṇṇasālaṁ pavisitvā nipajji.",
  "atk-s0505a0:380_2": "Ārakkhakapurisopi ‘‘sayito kumāro, idāni kuhiṁ gamissatī’’ti pamatto niddaṁ okkami.",
  "atk-s0505a0:380_3": "So tassa pamattabhāvaṁ ñatvā pattacīvaraṁ gahetvā araññaṁ pāvisi.",
  "atk-s0505a0:380_4": "Tatra ca vivitto vipassanaṁ ārabhitvā, paccekabodhiṁ sacchikatvā, paccekabuddhaṭṭhānaṁ gato.",
  "atk-s0505a0:380_5": "Tatra ca ‘‘kathamadhigata’’nti pucchito ādiccabandhunā vuttaṁ upaḍḍhagāthaṁ paripuṇṇaṁ katvā abhāsi.",
  "atk-s0505a0:381_0": "Tassattho – aṭṭhāna tanti.",
  "atk-s0505a0:381_1": "Aṭṭhānaṁ taṁ, akāraṇaṁ tanti vuttaṁ hoti, anunāsikalopo kato ‘‘ariyasaccāna dassana’’ntiādīsu (khu. pā. 5.11; su. ni. 270) viya.",
  "atk-s0505a0:381_2": "Saṅgaṇikāratassāti gaṇābhiratassa.",
  "atk-s0505a0:381_3": "Yanti karaṇavacanametaṁ ‘‘yaṁ hirīyati hirīyitabbenā’’tiādīsu (dha. sa. 30) viya. Phassayeti adhigacche.",
  "atk-s0505a0:381_4": "Sāmayikaṁ vimuttinti lokiyasamāpattiṁ.",
  "atk-s0505a0:381_5": "Sā hi appitappitasamaye eva paccanīkehi vimuccanato ‘‘sāmayikā vimuttī’’ti vuccati. Taṁ sāmayikaṁ vimuttiṁ.",
  "atk-s0505a0:381_6": "Aṭṭhānaṁ taṁ, na taṁ kāraṇaṁ vijjati saṅgaṇikāratassa, yena kāraṇena phassayeti etaṁ ādiccabandhussa paccekabuddhassa vaco nisamma saṅgaṇikāratiṁ pahāya yoniso paṭipajjanto adhigatomhīti āha. Sesaṁ vuttanayamevāti.",
  "atk-s0505a0:382_0": "Aṭṭhānagāthāvaṇṇanā samattā.",
  "atk-s0505a0:383_0": "Dutiyo vaggo niṭṭhito.",
  "atk-s0505a0:384_0": "55.Diṭṭhīvisūkānīti kā uppatti?",
  "atk-s0505a0:384_1": "Bārāṇasiyaṁ kira aññataro rājā rahogato cintesi – ‘‘yathā sītādīnaṁ paṭighātakāni uṇhādīni atthi, atthi nu kho evaṁ vaṭṭapaṭighātakaṁ vinaṭṭaṁ, no’’ti.",
  "atk-s0505a0:384_2": "So amacce pucchi – ‘‘vivaṭṭaṁ jānāthā’’ti?",
  "atk-s0505a0:384_3": "Te ‘‘jānāma, mahārājā’’ti āhaṁsu. Rājā – ‘‘kiṁ ta’’nti?",
  "atk-s0505a0:384_4": "Tato ‘‘antavā loko’’tiādinā nayena sassatucchedaṁ kathesuṁ.",
  "atk-s0505a0:384_5": "Atha rājā ‘‘ime na jānanti, sabbepime diṭṭhigatikā’’ti sayameva tesaṁ vilomatañca ayuttatañca disvā ‘‘vaṭṭapaṭighātakaṁ vivaṭṭaṁ atthi, taṁ gavesitabba’’nti cintetvā rajjaṁ pahāya pabbajitvā vipassanto paccekabodhiṁ sacchākāsi.",
  "atk-s0505a0:384_6": "Imañca udānagāthaṁ abhāsi paccekabuddhamajjhe byākaraṇagāthañca –",
  "atk-s0505a0:385_0": "‘‘Diṭṭhīvisūkāni upātivatto, patto niyāmaṁ paṭiladdhamaggo;",
  "atk-s0505a0:386_0": "Uppannañāṇomhi anaññaneyyo, eko care khaggavisāṇakappo’’ti.",
  "atk-s0505a0:387_0": "Tassattho – diṭṭhīvisūkānīti dvāsaṭṭhidiṭṭhigatāni.",
  "atk-s0505a0:387_1": "Tāni hi maggasammādiṭṭhiyā visūkaṭṭhena vijjhanaṭṭhena vilomaṭṭhena ca visūkāni.",
  "atk-s0505a0:387_2": "Evaṁ diṭṭhiyā visūkāni, diṭṭhi eva vā visūkāni diṭṭhivisūkāni.",
  "atk-s0505a0:387_3": "Upātivattoti dassanamaggena atikkanto.",
  "atk-s0505a0:387_4": "Patto niyāmanti avinipātadhammatāya sambodhiparāyaṇatāya ca niyatabhāvaṁ adhigato, sammattaniyāmasaṅkhātaṁ vā paṭhamamagganti.",
  "atk-s0505a0:387_5": "Ettāvatā paṭhamamaggakiccanipphatti ca tassa paṭilābho ca vutto.",
  "atk-s0505a0:387_6": "Idāni paṭiladdhamaggoti iminā sesamaggapaṭilābhaṁ dasseti.",
  "atk-s0505a0:387_7": "Uppannañāṇomhīti uppannapaccekabodhiñāṇo amhi. Etena phalaṁ dasseti.",
  "atk-s0505a0:387_8": "Anaññaneyyoti aññehi ‘‘idaṁ saccaṁ, idaṁ sacca’’nti na netabbo.",
  "atk-s0505a0:387_9": "Etena sayambhutaṁ dīpeti, patte vā paccekabodhiñāṇe aneyyatāya abhāvā sayaṁvasitaṁ.",
  "atk-s0505a0:387_10": "Samathavipassanāya vā diṭṭhivisūkāni upātivatto, ādimaggena patto niyāmaṁ, sesehi paṭiladdhamaggo, phalañāṇena uppannañāṇo, taṁ sabbaṁ attanāva adhigatoti anaññaneyyo.",
  "atk-s0505a0:387_11": "Sesaṁ vuttanayeneva veditabbanti.",
  "atk-s0505a0:388_0": "Diṭṭhivisūkagāthāvaṇṇanā samattā.",
  "atk-s0505a0:389_0": "56.Nillolupoti kā uppatti?",
  "atk-s0505a0:389_1": "Bārāṇasirañño kira sūdo antarabhattaṁ pacitvā upanāmesi manuññadassanaṁ sādurasaṁ ‘‘appeva nāma me rājā dhanamanuppadeyyā’’ti.",
  "atk-s0505a0:389_2": "Taṁ rañño gandheneva bhottukāmataṁ janesi mukhe kheḷaṁ uppādentaṁ.",
  "atk-s0505a0:389_3": "Paṭhamakabaḷe pana mukhe pakkhittamatte sattarasaharaṇisahassāni amateneva phuṭṭhāni ahesuṁ.",
  "atk-s0505a0:389_4": "Sūdo ‘‘idāni me dassati, idāni me dassatī’’ti cintesi.",
  "atk-s0505a0:389_5": "Rājāpi ‘‘sakkārāraho sūdo’’ti cintesi – ‘‘rasaṁ sāyitvā pana sakkarontaṁ maṁ pāpako kittisaddo abbhuggaccheyya – ‘lolo ayaṁ rājā rasagaruko’’’ti na kiñci abhaṇi.",
  "atk-s0505a0:389_6": "Evaṁ yāva bhojanapariyosānaṁ, tāva sūdopi ‘‘idāni dassati, idāni dassatī’’ti cintesi.",
  "atk-s0505a0:389_7": "Rājāpi avaṇṇabhayena na kiñci abhaṇi.",
  "atk-s0505a0:389_8": "Tato sūdo ‘‘natthi imassa rañño jivhāviññāṇa’’nti dutiyadivase arasabhattaṁ upanāmesi.",
  "atk-s0505a0:389_9": "Rājā bhuñjanto ‘‘niggahāraho ajja sūdo’’ti jānantopi pubbe viya paccavekkhitvā avaṇṇabhayena na kiñci abhaṇi.",
  "atk-s0505a0:389_10": "Tato sūdo ‘‘rājā neva sundaraṁ nāsundaraṁ jānātī’’ti cintetvā sabbaṁ paribbayaṁ attanā gahetvā yaṁkiñcideva pacitvā rañño deti.",
  "atk-s0505a0:389_11": "Rājā ‘‘aho vata lobho, ahaṁ nāma vīsati nagarasahassāni bhuñjanto imassa lobhena bhattamattampi na labhāmī’’ti nibbijjitvā, rajjaṁ pahāya pabbajitvā, vipassanto paccekabodhiṁ sacchākāsi, purimanayeneva ca imaṁ gāthaṁ abhāsi –",
  "atk-s0505a0:390_0": "‘‘Nillolupo nikkuho nippipāso, nimmakkho niddhantakasāvamoho;",
  "atk-s0505a0:391_0": "Nirāsayo sabbaloke bhavitvā, eko care khaggavisāṇakappo’’ti.",
  "atk-s0505a0:392_0": "Tattha nillolupoti alolupo.",
  "atk-s0505a0:392_1": "Yo hi rasataṇhābhibhūto hoti, so bhusaṁ luppati punappunañca luppati, tena lolupoti vuccati.",
  "atk-s0505a0:392_2": "Tasmā esa taṁ paṭikkhipanto āha ‘‘nillolupo’’ti.",
  "atk-s0505a0:392_3": "Nikkuhoti ettha kiñcāpi yassa tividhaṁ kuhanavatthu natthi, so nikkuhoti vuccati.",
  "atk-s0505a0:392_4": "Imissā pana gāthāya manuññabhojanādīsu vimhayamanāpajjanato nikkuhoti ayamadhippāyo .",
  "atk-s0505a0:392_5": "Nippipāsoti ettha pātumicchā pipāsā, tassā abhāvena nippipāso, sādurasalobhena bhottukamyatāvirahitoti attho.",
  "atk-s0505a0:392_6": "Nimmakkhoti ettha paraguṇavināsanalakkhaṇo makkho, tassa abhāvena nimmakkho.",
  "atk-s0505a0:392_7": "Attano gahaṭṭhakāle sūdassa guṇamakkhanābhāvaṁ sandhāyāha.",
  "atk-s0505a0:392_8": "Niddhantakasāvamohoti ettha rāgādayo tayo, kāyaduccaritādīni ca tīṇīti cha dhammā yathāsambhavaṁ appasannaṭṭhena sakabhāvaṁ vijahāpetvā parabhāvaṁ gaṇhāpanaṭṭhena kasaṭaṭṭhena ca kasāvāti veditabbā. Yathāha –",
  "atk-s0505a0:393_0": "‘‘Tattha, katame tayo kasāvā?",
  "atk-s0505a0:393_1": "Rāgakasāvo, dosakasāvo, mohakasāvo, ime tayo kasāvā.",
  "atk-s0505a0:393_2": "Tattha, katame aparepi tayo kasāvā?",
  "atk-s0505a0:393_3": "Kāyakasāvo, vacīkasāvo, manokasāvo’’ti (vibha. 924).",
  "atk-s0505a0:394_0": "Tesu mohaṁ ṭhapetvā pañcannaṁ kasāvānaṁ tesañca sabbesaṁ mūlabhūtassa mohassa niddhantattā niddhantakasāvamoho, tiṇṇaṁ eva vā kāyavacīmanokasāvānaṁ mohassa ca niddhantattā niddhantakasāvamoho.",
  "atk-s0505a0:394_1": "Itaresu nillolupatādīhi rāgakasāvassa, nimmakkhatāya dosakasāvassa niddhantabhāvo siddho eva. Nirāsayoti nittaṇho.",
  "atk-s0505a0:394_2": "Sabbaloketi sakalaloke, tīsu bhavesu dvādasasu vā āyatanesu bhavavibhavataṇhāvirahito hutvāti attho.",
  "atk-s0505a0:394_3": "Sesaṁ vuttanayeneva veditabbaṁ.",
  "atk-s0505a0:394_4": "Atha vā tayopi pāde vatvā eko careti eko carituṁ sakkuṇeyyāti evampi ettha sambandho kātabboti.",
  "atk-s0505a0:395_0": "Nillolupagāthāvaṇṇanā samattā.",
  "atk-s0505a0:396_0": "57.Pāpaṁ sahāyanti kā uppatti?",
  "atk-s0505a0:396_1": "Bārāṇasiyaṁ kira aññataro rājā mahaccarājānubhāvena nagaraṁ padakkhiṇaṁ karonto manusse koṭṭhāgārato purāṇadhaññāni bahiddhā nīharante disvā ‘‘kiṁ, bhaṇe, ida’’nti amacce pucchi.",
  "atk-s0505a0:396_2": "‘‘Idāni, mahārāja, navadhaññāni uppajjissanti, tesaṁ okāsaṁ kātuṁ ime manussā purāṇadhaññādīni chaḍḍentī’’ti.",
  "atk-s0505a0:396_3": "Rājā – ‘‘kiṁ, bhaṇe, itthāgārabalakāyādīnaṁ vaṭṭaṁ paripuṇṇa’’nti ?",
  "atk-s0505a0:396_4": "‘‘Āma, mahārāja, paripuṇṇanti’’.",
  "atk-s0505a0:396_5": "‘‘Tena hi, bhaṇe, dānasālaṁ kārāpetha, dānaṁ dassāmi, mā imāni dhaññāni anupakārāni vinassiṁsū’’ti.",
  "atk-s0505a0:396_6": "Tato naṁ aññataro diṭṭhigatiko amacco ‘‘mahārāja, natthi dinna’’nti ārabbha yāva ‘‘bālā ca paṇḍitā ca sandhāvitvā saṁsaritvā dukkhassantaṁ karissantī’’ti vatvā nivāresi.",
  "atk-s0505a0:396_7": "So dutiyampi tatiyampi koṭṭhāgāre vilumpante disvā tatheva āṇāpesi.",
  "atk-s0505a0:396_8": "Tatiyampi naṁ ‘‘mahārāja, dattupaññattaṁ yadidaṁ dāna’’ntiādīni vatvā nivāresi.",
  "atk-s0505a0:396_9": "So ‘‘are, ahaṁ attano santakampi na labhāmi dātuṁ, kiṁ me imehi pāpasahāyehī’’ti nibbinno rajjaṁ pahāya pabbajitvā vipassanto paccekabodhiṁ sacchākāsi.",
  "atk-s0505a0:396_10": "Tañca pāpaṁ sahāyaṁ garahanto imaṁ udānagāthaṁ abhāsi –",
  "atk-s0505a0:397_0": "‘‘Pāpaṁ sahāyaṁ parivajjayetha, anatthadassiṁ visame niviṭṭhaṁ;",
  "atk-s0505a0:398_0": "Sayaṁ na seve pasutaṁ pamattaṁ, eko care khaggavisāṇakappo’’ti.",
  "atk-s0505a0:399_0": "Tassāyaṁ saṅkhepattho – yvāyaṁ dasavatthukāya pāpadiṭṭhiyā samannāgatattā pāpo, paresampi anatthaṁ passatīti anatthadassī, kāyaduccaritādimhi ca visame niviṭṭho, taṁ atthakāmo kulaputto pāpaṁ sahāyaṁ parivajjayetha anatthadassiṁ visame niviṭṭhaṁ.",
  "atk-s0505a0:399_1": "Sayaṁ na seveti attano vasena na seve.",
  "atk-s0505a0:399_2": "Yadi pana paravaso hoti, kiṁ sakkā kātunti vuttaṁ hoti.",
  "atk-s0505a0:399_3": "Pasutanti pasaṭaṁ , diṭṭhivasena tattha tattha lagganti attho.",
  "atk-s0505a0:399_4": "Pamattanti kāmaguṇesu vossaṭṭhacittaṁ, kusalabhāvanārahitaṁ vā.",
  "atk-s0505a0:399_5": "Taṁ evarūpaṁ na seve, na bhaje, na payirupāse, aññadatthu eko care khaggavisāṇakappoti.",
  "atk-s0505a0:400_0": "Pāpasahāyagāthāvaṇṇanā samattā.",
  "atk-s0505a0:401_0": "58.Bahussutanti kā uppatti?",
  "atk-s0505a0:401_1": "Pubbe kira kassapassa bhagavato sāsane aṭṭha paccekabodhisattā pabbajitvā gatapaccāgatavattaṁ pūretvā devaloke uppannāti sabbaṁ anavajjabhojīgāthāya vuttasadisameva.",
  "atk-s0505a0:401_2": "Ayaṁ pana viseso – paccekabuddhe nisīdāpetvā rājā āha ‘‘ke tumhe’’ti?",
  "atk-s0505a0:401_3": "Te āhaṁsu – ‘‘mayaṁ, mahārāja, bahussutā nāmā’’ti.",
  "atk-s0505a0:401_4": "Rājā – ‘‘ahaṁ sutabrahmadatto nāma, sutena tittiṁ na gacchāmi, handa, nesaṁ santike vicitranayaṁ saddhammadesanaṁ sossāmī’’ti attamano dakkhiṇodakaṁ datvā, parivisitvā, bhattakiccapariyosāne saṅghattherassa pattaṁ gahetvā, vanditvā, purato nisīdi ‘‘dhammakathaṁ, bhante, karothā’’ti.",
  "atk-s0505a0:401_5": "So ‘‘sukhito hotu, mahārāja, rāgakkhayo hotū’’ti vatvā uṭṭhito.",
  "atk-s0505a0:401_6": "Rājā ‘‘ayaṁ na bahussuto, dutiyo bahussuto bhavissati, sve dāni vicitradhammadesanaṁ sossāmī’’ti svātanāya nimantesi.",
  "atk-s0505a0:401_7": "Evaṁ yāva sabbesaṁ paṭipāṭi gacchati, tāva nimantesi.",
  "atk-s0505a0:401_8": "Te sabbepi ‘‘dosakkhayo hotu, mohakkhayo, gatikkhayo, vaṭṭakkhayo, upadhikkhayo, taṇhakkhayo hotū’’ti evaṁ ekekaṁ padaṁ visesetvā sesaṁ paṭhamasadisameva vatvā uṭṭhahiṁsu.",
  "atk-s0505a0:402_0": "Tato rājā ‘‘ime ‘bahussutā maya’nti bhaṇanti, na ca tesaṁ vicitrakathā, kimetehi vutta’’nti tesaṁ vacanatthaṁ upaparikkhitumāraddho.",
  "atk-s0505a0:402_1": "Atha ‘‘rāgakkhayo hotū’’ti upaparikkhanto ‘‘rāge khīṇe dosopi mohopi aññataraññatarepi kilesā khīṇā hontī’’ti ñatvā attamano ahosi – ‘‘nippariyāyabahussutā ime samaṇā.",
  "atk-s0505a0:402_2": "Yathā hi purisena mahāpathaviṁ vā ākāsaṁ vā aṅguliyā niddisantena na aṅgulimattova padeso niddiṭṭho hoti, apica, kho, pana pathavīākāsā eva niddiṭṭhā honti, evaṁ imehi ekamekaṁ atthaṁ niddisantehi aparimāṇā atthā niddiṭṭhā hontī’’ti.",
  "atk-s0505a0:402_3": "Tato so ‘‘kudāssu nāmāhampi evaṁ bahussuto bhavissāmī’’ti tathārūpaṁ bahussutabhāvaṁ patthento rajjaṁ pahāya pabbajitvā, vipassanto paccekabodhiṁ sacchikatvā, imaṁ udānagāthaṁ abhāsi –",
  "atk-s0505a0:403_0": "‘‘Bahussutaṁ dhammadharaṁ bhajetha, mittaṁ uḷāraṁ paṭibhānavantaṁ;",
  "atk-s0505a0:404_0": "Aññāya atthāni vineyya kaṅkhaṁ, eko care khaggavisāṇakappo’’ti.",
  "atk-s0505a0:405_0": "Tatthāyaṁ saṅkhepattho – bahussutanti duvidho bahussuto tīsu piṭakesu atthato nikhilo pariyattibahussuto ca, maggaphalavijjābhiññānaṁ paṭividdhattā paṭivedhabahussuto ca. Āgatāgamo dhammadharo.",
  "atk-s0505a0:405_1": "Uḷārehi pana kāyavacīmanokammehi samannāgato uḷāro.",
  "atk-s0505a0:405_2": "Yuttapaṭibhāno ca muttapaṭibhāno ca yuttamuttapaṭibhāno ca paṭibhānavā.",
  "atk-s0505a0:405_3": "Pariyattiparipucchādhigamavasena vā tidhā paṭibhānavā veditabbo.",
  "atk-s0505a0:405_4": "Yassa hi pariyatti paṭibhāti, so pariyattipaṭibhānavā.",
  "atk-s0505a0:405_5": "Yassa atthañca ñāṇañca lakkhaṇañca ṭhānāṭṭhānañca paripucchantassa paripucchā paṭibhāti, so paripucchāpaṭibhānavā.",
  "atk-s0505a0:405_6": "Yena maggādayo paṭividdhā honti, so adhigamapaṭibhānavā.",
  "atk-s0505a0:405_7": "Taṁ evarūpaṁ bahussutaṁ dhammadharaṁ bhajetha mittaṁ uḷāraṁ paṭibhānavantaṁ.",
  "atk-s0505a0:405_8": "Tato tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato vā anekappakārāni aññāya atthāni.",
  "atk-s0505a0:405_9": "Tato – ‘‘ahosiṁ nu kho ahaṁ atītamaddhāna’’ntiādīsu (ma. ni. 1.18; saṁ. ni.",
  "atk-s0505a0:405_10": "2.20) kaṅkhaṭṭhānesu vineyya kaṅkhaṁ, vicikicchaṁ vinetvā vināsetvā evaṁ katasabbakicco eko care khaggavisāṇakappoti.",
  "atk-s0505a0:406_0": "Bahussutagāthāvaṇṇanā samattā.",
  "atk-s0505a0:407_0": "59.Khiḍḍaṁratinti kā uppatti?",
  "atk-s0505a0:407_1": "Bārāṇasiyaṁ vibhūsakabrahmadatto nāma rājā pātova yāguṁ vā bhattaṁ vā bhuñjitvā nānāvidhavibhūsanehi attānaṁ vibhūsāpetvā mahāādāse sakalasarīraṁ disvā yaṁ na icchati taṁ apanetvā aññena vibhūsanena vibhūsāpeti.",
  "atk-s0505a0:407_2": "Tassa ekadivasaṁ evaṁ karoto bhattavelā majjhanhikasamayo patto.",
  "atk-s0505a0:407_3": "Atha avibhūsitova dussapaṭṭena sīsaṁ veṭhetvā, bhuñjitvā, divāseyyaṁ upagacchi.",
  "atk-s0505a0:407_4": "Punapi uṭṭhahitvā tatheva karoto sūriyo atthaṅgato.",
  "atk-s0505a0:407_5": "Evaṁ dutiyadivasepi tatiyadivasepi.",
  "atk-s0505a0:407_6": "Athassa evaṁ maṇḍanappasutassa piṭṭhirogo udapādi.",
  "atk-s0505a0:407_7": "Tassetadahosi – ‘‘aho re, ahaṁ sabbathāmena vibhūsantopi imasmiṁ kappake vibhūsane asantuṭṭho lobhaṁ uppādesiṁ.",
  "atk-s0505a0:407_8": "Lobho ca nāmesa apāyagamanīyo dhammo, handāhaṁ, lobhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:408_0": "‘‘Khiḍḍaṁ ratiṁ kāmasukhañca loke, analaṅkaritvā anapekkhamāno;",
  "atk-s0505a0:409_0": "Vibhūsanaṭṭhānā virato saccavādī, eko care khaggavisāṇakappo’’ti.",
  "atk-s0505a0:410_0": "Tattha khiḍḍā ca rati ca pubbe vuttāva.",
  "atk-s0505a0:410_1": "Kāmasukhanti vatthukāmasukhaṁ.",
  "atk-s0505a0:410_2": "Vatthukāmāpi hi sukhassa visayādibhāvena sukhanti vuccanti.",
  "atk-s0505a0:410_3": "Yathāha – ‘‘atthi rūpaṁ sukhaṁ sukhānupatita’’nti (saṁ. ni. 3.60).",
  "atk-s0505a0:410_4": "Evametaṁ khiḍḍaṁ ratiṁ kāmasukhañca imasmiṁ okāsaloke analaṅkaritvā alanti akatvā, etaṁ tappakanti vā sārabhūtanti vā evaṁ aggahetvā.",
  "atk-s0505a0:410_5": "Anapekkhamānoti tena alaṅkaraṇena anapekkhaṇasīlo, apihāluko, nittaṇho, vibhūsanaṭṭhānā virato saccavādī eko careti.",
  "atk-s0505a0:410_6": "Tattha vibhūsā duvidhā – agārikavibhūsā, anagārikavibhūsā ca.",
  "atk-s0505a0:410_7": "Tattha agārikavibhūsā sāṭakaveṭhanamālāgandhādi, anagārikavibhūsā pattamaṇḍanādi. Vibhūsā eva vibhūsanaṭṭhānaṁ.",
  "atk-s0505a0:410_8": "Tasmā vibhūsanaṭṭhānā tividhāya viratiyā virato.",
  "atk-s0505a0:410_9": "Avitathavacanato saccavādīti evamattho daṭṭhabbo.",
  "atk-s0505a0:411_0": "Vibhūsanaṭṭhānagāthāvaṇṇanā samattā.",
  "atk-s0505a0:412_0": "60.Puttañcadāranti kā uppatti?",
  "atk-s0505a0:412_1": "Bārāṇasirañño kira putto daharakāle eva abhisitto rajjaṁ kāresi.",
  "atk-s0505a0:412_2": "So paṭhamagāthāya vuttapaccekabodhisatto viya rajjasirimanubhavanto ekadivasaṁ cintesi – ‘‘ahaṁ rajjaṁ kārento bahūnaṁ dukkhaṁ karomi.",
  "atk-s0505a0:412_3": "Kiṁ me ekabhattatthāya iminā pāpena, handa sukhamuppādemī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:413_0": "‘‘Puttañca dāraṁ pitarañca mātaraṁ, dhanāni dhaññāni ca bandhavāni;",
  "atk-s0505a0:414_0": "Hitvāna kāmāni yathodhikāni, eko care khaggavisāṇakappo’’ti.",
  "atk-s0505a0:415_0": "Tattha dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni.",
  "atk-s0505a0:415_1": "Dhaññānīti sālivīhiyavagodhumakaṅkuvarakakudrūsakapabhedāni satta sesāparaṇṇāni ca.",
  "atk-s0505a0:415_2": "Bandhavānīti ñātibandhugottabandhumittabandhusippabandhuvasena catubbidhe bandhave.",
  "atk-s0505a0:415_3": "Yathodhikānīti sakasakaodhivasena ṭhitāneva. Sesaṁ vuttanayamevāti.",
  "atk-s0505a0:416_0": "Puttadāragāthāvaṇṇanā samattā.",
  "atk-s0505a0:417_0": "61.Saṅgo esoti kā uppatti?",
  "atk-s0505a0:417_1": "Bārāṇasiyaṁ kira pādalolabrahmadatto nāma rājā ahosi.",
  "atk-s0505a0:417_2": "So pātova yāguṁ vā bhattaṁ vā bhuñjitvā tīsu pāsādesu tividhanāṭakāni passati.",
  "atk-s0505a0:417_3": "Tividhanāṭakānīti kira pubbarājato āgataṁ, anantararājato āgataṁ, attano kāle uṭṭhitanti.",
  "atk-s0505a0:417_4": "So ekadivasaṁ pātova daharanāṭakapāsādaṁ gato.",
  "atk-s0505a0:417_5": "Tā nāṭakitthiyo ‘‘rājānaṁ ramāpessāmā’’ti sakkassa devānamindassa accharāyo viya atimanoharaṁ naccagītavāditaṁ payojesuṁ.",
  "atk-s0505a0:417_6": "Rājā – ‘‘anacchariyametaṁ daharāna’’nti asantuṭṭho hutvā majjhimanāṭakapāsādaṁ gato.",
  "atk-s0505a0:417_7": "Tāpi nāṭakitthiyo tatheva akaṁsu.",
  "atk-s0505a0:417_8": "So tatthāpi tatheva asantuṭṭho hutvā mahānāṭakapāsādaṁ gato.",
  "atk-s0505a0:417_9": "Tāpi nāṭakitthiyo tatheva akaṁsu.",
  "atk-s0505a0:417_10": "Rājā dve tayo rājaparivaṭṭe atītānaṁ tāsaṁ mahallakabhāvena aṭṭhikīḷanasadisaṁ naccaṁ disvā gītañca amadhuraṁ sutvā punadeva daharanāṭakapāsādaṁ, puna majjhimanāṭakapāsādanti evaṁ vicaritvā katthaci asantuṭṭho cintesi – ‘‘imā nāṭakitthiyo sakkaṁ devānamindaṁ accharāyo viya maṁ ramāpetukāmā sabbathāmena naccagītavāditaṁ payojesuṁ, svāhaṁ katthaci asantuṭṭho lobhameva vaḍḍhemi, lobho ca nāmesa apāyagamanīyo dhammo, handāhaṁ lobhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:418_0": "‘‘Saṅgo eso parittamettha sokhyaṁ, appassādo dukkhamettha bhiyyo;",
  "atk-s0505a0:419_0": "Gaḷo eso iti ñatvā matimā, eko care khaggavisāṇakappo’’ti.",
  "atk-s0505a0:420_0": "Tassattho – saṅgo esoti attano upabhogaṁ niddisati.",
  "atk-s0505a0:420_1": "So hi sajjanti tattha pāṇino kaddame paviṭṭho hatthī viyāti saṅgo.",
  "atk-s0505a0:420_2": "Parittamettha sokhyanti ettha pañcakāmaguṇūpabhogakāle viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṁ parittaṁ, vijjuppabhāya obhāsitanaccadassanasukhaṁ viya ittaraṁ , tāvakālikanti vuttaṁ hoti.",
  "atk-s0505a0:420_3": "Appassādo dukkhamettha bhiyyoti ettha ca yvāyaṁ ‘‘yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) vutto.",
  "atk-s0505a0:420_4": "So yadidaṁ ‘‘ko ca, bhikkhave, kāmānaṁ ādīnavo?",
  "atk-s0505a0:420_5": "Idha, bhikkhave, kulaputto yena sippaṭṭhānena jīvikaṁ kappeti, yadi muddāya, yadi gaṇanāyā’’ti evamādinā (ma. ni.",
  "atk-s0505a0:420_6": "1.167) nayenettha dukkhaṁ vuttaṁ.",
  "atk-s0505a0:420_7": "Taṁ upanidhāya appo udakabindumatto hoti.",
  "atk-s0505a0:420_8": "Atha kho dukkhameva bhiyyo bahu, catūsu samuddesu udakasadisaṁ hoti.",
  "atk-s0505a0:420_9": "Tena vuttaṁ ‘‘appassādo dukkhamettha bhiyyo’’ti.",
  "atk-s0505a0:420_10": "Gaḷo esoti assādaṁ dassetvā ākaḍḍhanavasena baḷiso viya eso yadidaṁ pañca kāmaguṇā.",
  "atk-s0505a0:420_11": "Iti ñatvā matimāti evaṁ ñatvā buddhimā paṇḍito puriso sabbampetaṁ pahāya eko care khaggavisāṇakappoti.",
  "atk-s0505a0:421_0": "Saṅgagāthāvaṇṇanā samattā.",
  "atk-s0505a0:422_0": "62.Sandālayitvānāti kā uppatti?",
  "atk-s0505a0:422_1": "Bārāṇasiyaṁ kira anivattabrahmadatto nāma rājā ahosi .",
  "atk-s0505a0:422_2": "So saṅgāmaṁ otiṇṇo ajinitvā aññaṁ vā kiccaṁ āraddho aniṭṭhapetvā na nivattati, tasmā naṁ evaṁ sañjāniṁsu.",
  "atk-s0505a0:422_3": "So ekadivasaṁ uyyānaṁ gacchati.",
  "atk-s0505a0:422_4": "Tena ca samayena vanadāho uṭṭhāsi.",
  "atk-s0505a0:422_5": "So aggi sukkhāni ca haritāni ca tiṇādīni dahanto anivattamāno eva gacchati.",
  "atk-s0505a0:422_6": "Rājā taṁ disvā tappaṭibhāganimittaṁ uppādesi.",
  "atk-s0505a0:422_7": "‘‘Yathāyaṁ vanadāho, evameva ekādasavidho aggi sabbasatte dahanto anivattamānova gacchati mahādukkhaṁ uppādento, kudāssu nāmāhampi imassa dukkhassa nivattanatthaṁ ayaṁ aggi viya ariyamaggañāṇagginā kilese dahanto anivattamāno gaccheyya’’nti?",
  "atk-s0505a0:422_8": "Tato muhuttaṁ gantvā kevaṭṭe addasa nadiyaṁ macche gaṇhante .",
  "atk-s0505a0:422_9": "Tesaṁ jālantaraṁ paviṭṭho eko mahāmaccho jālaṁ bhetvā palāyi.",
  "atk-s0505a0:422_10": "Te ‘‘maccho jālaṁ bhetvā gato’’ti saddamakaṁsu.",
  "atk-s0505a0:422_11": "Rājā tampi vacanaṁ sutvā tappaṭibhāganimittaṁ uppādesi – ‘‘kudāssu nāmāhampi ariyamaggañāṇena taṇhādiṭṭhijālaṁ bhetvā asajjamāno gaccheyya’’nti.",
  "atk-s0505a0:422_12": "So rajjaṁ pahāya pabbajitvā vipassanaṁ ārabhitvā paccekabodhiṁ sacchākāsi, imañca udānagāthaṁ abhāsi –",
  "atk-s0505a0:423_0": "‘‘Sandālayitvāna saṁyojanāni, jālaṁva bhetvā salilambucārī;",
  "atk-s0505a0:424_0": "Aggīva daḍḍhaṁ anivattamāno, eko care khaggavisāṇakappo’’ti.",
  "atk-s0505a0:425_0": "Tassā dutiyapāde jālanti suttamayaṁ vuccati.",
  "atk-s0505a0:425_1": "Ambūti udakaṁ, tattha caratīti ambucārī, macchassetaṁ adhivacanaṁ.",
  "atk-s0505a0:425_2": "Salile ambucārī salilambucārī, tasmiṁ nadīsalile jālaṁ bhetvā ambucārīvāti vuttaṁ hoti.",
  "atk-s0505a0:425_3": "Tatiyapāde daḍḍhanti daḍḍhaṭṭhānaṁ vuccati.",
  "atk-s0505a0:425_4": "Yathā aggi daḍḍhaṭṭhānaṁ puna na nivattati, na tattha bhiyyo āgacchati, evaṁ maggañāṇagginā daḍḍhaṁ kāmaguṇaṭṭhānaṁ anivattamāno tattha bhiyyo anāgacchantoti vuttaṁ hoti. Sesaṁ vuttanayamevāti.",
  "atk-s0505a0:426_0": "Sandālanagāthāvaṇṇanā samattā.",
  "atk-s0505a0:427_0": "63.Okkhittacakkhūti kā uppatti?",
  "atk-s0505a0:427_1": "Bārāṇasiyaṁ kira cakkhulolabrahmadatto nāma rājā pādalolabrahmadatto viya nāṭakadassanamanuyutto hoti.",
  "atk-s0505a0:427_2": "Ayaṁ pana viseso – so asantuṭṭho tattha tattha gacchati, ayaṁ taṁ taṁ nāṭakaṁ disvā ativiya abhinanditvā nāṭakaparivattadassanena taṇhaṁ vaḍḍhento vicarati.",
  "atk-s0505a0:427_3": "So kira nāṭakadassanāya āgataṁ aññataraṁ kuṭumbiyabhariyaṁ disvā rāgaṁ uppādesi.",
  "atk-s0505a0:427_4": "Tato saṁvegamāpajjitvā puna ‘‘ahaṁ imaṁ taṇhaṁ vaḍḍhento apāyaparipūrako bhavissāmi, handa naṁ niggaṇhāmī’’ti pabbajitvā vipassanto paccekabodhiṁ sacchikatvā attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ abhāsi –",
  "atk-s0505a0:428_0": "‘‘Okkhittacakkhū na ca pādalolo, guttindriyo rakkhitamānasāno;",
  "atk-s0505a0:429_0": "Anavassuto apariḍayhamāno, eko care khaggavisāṇakappo’’ti.",
  "atk-s0505a0:430_0": "Tattha okkhittacakkhūti heṭṭhākhittacakkhu, satta gīvaṭṭhīni paṭipāṭiyā ṭhapetvā parivajjagahetabbadassanatthaṁ yugamattaṁ pekkhamānoti vuttaṁ hoti.",
  "atk-s0505a0:430_1": "Na tu hanukaṭṭhinā hadayaṭṭhiṁ saṅghaṭṭento.",
  "atk-s0505a0:430_2": "Evañhi okkhittacakkhutā na samaṇasāruppā hotī.",
  "atk-s0505a0:430_3": "Na ca pādaloloti ekassa dutiyo, dvinnaṁ tatiyoti evaṁ gaṇamajjhaṁ pavisitukāmatāya kaṇḍūyamānapādo viya abhavanto, dīghacārikaanavaṭṭhitacārikavirato vā.",
  "atk-s0505a0:430_4": "Guttindriyoti chasu indriyesu idha visuṁvuttāvasesavasena gopitindriyo.",
  "atk-s0505a0:430_5": "Rakkhitamānasānoti mānasaṁ yeva mānasānaṁ, taṁ rakkhitamassāti rakkhitamānasāno.",
  "atk-s0505a0:430_6": "Yathā kilesehi na viluppati, evaṁ rakkhitacittoti vuttaṁ hoti.",
  "atk-s0505a0:430_7": "Anavassutoti imāya paṭipattiyā tesu tesu ārammaṇesu kilesaanvāssavavirahito.",
  "atk-s0505a0:430_8": "Apariḍayhamānoti evaṁ anvāssavavirahāva kilesaggīhi apariḍayhamāno.",
  "atk-s0505a0:430_9": "Bahiddhā vā anavassuto, ajjhattaṁ apariḍayhamāno. Sesaṁ vuttanayamevāti.",
  "atk-s0505a0:431_0": "Okkhittacakkhugāthāvaṇṇanā samattā.",
  "atk-s0505a0:432_0": "64.Ohārayitvāti kā uppatti?",
  "atk-s0505a0:432_1": "Bārāṇasiyaṁ kira ayaṁ aññopi cātumāsikabrahmadatto nāma rājā catumāse catumāse uyyānakīḷaṁ gacchati.",
  "atk-s0505a0:432_2": "So ekadivasaṁ gimhānaṁ majjhime māse uyyānaṁ pavisanto uyyānadvāre pattasañchannaṁ pupphālaṅkataviṭapaṁ pāricchattakakoviḷāraṁ disvā ekaṁ pupphaṁ gahetvā uyyānaṁ pāvisi.",
  "atk-s0505a0:432_3": "Tato ‘‘raññā aggapupphaṁ gahita’’nti aññataropi amacco hatthikkhandhe ṭhito eva ekaṁ pupphaṁ aggahesi.",
  "atk-s0505a0:432_4": "Eteneva upāyena sabbo balakāyo aggahesi.",
  "atk-s0505a0:432_5": "Pupphaṁ anassādentā pattampi gaṇhiṁsu.",
  "atk-s0505a0:432_6": "So rukkho nippattapuppho khandhamattova ahosi.",
  "atk-s0505a0:432_7": "Taṁ rājā sāyanhasamaye uyyānā nikkhamanto disvā ‘‘kiṁ kato ayaṁ rukkho, mama āgamanavelāyaṁ maṇivaṇṇasākhantaresu pavāḷasadisapupphālaṅkato ahosi, idāni nippattapuppho jāto’’ti cintento tassevāvidūre apupphitaṁ rukkhaṁ sañchannapalāsaṁ addasa.",
  "atk-s0505a0:432_8": "Disvā cassa etadahosi – ‘‘ayaṁ rukkho pupphabharitasākhattā bahujanassa lobhanīyo ahosi, tena muhutteneva byasanaṁ patto, ayaṁ panañño alobhanīyattā tatheva ṭhito.",
  "atk-s0505a0:432_9": "Idampi rajjaṁ pupphitarukkho viya lobhanīyaṁ, bhikkhubhāvo pana apupphitarukkho viya alobhanīyo.",
  "atk-s0505a0:432_10": "Tasmā yāva idampi ayaṁ rukkho viya na viluppati, tāva ayamañño sañchannapatto yathā pāricchattako, evaṁ kāsāvena parisañchannena hutvā pabbajitabba’’nti.",
  "atk-s0505a0:432_11": "So rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:433_0": "‘‘Ohārayitvā gihibyañjanāni, sañchannapatto yathā pārichatto;",
  "atk-s0505a0:434_0": "Kāsāyavattho abhinikkhamitvā, eko care khaggavisāṇakappo’’ti.",
  "atk-s0505a0:435_0": "Tattha kāsāyavattho abhinikkhamitvāti imassa pādassa gehā abhinikkhamitvā kāsāyavattho hutvāti evamattho veditabbo.",
  "atk-s0505a0:435_1": "Sesaṁ vuttanayeneva sakkā jānitunti na vitthāritanti.",
  "atk-s0505a0:436_0": "Pāricchattakagāthāvaṇṇanā samattā.",
  "atk-s0505a0:437_0": "Tatiyo vaggo niṭṭhito.",
  "atk-s0505a0:438_0": "65.Rasesūti kā uppatti?",
  "atk-s0505a0:438_1": "Aññataro kira bārāṇasirājā uyyāne amaccaputtehi parivuto silāpaṭṭapokkharaṇiyaṁ kīḷati.",
  "atk-s0505a0:438_2": "Tassa sūdo sabbamaṁsānaṁ rasaṁ gahetvā atīva susaṅkhataṁ amatakappaṁ antarabhattaṁ pacitvā upanāmesi.",
  "atk-s0505a0:438_3": "So tattha gedhamāpanno kassaci kiñci adatvā attanāva bhuñji.",
  "atk-s0505a0:438_4": "Udakakīḷato ca ativikāle nikkhanto sīghaṁ sīghaṁ bhuñji.",
  "atk-s0505a0:438_5": "Yehi saddhiṁ pubbe bhuñjati, na tesaṁ kañci sari.",
  "atk-s0505a0:438_6": "Atha pacchā paṭisaṅkhānaṁ uppādetvā ‘‘aho, mayā pāpaṁ kataṁ, yvāhaṁ rasataṇhāya abhibhūto sabbajanaṁ visaritvā ekakova bhuñjiṁ.",
  "atk-s0505a0:438_7": "Handa rasataṇhaṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā attano purimapaṭipattiṁ garahanto tappaṭipakkhaguṇadīpikaṁ imaṁ udānagāthaṁ abhāsi –",
  "atk-s0505a0:439_0": "‘‘Rasesu gedhaṁ akaraṁ alolo, anaññaposī sapadānacārī;",
  "atk-s0505a0:440_0": "Kule kule appaṭibaddhacitto, eko care khaggavisāṇakappo’’ti.",
  "atk-s0505a0:441_0": "Tattha rasesūti ambilamadhuratittakakaṭukaloṇikakhārikakasāvādibhedesu sāyanīyesu.",
  "atk-s0505a0:441_1": "Gedhaṁ akaranti giddhiṁ akaronto, taṇhaṁ anuppādentoti vuttaṁ hoti.",
  "atk-s0505a0:441_2": "Aloloti ‘‘idaṁ sāyissāmi, idaṁ sāyissāmī’’ti evaṁ rasavisesesu anākulo.",
  "atk-s0505a0:441_3": "Anaññaposīti posetabbakasaddhivihārikādivirahito , kāyasandhāraṇamattena santuṭṭhoti vuttaṁ hoti.",
  "atk-s0505a0:441_4": "Yathā vā pubbe uyyāne rasesu gedhakaraṇalolo hutvā aññaposī āsiṁ, evaṁ ahutvā yāya taṇhāya lolo hutvā rasesu gedhaṁ karoti.",
  "atk-s0505a0:441_5": "Taṁ taṇhaṁ hitvā āyatiṁ taṇhāmūlakassa aññassa attabhāvassa anibbattanena anaññaposīti dasseti.",
  "atk-s0505a0:441_6": "Atha vā atthabhañjanakaṭṭhena aññeti kilesā vuccanti.",
  "atk-s0505a0:441_7": "Tesaṁ aposanena anaññaposīti ayampettha attho.",
  "atk-s0505a0:441_8": "Sapadānacārīti avokkammacārī anupubbacārī, gharapaṭipāṭiṁ achaḍḍetvā aḍḍhakulañca daliddakulañca nirantaraṁ piṇḍāya pavisamānoti attho.",
  "atk-s0505a0:441_9": "Kule kule appaṭibaddhacittoti khattiyakulādīsu yattha katthaci kilesavasena alaggacitto, candūpamo niccanavako hutvāti attho. Sesaṁ vuttanayamevāti.",
  "atk-s0505a0:442_0": "Rasagedhagāthāvaṇṇanā samattā.",
  "atk-s0505a0:443_0": "66.Pahāyapañcāvaraṇānīti kā uppatti?",
  "atk-s0505a0:443_1": "Bārāṇasiyaṁ kira aññataro rājā paṭhamajjhānalābhī ahosi.",
  "atk-s0505a0:443_2": "So jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ sacchikatvā attano paṭipattisampadaṁ dīpento imaṁ udānagāthaṁ abhāsi –",
  "atk-s0505a0:444_0": "‘‘Pahāya pañcāvaraṇāni cetaso, upakkilese byapanujja sabbe;",
  "atk-s0505a0:445_0": "Anissito chetva sinehadosaṁ, eko care khaggavisāṇakappo’’ti.",
  "atk-s0505a0:446_0": "Tattha āvaraṇānīti nīvaraṇāneva.",
  "atk-s0505a0:446_1": "Tāni atthato uragasutte vuttāni.",
  "atk-s0505a0:446_2": "Tāni pana yasmā abbhādayo viya candasūriye ceto āvaranti, tasmā ‘‘āvaraṇāni cetaso’’ti vuttāni.",
  "atk-s0505a0:446_3": "Tāni upacārena vā appanāya vā pahāya.",
  "atk-s0505a0:446_4": "Upakkileseti upagamma cittaṁ vibādhente akusale dhamme, vatthopamādīsu vutte abhijjhādayo vā.",
  "atk-s0505a0:446_5": "Byapanujjāti panuditvā vināsetvā, vipassanāmaggena pajahitvāti attho. Sabbeti anavasese.",
  "atk-s0505a0:446_6": "Evaṁ samathavipassanāsampanno paṭhamamaggena diṭṭhinissayassa pahīnattā anissito.",
  "atk-s0505a0:446_7": "Sesamaggehi chetvā tedhātukaṁ sinehadosaṁ, taṇhārāganti vuttaṁ hoti.",
  "atk-s0505a0:446_8": "Sineho eva hi guṇapaṭipakkhato sinehadosoti vutto. Sesaṁ vuttanayamevāti.",
  "atk-s0505a0:447_0": "Āvaraṇagāthāvaṇṇanā samattā.",
  "atk-s0505a0:448_0": "67.Vipiṭṭhikatvānāti kā uppatti?",
  "atk-s0505a0:448_1": "Bārāṇasiyaṁ kira aññataro rājā catutthajjhānalābhī ahosi.",
  "atk-s0505a0:448_2": "So jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ sacchikatvā attano paṭipattisampadaṁ dīpento imaṁ udānagāthaṁ abhāsi –",
  "atk-s0505a0:449_0": "‘‘Vipiṭṭhikatvāna sukhaṁ dukhañca, pubbeva ca somanassadomanassaṁ;",
  "atk-s0505a0:450_0": "Laddhānupekkhaṁ samathaṁ visuddhaṁ, eko care khaggavisāṇakappo’’ti.",
  "atk-s0505a0:451_0": "Tattha vipiṭṭhikatvānāti piṭṭhito katvā, chaḍḍetvā jahitvāti attho.",
  "atk-s0505a0:451_1": "Sukhaṁ dukhañcāti kāyikaṁ sātāsātaṁ.",
  "atk-s0505a0:451_2": "Somanassadomanassanti cetasikaṁ sātāsātaṁ.",
  "atk-s0505a0:451_3": "Upekkhanti catutthajjhānupekkhaṁ.",
  "atk-s0505a0:451_4": "Samathanti catutthajjhānasamathameva.",
  "atk-s0505a0:451_5": "Visuddhanti pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā visuddhaṁ, niddhantasuvaṇṇamiva vigatūpakkilesanti attho.",
  "atk-s0505a0:452_0": "Ayaṁ pana yojanā – vipiṭṭhikatvāna sukhaṁ dukkhañca pubbeva paṭhamajjhānupacārabhūmiyaṁyeva dukkhaṁ, tatiyajjhānupacārabhūmiyaṁ sukhanti adhippāyo.",
  "atk-s0505a0:452_1": "Puna ādito vuttaṁ cakāraṁ parato netvā ‘‘somanassaṁ domanassañca vipiṭṭhikatvāna pubbevā’’ti adhikāro.",
  "atk-s0505a0:452_2": "Tena somanassaṁ catutthajjhānupacāre, domanassañca dutiyajjhānupacāreyevāti dīpeti.",
  "atk-s0505a0:452_3": "Etāni hi etesaṁ pariyāyato pahānaṭṭhānāni.",
  "atk-s0505a0:452_4": "Nippariyāyato pana dukkhassa paṭhamajjhānaṁ, domanassassa dutiyajjhānaṁ, sukhassa tatiyajjhānaṁ, somanassassa catutthajjhānaṁ pahānaṭṭhānaṁ.",
  "atk-s0505a0:452_5": "Yathāha – ‘‘paṭhamajjhānaṁ upasampajja viharati etthuppannaṁ dukkhindriyaṁ aparisesaṁ nirujjhatī’’tiādi (saṁ. ni. 5.510).",
  "atk-s0505a0:452_6": "Taṁ sabbaṁ aṭṭhasāliniyā dhammasaṅgahaṭṭhakathāyaṁ (dha. sa. aṭṭha. 165) vuttaṁ.",
  "atk-s0505a0:452_7": "Yato pubbeva tīsu paṭhamajjhānādīsu dukkhadomanassasukhāni vipiṭṭhikatvā ettheva catutthajjhāne somanassaṁ vipiṭṭhikatvā imāya paṭipadāya laddhānupekkhaṁ samathaṁ visuddhaṁ eko careti. Sesaṁ sabbattha pākaṭamevāti.",
  "atk-s0505a0:453_0": "Vipiṭṭhikatvāgāthāvaṇṇanā samattā.",
  "atk-s0505a0:454_0": "68.Āraddhavīriyoti kā uppatti?",
  "atk-s0505a0:454_1": "Aññataro kira paccantarājā sahassayodhaparimāṇabalakāyo rajjena khuddako, paññāya mahanto ahosi.",
  "atk-s0505a0:454_2": "So ekadivasaṁ ‘‘kiñcāpi ahaṁ khuddako, paññavatā ca pana sakkā sakalajambudīpaṁ gahetu’’nti cintetvā sāmantarañño dūtaṁ pāhesi – ‘‘sattadivasabbhantare me rajjaṁ vā detu yuddhaṁ vā’’ti.",
  "atk-s0505a0:454_3": "Tato so attano amacce samodhānetvā āha – ‘‘mayā tumhe anāpucchāyeva sāhasaṁ kataṁ, amukassa rañño evaṁ pahitaṁ, kiṁ kātabba’’nti?",
  "atk-s0505a0:454_4": "Te āhaṁsu – ‘‘sakkā, mahārāja, so dūto nivattetu’’nti?",
  "atk-s0505a0:454_5": "‘‘Na sakkā, gato bhavissatī’’ti.",
  "atk-s0505a0:454_6": "‘‘Yadi evaṁ vināsitamhā tayā, tena hi dukkhaṁ aññassa satthena marituṁ.",
  "atk-s0505a0:454_7": "Handa, mayaṁ aññamaññaṁ paharitvā marāma, attānaṁ paharitvā marāma, ubbandhāma, visaṁ khādāmā’’ti.",
  "atk-s0505a0:454_8": "Evaṁ tesu ekameko maraṇameva saṁvaṇṇeti.",
  "atk-s0505a0:454_9": "Tato rājā – ‘‘kiṁ me, imehi, atthi, bhaṇe, mayhaṁ yodhā’’ti āha.",
  "atk-s0505a0:454_10": "Atha ‘‘ahaṁ, mahārāja, yodho, ahaṁ, mahārāja, yodho’’ti taṁ yodhasahassaṁ uṭṭhahi.",
  "atk-s0505a0:455_0": "Rājā ‘‘ete upaparikkhissāmī’’ti mantvā citakaṁ sajjetvā āha – ‘‘mayā, bhaṇe, idaṁ nāma sāhasaṁ kataṁ, taṁ me amaccā paṭikkosanti, sohaṁ citakaṁ pavisissāmi, ko mayā saddhiṁ pavisissati, kena mayhaṁ jīvitaṁ pariccatta’’nti?",
  "atk-s0505a0:455_1": "Evaṁ vutte pañcasatā yodhā uṭṭhahiṁsu – ‘‘mayaṁ, mahārāja, pavisāmā’’ti.",
  "atk-s0505a0:455_2": "Tato rājā apare pañcasate yodhe āha – ‘‘tumhe idāni, tātā, kiṁ karissathā’’ti?",
  "atk-s0505a0:455_3": "Te āhaṁsu – ‘‘nāyaṁ, mahārāja, purisakāro, itthikiriyā esā, apica mahārājena paṭirañño dūto pesito, tena mayaṁ raññā saddhiṁ yujjhitvā marissāmā’’ti.",
  "atk-s0505a0:455_4": "Tato rājā ‘‘pariccattaṁ tumhehi mama jīvita’’nti caturaṅginiṁ senaṁ sannayhitvā tena yodhasahassena parivuto gantvā rajjasīmāya nisīdi.",
  "atk-s0505a0:456_0": "Sopi paṭirājā taṁ pavattiṁ sutvā ‘‘are, so khuddakarājā mama dāsassāpi nappahotī’’ti kujjhitvā sabbaṁ balakāyaṁ ādāya yujjhituṁ nikkhami.",
  "atk-s0505a0:456_1": "Khuddakarājā taṁ abbhuyyātaṁ disvā balakāyaṁ āha – ‘‘tātā, tumhe na bahukā;",
  "atk-s0505a0:456_2": "sabbe sampiṇḍitvā, asicammaṁ gahetvā, sīghaṁ imassa rañño purato ujukaṁ eva gacchathā’’ti. Te tathā akaṁsu.",
  "atk-s0505a0:456_3": "Atha sā senā dvidhā bhijjitvā antaramadāsi.",
  "atk-s0505a0:456_4": "Te taṁ rājānaṁ jīvaggāhaṁ gaṇhiṁsu, aññe yodhā palāyiṁsu.",
  "atk-s0505a0:456_5": "Khuddakarājā ‘‘taṁ māremī’’ti purato dhāvati, paṭirājā taṁ abhayaṁ yāci.",
  "atk-s0505a0:456_6": "Tato tassa abhayaṁ datvā, sapathaṁ kārāpetvā, taṁ attano manussaṁ katvā, tena saha aññaṁ rājānaṁ abbhuggantvā, tassa rajjasīmāya ṭhatvā pesesi – ‘‘rajjaṁ vā me detu yuddhaṁ vā’’ti.",
  "atk-s0505a0:456_7": "So ‘‘ahaṁ ekayuddhampi na sahāmī’’ti rajjaṁ niyyātesi.",
  "atk-s0505a0:456_8": "Eteneva upāyena sabbarājāno gahetvā ante bārāṇasirājānampi aggahesi.",
  "atk-s0505a0:457_0": "So ekasatarājaparivuto sakalajambudīpe rajjaṁ anusāsanto cintesi – ‘‘ahaṁ pubbe khuddako ahosiṁ, somhi attano ñāṇasampattiyā sakalajambudīpassa issaro jāto.",
  "atk-s0505a0:457_1": "Taṁ kho pana me ñāṇaṁ lokiyavīriyasampayuttaṁ, neva nibbidāya na virāgāya saṁvattati, sādhu vatassa svāhaṁ iminā ñāṇena lokuttaradhammaṁ gaveseyya’’nti.",
  "atk-s0505a0:457_2": "Tato bārāṇasirañño rajjaṁ datvā, puttadārañca sakajanapadameva pesetvā, pabbajjaṁ samādāya vipassanaṁ ārabhitvā, paccekabodhiṁ sacchikatvā attano vīriyasampattiṁ dīpento imaṁ udānagāthaṁ abhāsi –",
  "atk-s0505a0:458_0": "‘‘Āraddhaviriyo paramatthapattiyā, alīnacitto akusītavutti;",
  "atk-s0505a0:459_0": "Daḷhanikkamo thāmabalūpapanno, eko care khaggavisāṇakappo’’ti.",
  "atk-s0505a0:460_0": "Tattha āraddhaṁ vīriyamassāti āraddhaviriyo.",
  "atk-s0505a0:460_1": "Etena attano vīriyārambhaṁ ādivīriyaṁ dasseti.",
  "atk-s0505a0:460_2": "Paramattho vuccati nibbānaṁ, tassa pattiyā paramatthapattiyā.",
  "atk-s0505a0:460_3": "Etena vīriyārambhena pattabbaphalaṁ dasseti.",
  "atk-s0505a0:460_4": "Alīnacittoti etena balavīriyūpatthambhānaṁ cittacetasikānaṁ alīnataṁ dasseti.",
  "atk-s0505a0:460_5": "Akusītavuttīti etena ṭhānaāsanacaṅkamanādīsu kāyassa anavasīdanaṁ.",
  "atk-s0505a0:460_6": "Daḷhanikkamoti etena ‘‘kāmaṁ taco ca nhāru cā’’ti (ma. ni. 2.184; a. ni. 2.5; mahāni.",
  "atk-s0505a0:460_7": "196) evaṁ pavattaṁ padahanavīriyaṁ dasseti, yaṁ taṁ anupubbasikkhādīsu padahanto ‘‘kāyena ceva paramasaccaṁ sacchikaroti, paññāya ca naṁ ativijjha passatī’’ti vuccati.",
  "atk-s0505a0:460_8": "Atha vā etena maggasampayuttavīriyaṁ dasseti.",
  "atk-s0505a0:460_9": "Tañhi daḷhañca bhāvanāpāripūriṁ gatattā, nikkamo ca sabbaso paṭipakkhā nikkhantattā, tasmā taṁsamaṅgīpuggalopi daḷho nikkamo assāti ‘‘daḷhanikkamo’’ti vuccati.",
  "atk-s0505a0:460_10": "Thāmabalūpapannoti maggakkhaṇe kāyathāmena ñāṇabalena ca upapanno, atha vā thāmabhūtena balena upapannoti thāmabalūpapanno, thirañāṇabalūpapannoti vuttaṁ hoti.",
  "atk-s0505a0:460_11": "Etena tassa vīriyassa vipassanāñāṇasampayogaṁ dīpento yoniso padahanabhāvaṁ sādheti.",
  "atk-s0505a0:460_12": "Pubbabhāgamajjhimaukkaṭṭhavīriyavasena vā tayopi pādā yojetabbā. Sesaṁ vuttanayamevāti.",
  "atk-s0505a0:461_0": "Āraddhavīriyagāthāvaṇṇanā samattā.",
  "atk-s0505a0:462_0": "69.Paṭisallānanti kā uppatti?",
  "atk-s0505a0:462_1": "Imissā gāthāya āvaraṇagāthāya uppattisadisā eva uppatti, natthi koci viseso.",
  "atk-s0505a0:462_2": "Atthavaṇṇanāyaṁ panassā paṭisallānanti tehi tehi sattasaṅkhārehi paṭinivattitvā sallīnaṁ ekattasevitā ekībhāvo, kāyavivekoti attho.",
  "atk-s0505a0:462_3": "Jhānanti paccanīkajhāpanato ārammaṇalakkhaṇūpanijjhānato ca cittaviveko vuccati.",
  "atk-s0505a0:462_4": "Tattha aṭṭhasamāpattiyo nīvaraṇādipaccanīkajhāpanato ārammaṇūpanijjhānato ca jhānanti vuccati, vipassanāmaggaphalāni sattasaññādipaccanīkajhāpanato, lakkhaṇūpanijjhānatoyeva cettha phalāni.",
  "atk-s0505a0:462_5": "Idha pana ārammaṇūpanijjhānameva adhippetaṁ.",
  "atk-s0505a0:462_6": "Evametaṁ paṭisallānañca jhānañca ariñcamāno, ajahamāno, anissajjamāno.",
  "atk-s0505a0:462_7": "Dhammesūti vipassanūpagesu pañcakkhandhādidhammesu.",
  "atk-s0505a0:462_8": "Niccanti satataṁ, samitaṁ, abbhokiṇṇaṁ.",
  "atk-s0505a0:462_9": "Anudhammacārīti te dhamme ārabbha pavattamānena anugataṁ vipassanādhammaṁ caramāno.",
  "atk-s0505a0:462_10": "Atha vā dhammāti nava lokuttaradhammā, tesaṁ dhammānaṁ anulomo dhammoti anudhammo, vipassanāyetaṁ adhivacanaṁ.",
  "atk-s0505a0:462_11": "Tattha ‘‘dhammānaṁ niccaṁ anudhammacārī’’ti vattabbe gāthābandhasukhatthaṁ vibhattibyattayena ‘‘dhammesū’’ti vuttaṁ siyā.",
  "atk-s0505a0:462_12": "Ādīnavaṁ sammasitā bhavesūti tāya anudhammacaritāsaṅkhātāya vipassanāya aniccākārādidosaṁ tīsu bhavesu samanupassanto evaṁ imaṁ kāyavivekacittavivekaṁ ariñcamāno sikhāppattavipassanāsaṅkhātāya paṭipadāya adhigatoti vattabbo eko careti evaṁ yojanā veditabbā.",
  "atk-s0505a0:463_0": "Paṭisallānagāthāvaṇṇanā samattā.",
  "atk-s0505a0:464_0": "70.Taṇhakkhayanti kā uppatti?",
  "atk-s0505a0:464_1": "Aññataro kira bārāṇasirājā mahaccarājānubhāvena nagaraṁ padakkhiṇaṁ karoti.",
  "atk-s0505a0:464_2": "Tassa sarīrasobhāya āvaṭṭitahadayā sattā purato gacchantāpi nivattitvā tameva ullokenti, pacchato gacchantāpi, ubhohi passehi gacchantāpi.",
  "atk-s0505a0:464_3": "Pakatiyā eva hi buddhadassane puṇṇacandasamuddarājadassane ca atitto loko.",
  "atk-s0505a0:464_4": "Atha aññatarā kuṭumbiyabhariyāpi uparipāsādagatā sīhapañjaraṁ vivaritvā olokayamānā aṭṭhāsi.",
  "atk-s0505a0:464_5": "Rājā taṁ disvāva paṭibaddhacitto hutvā amaccaṁ āṇāpesi – ‘‘jānāhi tāva, bhaṇe, ayaṁ itthī sasāmikā vā asāmikā vā’’ti.",
  "atk-s0505a0:464_6": "So gantvā ‘‘sasāmikā’’ti ārocesi.",
  "atk-s0505a0:464_7": "Atha rājā cintesi – ‘‘imā vīsatisahassanāṭakitthiyo devaccharāyo viya maṁyeva ekaṁ abhiramenti, so dānāhaṁ etāpi atusitvā parassa itthiyā taṇhaṁ uppādesiṁ, sā uppannā apāyameva ākaḍḍhatī’’ti taṇhāya ādīnavaṁ disvā ‘‘handa naṁ niggaṇhāmī’’ti rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:465_0": "‘‘Taṇhakkhayaṁ patthayamappamatto, aneḷamūgo sutavā satīmā;",
  "atk-s0505a0:466_0": "Saṅkhātadhammo niyato padhānavā, eko care khaggavisāṇakappo’’ti.",
  "atk-s0505a0:467_0": "Tattha taṇhakkhayanti nibbānaṁ, evaṁ diṭṭhādīnavāya taṇhāya eva appavattiṁ.",
  "atk-s0505a0:467_1": "Appamattoti sātaccakārī sakkaccakārī. Aneḷamūgoti alālāmukho.",
  "atk-s0505a0:467_2": "Atha vā aneḷo ca amūgo ca, paṇḍito byattoti vuttaṁ hoti.",
  "atk-s0505a0:467_3": "Hitasukhasampāpakaṁ sutamassa atthīti sutavā āgamasampannoti vuttaṁ hoti.",
  "atk-s0505a0:467_4": "Satīmāti cirakatādīnaṁ anussaritā.",
  "atk-s0505a0:467_5": "Saṅkhātadhammoti dhammupaparikkhāya pariññātadhammo.",
  "atk-s0505a0:467_6": "Niyatoti ariyamaggena niyāmaṁ patto.",
  "atk-s0505a0:467_7": "Padhānavāti sammappadhānavīriyasampanno.",
  "atk-s0505a0:467_8": "Uppaṭipāṭiyā esa pāṭho yojetabbo.",
  "atk-s0505a0:467_9": "Evametehi appamādādīhi samannāgato niyāmasampāpakena padhānena padhānavā, tena padhānena pattaniyāmattā niyato, tato arahattappattiyā saṅkhātadhammo.",
  "atk-s0505a0:467_10": "Arahā hi puna saṅkhātabbābhāvato ‘‘saṅkhātadhammo’’ti vuccati.",
  "atk-s0505a0:467_11": "Yathāha ‘‘ye ca saṅkhātadhammāse, ye ca sekhā puthū idhā’’ti (su. ni. 1044; cūḷani. ajitamāṇavapucchāniddesa 7). Sesaṁ vuttanayamevāti.",
  "atk-s0505a0:468_0": "Taṇhakkhayagāthāvaṇṇanā samattā.",
  "atk-s0505a0:469_0": "71.Sīho vāti kā uppatti?",
  "atk-s0505a0:469_1": "Aññatarassa kira bārāṇasirañño dūre uyyānaṁ hoti.",
  "atk-s0505a0:469_2": "So pageva vuṭṭhāya uyyānaṁ gacchanto antarāmagge yānā oruyha udakaṭṭhānaṁ upagato ‘‘mukhaṁ dhovissāmī’’ti.",
  "atk-s0505a0:469_3": "Tasmiñca padese sīhī potakaṁ janetvā gocarāya gatā.",
  "atk-s0505a0:469_4": "Rājapuriso taṁ disvā ‘‘sīhapotako devā’’ti ārocesi.",
  "atk-s0505a0:469_5": "Rājā ‘‘sīho kira na kassaci bhāyatī’’ti taṁ upaparikkhituṁ bheriādīni ākoṭāpesi.",
  "atk-s0505a0:469_6": "Sīhapotako taṁ saddaṁ sutvāpi tatheva sayi.",
  "atk-s0505a0:469_7": "Rājā yāvatatiyakaṁ ākoṭāpesi, so tatiyavāre sīsaṁ ukkhipitvā sabbaṁ parisaṁ oloketvā tatheva sayi.",
  "atk-s0505a0:469_8": "Atha rājā ‘‘yāvassa mātā nāgacchati, tāva gacchāmā’’ti vatvā gacchanto cintesi – ‘‘taṁ divasaṁ jātopi sīhapotako na santasati na bhāyati, kudāssu nāmāhampi taṇhādiṭṭhiparitāsaṁ chetvā na santaseyyaṁ na bhāyeyya’’nti.",
  "atk-s0505a0:469_9": "So taṁ ārammaṇaṁ gahetvā, gacchanto puna kevaṭṭehi macche gahetvā sākhāsu bandhitvā pasārite jāle vātaṁ alaggaṁyeva gacchamānaṁ disvā, tampi nimittaṁ aggahesi – ‘‘kudāssu nāmāhampi taṇhādiṭṭhijālaṁ mohajālaṁ vā phāletvā evaṁ asajjamāno gaccheyya’’nti.",
  "atk-s0505a0:470_0": "Atha uyyānaṁ gantvā silāpaṭṭapokkharaṇitīre nisinno vātabbhāhatāni padumāni onamitvā udakaṁ phusitvā vātavigame puna yathāṭhāne ṭhitāni udakena anupalittāni disvā tampi nimittaṁ aggahesi – ‘‘kudāssu nāmāhampi yathā etāni udake jātāni udakena anupalittāni tiṭṭhanti, evamevaṁ loke jāto lokena anupalitto tiṭṭheyya’’nti.",
  "atk-s0505a0:470_1": "So punappunaṁ ‘‘yathā sīhavātapadumāni, evaṁ asantasantena asajjamānena anupalittena bhavitabba’’nti cintetvā, rajjaṁ pahāya pabbajitvā, vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:471_0": "‘‘Sīhova saddesu asantasanto, vātova jālamhi asajjamāno;",
  "atk-s0505a0:472_0": "Padumaṁva toyena alippamāno, eko care khaggavisāṇakappo’’ti.",
  "atk-s0505a0:473_0": "Tattha sīhoti cattāro sīhā – tiṇasīho, paṇḍusīho, kāḷasīho, kesarasīhoti.",
  "atk-s0505a0:473_1": "Kesarasīho tesaṁ aggamakkhāyati. Sova idha adhippeto.",
  "atk-s0505a0:473_2": "Vāto puratthimādivasena anekavidho, padumaṁ rattasetādivasena.",
  "atk-s0505a0:473_3": "Tesu yo koci vāto yaṁkiñci padumañca vaṭṭatiyeva.",
  "atk-s0505a0:473_4": "Tattha yasmā santāso attasinehena hoti, attasineho ca taṇhālepo, sopi diṭṭhisampayuttena vā diṭṭhivippayuttena vā lobhena hoti, so ca taṇhāyeva.",
  "atk-s0505a0:473_5": "Sajjanaṁ pana tattha upaparikkhāvirahitassa mohena hoti, moho ca avijjā.",
  "atk-s0505a0:473_6": "Tattha samathena taṇhāya pahānaṁ hoti, vipassanāya, avijjāya.",
  "atk-s0505a0:473_7": "Tasmā samathena attasinehaṁ pahāya sīhova saddesu aniccādīsu asantasanto, vipassanāya mohaṁ pahāya vātova jālamhi khandhāyatanādīsu asajjamāno, samatheneva lobhaṁ lobhasampayuttaṁ eva diṭṭhiñca pahāya, padumaṁva toyena sabbabhavabhogalobhena alippamāno.",
  "atk-s0505a0:473_8": "Ettha ca samathassa sīlaṁ padaṭṭhānaṁ, samatho samādhi, vipassanā paññāti.",
  "atk-s0505a0:473_9": "Evaṁ tesu dvīsu dhammesu siddhesu tayopi khandhā siddhā honti.",
  "atk-s0505a0:473_10": "Tattha sīlakkhandhena surato hoti.",
  "atk-s0505a0:473_11": "So sīhova saddesu āghātavatthūsu kujjhitukāmatāya na santasati.",
  "atk-s0505a0:473_12": "Paññākkhandhena paṭividdhasabhāvo vātova jālamhi khandhādidhammabhede na sajjati, samādhikkhandhena vītarāgo padumaṁva toyena rāgena na lippati.",
  "atk-s0505a0:473_13": "Evaṁ samathavipassanāhi sīlasamādhipaññākkhandhehi ca yathāsambhavaṁ avijjātaṇhānaṁ tiṇṇañca akusalamūlānaṁ pahānavasena asantasanto asajjamāno alippamāno ca veditabbo. Sesaṁ vuttanayamevāti.",
  "atk-s0505a0:474_0": "Asantasantagāthāvaṇṇanā samattā.",
  "atk-s0505a0:475_0": "72.Sīho yathāti kā uppatti?",
  "atk-s0505a0:475_1": "Aññataro kira bārāṇasirājā paccantaṁ kuppitaṁ vūpasametuṁ gāmānugāmimaggaṁ chaḍḍetvā, ujuṁ aṭavimaggaṁ gahetvā, mahatiyā senāya gacchati.",
  "atk-s0505a0:475_2": "Tena ca samayena aññatarasmiṁ pabbatapāde sīho bālasūriyātapaṁ tappamāno nipanno hoti.",
  "atk-s0505a0:475_3": "Taṁ disvā rājapuriso rañño ārocesi.",
  "atk-s0505a0:475_4": "Rājā ‘‘sīho kira saddena na santasatī’’ti bherisaṅkhapaṇavādīhi saddaṁ kārāpesi. Sīho tatheva nipajji. Dutiyampi kārāpesi. Sīho tatheva nipajji. Tatiyampi kārāpesi.",
  "atk-s0505a0:475_5": "Sīho ‘‘mama paṭisattu atthī’’ti catūhi pādehi suppatiṭṭhitaṁ patiṭṭhahitvā sīhanādaṁ nadi.",
  "atk-s0505a0:475_6": "Taṁ sutvāva hatthārohādayo hatthiādīhi orohitvā tiṇagahanāni paviṭṭhā, hatthiassagaṇā disāvidisā palātā.",
  "atk-s0505a0:475_7": "Rañño hatthīpi rājānaṁ gahetvā vanagahanāni pothayamāno palāyi.",
  "atk-s0505a0:475_8": "So taṁ sandhāretuṁ asakkonto rukkhasākhāya olambitvā , pathaviṁ patitvā, ekapadikamaggena gacchanto paccekabuddhānaṁ vasanaṭṭhānaṁ pāpuṇitvā tattha paccekabuddhe pucchi – ‘‘api, bhante, saddamassutthā’’ti? ‘‘Āma, mahārājā’’ti. ‘‘Kassa saddaṁ, bhante’’ti?",
  "atk-s0505a0:475_9": "‘‘Paṭhamaṁ bherisaṅkhādīnaṁ, pacchā sīhassā’’ti. ‘‘Na bhāyittha, bhante’’ti?",
  "atk-s0505a0:475_10": "‘‘Na mayaṁ, mahārāja, kassaci saddassa bhāyāmā’’ti.",
  "atk-s0505a0:475_11": "‘‘Sakkā pana, bhante, mayhampi edisaṁ kātu’’nti?",
  "atk-s0505a0:475_12": "‘‘Sakkā, mahārāja, sace pabbajasī’’ti. ‘‘Pabbajāmi, bhante’’ti.",
  "atk-s0505a0:475_13": "Tato naṁ pabbājetvā pubbe vuttanayeneva ābhisamācārikaṁ sikkhāpesuṁ.",
  "atk-s0505a0:475_14": "Sopi pubbe vuttanayeneva vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:476_0": "‘‘Sīho yathā dāṭhabalī pasayha, rājā migānaṁ abhibhuyya cārī;",
  "atk-s0505a0:477_0": "Sevetha pantāni senāsanāni, eko care khaggavisāṇakappo’’ti.",
  "atk-s0505a0:478_0": "Tattha sahanā ca hananā ca sīghajavattā ca sīho. Kesarasīhova idha adhippeto.",
  "atk-s0505a0:478_1": "Dāṭhā balamassa atthīti dāṭhabalī.",
  "atk-s0505a0:478_2": "Pasayha abhibhuyyāti, ubhayaṁ cārīsaddena saha yojetabbaṁ pasayhacārī abhibhuyyacārīti tattha pasayha niggahetvā caraṇena pasayhacārī, abhibhavitvā, santāsetvā, vasīkatvā, caraṇena abhibhuyyacārī.",
  "atk-s0505a0:478_3": "Svāyaṁ kāyabalena pasayhacārī, tejasā abhibhuyyacārī.",
  "atk-s0505a0:478_4": "Tattha sace koci vadeyya – ‘‘kiṁ pasayha abhibhuyya cārī’’ti, tato migānanti sāmivacanaṁ upayogavacanaṁ katvā ‘‘mige pasayha abhibhuyya cārī’’ti paṭivattabbaṁ. Pantānīti dūrāni. Senāsanānīti vasanaṭṭhānāni.",
  "atk-s0505a0:478_5": "Sesaṁ pubbe vuttanayeneva sakkā jānitunti na vitthāritanti.",
  "atk-s0505a0:479_0": "Dāṭhabalīgāthāvaṇṇanā samattā.",
  "atk-s0505a0:480_0": "73.Mettaṁ upekkhanti kā uppatti?",
  "atk-s0505a0:480_1": "Aññataro kira rājā mettādijhānalābhī ahosi.",
  "atk-s0505a0:480_2": "So ‘‘jhānasukhantarāyakaraṁ rajja’’nti jhānānurakkhaṇatthaṁ rajjaṁ pahāya pabbajitvā vipassanto paccekabodhiṁ sacchikatvā, imaṁ udānagāthaṁ abhāsi –",
  "atk-s0505a0:481_0": "Mettaṁ upekkhaṁ karuṇaṁ vimuttiṁ, āsevamāno muditañca kāle;",
  "atk-s0505a0:482_0": "Sabbena lokena avirujjhamāno, eko care khaggavisāṇakappo’’ti.",
  "atk-s0505a0:483_0": "Tattha ‘‘sabbe sattā sukhitā hontū’’tiādinā nayena hitasukhupanayanakāmatā mettā.",
  "atk-s0505a0:483_1": "‘‘Aho vata imamhā dukkhā vimucceyyu’’ntiādinā nayena ahitadukkhāpanayanakāmatā karuṇā.",
  "atk-s0505a0:483_2": "‘‘Modanti vata bhonto sattā modanti sādhu suṭṭhū’’tiādinā nayena hitasukhāvippayogakāmatā muditā.",
  "atk-s0505a0:483_3": "‘‘Paññāyissanti sakena kammenā’’ti sukhadukkhesu ajjhupekkhanatā upekkhā.",
  "atk-s0505a0:483_4": "Gāthābandhasukhatthaṁ pana uppaṭipāṭiyā mettaṁ vatvā upekkhā vuttā, muditā pacchā.",
  "atk-s0505a0:483_5": "Vimuttinti catassopi hi etā attano paccanīkadhammehi vimuttattā vimuttiyo.",
  "atk-s0505a0:483_6": "Tena vuttaṁ ‘‘mettaṁ upekkhaṁ karuṇaṁ, vimuttiṁ, āsevamāno muditañca kāle’’ti.",
  "atk-s0505a0:484_0": "Tattha āsevamānoti tisso tikacatukkajjhānavasena, upekkhaṁ catutthajjhānavasena bhāvayamāno.",
  "atk-s0505a0:484_1": "Kāleti mettaṁ āsevitvā tato vuṭṭhāya karuṇaṁ, tato vuṭṭhāya muditaṁ, tato itarato vā nippītikajhānato vuṭṭhāya upekkhaṁ āsevamāno ‘‘kāle āsevamāno’’ti vuccati, āsevituṁ phāsukāle vā.",
  "atk-s0505a0:484_2": "Sabbena lokena avirujjhamānoti dasasu disāsu sabbena sattalokena avirujjhamāno.",
  "atk-s0505a0:484_3": "Mettādīnañhi bhāvitattā sattā appaṭikūlā honti.",
  "atk-s0505a0:484_4": "Sattesu ca virodhabhūto paṭigho vūpasammati.",
  "atk-s0505a0:484_5": "Tena vuttaṁ – ‘‘sabbena lokena avirujjhamāno’’ti.",
  "atk-s0505a0:484_6": "Ayamettha saṅkhepo, vitthārena pana mettādikathā aṭṭhasāliniyā dhammasaṅgahaṭṭhakathāyaṁ (dha. sa. aṭṭha. 251) vuttā. Sesaṁ pubbavuttasadisamevāti.",
  "atk-s0505a0:485_0": "Appamaññāgāthāvaṇṇanā samattā.",
  "atk-s0505a0:486_0": "74.Rāgañca dosañcāti kā uppatti?",
  "atk-s0505a0:486_1": "Rājagahaṁ kira upanissāya mātaṅgo nāma paccekabuddho viharati sabbapacchimo paccekabuddhānaṁ.",
  "atk-s0505a0:486_2": "Atha amhākaṁ bodhisatte uppanne devatāyo bodhisattassa pūjanatthāya āgacchantiyo taṁ disvā ‘‘mārisā, mārisā, buddho loke uppanno’’ti bhaṇiṁsu .",
  "atk-s0505a0:486_3": "So nirodhā vuṭṭhahanto taṁ saddaṁ sutvā, attano ca jīvitakkhayaṁ disvā, himavante mahāpapāto nāma pabbato paccekabuddhānaṁ parinibbānaṭṭhānaṁ, tattha ākāsena gantvā pubbe parinibbutapaccekabuddhassa aṭṭhisaṅghātaṁ papāte pakkhipitvā, silātale nisīditvā imaṁ udānagāthaṁ abhāsi –",
  "atk-s0505a0:487_0": "‘‘Rāgañca dosañca pahāya mohaṁ, sandālayitvāna saṁyojanāni;",
  "atk-s0505a0:488_0": "Asantasaṁ jīvitasaṅkhayamhi, eko care khaggavisāṇakappo’’ti.",
  "atk-s0505a0:489_0": "Tattha rāgadosamohā uragasutte vuttā.",
  "atk-s0505a0:489_1": "Saṁyojanānīti dasa saṁyojanāni.",
  "atk-s0505a0:489_2": "Tāni ca tena tena maggena sandālayitvā.",
  "atk-s0505a0:489_3": "Asantasaṁ jīvitasaṅkhayamhīti jīvitasaṅkhayo vuccati cuticittassa paribhedo, tasmiñca jīvitasaṅkhaye jīvitanikantiyā pahīnattā asantasanti.",
  "atk-s0505a0:489_4": "Ettāvatā sopādisesaṁ nibbānadhātuṁ attano dassetvā gāthāpariyosāne anupādisesāya nibbānadhātuyā parinibbāyīti.",
  "atk-s0505a0:490_0": "Jīvitasaṅkhayagāthāvaṇṇanā samattā.",
  "atk-s0505a0:491_0": "75.Bhajantīti kā uppatti?",
  "atk-s0505a0:491_1": "Bārāṇasiyaṁ kira aññataro rājā ādigāthāya vuttappakārameva phītaṁ rajjaṁ samanusāsati.",
  "atk-s0505a0:491_2": "Tassa kharo ābādho uppajji, dukkhā vedanā vattanti.",
  "atk-s0505a0:491_3": "Vīsatisahassitthiyo parivāretvā hatthapādasambāhanādīni karonti.",
  "atk-s0505a0:491_4": "Amaccā ‘‘na dānāyaṁ rājā jīvissati, handa mayaṁ attano saraṇaṁ gavesāmā’’ti cintetvā aññassa rañño santikaṁ gantvā upaṭṭhānaṁ yāciṁsu.",
  "atk-s0505a0:491_5": "Te tattha upaṭṭhahantiyeva, na kiñci labhanti.",
  "atk-s0505a0:491_6": "Rājāpi ābādhā vuṭṭhahitvā pucchi ‘‘itthannāmo ca itthannāmo ca kuhi’’nti?",
  "atk-s0505a0:491_7": "Tato taṁ pavattiṁ sutvā sīsaṁ cāletvā tuṇhī ahosi.",
  "atk-s0505a0:491_8": "Tepi amaccā ‘‘rājā vuṭṭhito’’ti sutvā tattha kiñci alabhamānā paramena pārijuññena samannāgatā punadeva āgantvā rājānaṁ vanditvā ekamantaṁ aṭṭhaṁsu.",
  "atk-s0505a0:491_9": "Tena ca raññā ‘‘kuhiṁ, tātā, tumhe gatā’’ti vuttā āhaṁsu – ‘‘devaṁ dubbalaṁ disvā ājīvikabhayenamhā asukaṁ nāma janapadaṁ gatā’’ti.",
  "atk-s0505a0:491_10": "Rājā sīsaṁ cāletvā cintesi – ‘‘yaṁnūnāhaṁ ime vīmaṁseyyaṁ, kiṁ punapi evaṁ kareyyuṁ no’’ti?",
  "atk-s0505a0:491_11": "So pubbe ābādhikarogena phuṭṭho viya bāḷhavedanaṁ attānaṁ dassento gilānālayaṁ akāsi.",
  "atk-s0505a0:491_12": "Itthiyo samparivāretvā pubbasadisameva sabbaṁ akaṁsu.",
  "atk-s0505a0:491_13": "Tepi amaccā tatheva puna bahutaraṁ janaṁ gahetvā pakkamiṁsu.",
  "atk-s0505a0:491_14": "Evaṁ rājā yāvatatiyaṁ sabbaṁ pubbasadisaṁ akāsi. Tepi tatheva pakkamiṁsu.",
  "atk-s0505a0:491_15": "Tato catutthampi te āgate disvā ‘‘aho ime dukkaraṁ akaṁsu, ye maṁ byādhitaṁ pahāya anapekkhā pakkamiṁsū’’ti nibbinno rajjaṁ pahāya pabbajitvā vipassanto paccekabodhiṁ sacchikatvā imaṁ udānagāthaṁ abhāsi –",
  "atk-s0505a0:492_0": "‘‘Bhajanti sevanti ca kāraṇatthā, nikkāraṇā dullabhā ajja mittā;",
  "atk-s0505a0:493_0": "Attaṭṭhapaññā asucī manussā, eko care khaggavisāṇakappo’’ti.",
  "atk-s0505a0:494_0": "Tattha bhajantīti sarīrena allīyitvā payirupāsanti.",
  "atk-s0505a0:494_1": "Sevantīti añjalikammādīhi kiṁ kārapaṭissāvitāya ca paricaranti.",
  "atk-s0505a0:494_2": "Kāraṇaṁ attho etesanti kāraṇatthā, bhajanāya sevanāya ca nāññaṁ kāraṇamatthi, attho eva nesaṁ kāraṇaṁ, atthahetu sevantīti vuttaṁ hoti.",
  "atk-s0505a0:494_3": "Nikkāraṇādullabhā ajja mittāti ‘‘ito kiñci lacchāmā’’ti evaṁ attapaṭilābhakāraṇena nikkāraṇā, kevalaṁ –",
  "atk-s0505a0:495_0": "‘‘Upakāro ca yo mitto,",
  "atk-s0505a0:496_0": "Sukhe dukkhe ca yo sakhā;",
  "atk-s0505a0:497_0": "Atthakkhāyī ca yo mitto,",
  "atk-s0505a0:498_0": "Yo ca mittānukampako’’ti. (dī. ni. 3.265) –",
  "atk-s0505a0:499_0": "Evaṁ vuttena ariyena mittabhāvena samannāgatā dullabhā ajja mittā.",
  "atk-s0505a0:499_1": "Attani ṭhitā etesaṁ paññā, attānaṁyeva olokenti, na aññanti attaṭṭhapaññā.",
  "atk-s0505a0:499_2": "Diṭṭhatthapaññāti ayampi kira porāṇapāṭho, sampati diṭṭhiyeva atthe etesaṁ paññā, āyatiṁ na pekkhantīti vuttaṁ hoti.",
  "atk-s0505a0:499_3": "Asucīti asucinā anariyena kāyavacīmanokammena samannāgatā.",
  "atk-s0505a0:499_4": "Sesaṁ pubbe vuttanayeneva veditabbanti.",
  "atk-s0505a0:500_0": "Kāraṇatthagāthāvaṇṇanā samattā.",
  "atk-s0505a0:501_0": "Catuttho vaggo niṭṭhito ekādasahi gāthāhi.",
  "atk-s0505a0:502_0": "Evametaṁ ekacattālīsagāthāparimāṇaṁ khaggavisāṇasuttaṁ katthacideva vuttena yojanānayena sabbattha yathānurūpaṁ yojetvā anusandhito atthato ca veditabbaṁ.",
  "atk-s0505a0:502_1": "Ativitthārabhayena pana amhehi na sabbattha yojitanti.",
  "atk-s0505a0:503_0": "Paramatthajotikāya khuddaka-aṭṭhakathāya",
  "atk-s0505a0:504_0": "Suttanipāta-aṭṭhakathāya khaggavisāṇasuttavaṇṇanā niṭṭhitā.",
  "atk-s0505a0:505_0": "4. Kasibhāradvājasuttavaṇṇanā",
  "atk-s0505a0:506_0": "Evaṁme sutanti kasibhāradvājasuttaṁ. Kā uppatti?",
  "atk-s0505a0:506_1": "Bhagavā magadhesu viharanto dakkhiṇāgirismiṁ ekanālāyaṁ brāhmaṇagāme purebhattakiccaṁ pacchābhattakiccanti imesu dvīsu buddhakiccesu purebhattakiccaṁ niṭṭhāpetvā pacchābhattakiccāvasāne buddhacakkhunā lokaṁ volokento kasibhāradvājaṁ brāhmaṇaṁ arahattassa upanissayasampannaṁ disvā ‘‘tattha mayi gate yathā pavattissati, tato kathāvasāne dhammadesanaṁ sutvā esa brāhmaṇo pabbajitvā arahattaṁ pāpuṇissatī’’ti ca ñatvā, tattha gantvā, kathaṁ samuṭṭhāpetvā, imaṁ suttaṁ abhāsi.",
  "atk-s0505a0:507_0": "Tattha siyā ‘‘katamaṁ buddhānaṁ purebhattakiccaṁ, katamaṁ pacchābhattakicca’’nti?",
  "atk-s0505a0:507_1": "Vuccate – buddho bhagavā pāto eva uṭṭhāya upaṭṭhākānuggahatthaṁ sarīraphāsukatthañca mukhadhovanādisarīraparikammaṁ katvā yāva bhikkhācāravelā, tāva vivittāsane vītināmetvā, bhikkhācāravelāya nivāsetvā, kāyabandhanaṁ bandhitvā, cīvaraṁ pārupitvā, pattamādāya kadāci ekakova kadāci bhikkhusaṅghaparivuto gāmaṁ vā nigamaṁ vā piṇḍāya pavisati, kadāci pakatiyā, kadāci anekehi pāṭihāriyehi vattamānehi.",
  "atk-s0505a0:507_2": "Seyyathidaṁ – piṇḍāya pavisato lokanāthassa purato purato gantvā mudugatiyo vātā pathaviṁ sodhenti;",
  "atk-s0505a0:507_3": "valāhakā udakaphusitāni muñcantā magge reṇuṁ vūpasametvā upari vitānaṁ hutvā tiṭṭhanti.",
  "atk-s0505a0:507_4": "Apare vātā pupphāni upasaṁharitvā magge okiranti, unnatā bhūmippadesā onamanti, onatā unnamanti, pādanikkhepasamaye samāva bhūmi hoti, sukhasamphassāni rathacakkamattāni padumapupphāni vā pāde sampaṭicchanti, indakhīlassa anto ṭhapitamatte dakkhiṇapāde sarīrā chabbaṇṇarasmiyo niccharitvā suvaṇṇarasapiñjarāni viya citrapaṭaparikkhittāni viya ca pāsādakūṭāgārādīni karontiyo ito cito ca vidhāvanti, hatthiassavihaṅgādayo sakasakaṭṭhānesu ṭhitāyeva madhurenākārena saddaṁ karonti, tathā bherivīṇādīni tūriyāni manussānaṁ kāyūpagāni ca ābharaṇāni, tena saññāṇena manussā jānanti ‘‘ajja bhagavā idha piṇḍāya paviṭṭho’’ti.",
  "atk-s0505a0:507_5": "Te sunivatthā supārutā gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ gandhapupphādīhi sakkaccaṁ pūjetvā vanditvā – ‘‘amhākaṁ , bhante, dasa bhikkhū, amhākaṁ vīsati, amhākaṁ bhikkhusataṁ dethā’’ti yācitvā bhagavatopi pattaṁ gahetvā, āsanaṁ paññāpetvā sakkaccaṁ piṇḍapātena paṭimānenti.",
  "atk-s0505a0:508_0": "Bhagavā katabhattakicco tesaṁ santānāni oloketvā tathā dhammaṁ deseti, yathā keci saraṇagamane patiṭṭhahanti, keci pañcasu sīlesu, keci sotāpattisakadāgāmianāgāmiphalānaṁ aññatarasmiṁ, keci pabbajitvā aggaphale arahatteti.",
  "atk-s0505a0:508_1": "Evaṁ tathā tathā janaṁ anuggahetvā uṭṭhāyāsanā vihāraṁ gacchati.",
  "atk-s0505a0:508_2": "Tattha maṇḍalamāḷe paññattavarabuddhāsane nisīdati bhikkhūnaṁ bhattakiccapariyosānaṁ āgamayamāno.",
  "atk-s0505a0:508_3": "Tato bhikkhūnaṁ bhattakiccapariyosāne upaṭṭhāko bhagavato nivedeti.",
  "atk-s0505a0:508_4": "Atha bhagavā gandhakuṭiṁ pavisati. Idaṁ tāva purebhattakiccaṁ.",
  "atk-s0505a0:508_5": "Yañcettha na vuttaṁ, taṁ brahmāyusutte vuttanayeneva gahetabbaṁ.",
  "atk-s0505a0:509_0": "Atha bhagavā evaṁ katapurebhattakicco gandhakuṭiyā upaṭṭhāne nisīditvā, pāde pakkhāletvā, pādapīṭhe ṭhatvā, bhikkhusaṅghaṁ ovadati – ‘‘bhikkhave, appamādena sampādetha, buddhuppādo dullabho lokasmiṁ, manussapaṭilābho dullabho, saddhāsampatti dullabhā, pabbajjā dullabhā, saddhammassavanaṁ dullabhaṁ lokasmi’’nti.",
  "atk-s0505a0:509_1": "Tato bhikkhū bhagavantaṁ vanditvā kammaṭṭhānaṁ pucchanti.",
  "atk-s0505a0:509_2": "Atha bhagavā bhikkhūnaṁ cariyavasena kammaṭṭhānaṁ deti.",
  "atk-s0505a0:509_3": "Te kammaṭṭhānaṁ uggahetvā, bhagavantaṁ abhivādetvā, attano attano vasanaṭṭhānaṁ gacchanti;",
  "atk-s0505a0:509_4": "keci araññaṁ, keci rukkhamūlaṁ, keci pabbatādīnaṁ aññataraṁ, keci cātumahārājikabhavanaṁ…pe… keci vasavattibhavananti.",
  "atk-s0505a0:509_5": "Tato bhagavā gandhakuṭiṁ pavisitvā sace ākaṅkhati, dakkhiṇena passena sato sampajāno muhuttaṁ sīhaseyyaṁ kappeti.",
  "atk-s0505a0:509_6": "Atha samassāsitakāyo uṭṭhahitvā dutiyabhāge lokaṁ voloketi.",
  "atk-s0505a0:509_7": "Tatiyabhāge yaṁ gāmaṁ vā nigamaṁ vā upanissāya viharati, tattha jano purebhattaṁ dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati.",
  "atk-s0505a0:509_8": "Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane nisajja dhammaṁ deseti kālayuttaṁ pamāṇayuttaṁ.",
  "atk-s0505a0:509_9": "Atha kālaṁ viditvā parisaṁ uyyojeti.",
  "atk-s0505a0:510_0": "Tato sace gattāni osiñcitukāmo hoti.",
  "atk-s0505a0:510_1": "Atha buddhāsanā uṭṭhāya upaṭṭhākena udakapaṭiyāditokāsaṁ gantvā, upaṭṭhākahatthato udakasāṭikaṁ gahetvā, nhānakoṭṭhakaṁ pavisati.",
  "atk-s0505a0:510_2": "Upaṭṭhākopi buddhāsanaṁ ānetvā gandhakuṭipariveṇe paññāpeti.",
  "atk-s0505a0:510_3": "Bhagavā gattāni osiñcitvā, surattadupaṭṭaṁ nivāsetvā , kāyabandhanaṁ bandhitvā, uttarāsaṅgaṁ katvā, tattha āgantvā, nisīdati ekakova muhuttaṁ paṭisallīno.",
  "atk-s0505a0:510_4": "Atha bhikkhū tato tato āgamma bhagavato upaṭṭhānaṁ gacchanti.",
  "atk-s0505a0:510_5": "Tattha ekacce pañhaṁ pucchanti, ekacce kammaṭṭhānaṁ, ekacce dhammassavanaṁ yācanti.",
  "atk-s0505a0:510_6": "Bhagavā tesaṁ adhippāyaṁ sampādento paṭhamaṁ yāmaṁ vītināmeti.",
  "atk-s0505a0:511_0": "Majjhimayāme sakaladasasahassilokadhātudevatāyo okāsaṁ labhamānā bhagavantaṁ upasaṅkamitvā pañhaṁ pucchanti yathābhisaṅkhataṁ antamaso caturakkharampi.",
  "atk-s0505a0:511_1": "Bhagavā tāsaṁ devatānaṁ pañhaṁ vissajjento majjhimayāmaṁ vītināmeti.",
  "atk-s0505a0:511_2": "Tato pacchimayāmaṁ cattāro bhāge katvā ekaṁ bhāgaṁ caṅkamaṁ adhiṭṭhāti, dutiyabhāgaṁ gandhakuṭiṁ pavisitvā dakkhiṇena passena sato sampajāno sīhaseyyaṁ kappeti, tatiyabhāgaṁ phalasamāpattiyā vītināmeti, catutthabhāgaṁ mahākaruṇāsamāpattiṁ pavisitvā buddhacakkhunā lokaṁ voloketi apparajakkhamahārajakkhādisattadassanatthaṁ. Idaṁ pacchābhattakiccaṁ.",
  "atk-s0505a0:512_0": "Evamimassa pacchābhattakiccassa lokavolokanasaṅkhāte catutthabhāgāvasāne buddhadhammasaṅghesu dānasīlauposathakammādīsu ca akatādhikāre katādhikāre ca anupanissayasampanne upanissayasampanne ca satte passituṁ buddhacakkhunā lokaṁ volokento kasibhāradvājaṁ brāhmaṇaṁ arahattassa upanissayasampannaṁ disvā ‘‘tattha mayi gate kathā pavattissati, tato kathāvasāne dhammadesanaṁ sutvā esa brāhmaṇo pabbajitvā arahattaṁ pāpuṇissatī’’ti ca ñatvā, tattha gantvā, kathaṁ samuṭṭhāpetvā imaṁ suttamabhāsi.",
  "atk-s0505a0:513_0": "Tattha evaṁ me sutantiādi āyasmatā ānandena paṭhamamahāsaṅgītikāle dhammasaṅgītiṁ karontena āyasmatā mahākassapattherena puṭṭhena pañcannaṁ arahantasatānaṁ vuttaṁ, ‘‘ahaṁ, kho, samaṇa kasāmi ca vapāmi cā’’ti kasibhāradvājena vuttaṁ, ‘‘ahampi kho brāhmaṇa kasāmi ca vapāmi cā’’tiādi bhagavatā vuttaṁ.",
  "atk-s0505a0:513_1": "Tadetaṁ sabbampi samodhānetvā ‘‘kasibhāradvājasutta’’nti vuccati.",
  "atk-s0505a0:514_0": "Tattha evanti ayaṁ ākāranidassanāvadhāraṇattho evaṁ-saddo.",
  "atk-s0505a0:514_1": "Ākāratthena hi etena etamatthaṁ dīpeti – nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattehi sakasakabhāsānurūpamupalakkhaṇiyasabhāvaṁ tassa bhagavato vacanaṁ, taṁ sabbākārena ko samattho viññātuṁ;",
  "atk-s0505a0:514_2": "atha, kho, ‘‘evaṁ me sutaṁ, mayāpi ekenākārena suta’’nti.",
  "atk-s0505a0:514_3": "Nidassanatthena ‘‘nāhaṁ sayambhū, na mayā idaṁ sacchikata’’nti attānaṁ parimocento ‘‘evaṁ me sutaṁ, mayā evaṁ suta’’nti idāni vattabbaṁ sakalasuttaṁ nidasseti.",
  "atk-s0505a0:514_4": "Avadhāraṇatthena ‘‘etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando’’ti (a. ni.",
  "atk-s0505a0:514_5": "1.219-223) evaṁ bhagavatā pasatthabhāvānurūpaṁ attano dhāraṇabalaṁ dassento sattānaṁ sotukamyataṁ janeti ‘‘evaṁ me sutaṁ tañca atthato vā byañjanato vā anūnamanadhikaṁ, evameva, na aññathā daṭṭhabba’’nti.",
  "atk-s0505a0:514_6": "Me sutanti ettha mayāsaddattho me-saddo, sotadvāraviññāṇattho sutasaddo.",
  "atk-s0505a0:514_7": "Tasmā evaṁ me sutanti evaṁ mayā sotaviññāṇapubbaṅgamāya viññāṇavīthiyā upadhāritanti vuttaṁ hoti.",
  "atk-s0505a0:515_0": "Ekaṁsamayanti ekaṁ kālaṁ.",
  "atk-s0505a0:515_1": "Bhagavāti bhāgyavā, bhaggavā, bhattavāti vuttaṁ hoti.",
  "atk-s0505a0:515_2": "Magadhesu viharatīti magadhā nāma janapadino rājakumārā, tesaṁ nivāso ekopi janapado ruḷhīsaddena ‘‘magadhā’’ti vuccati. Tasmiṁ magadhesu janapade.",
  "atk-s0505a0:515_3": "Keci pana ‘‘yasmā cetiyarājā musāvādaṁ bhaṇitvā bhūmiṁ pavisanto ‘mā gadhaṁ pavisā’ti vutto, yasmā vā taṁ rājānaṁ maggantā bhūmiṁ khanantā purisā ‘mā gadhaṁ karothā’ti vuttā, tasmā magadhā’’ti evamādīhi nayehi bahudhā papañcenti.",
  "atk-s0505a0:515_4": "Yaṁ ruccati, taṁ gahetabbanti.",
  "atk-s0505a0:515_5": "Viharatīti ekaṁ iriyāpathabādhanaṁ aparena iriyāpathena vicchinditvā aparipatantaṁ attabhāvaṁ harati, pavattetīti vuttaṁ hoti.",
  "atk-s0505a0:515_6": "Dibbabrahmaariyavihārehi vā sattānaṁ vividhaṁ hitaṁ haratīti viharati.",
  "atk-s0505a0:515_7": "Haratīti upasaṁharati, upaneti, janeti, uppādetīti vuttaṁ hoti.",
  "atk-s0505a0:515_8": "Tathā hi yadā sattā kāmesu vippaṭipajjanti, tadā kira bhagavā dibbena vihārena viharati tesaṁ alobhakusalamūluppādanatthaṁ – ‘‘appeva nāma imaṁ paṭipattiṁ disvā ettha ruciṁ uppādetvā kāmesu virajjeyyu’’nti.",
  "atk-s0505a0:515_9": "Yadā pana issariyatthaṁ sattesu vippaṭipajjanti, tadā brahmavihārena viharati tesaṁ adosakusalamūluppādanatthaṁ – ‘‘appeva nāma imaṁ paṭipattiṁ disvā ettha ruciṁ uppādetvā adosena dosaṁ vūpasameyyu’’nti.",
  "atk-s0505a0:515_10": "Yadā pana pabbajitā dhammādhikaraṇaṁ vivadanti, tadā ariyavihārena viharati tesaṁ amohakusalamūluppādanatthaṁ – ‘‘appeva nāma imaṁ paṭipattiṁ disvā ettha ruciṁ uppādetvā amohena mohaṁ vūpasameyyu’’nti.",
  "atk-s0505a0:515_11": "Iriyāpathavihārena pana na kadāci na viharati taṁ vinā attabhāvapariharaṇābhāvatoti.",
  "atk-s0505a0:515_12": "Ayamettha saṅkhepo, vitthāraṁ pana maṅgalasuttavaṇṇanāyaṁ vakkhāma.",
  "atk-s0505a0:516_0": "Dakkhiṇāgirisminti yo so rājagahaṁ parivāretvā ṭhito giri, tassa dakkhiṇapasse janapado ‘‘dakkhiṇāgirī’’ti vuccati, tasmiṁ janapadeti vuttaṁ hoti.",
  "atk-s0505a0:516_1": "Tattha vihārassāpi tadeva nāmaṁ.",
  "atk-s0505a0:516_2": "Ekanāḷāyaṁ brāhmaṇagāmeti ekanāḷāti tassa gāmassa nāmaṁ.",
  "atk-s0505a0:516_3": "Brāhmaṇā cettha sambahulā paṭivasanti, brāhmaṇabhogo vā so, tasmā ‘‘brāhmaṇagāmo’’ti vuccati.",
  "atk-s0505a0:517_0": "Tenakho pana samayenāti yaṁ samayaṁ bhagavā aparājitapallaṅkaṁ ābhujitvā anuttaraṁ sammāsambodhiṁ abhisambujjhitvā pavattitavaradhammacakko magadharaṭṭhe ekanāḷaṁ brāhmaṇagāmaṁ upanissāya dakkhiṇāgirimahāvihāre brāhmaṇassa indriyaparipākaṁ āgamayamāno viharati, tena samayena karaṇabhūtenāti vuttaṁ hoti.",
  "atk-s0505a0:517_1": "Kho panāti idaṁ panettha nipātadvayaṁ padapūraṇamattaṁ, adhikārantaradassanatthaṁ vāti daṭṭhabbaṁ.",
  "atk-s0505a0:517_2": "Kasibhāradvājassa brāhmaṇassāti so brāhmaṇo kasiyā jīvati, bhāradvājoti cassa gottaṁ, tasmā evaṁ vuccati.",
  "atk-s0505a0:517_3": "Pañcamattānīti yathā – ‘‘bhojane mattaññū’’ti ettha mattasaddo pamāṇe vattati, evamidhāpi, tasmā pañcapamāṇāni anūnāni anadhikāni, pañcanaṅgalasatānīti vuttaṁ hoti.",
  "atk-s0505a0:517_4": "Payuttānīti payojitāni, balibaddānaṁ khandhesu ṭhapetvā yuge yottehi yojitāni hontīti attho.",
  "atk-s0505a0:518_0": "Vappakāleti vapanakāle, bījanikkhipakāleti vuttaṁ hoti.",
  "atk-s0505a0:518_1": "Tattha dve vappāni kalalavappañca, paṁsuvappañca. Paṁsuvappaṁ idha adhippetaṁ.",
  "atk-s0505a0:518_2": "Tañca kho paṭhamadivase maṅgalavappaṁ.",
  "atk-s0505a0:518_3": "Tatthāyaṁ upakaraṇasampadā – tīṇi balibaddasahassāni upaṭṭhāpitāni honti, sabbesaṁ suvaṇṇamayāni siṅgāni paṭimukkāni, rajatamayā khurā, sabbe setamālāhi sabbagandhasugandhehi pañcaṅgulikehi ca alaṅkatā paripuṇṇaṅgapaccaṅgā sabbalakkhaṇasampannā, ekacce kāḷā añjanavaṇṇāyeva, ekacce setā phalikavaṇṇā, ekacce rattā pavāḷavaṇṇā, ekacce kammāsā masāragallavaṇṇā.",
  "atk-s0505a0:518_4": "Pañcasatā kassakapurisā sabbe ahatasetavatthanivatthā mālālaṅkatā dakkhiṇaaṁsakūṭesu ṭhapitapupphacumbaṭakā haritālamanosilālañchanujjalitagattabhāgā dasa dasa naṅgalā ekekagumbā hutvā gacchanti.",
  "atk-s0505a0:518_5": "Naṅgalānaṁ sīsañca yugañca patodā ca suvaṇṇavinaddhā.",
  "atk-s0505a0:518_6": "Paṭhamanaṅgale aṭṭha balibaddā yuttā, sesesu cattāro cattāro, avasesā kilantaparivattanatthaṁ ānītā.",
  "atk-s0505a0:518_7": "Ekekagumbe ekamekaṁ bījasakaṭaṁ ekeko kasati, ekeko vapati.",
  "atk-s0505a0:519_0": "Brāhmaṇo pana pageva massukammaṁ kārāpetvā nhatvā sugandhagandhehi vilitto pañcasatagghanakaṁ vatthaṁ nivāsetvā sahassagghanakaṁ ekaṁsaṁ karitvā ekamekissā aṅguliyā dve dve katvā vīsati aṅgulimuddikāyo, kaṇṇesu sīhakuṇḍalāni, sīse ca brahmaveṭhanaṁ paṭimuñcitvā suvaṇṇamālaṁ kaṇṭhe katvā brāhmaṇagaṇaparivuto kammantaṁ vosāsati.",
  "atk-s0505a0:519_1": "Athassa brāhmaṇī anekasatabhājanesu pāyāsaṁ pacāpetvā mahāsakaṭesu āropetvā gandhodakena nhāyitvā sabbālaṅkāravibhūsitā brāhmaṇīgaṇaparivutā kammantaṁ agamāsi.",
  "atk-s0505a0:519_2": "Gehampissa sabbattha gandhehi suvilittaṁ pupphehi sukatabalikammaṁ, khettañca tesu tesu ṭhānesu samussitapaṭākaṁ ahosi.",
  "atk-s0505a0:519_3": "Parijanakammakārehi saha kammantaṁ osaṭaparisā aḍḍhateyyasahassā ahosi.",
  "atk-s0505a0:519_4": "Sabbe ahatavatthanivatthā, sabbesañca pāyāsabhojanaṁ paṭiyattaṁ ahosi.",
  "atk-s0505a0:520_0": "Atha brāhmaṇo yattha sāmaṁ bhuñjati, taṁ suvaṇṇapātiṁ dhovāpetvā pāyāsassa pūretvā sappimadhuphāṇitādīni abhisaṅkharitvā naṅgalabalikammaṁ kārāpesi.",
  "atk-s0505a0:520_1": "Brāhmaṇī pañca kassakasatāni suvaṇṇarajatakaṁsatambamayāni bhājanāni gahetvā nisinnāni suvaṇṇakaṭacchuṁ gahetvā pāyāsena parivisantī gacchati.",
  "atk-s0505a0:520_2": "Brāhmaṇo pana balikammaṁ kārāpetvā rattasuvaṇṇabandhūpāhanāyo ārohitvā rattasuvaṇṇadaṇḍaṁ gahetvā ‘‘idha pāyāsaṁ detha, idha sappiṁ, idha sakkharaṁ dethā’’ti vosāsamāno vicarati.",
  "atk-s0505a0:520_3": "Atha bhagavā gandhakuṭiyaṁ nisinnova brāhmaṇassa parivesanaṁ vattamānaṁ ñatvā ‘‘ayaṁ kālo brāhmaṇaṁ dametu’’nti nivāsetvā, kāyabandhanaṁ bandhitvā, saṅghāṭiṁ pārupitvā, pattaṁ gahetvā, gandhakuṭito nikkhami yathā taṁ anuttaro purisadammasārathi.",
  "atk-s0505a0:520_4": "Tenāha āyasmā ānando ‘‘atha kho bhagavā pubbaṇhasamayaṁ nivāsetvā’’ti.",
  "atk-s0505a0:521_0": "Tattha atha iti nipāto aññādhikāravacanārambhe khoti padapūraṇe. Bhagavāti vuttanayameva.",
  "atk-s0505a0:521_1": "Pubbaṇhasamayanti divasassa pubbabhāgasamayaṁ, pubbaṇhasamayeti attho, pubbaṇhe vā samayaṁ pubbaṇhasamayaṁ, pubbaṇhe ekaṁ khaṇanti vuttaṁ hoti.",
  "atk-s0505a0:521_2": "Evaṁ accantasaṁyoge upayogavacanaṁ labbhati.",
  "atk-s0505a0:521_3": "Nivāsetvāti paridahitvā, vihāranivāsanaparivattanavasenetaṁ veditabbaṁ.",
  "atk-s0505a0:521_4": "Na hi bhagavā tato pubbe anivattho āsi.",
  "atk-s0505a0:521_5": "Pattacīvaramādāyāti pattaṁ hatthehi, cīvaraṁ kāyena ādiyitvā, sampaṭicchitvā dhāretvāti attho.",
  "atk-s0505a0:521_6": "Bhagavato kira piṇḍāya pavisitukāmassa bhamaro viya vikasitapadumadvayamajjhaṁ, indanīlamaṇivaṇṇaṁ selamayaṁ pattaṁ hatthadvayamajjhaṁ āgacchati.",
  "atk-s0505a0:521_7": "Tasmā evamāgataṁ pattaṁ hatthehi sampaṭicchitvā cīvarañca parimaṇḍalaṁ pārutaṁ kāyena dhāretvāti evamassa attho veditabbo.",
  "atk-s0505a0:521_8": "Yena vā tena vā hi pakārena gaṇhanto ādāya icceva vuccati yathā ‘‘samādāyeva pakkamatī’’ti.",
  "atk-s0505a0:522_0": "Yenāti yena maggena. Kammantoti kammakaraṇokāso. Tenāti tena maggena.",
  "atk-s0505a0:522_1": "Upasaṅkamīti gato, yena maggena kasibhāradvājassa brāhmaṇassa kammanto gammati, tena maggena gatoti vuttaṁ hoti.",
  "atk-s0505a0:522_2": "Atha kasmā, bhikkhū, bhagavantaṁ nānubandhiṁsūti?",
  "atk-s0505a0:522_3": "Vuccate – yadā bhagavā ekakova katthaci upasaṅkamitukāmo hoti, bhikkhācāravelāyaṁ dvāraṁ pidahitvā antogandhakuṭiṁ pavisati.",
  "atk-s0505a0:522_4": "Tato bhikkhū tāya saññāya jānanti – ‘‘ajja bhagavā ekakova gāmaṁ pavisitukāmo, addhā kañci eva vinetabbapuggalaṁ addasā’’ti.",
  "atk-s0505a0:522_5": "Te attano pattacīvaraṁ gahetvā, gandhakuṭiṁ padakkhiṇaṁ katvā, bhikkhācāraṁ gacchanti. Tadā ca bhagavā evamakāsi.",
  "atk-s0505a0:522_6": "Tasmā bhikkhū bhagavantaṁ nānubandhiṁsūti.",
  "atk-s0505a0:523_0": "Tenakho pana samayenāti yena samayena bhagavā kammantaṁ upasaṅkami, tena samayena tassa brāhmaṇassa parivesanā vattati, bhattavissaggo vattatīti attho.",
  "atk-s0505a0:523_1": "Yaṁ pubbe avocumha – ‘‘brāhmaṇī pañca kassakasatāni suvaṇṇarajatakaṁsatambamayāni bhājanāni gahetvā nisinnāni suvaṇṇakaṭacchuṁ gahetvā pāyāsena parivisantī gacchatī’’ti.",
  "atk-s0505a0:523_2": "Atha kho bhagavā yena parivesanā tenupasaṅkami. Kiṁ kāraṇāti?",
  "atk-s0505a0:523_3": "Brāhmaṇassa anuggahakaraṇatthaṁ.",
  "atk-s0505a0:523_4": "Na hi bhagavā kapaṇapuriso viya bhottukāmatāya parivesanaṁ upasaṅkamati.",
  "atk-s0505a0:523_5": "Bhagavato hi dve asītisahassasaṅkhyā sakyakoliyarājāno ñātayo, te attano sampattiyā nibaddhabhattaṁ dātuṁ ussahanti.",
  "atk-s0505a0:523_6": "Na pana bhagavā bhattatthāya pabbajito, apica kho pana ‘‘anekāni asaṅkhyeyyāni pañca mahāpariccāge pariccajanto pāramiyo pūretvā mutto mocessāmi, danto damessāmi;",
  "atk-s0505a0:523_7": "santo samessāmi, parinibbuto parinibbāpessāmī’’ti pabbajito.",
  "atk-s0505a0:523_8": "Tasmā attano muttattā…pe… parinibbutattā ca paraṁ mocento…pe… parinibbāpento ca loke vicaranto brāhmaṇassa anuggahakaraṇatthaṁ yena parivesanā tenupasaṅkamīti veditabbaṁ.",
  "atk-s0505a0:524_0": "Upasaṅkamitvāekamantaṁ aṭṭhāsīti evaṁ upasaṅkamitvā ca ekamantaṁ aṭṭhāsi.",
  "atk-s0505a0:524_1": "Ekamantanti bhāvanapuṁsakaniddeso, ekokāsaṁ ekapassanti vuttaṁ hoti.",
  "atk-s0505a0:524_2": "Bhummatthe vā upayogavacanaṁ, tassa dassanūpacāre kathāsavanaṭṭhāne, yattha ṭhitaṁ brāhmaṇo passati, tattha uccaṭṭhāne aṭṭhāsi.",
  "atk-s0505a0:524_3": "Ṭhatvā ca suvaṇṇarasapiñjaraṁ sahassacandasūriyobhāsātibhāsayamānaṁ sarīrābhaṁ muñci samantato asītihatthaparimāṇaṁ, yāya ajjhottharitattā brāhmaṇassa kammantasālābhittirukkhakasitamattikāpiṇḍādayo suvaṇṇamayā viya ahesuṁ.",
  "atk-s0505a0:524_4": "Atha manussā pāyāsaṁ bhuttā asītianubyañjanaparivāradvattiṁsavaralakkhaṇapaṭimaṇḍitasarīraṁ byāmappabhāparikkhepavibhūsitabāhuyugaḷaṁ ketumālāsamujjalitasassirikadassanaṁ jaṅgamamiva padumassaraṁ, raṁsijālujjalitatārāgaṇamiva gaganatalaṁ, ādittamiva ca kanakagirisikharaṁ siriyā jalamānaṁ sammāsambuddhaṁ ekamantaṁ ṭhitaṁ disvā hatthapāde dhovitvā añjaliṁ paggayha samparivāretvā aṭṭhaṁsu.",
  "atk-s0505a0:524_5": "Evaṁ tehi samparivāritaṁ addasa kho kasibhāradvājo brāhmaṇo bhagavantaṁ piṇḍāya ṭhitaṁ.",
  "atk-s0505a0:524_6": "Disvāna bhagavantaṁ etadavoca ‘‘ahaṁ kho, samaṇa, kasāmi ca vapāmi cā’’ti.",
  "atk-s0505a0:525_0": "Kasmā panāyaṁ evamāha?",
  "atk-s0505a0:525_1": "Kiṁ samantapāsādike pasādanīye uttamadamathasamathamanuppattepi bhagavati appasādena, udāhu aḍḍhateyyānaṁ janasahassānaṁ pāyāsaṁ paṭiyādetvāpi kaṭacchubhikkhāya maccherenāti?",
  "atk-s0505a0:525_2": "Ubhayathāpi no, apica khvāssa bhagavato dassanena atittaṁ nikkhittakammantaṁ janaṁ disvā ‘‘kammabhaṅgaṁ me kātuṁ āgato’’ti anattamanatā ahosi. Tasmā evamāha.",
  "atk-s0505a0:525_3": "Bhagavato ca lakkhaṇasampattiṁ disvā ‘‘sacāyaṁ kammante payojayissa, sakalajambudīpe manussānaṁ sīse cūḷāmaṇi viya abhavissa, ko nāmassa attho na sampajjissa, evamevaṁ alasatāya kammante appayojetvā vappamaṅgalādīsu piṇḍāya caritvā bhuñjanto kāyadaḷhībahulo vicaratī’’tipissa ahosi.",
  "atk-s0505a0:525_4": "Tenāha – ‘‘ahaṁ kho, samaṇa, kasāmi ca vapāmi ca, kasitvā ca vapitvā ca bhuñjāmī’’ti.",
  "atk-s0505a0:525_5": "Na me kammantā byāpajjanti, na camhi yathā tvaṁ evaṁ lakkhaṇasampannoti adhippāyo.",
  "atk-s0505a0:525_6": "Tvampi samaṇa…pe… bhuñjassu, ko te attho na sampajjeyya evaṁ lakkhaṇasampannassāti adhippāyo.",
  "atk-s0505a0:526_0": "Apicāyaṁ assosi – ‘‘sakyarājakule kira kumāro uppanno, so cakkavattirajjaṁ pahāya pabbajito’’ti.",
  "atk-s0505a0:526_1": "Tasmā ‘‘idāni ayaṁ so’’ti ñatvā ‘‘cakkavattirajjaṁ kira pahāya kilantosī’’ti upārambhaṁ karonto āha ‘‘ahaṁ kho samaṇā’’ti.",
  "atk-s0505a0:526_2": "Apicāyaṁ tikkhapañño brāhmaṇo, na bhagavantaṁ avakkhipanto bhaṇati, bhagavato pana rūpasampattiṁ disvā paññāsampattiṁ sambhāvayamāno kathāpavattanatthampi evamāha – ‘‘ahaṁ kho samaṇā’’ti.",
  "atk-s0505a0:526_3": "Tato bhagavā veneyyavasena sadevake loke aggakassakavappakabhāvaṁ attano dassento āha ‘‘ahampi kho brāhmaṇā’’ti.",
  "atk-s0505a0:527_0": "Atha brāhmaṇassa cintā udapādi – ‘‘ayaṁ samaṇo ‘kasāmi ca vapāmi cā’ti āha.",
  "atk-s0505a0:527_1": "Na cassa oḷārikāni yuganaṅgalādīni kasibhaṇḍāni passāmi, so musā nu kho bhaṇati, no’’ti bhagavantaṁ pādatalā paṭṭhāya yāva upari kesantā sammālokayamāno aṅgavijjāya katādhikārattā dvattiṁsavaralakkhaṇasampattimassa ñatvā ‘‘aṭṭhānametaṁ anavakāso, yaṁ evarūpo musā bhaṇeyyā’’ti tāvadeva sañjātabahumāno bhagavati samaṇavādaṁ pahāya gottena bhagavantaṁ samudācaramāno āha ‘‘na kho pana mayaṁ passāma bhoto gotamassā’’ti.",
  "atk-s0505a0:528_0": "Evañca pana vatvā tikkhapañño brāhmaṇo ‘‘gambhīratthaṁ sandhāya iminā etaṁ vutta’’nti ñatvā pucchitvā tamatthaṁ ñātukāmo bhagavantaṁ gāthāya ajjhabhāsi.",
  "atk-s0505a0:528_1": "Tenāha āyasmā ānando ‘‘atha kho kasibhāradvājo brāhmaṇo bhagavantaṁ gāthāya ajjhabhāsī’’ti.",
  "atk-s0505a0:528_2": "Tattha gāthāyāti akkharapadaniyamitena vacanena. Ajjhabhāsīti abhāsi.",
  "atk-s0505a0:529_0": "76-77.",
  "atk-s0505a0:529_1": "Tattha brāhmaṇo ‘‘kasi’’nti yuganaṅgalādikasisambhārasamāyogaṁ vadati.",
  "atk-s0505a0:529_2": "Bhagavā pana yasmā pubbadhammasabhāgena ropetvā kathanaṁ nāma buddhānaṁ ānubhāvo, tasmā buddhānubhāvaṁ dīpento pubbadhammasabhāgena ropento āha – ‘‘saddhā bīja’’nti.",
  "atk-s0505a0:529_3": "Ko panettha pubbadhammasabhāgo, nanu brāhmaṇena bhagavā yuganaṅgalādikasisambhārasamāyogaṁ pucchito atha ca pana apucchitassa bījassa sabhāgena ropento āha – ‘‘saddhā bīja’’nti, evañca sati ananusandhikāva ayaṁ kathā hotīti?",
  "atk-s0505a0:529_4": "Vuccate – na buddhānaṁ ananusandhikā nāma kathā atthi, nāpi buddhā pubbadhammasabhāgaṁ anāropetvā kathenti.",
  "atk-s0505a0:529_5": "Evañcettha anusandhi veditabbā – anena hi brāhmaṇena bhagavā yuganaṅgalādikasisambhāravasena kasiṁ pucchito.",
  "atk-s0505a0:529_6": "So tassa anukampāya ‘‘idaṁ apucchita’’nti aparihāpetvā samūlaṁ saupakāraṁ sasambhāraṁ saphalaṁ kasiṁ ñāpetuṁ mūlato paṭṭhāya kasiṁ dassento āha – ‘‘saddhā bīja’’nti.",
  "atk-s0505a0:529_7": "Bījañhi kasiyā mūlaṁ tasmiṁ sati kattabbato, asati akattabbato, tappamāṇena ca kattabbato.",
  "atk-s0505a0:529_8": "Bīje hi sati kasiṁ karonti, asati na karonti.",
  "atk-s0505a0:529_9": "Bījappamāṇena ca kusalā kassakā khettaṁ kasanti, na ūnaṁ ‘‘mā no sassaṁ parihāyī’’ti, na adhikaṁ ‘‘mā no mogho vāyāmo ahosī’’ti.",
  "atk-s0505a0:529_10": "Yasmā ca bījameva mūlaṁ, tasmā bhagavā mūlato paṭṭhāya kasiṁ dassento tassa brāhmaṇassa kasiyā pubbadhammassa bījassa sabhāgena attano kasiyā pubbadhammaṁ ropento āha – ‘‘saddhā bīja’’nti.",
  "atk-s0505a0:529_11": "Evamettha pubbadhammasabhāgo veditabbo.",
  "atk-s0505a0:530_0": "Pucchitaṁyeva vatvā apucchitaṁ pacchā kiṁ na vuttanti ce?",
  "atk-s0505a0:530_1": "Tassa upakārabhāvato dhammasambandhasamatthabhāvato ca.",
  "atk-s0505a0:530_2": "Ayañhi brāhmaṇo paññavā, micchādiṭṭhikule pana jātattā saddhāvirahito.",
  "atk-s0505a0:530_3": "Saddhāvirahito ca paññavā paresaṁ saddhāya attano visaye apaṭipajjamāno visesaṁ nādhigacchati, kilesakālussiyabhāvāpagamappasādamattalakkhaṇāpi cassa dubbalā saddhā balavatiyā paññāya saha vattamānā atthasiddhiṁ na karoti, hatthinā saha ekadhure yuttagoṇo viya. Tasmā tassa saddhā upakārikā.",
  "atk-s0505a0:530_4": "Evaṁ tassa brāhmaṇassa saupakārabhāvato taṁ brāhmaṇaṁ saddhāya patiṭṭhāpentena pacchāpi vattabbo ayamattho pubbe vutto desanākusalatāya yathā aññatrāpi ‘‘saddhā bandhati pātheyya’’nti (saṁ. ni.",
  "atk-s0505a0:530_5": "1.79) ca, ‘‘saddhā dutiyā purisassa hotī’’ti (saṁ. ni.",
  "atk-s0505a0:530_6": "1.59) ca, ‘‘saddhīdha vittaṁ purisassa seṭṭha’’nti (saṁ. ni. 1.73, 246; su. ni.",
  "atk-s0505a0:530_7": "184) ca, ‘‘saddhāya tarati ogha’’nti (saṁ. ni.",
  "atk-s0505a0:530_8": "1.246) ca, ‘‘saddhāhattho mahānāgo’’ti (a. ni. 6.43; theragā.",
  "atk-s0505a0:530_9": "694) ca, ‘‘saddhesiko kho, bhikkhave, ariyasāvakoti cā’’ti (a. ni. 7.67).",
  "atk-s0505a0:530_10": "Bījassa ca upakārikā vuṭṭhi, sā tadanantaraññeva vuccamānā samatthā hoti .",
  "atk-s0505a0:530_11": "Evaṁ dhammasambandhasamatthabhāvato pacchāpi vattabbo ayamattho pubbe vutto, añño ca evaṁvidho īsāyottādi.",
  "atk-s0505a0:531_0": "Tattha sampasādanalakkhaṇā saddhā, okappanalakkhaṇā vā, pakkhandanarasā, adhimuttipaccupaṭṭhānā, akālussiyapaccupaṭṭhānā vā, sotāpattiyaṅgapadaṭṭhānā, saddahitabbadhammapadaṭṭhānā vā, ādāsajalatalādīnaṁ pasādo viya cetaso pasādabhūtā, udakappasādakamaṇi viya udakassa, sampayuttadhammānaṁ pasādikā.",
  "atk-s0505a0:531_1": "Bījanti pañcavidhaṁ – mūlabījaṁ, khandhabījaṁ, phalubījaṁ, aggabījaṁ, bījabījameva pañcamanti.",
  "atk-s0505a0:531_2": "Taṁ sabbampi viruhanaṭṭhena bījaṁtveva saṅkhaṁ gacchati.",
  "atk-s0505a0:531_3": "Yathāha – ‘‘bījañcetaṁ viruhanaṭṭhenā’’ti.",
  "atk-s0505a0:532_0": "Tattha yathā brāhmaṇassa kasiyā mūlabhūtaṁ bījaṁ dve kiccāni karoti, heṭṭhā mūlena patiṭṭhāti, upari aṅkuraṁ uṭṭhāpeti;",
  "atk-s0505a0:532_1": "evaṁ bhagavato kasiyā mūlabhūtā saddhā heṭṭhā sīlamūlena patiṭṭhāti, upari samathavipassanaṅkuraṁ uṭṭhāpeti.",
  "atk-s0505a0:532_2": "Yathā ca taṁ mūlena pathavirasaṁ āporasaṁ gahetvā nāḷena dhaññaparipākagahaṇatthaṁ vaḍḍhati;",
  "atk-s0505a0:532_3": "evamayaṁ sīlamūlena samathavipassanārasaṁ gahetvā ariyamagganāḷena ariyaphaladhaññaparipākagahaṇatthaṁ vaḍḍhati.",
  "atk-s0505a0:532_4": "Yathā ca taṁ subhūmiyaṁ patiṭṭhahitvā mūlaṅkurapaṇṇanāḷakaṇḍappasavehi vuḍḍhiṁ virūḷhiṁ vepullaṁ patvā, khīraṁ janetvā, anekasāliphalabharitaṁ sālisīsaṁ nipphādeti;",
  "atk-s0505a0:532_5": "evamayaṁ cittasantāne patiṭṭhahitvā sīlacittadiṭṭhikaṅkhāvitaraṇamaggāmaggañāṇadassanapaṭipadāñāṇadassanavisuddhīhi vuḍḍhiṁ virūḷhiṁ vepullaṁ patvā ñāṇadassanavisuddhikhīraṁ janetvā anekapaṭisambhidābhiññābharitaṁ arahattaphalaṁ nipphādeti.",
  "atk-s0505a0:532_6": "Tenāha bhagavā – ‘‘saddhā bīja’’nti.",
  "atk-s0505a0:533_0": "Tattha siyā ‘‘paropaññāsakusaladhammesu ekato uppajjamānesu kasmā saddhāva bījanti vuttā’’ti? Vuccate – bījakiccakaraṇato.",
  "atk-s0505a0:533_1": "Yathā hi tesu viññāṇaṁyeva vijānanakiccaṁ karoti, evaṁ saddhā bījakiccaṁ, sā ca sabbakusalānaṁ mūlabhūtā. Yathāha –",
  "atk-s0505a0:534_0": "‘‘Saddhājāto upasaṅkamati, upasaṅkamanto payirupāsati, payirupāsanto sotaṁ odahati , ohitasoto dhammaṁ suṇāti, sutvā dhammaṁ dhāreti, dhatānaṁ dhammānaṁ atthaṁ upaparikkhati , atthaṁ upaparikkhato dhammā nijjhānaṁ khamanti, dhammanijjhānakkhantiyā sati chando jāyati, chandajāto ussahati, ussāhetvā tulayati, tulayitvā padahati, pahitatto samāno kāyena ceva paramasaccaṁ sacchikaroti, paññāya ca naṁ ativijjhapassatī’’ti (ma. ni. 2.183, 432).",
  "atk-s0505a0:535_0": "Tapati akusale dhamme kāyañcāti tapo;",
  "atk-s0505a0:535_1": "indriyasaṁvaravīriyadhutaṅgadukkarakārikānaṁ etaṁ adhivacanaṁ.",
  "atk-s0505a0:535_2": "Idha pana indriyasaṁvaro adhippeto.",
  "atk-s0505a0:535_3": "Vuṭṭhīti vassavuṭṭhivātavuṭṭhītiādinā anekavidhā. Idha vassavuṭṭhi adhippetā.",
  "atk-s0505a0:535_4": "Yathā hi brāhmaṇassa vassavuṭṭhisamanuggahitaṁ bījaṁ bījamūlakañca sassaṁ viruhati na milāyati nipphattiṁ gacchati, evaṁ bhagavato indriyasaṁvarasamanuggahitā saddhā saddhāmūlā ca sīlādayo dhammā viruhanti na milāyanti nipphattiṁ gacchanti. Tenāha – ‘‘tapo vuṭṭhī’’ti.",
  "atk-s0505a0:535_5": "‘‘Paññā me’’ti ettha ca vutto me-saddo imesupi padesu yojetabbo ‘‘saddhā me bījaṁ, tapo me vuṭṭhī’’ti. Tena kiṁ dīpeti?",
  "atk-s0505a0:535_6": "Yathā, brāhmaṇa, tayā vapite bīje sace vuṭṭhi atthi, sādhu, no ce atthi, udakampi dātabbaṁ hoti, tathā mayā hiri-īse paññāyuganaṅgale manoyottena ekābaddhe kate vīriyabalibadde yojetvā satipācanena vijjhitvā attano cittasantānakhette saddhābīje vapite vuṭṭhi-abhāvo nāma natthi.",
  "atk-s0505a0:535_7": "Ayaṁ pana me satataṁ samitaṁ tapo vuṭṭhīti.",
  "atk-s0505a0:536_0": "Pajānāti etāya puggalo, sayaṁ vā pajānātīti paññā, sā kāmāvacarādibhedato anekavidhā.",
  "atk-s0505a0:536_1": "Idha pana saha vipassanāya maggapaññā adhippetā.",
  "atk-s0505a0:536_2": "Yuganaṅgalanti yugañca naṅgalañca.",
  "atk-s0505a0:536_3": "Yathā hi brāhmaṇassa yuganaṅgalaṁ, evaṁ bhagavato duvidhāpi paññā.",
  "atk-s0505a0:536_4": "Tattha yathā yugaṁ īsāya upanissayaṁ hoti, purato hoti, īsābaddhaṁ hoti, yottānaṁ nissayaṁ hoti, balibaddānaṁ ekato gamanaṁ dhāreti, evaṁ paññā hiripamukhānaṁ dhammānaṁ upanissayā hoti.",
  "atk-s0505a0:536_5": "Yathāha – ‘‘paññuttarā sabbe kusalā dhammā’’ti (a. ni.",
  "atk-s0505a0:536_6": "8.83) ca, ‘‘paññā hi seṭṭhā kusalā vadanti, nakkhattarājāriva tārakāna’’nti (jā. 2.17.81) ca.",
  "atk-s0505a0:536_7": "Kusalānaṁ dhammānaṁ pubbaṅgamaṭṭhena purato ca hoti.",
  "atk-s0505a0:536_8": "Yathāha – ‘‘sīlaṁ hirī cāpi satañca dhammo, anvāyikā paññavato bhavantī’’ti.",
  "atk-s0505a0:536_9": "Hirivippayogena anuppattito īsābaddhā hoti, manosaṅkhātassa samādhiyottassa nissayapaccayato yottānaṁ nissayo hoti, accāraddhātilīnabhāvapaṭisedhanato vīriyabalibaddānaṁ ekato gamanaṁ dhāreti.",
  "atk-s0505a0:536_10": "Yathā ca naṅgalaṁ phālayuttaṁ kasanakāle pathavighanaṁ bhindati, mūlasantānakāni padāleti, evaṁ satiyuttā paññā vipassanākāle dhammānaṁ santatisamūhakiccārammaṇaghanaṁ bhindati, sabbakilesamūlasantānakāni padāleti.",
  "atk-s0505a0:536_11": "Sā ca kho lokuttarāva itarā pana lokiyāpi siyā.",
  "atk-s0505a0:536_12": "Tenāha – ‘‘paññā me yuganaṅgala’’nti.",
  "atk-s0505a0:537_0": "Hirīyati etāya puggalo, sayaṁ vā hirīyati akusalappavattiṁ jigucchatīti hirī.",
  "atk-s0505a0:537_1": "Taggahaṇena sahacaraṇabhāvato ottappaṁ gahitaṁyeva hoti.",
  "atk-s0505a0:537_2": "Īsāti yuganaṅgalasandhārikā dāruyaṭṭhi.",
  "atk-s0505a0:537_3": "Yathā hi brāhmaṇassa īsā yuganaṅgalaṁ sandhāreti, evaṁ bhagavatopi hirī lokiyalokuttarapaññāsaṅkhātaṁ yuganaṅgalaṁ sandhāreti hiriyā asati paññāya abhāvato.",
  "atk-s0505a0:537_4": "Yathā ca īsāpaṭibaddhaṁ yuganaṅgalaṁ kiccakaraṁ hoti acalaṁ asithilaṁ, evaṁ hiripaṭibaddhā ca paññā kiccakārī hoti acalā asithilā abbokiṇṇā ahirikena. Tenāha ‘‘hirī īsā’’ti.",
  "atk-s0505a0:538_0": "Munātīti mano, cittassetaṁ adhivacanaṁ.",
  "atk-s0505a0:538_1": "Idha pana manosīsena taṁsampayutto samādhi adhippeto. Yottanti rajjubandhanaṁ.",
  "atk-s0505a0:538_2": "Taṁ tividhaṁ īsāya saha yugassa bandhanaṁ, yugena saha balibaddānaṁ bandhanaṁ, sārathinā saha balibaddānaṁ bandhananti.",
  "atk-s0505a0:538_3": "Tattha yathā brāhmaṇassa yottaṁ īsāyugabalibadde ekābaddhe katvā sakakicce paṭipādeti, evaṁ bhagavato samādhi sabbeva te hiripaññāvīriyadhamme ekārammaṇe avikkhepabhāvena bandhitvā sakakicce paṭipādeti. Tenāha – ‘‘mano yotta’’nti.",
  "atk-s0505a0:539_0": "Sarati etāya cirakatādimatthaṁ puggalo, sayaṁ vā saratīti sati, sā asammussanalakkhaṇā. Phāletīti phālo. Pājeti etenāti pājanaṁ.",
  "atk-s0505a0:539_1": "Taṁ idha ‘‘pācana’’nti vuccati, patodassetaṁ adhivacanaṁ.",
  "atk-s0505a0:539_2": "Phālo ca pācanañca phālapācanaṁ.",
  "atk-s0505a0:539_3": "Yathā hi brāhmaṇassa phālapācanaṁ, evaṁ bhagavato vipassanāyuttā maggayuttā ca sati.",
  "atk-s0505a0:539_4": "Tattha yathā phālo naṅgalamanurakkhati, purato cassa gacchati, evaṁ sati kusalānaṁ dhammānaṁ gatiyo samanvesamānā ārammaṇe vā upaṭṭhāpayamānā paññānaṅgalaṁ rakkhati, tathā hi ‘‘satārakkhena cetasā viharatī’’tiādīsu (a. ni. 10.20) ‘‘ārakkhā’’ti vuttā.",
  "atk-s0505a0:539_5": "Asammussanavasena cassa purato hoti.",
  "atk-s0505a0:539_6": "Satiparicite hi dhamme paññā pajānāti, no sammuṭṭhe.",
  "atk-s0505a0:539_7": "Yathā ca pācanaṁ balibaddānaṁ vijjhanabhayaṁ dassentaṁ saṁsīdanaṁ na deti, uppathagamanañca vāreti, evaṁ sati vīriyabalibaddānaṁ apāyabhayaṁ dassentī kosajjasaṁsīdanaṁ na deti, kāmaguṇasaṅkhāte agocare cāraṁ nivāretvā kammaṭṭhāne niyojentī uppathagamanañca vāreti.",
  "atk-s0505a0:539_8": "Tenāha – ‘‘sati me phālapācana’’nti.",
  "atk-s0505a0:540_0": "78.Kāyaguttoti tividhena kāyasucaritena gutto.",
  "atk-s0505a0:540_1": "Vacīguttoti catubbidhena vacīsucaritena gutto.",
  "atk-s0505a0:540_2": "Ettāvatā pātimokkhasaṁvarasīlaṁ vuttaṁ.",
  "atk-s0505a0:540_3": "Āhāre udare yatoti ettha āhāramukhena sabbapaccayānaṁ saṅgahitattā catubbidhepi paccaye yato saṁyato nirupakkilesoti attho.",
  "atk-s0505a0:540_4": "Iminā ājīvapārisuddhisīlaṁ vuttaṁ.",
  "atk-s0505a0:540_5": "Udare yatoti udare yato saṁyato mitabhojī, āhāre mattaññūti vuttaṁ hoti.",
  "atk-s0505a0:540_6": "Iminā bhojane mattaññutāmukhena paccayapaṭisevanasīlaṁ vuttaṁ. Tena kiṁ dīpeti?",
  "atk-s0505a0:540_7": "Yathā tvaṁ, brāhmaṇa, bījaṁ vapitvā sassaparipālanatthaṁ kaṇṭakavatiṁ vā rukkhavatiṁ vā pākāraparikkhepaṁ vā karosi, tena te gomahiṁsamigagaṇā pavesaṁ alabhantā sassaṁ na vilumpanti, evamahampi saddhābījaṁ vapitvā nānappakārakusalasassaparipālanatthaṁ kāyavacīāhāraguttimayaṁ tividhaparikkhepaṁ karomi.",
  "atk-s0505a0:540_8": "Tena me rāgādiakusaladhammagomahiṁsamigagaṇā pavesaṁ alabhantā nānappakārakusalasassaṁ na vilumpantīti.",
  "atk-s0505a0:541_0": "Saccaṁ karomi niddānanti ettha dvīhi dvārehi avisaṁvādanaṁ saccaṁ.",
  "atk-s0505a0:541_1": "Niddānanti chedanaṁ lunanaṁ uppāṭanaṁ, karaṇatthe cetaṁ upayogavacanaṁ veditabbaṁ.",
  "atk-s0505a0:541_2": "Ayañhi ettha attho ‘‘saccena karomi niddāna’’nti. Kiṁ vuttaṁ hoti?",
  "atk-s0505a0:541_3": "Yathā tvaṁ bāhiraṁ kasiṁ kasitvā sassadūsakānaṁ tiṇānaṁ hatthena vā asitena vā niddānaṁ karosi;",
  "atk-s0505a0:541_4": "evamahampi ajjhattikaṁ kasiṁ kasitvā kusalasassadūsakānaṁ visaṁvādanatiṇānaṁ saccena niddānaṁ karomi.",
  "atk-s0505a0:541_5": "Ñāṇasaccaṁ vā ettha saccanti veditabbaṁ, yaṁ taṁ yathābhūtañāṇanti vuccati.",
  "atk-s0505a0:541_6": "Tena attasaññādīnaṁ tiṇānaṁ niddānaṁ karomīti evaṁ yojetabbaṁ.",
  "atk-s0505a0:541_7": "Atha vā niddānanti chedakaṁ lāvakaṁ, uppāṭakanti attho.",
  "atk-s0505a0:541_8": "Evaṁ sante yathā tvaṁ dāsaṁ vā kammakaraṁ vā niddānaṁ karosi, ‘‘niddehi tiṇānī’’ti tiṇānaṁ chedakaṁ lāvakaṁ uppāṭakaṁ karosi;",
  "atk-s0505a0:541_9": "evamahaṁ saccaṁ karomīti upayogavacaneneva vattuṁ yujjati.",
  "atk-s0505a0:541_10": "Atha vā saccanti diṭṭhisaccaṁ.",
  "atk-s0505a0:541_11": "Tamahaṁ niddānaṁ karomi, chinditabbaṁ lunitabbaṁ uppāṭetabbaṁ karomīti evampi upayogavacaneneva vattuṁ yujjati.",
  "atk-s0505a0:542_0": "Soraccaṁ me pamocananti ettha yaṁ taṁ ‘‘kāyiko avītikkamo, vācasiko avītikkamo’’ti, evaṁ sīlameva ‘‘soracca’’nti vuttaṁ, na taṁ idha adhippetaṁ, vuttameva etaṁ ‘‘kāyagutto’’tiādinā nayena, arahattaphalaṁ pana adhippetaṁ.",
  "atk-s0505a0:542_1": "Tampi hi sundare nibbāne ratabhāvato ‘‘soracca’’nti vuccati. Pamocananti yoggavissajjanaṁ. Kiṁ vuttaṁ hoti?",
  "atk-s0505a0:542_2": "Yathā tava pamocanaṁ punapi sāyanhe vā dutiyadivase vā anāgatasaṁvacchare vā yojetabbato appamocanameva hoti, na mama evaṁ.",
  "atk-s0505a0:542_3": "Na hi mama antarā mocanaṁ nāma atthi.",
  "atk-s0505a0:542_4": "Ahañhi dīpaṅkaradasabalakālato pabhuti paññānaṅgale vīriyabalibadde yojetvā cattāri asaṅkhyeyyāni kappasatasahassañca mahākasiṁ kasanto tāva na muñciṁ, yāva na sammāsambodhiṁ abhisambujjhi.",
  "atk-s0505a0:542_5": "Yadā ca me sabbaṁ taṁ kālaṁ khepetvā bodhirukkhamūle aparājitapallaṅke nisinnassa sabbaguṇaparivāraṁ arahattaphalaṁ udapādi, tadā mayā taṁ sabbussukkapaṭippassaddhippattiyā pamuttaṁ, na dāni puna yojetabbaṁ bhavissatīti.",
  "atk-s0505a0:542_6": "Etamatthaṁ sandhāyāha bhagavā – ‘‘soraccaṁ me pamocana’’nti.",
  "atk-s0505a0:543_0": "79.Vīriyaṁ me dhuradhorayhanti ettha vīriyanti ‘‘kāyiko vā, cetasiko vā vīriyārambho’’tiādinā nayena vuttapadhānaṁ.",
  "atk-s0505a0:543_1": "Dhurāyaṁ dhorayhaṁ dhuradhorayhaṁ, dhuraṁ vahatīti attho.",
  "atk-s0505a0:543_2": "Yathā hi brāhmaṇassa dhurāyaṁ dhorayhākaḍḍhitaṁ naṅgalaṁ bhūmighanaṁ bhindati, mūlasantānakāni ca padāleti, evaṁ bhagavato vīriyākaḍḍhitaṁ paññānaṅgalaṁ yathāvuttaṁ ghanaṁ bhindati, kilesasantānakāni ca padāleti.",
  "atk-s0505a0:543_3": "Tenāha – ‘‘vīriyaṁ me dhuradhorayha’’nti.",
  "atk-s0505a0:543_4": "Atha vā purimadhuraṁ vahantā dhurā, mūladhuraṁ vahantā dhorayhā;",
  "atk-s0505a0:543_5": "dhurā ca dhorayhā ca dhuradhorayhā.",
  "atk-s0505a0:543_6": "Tattha yathā brāhmaṇassa ekamekasmiṁ naṅgale catubalibaddappabhedaṁ dhuradhorayhaṁ vahantaṁ uppannānuppannatiṇamūlaghātaṁ sassasampattiñca sādheti, evaṁ bhagavato catusammappadhānavīriyappabhedaṁ dhuradhorayhaṁ vahantaṁ uppannānuppannākusalamūlaghātaṁ kusalasampattiñca sādheti.",
  "atk-s0505a0:543_7": "Tenāha – ‘‘vīriyaṁ me dhuradhorayha’’nti.",
  "atk-s0505a0:544_0": "Yogakkhemādhivāhananti ettha yogehi khemattā ‘‘yogakkhema’’nti nibbānaṁ vuccati, taṁ adhikatvā vāhīyati, abhimukhaṁ vā vāhīyatīti adhivāhanaṁ.",
  "atk-s0505a0:544_1": "Yogakkhemassa adhivāhanaṁ yogakkhemādhivāhanaṁ. Tena kiṁ dīpeti?",
  "atk-s0505a0:544_2": "Yathā tava dhuradhorayhaṁ puratthimaṁ disaṁ pacchimādīsu vā aññataraṁ abhimukhaṁ vāhīyati, tathā mama dhuradhorayhaṁ nibbānābhimukhaṁ vāhīyati.",
  "atk-s0505a0:545_0": "Evaṁ vāhiyamānañca gacchati anivattantaṁ.",
  "atk-s0505a0:545_1": "Yathā tava naṅgalaṁ vahantaṁ dhuradhorayhaṁ khettakoṭiṁ patvā puna nivattati, evaṁ anivattantaṁ dīpaṅkarakālato pabhuti gacchateva.",
  "atk-s0505a0:545_2": "Yasmā vā tena tena maggena pahīnā kilesā punappunaṁ pahātabbā na honti, yathā tava naṅgalena chinnāni tiṇāni punapi aparasmiṁ samaye chinditabbāni honti, tasmāpi etaṁ paṭhamamaggavasena diṭṭhekaṭṭhe kilese, dutiyavasena oḷārike, tatiyavasena anusahagate kilese, catutthavasena sabbakilese pajahantaṁ gacchati anivattantaṁ.",
  "atk-s0505a0:545_3": "Atha vā gacchati anivattanti nivattanarahitaṁ hutvā gacchatīti attho. Nti taṁ dhuradhorayhaṁ.",
  "atk-s0505a0:545_4": "Evampettha padacchedo veditabbo.",
  "atk-s0505a0:545_5": "Evaṁ gacchantañca yathā tava dhuradhorayhaṁ na taṁ ṭhānaṁ gacchati, yattha gantvā kassako asoko nissoko virajo hutvā na socati, etaṁ pana taṁ ṭhānaṁ gacchati, yattha gantvā na socati.",
  "atk-s0505a0:545_6": "Yattha satipācanena etaṁ vīriyadhuradhorayhaṁ codento gantvā mādiso kassako asoko nissoko virajo hutvā na socati, taṁ sabbasokasallasamugghātabhūtaṁ nibbānāmatasaṅkhātaṁ ṭhānaṁ gacchatīti.",
  "atk-s0505a0:546_0": "80.",
  "atk-s0505a0:546_1": "Idāni nigamanaṁ karonto bhagavā imaṁ gāthamāha –",
  "atk-s0505a0:547_0": "‘‘Evamesā kasī kaṭṭhā, sā hoti amatapphalā;",
  "atk-s0505a0:548_0": "Etaṁ kasiṁ kasitvāna, sabbadukkhā pamuccatī’’ti.",
  "atk-s0505a0:549_0": "Tassāyaṁ saṅkhepattho – mayā brāhmaṇa esā saddhābījā tapovuṭṭhiyā anuggahitā kasi, paññāmayaṁ yuganaṅgalaṁ, hirimayañca īsaṁ, manomayena yottena, ekābaddhaṁ katvā, paññānaṅgale satiphālaṁ ākoṭetvā, satipācanaṁ gahetvā, kāyavacīāhāraguttiyā gopetvā, saccaṁ niddānaṁ katvā, soraccaṁ pamocanaṁ vīriyaṁ dhuradhorayhaṁ yogakkhemābhimukhaṁ anivattantaṁ vāhentena kaṭṭhā, kasikammapariyosānaṁ catubbidhaṁ sāmaññaphalaṁ pāpitā, sāhoti amatapphalā, sā esā kasi amatapphalā hoti.",
  "atk-s0505a0:549_1": "Amataṁ vuccati nibbānaṁ, nibbānānisaṁsā hotīti attho.",
  "atk-s0505a0:549_2": "Sā kho panesā kasi na mamevekassa amatapphalā hoti, apica, kho, pana yo koci khattiyo vā brāhmaṇo vā vesso vā suddo vā gahaṭṭho vā pabbajito vā etaṁ kasiṁ kasati, so sabbopi etaṁ kasiṁ kasitvāna, sabbadukkhā pamuccati, sabbasmā vaṭṭadukkhadukkhadukkhasaṅkhāradukkhavipariṇāmadukkhā pamuccatīti.",
  "atk-s0505a0:549_3": "Evaṁ bhagavā brāhmaṇassa arahattanikūṭena nibbānapariyosānaṁ katvā desanaṁ niṭṭhāpesi.",
  "atk-s0505a0:550_0": "Tato brāhmaṇo gambhīratthaṁ desanaṁ sutvā ‘‘mama kasiphalaṁ bhuñjitvā aparajju eva chāto hoti, imassa pana kasi amatapphalā, tassā phalaṁ bhuñjitvā sabbadukkhā pamuccatī’’ti ca viditvā pasanno pasannākāraṁ kātuṁ pāyāsaṁ dātumāraddho.",
  "atk-s0505a0:550_1": "Tenāha ‘‘atha kho kasibhāradvājo’’ti.",
  "atk-s0505a0:550_2": "Tattha mahatiyāti mahatiyanti attho.",
  "atk-s0505a0:550_3": "Kaṁsapātiyāti suvaṇṇapātiyaṁ, satasahassagghanake attano suvaṇṇathāle.",
  "atk-s0505a0:550_4": "Vaḍḍhetvāti chupitvā, ākiritvāti vuttaṁ hoti.",
  "atk-s0505a0:550_5": "Bhagavato upanāmesīti sappimadhuphāṇitādīhi vicitraṁ katvā, dukūlavitānena paṭicchādetvā, ukkhipitvā, sakkaccaṁ tathāgatassa abhihari. Kinti?",
  "atk-s0505a0:550_6": "‘‘Bhuñjatu bhavaṁ gotamo pāyāsaṁ, kassako bhava’’nti.",
  "atk-s0505a0:550_7": "Tato kassakabhāvasādhakaṁ kāraṇamāha ‘‘yañhi…pe… kasatī’’ti, yasmā bhavaṁ…pe… kasatīti vuttaṁ hoti.",
  "atk-s0505a0:550_8": "Atha bhagavā ‘‘gāthābhigītaṁ me’’ti āha.",
  "atk-s0505a0:551_0": "81.",
  "atk-s0505a0:551_1": "Tattha gāthābhigītanti gāthāhi abhigītaṁ, gāthāyo bhāsitvā laddhanti vuttaṁ hoti. Meti mayā.",
  "atk-s0505a0:551_2": "Abhojaneyyanti bhuñjanārahaṁ na hoti.",
  "atk-s0505a0:551_3": "Sampassatanti sammā ājīvasuddhiṁ passataṁ , samantā vā passataṁ sampassataṁ, buddhānanti vuttaṁ hoti.",
  "atk-s0505a0:551_4": "Nesa dhammoti ‘‘gāthābhigītaṁ bhuñjitabba’’nti esa dhammo etaṁ cārittaṁ na hoti, tasmā gāthābhigītaṁ panudanti buddhā paṭikkhipanti na bhuñjantīti.",
  "atk-s0505a0:551_5": "Kiṁ pana bhagavatā pāyāsatthaṁ gāthā abhigītā, yena evamāhāti?",
  "atk-s0505a0:551_6": "Na etadatthaṁ abhigītā, apica, kho, pana pāto paṭṭhāya khettasamīpe ṭhatvā kaṭacchubhikkhampi alabhitvā puna sakalabuddhaguṇe pakāsetvā laddhaṁ tadetaṁ naṭanaccakādīhi naccitvā gāyitvā ca laddhasadisaṁ hoti, tena ‘‘gāthābhigīta’’nti vuttaṁ.",
  "atk-s0505a0:551_7": "Tādisañca yasmā buddhānaṁ na kappati, tasmā ‘‘abhojaneyya’’nti vuttaṁ.",
  "atk-s0505a0:551_8": "Appicchatānurūpañcetaṁ na hoti, tasmāpi pacchimaṁ janataṁ anukampamānena ca evaṁ vuttaṁ.",
  "atk-s0505a0:551_9": "Yatra ca nāma parappakāsitenāpi attano guṇena uppannaṁ lābhaṁ paṭikkhipanti seyyathāpi appiccho ghaṭikāro kumbhakāro, tatra kathaṁ koṭippattāya appicchatāya samannāgato bhagavā attanāva attano guṇappakāsanena uppannaṁ lābhaṁ sādiyissati, yato yuttameva etaṁ bhagavato vattunti.",
  "atk-s0505a0:552_0": "Ettāvatā ‘‘appasannaṁ adātukāmaṁ brāhmaṇaṁ gāthāgāyanena dātukāmaṁ katvā, samaṇo gotamo bhojanaṁ paṭiggahesi, āmisakāraṇā imassa desanā’’ti imamhā lokāpavādā attānaṁ mocento desanāpārisuddhiṁ dīpetvā, idāni ājīvapārisuddhiṁ dīpento āha ‘‘dhamme satī brāhmaṇa vuttiresā’’ti tassattho – ājīvapārisuddhidhamme vā dasavidhasucaritadhamme vā buddhānaṁ cārittadhamme vā sati saṁvijjamāne anupahate vattamāne vuttiresā ekantavodātā ākāse pāṇippasāraṇakappā esanā pariyesanā jīvitavutti buddhānaṁ brāhmaṇāti.",
  "atk-s0505a0:553_0": "82.",
  "atk-s0505a0:553_1": "Evaṁ vutte brāhmaṇo ‘‘pāyāsaṁ me paṭikkhipati, akappiyaṁ kiretaṁ bhojanaṁ, adhañño vatasmiṁ, dānaṁ dātuṁ na labhāmī’’ti domanassaṁ uppādetvā ‘‘appeva nāma aññaṁ paṭiggaṇheyyā’’ti ca cintesi.",
  "atk-s0505a0:553_2": "Taṁ ñatvā bhagavā ‘‘ahaṁ bhikkhācāravelaṁ paricchinditvā āgato – ‘ettakena kālena imaṁ brāhmaṇaṁ pasādessāmī’ti, brāhmaṇo ca domanassaṁ akāsi.",
  "atk-s0505a0:553_3": "Idāni tena domanassena mayi cittaṁ pakopetvā amatavaradhammaṁ paṭivijjhituṁ na sakkhissatī’’ti brāhmaṇassa pasādajananatthaṁ tena patthitamanorathaṁ pūrento āha ‘‘aññena ca kevalina’’nti.",
  "atk-s0505a0:553_4": "Tattha kevalinanti sabbaguṇaparipuṇṇaṁ, sabbayogavisaṁyuttaṁ vāti attho.",
  "atk-s0505a0:553_5": "Mahantānaṁ sīlakkhandhādīnaṁ guṇānaṁ esanato mahesiṁ.",
  "atk-s0505a0:553_6": "Parikkhīṇasabbāsavattā khīṇāsavaṁ.",
  "atk-s0505a0:553_7": "Hatthapādakukkuccamādiṁ katvā vūpasantasabbakukkuccattā kukkuccavūpasantaṁ.",
  "atk-s0505a0:553_8": "Upaṭṭhahassūti parivisassu paṭimānayassu.",
  "atk-s0505a0:553_9": "Evaṁ brāhmaṇena citte uppāditepi pariyāyameva bhaṇati, na tu bhaṇati ‘‘dehi, āharāhī’’ti. Sesamettha uttānameva.",
  "atk-s0505a0:554_0": "Atha brāhmaṇo ‘‘ayaṁ pāyāso bhagavato ānīto nāhaṁ arahāmi taṁ attano chandena kassaci dātu’’nti cintetvā āha ‘‘atha kassa cāha’’nti.",
  "atk-s0505a0:554_1": "Tato bhagavā ‘‘taṁ pāyāsaṁ ṭhapetvā tathāgataṁ tathāgatasāvakañca aññassa ajīraṇadhammo’’ti ñatvā āha – ‘‘na khvāhaṁ ta’’nti.",
  "atk-s0505a0:554_2": "Tattha sadevakavacanena pañcakāmāvacaradevaggahaṇaṁ, samārakavacanena chaṭṭhakāmāvacaradevaggahaṇaṁ, sabrahmakavacanena rūpāvacarabrahmaggahaṇaṁ arūpāvacarā pana bhuñjeyyunti asambhāvaneyyā.",
  "atk-s0505a0:554_3": "Sassamaṇabrāhmaṇivacanena sāsanapaccatthikapaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca.",
  "atk-s0505a0:554_4": "Pajāvacanena sattalokaggahaṇaṁ, sadevamanussavacanena sammutidevaavasesamanussaggahaṇaṁ.",
  "atk-s0505a0:554_5": "Evamettha tīhi vacanehi okāsaloko, dvīhi pajāvasena sattaloko gahitoti veditabbo.",
  "atk-s0505a0:554_6": "Esa saṅkhepo, vitthāraṁ pana āḷavakasutte vaṇṇayissāma.",
  "atk-s0505a0:555_0": "Kasmā pana sadevakādīsu kassaci na sammā pariṇāmaṁ gaccheyyāti?",
  "atk-s0505a0:555_1": "Oḷārike sukhumojāpakkhipanato.",
  "atk-s0505a0:555_2": "Imasmiñhi pāyāse bhagavantaṁ uddissa gahitamatteyeva devatāhi ojā pakkhittā yathā sujātāya pāyāse, cundassa ca sūkaramaddave paccamāne, verañjāyañca bhagavatā gahitagahitālope, bhesajjakkhandhake ca kaccānassa guḷhakumbhasmiṁ avasiṭṭhaguḷhe.",
  "atk-s0505a0:555_3": "So oḷārike sukhumojāpakkhipanato devānaṁ na pariṇamati.",
  "atk-s0505a0:555_4": "Devā hi sukhumasarīrā, tesaṁ oḷāriko manussāhāro na sammā pariṇamati. Manussānampi na pariṇamati.",
  "atk-s0505a0:555_5": "Manussā hi oḷārikasarīrā, tesaṁ sukhumā dibbojā na sammā pariṇamati.",
  "atk-s0505a0:555_6": "Tathāgatassa pana pakatiaggināva pariṇamati, sammā jīrati.",
  "atk-s0505a0:555_7": "Kāyabalañāṇabalappabhāvenāti eke tathāgatasāvakassa khīṇāsavassetaṁ samādhibalena mattaññutāya ca pariṇamati, itaresaṁ iddhimantānampi na pariṇamati.",
  "atk-s0505a0:555_8": "Acintanīyaṁ vā ettha kāraṇaṁ, buddhavisayo esoti.",
  "atk-s0505a0:556_0": "Tena hi tvanti yasmā aññaṁ na passāmi, mama na kappati, mama akappantaṁ sāvakassāpi me na kappati, tasmā tvaṁ brāhmaṇāti vuttaṁ hoti.",
  "atk-s0505a0:556_1": "Appahariteti parittaharitatiṇe, apparuḷharitatiṇe vā pāsāṇapiṭṭhisadise.",
  "atk-s0505a0:556_2": "Appāṇaketi nippāṇake, pāyāsajjhottharaṇakāraṇena maritabbapāṇarahite vā mahāudakakkhandhe.",
  "atk-s0505a0:556_3": "Saha tiṇanissitehi pāṇehi tiṇānaṁ pāṇakānañca anurakkhaṇatthāya etaṁ vuttaṁ.",
  "atk-s0505a0:556_4": "Cicciṭāyati ciṭiciṭāyatīti evaṁ saddaṁ karoti.",
  "atk-s0505a0:556_5": "Saṁdhūpāyatīti samantā dhūpāyati.",
  "atk-s0505a0:556_6": "Sampadhūpāyatīti tatheva adhimattaṁ dhūpāyati. Kasmā evaṁ ahosīti?",
  "atk-s0505a0:556_7": "Bhagavato ānubhāvena, na udakassa, na pāyāsassa, na brāhmaṇassa, na aññesaṁ devayakkhādīnaṁ.",
  "atk-s0505a0:556_8": "Bhagavā hi brāhmaṇassa dhammasaṁvegatthaṁ tathā adhiṭṭhāsi.",
  "atk-s0505a0:556_9": "Seyyathāpi nāmāti opammanidassanamattametaṁ, yathā phāloti ettakameva vuttaṁ hoti.",
  "atk-s0505a0:556_10": "Saṁviggo cittena, lomahaṭṭhajāto sarīrena.",
  "atk-s0505a0:556_11": "Sarīre kirassa navanavutilomakūpasahassāni suvaṇṇabhittiyā āhatamaṇināgadantā viya uddhaggā ahesuṁ. Sesaṁ pākaṭameva.",
  "atk-s0505a0:557_0": "Pādesu pana nipatitvā bhagavato dhammadesanaṁ abbhanumodamāno bhagavantaṁ etadavoca ‘‘abhikkantaṁ, bho gotama, abhikkantaṁ, bho gotamā’’ti.",
  "atk-s0505a0:557_1": "Abbhanumodane hi ayamidha abhikkanta saddo.",
  "atk-s0505a0:557_2": "Vitthārato panassa maṅgalasuttavaṇṇanāyaṁ atthavaṇṇanā āvi bhavissati.",
  "atk-s0505a0:557_3": "Yasmā ca abbhanumodanatthe, tasmā sādhu sādhu bho gotamāti vuttaṁ hotīti veditabbaṁ.",
  "atk-s0505a0:558_0": "‘‘Bhaye kodhe pasaṁsāyaṁ, turite kotūhalacchare;",
  "atk-s0505a0:559_0": "Hāse soke pasāde ca, kare āmeḍitaṁ budho’’ti. –",
  "atk-s0505a0:560_0": "Iminā ca lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "atk-s0505a0:560_1": "Atha vā abhikkantanti abhikantaṁ atiiṭṭhaṁ, atimanāpaṁ, atisundaranti vuttaṁ hoti.",
  "atk-s0505a0:561_0": "Tattha ekena abhikkantasaddena desanaṁ thometi, ekena attano pasādaṁ.",
  "atk-s0505a0:561_1": "Ayañhi ettha adhippāyo – abhikkantaṁ, bho gotama, yadidaṁ bhoto gotamassa dhammadesanā, abhikkantaṁ yadidaṁ bhoto gotamassa dhammadesanaṁ āgamma mama pasādoti.",
  "atk-s0505a0:561_2": "Bhagavato eva vā vacanaṁ dve dve atthe sandhāya thometi – bhoto gotamassa vacanaṁ abhikkantaṁ dosanāsanato, abhikkantaṁ guṇādhigamanato, tathā saddhājananato, paññājananato, sātthato, sabyañjanato, uttānapadato, gambhīratthato, kaṇṇasukhato, hadayaṅgamato, anattukkaṁsanato, aparavambhanato, karuṇāsītalato, paññāvadātato, āpātharamaṇīyato, vimaddakkhamato, suyyamānasukhato, vīmaṁsiyamānahitatoti evamādīhi yojetabbaṁ.",
  "atk-s0505a0:562_0": "Tato parampi catūhi upamāhi desanaṁyeva thometi.",
  "atk-s0505a0:562_1": "Tattha nikkujjitanti adhomukhaṭṭhapitaṁ, heṭṭhā mukhajātaṁ vā.",
  "atk-s0505a0:562_2": "Ukkujjeyyāti uparimukhaṁ kareyya.",
  "atk-s0505a0:562_3": "Paṭicchannanti tiṇapaṇṇādicchāditaṁ. Vivareyyāti ugghāṭeyya. Mūḷhassāti disāmūḷhassa.",
  "atk-s0505a0:562_4": "Maggaṁ ācikkheyyāti hatthe gahetvā ‘‘esa maggo’’ti vadeyya.",
  "atk-s0505a0:562_5": "Andhakāreti kāḷapakkhacātuddasīaḍḍharattaghanavanasaṇḍameghapaṭalehi caturaṅge tamasi. Ayaṁ tāva padattho.",
  "atk-s0505a0:563_0": "Ayaṁ pana adhippāyayojanā – yathā koci nikkujjitaṁ ukkujjeyya, evaṁ saddhammavimukhaṁ asaddhammapatitaṁ maṁ asaddhammā vuṭṭhāpentena, yathā paṭicchannaṁ vivareyya;",
  "atk-s0505a0:563_1": "evaṁ kassapassa bhagavato sāsanantaradhānā pabhuti micchādiṭṭhigahanapaṭicchannaṁ sāsanaṁ vivarantena, yathā mūḷhassa maggaṁ ācikkheyya, evaṁ kummaggamicchāmaggapaṭipannassa me saggamokkhamaggaṁ ācikkhantena, yathā andhakāre telapajjotaṁ dhāreyya, evaṁ mohandhakāranimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotadhāraṇena mayhaṁ bhotā gotamena etehi pariyāyehi desitattā anekapariyāyena dhammo pakāsito.",
  "atk-s0505a0:564_0": "Atha vā ekacciyena mattena yasmā ayaṁ dhammo dukkhadassanena asubhe ‘‘subha’’nti vipallāsappahānena ca nikkujjitukkujjitasadiso, samudayadassanena dukkhe ‘‘sukha’’nti vipallāsappahānena ca paṭicchannavivaraṇasadiso, nirodhadassanena anicce ‘‘nicca’’nti vipallāsappahānena ca mūḷhassa maggācikkhaṇasadiso, maggadassanena anattani ‘‘attā’’ti vipallāsappahānena ca andhakāre pajjotasadiso, tasmā seyyathāpi nāma nikkujjitaṁ vā ukkujjeyya…pe… pajjotaṁ dhāreyya ‘‘cakkhumanto rūpāni dakkhantī’’ti, evaṁ pakāsito hoti.",
  "atk-s0505a0:565_0": "Yasmā panettha saddhātapakāyaguttatādīhi sīlakkhandho pakāsito hoti, paññāya paññākkhandho, hirimanādīhi samādhikkhandho, yogakkhemena nirodhoti evaṁ tikkhandho ariyamaggo nirodho cāti sarūpeneva dve ariyasaccāni pakāsitāni.",
  "atk-s0505a0:565_1": "Tattha maggo paṭipakkho samudayassa, nirodho dukkhassāti paṭipakkhena dve.",
  "atk-s0505a0:565_2": "Iti iminā pariyāyena cattāri saccāni pakāsitāni.",
  "atk-s0505a0:565_3": "Tasmā anekapariyāyena pakāsito hotīti veditabbo .",
  "atk-s0505a0:566_0": "Esāhantiādīsu eso ahanti esāhaṁ.",
  "atk-s0505a0:566_1": "Saraṇaṁ gacchāmīti pādesu nipatitvā paṇipātena saraṇagamanena gatopi idāni vācāya samādiyanto āha.",
  "atk-s0505a0:566_2": "Atha vā paṇipātena buddhaṁyeva saraṇaṁ gatoti idāni taṁ ādiṁ katvā sese dhammasaṅghepi gantuṁ āha.",
  "atk-s0505a0:566_3": "Ajjataggeti ajjataṁ ādiṁ katvā, ajjadaggeti vā pāṭho, da-kāro padasandhikaro, ajja aggaṁ katvāti vuttaṁ hoti.",
  "atk-s0505a0:566_4": "Pāṇehi upetaṁ pāṇupetaṁ, yāva me jīvitaṁ pavattati, tāva upetaṁ, anaññasatthukaṁ tīhi saraṇagamanehi saraṇaṁ gataṁ maṁ bhavaṁ gotamo dhāretu jānātūti vuttaṁ hoti.",
  "atk-s0505a0:566_5": "Ettāvatā anena sutānurūpā paṭipatti dassitā hoti.",
  "atk-s0505a0:566_6": "Nikkujjitādīhi vā satthusampattiṁ dassetvā iminā ‘‘esāha’’ntiādinā sissasampatti dassitā.",
  "atk-s0505a0:566_7": "Tena vā paññāpaṭilābhaṁ dassetvā iminā saddhāpaṭilābho dassito.",
  "atk-s0505a0:566_8": "Idāni evaṁ paṭiladdhasaddhena paññavatā yaṁ kattabbaṁ, taṁ kattukāmo bhagavantaṁ yācati ‘‘labheyyāha’’nti.",
  "atk-s0505a0:566_9": "Tattha bhagavato iddhiyādīhi abhippasāditacitto ‘‘bhagavāpi cakkavattirajjaṁ pahāya pabbajito, kimaṅgaṁ panāha’’nti saddhāya pabbajjaṁ yācati, tattha paripūrakāritaṁ patthento paññāya upasampadaṁ. Sesaṁ pākaṭameva.",
  "atk-s0505a0:567_0": "Eko vūpakaṭṭhotiādīsu pana eko kāyavivekena, vūpakaṭṭho cittavivekena, appamatto kammaṭṭhāne satiavijahanena, ātāpī kāyikacetasikavīriyasaṅkhātena ātāpena, pahitatto kāye ca jīvite ca anapekkhatāya viharanto aññatarairiyāpathavihārena.",
  "atk-s0505a0:567_1": "Na cirassevāti pabbajjaṁ upādāya vuccati.",
  "atk-s0505a0:567_2": "Kulaputtāti duvidhā kulaputtā, jātikulaputtā, ācārakulaputtā ca.",
  "atk-s0505a0:567_3": "Ayaṁ pana ubhayathāpi kulaputto. Agārasmāti gharā.",
  "atk-s0505a0:567_4": "Agārānaṁ hitaṁ agāriyaṁ kasigorakkhādikuṭumbaposanakammaṁ vuccati.",
  "atk-s0505a0:567_5": "Natthi ettha agāriyanti anagāriyaṁ, pabbajjāyetaṁ adhivacanaṁ pabbajantīti upagacchanti upasaṅkamanti. Tadanuttaranti taṁ anuttaraṁ.",
  "atk-s0505a0:567_6": "Brahmacariyapariyosānanti maggabrahmacariyassa pariyosānaṁ, arahattaphalanti vuttaṁ hoti.",
  "atk-s0505a0:567_7": "Tassa hi atthāya kulaputtā pabbajanti.",
  "atk-s0505a0:567_8": "Diṭṭheva dhammeti tasmiṁyeva attabhāve.",
  "atk-s0505a0:567_9": "Sayaṁ abhiññā sacchikatvāti attanāyeva paññāya paccakkhaṁ katvā, aparappaccayaṁ ñatvāti attho.",
  "atk-s0505a0:567_10": "Upasampajja vihāsīti pāpuṇitvā sampādetvā vā vihāsi.",
  "atk-s0505a0:567_11": "Evaṁ viharanto ca khīṇā jāti…pe… abbhaññāsi.",
  "atk-s0505a0:567_12": "Etenassa paccavekkhaṇabhūmiṁ dasseti.",
  "atk-s0505a0:568_0": "Katamā panassa jāti khīṇā, kathañca naṁ abbhaññāsīti?",
  "atk-s0505a0:568_1": "Vuccate – na tāvassa atītā jāti khīṇā pubbeva khīṇattā, na anāgatā anāgate vāyāmābhāvato, na paccuppannā vijjamānattā.",
  "atk-s0505a0:568_2": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṁ āpajjanena khīṇā.",
  "atk-s0505a0:568_3": "Taṁ so maggabhāvanāya pahīnakilese paccavekkhitvā kilesābhāve vijjamānampi kammaṁ āyatiṁ apaṭisandhikaṁ hotīti jānanto jānāti.",
  "atk-s0505a0:569_0": "Vusitanti vutthaṁ parivutthaṁ, kataṁ caritaṁ niṭṭhāpitanti attho.",
  "atk-s0505a0:569_1": "Brahmacariyanti maggabrahmacariyaṁ.",
  "atk-s0505a0:569_2": "Kataṁ karaṇīyanti catūsu saccesu catūhi maggehi pariññāpahānasacchikiriyabhāvanāvasena soḷasavidhampi kiccaṁ niṭṭhāpitanti attho.",
  "atk-s0505a0:569_3": "Nāparaṁ itthattāyāti idāni puna itthabhāvāya evaṁ soḷasakiccabhāvāya kilesakkhayāya vā maggabhāvanā natthīti.",
  "atk-s0505a0:569_4": "Atha vā itthattāyāti itthabhāvato, imasmā evaṁpakārā idāni vattamānakkhandhasantānā aparaṁ khandhasantānaṁ natthi.",
  "atk-s0505a0:569_5": "Ime pana pañcakkhandhā pariññātā tiṭṭhanti chinnamūlako rukkho viyāti abbhaññāsi. Aññataroti eko. Arahatanti arahantānaṁ.",
  "atk-s0505a0:569_6": "Mahāsāvakānaṁ abbhantaro āyasmā bhāradvājo ahosīti ayaṁ kirettha adhippāyoti.",
  "atk-s0505a0:570_0": "Paramatthajotikāya khuddaka-aṭṭhakathāya",
  "atk-s0505a0:571_0": "Suttanipāta-aṭṭhakathāya kasibhāradvājasuttavaṇṇanā niṭṭhitā.",
  "atk-s0505a0:572_0": "5. Cundasuttavaṇṇanā",
  "atk-s0505a0:573_0": "83.Pucchāmimuniṁ pahūtapaññanti cundasuttaṁ. Kā uppatti?",
  "atk-s0505a0:573_1": "Saṅkhepato tāva attajjhāsayaparajjhāsayaaṭṭhuppattipucchāvasikabhedato catūsu uppattīsu imassa suttassa pucchāvasikā uppatti.",
  "atk-s0505a0:573_2": "Vitthārato pana ekaṁ samayaṁ bhagavā mallesu cārikaṁ caramāno mahatā bhikkhusaṅghena saddhiṁ yena pāvā tadavasari.",
  "atk-s0505a0:573_3": "Tatra sudaṁ bhagavā pāvāyaṁ viharati cundassa kammāraputtassa ambavane.",
  "atk-s0505a0:573_4": "Ito pabhuti yāva ‘‘atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena cundassa kammāraputtassa nivesanaṁ tenupasaṅkami;",
  "atk-s0505a0:573_5": "upasaṅkamitvā paññatte āsane nisīdī’’ti (dī. ni.",
  "atk-s0505a0:573_6": "2.189), tāva sutte āgatanayeneva vitthāretabbaṁ.",
  "atk-s0505a0:574_0": "Evaṁ bhikkhusaṅghena saddhiṁ nisinne bhagavati cundo kammāraputto buddhappamukhaṁ bhikkhusaṅghaṁ parivisanto byañjanasūpādigahaṇatthaṁ bhikkhūnaṁ suvaṇṇabhājanāni upanāmesi.",
  "atk-s0505a0:574_1": "Apaññatte sikkhāpade keci bhikkhū suvaṇṇabhājanāni paṭicchiṁsu keci na paṭicchiṁsu.",
  "atk-s0505a0:574_2": "Bhagavato pana ekameva bhājanaṁ attano selamayaṁ pattaṁ, dutiyabhājanaṁ buddhā na gaṇhanti.",
  "atk-s0505a0:574_3": "Tattha aññataro pāpabhikkhu sahassagghanakaṁ suvaṇṇabhājanaṁ attano bhojanatthāya sampattaṁ theyyacittena kuñcikatthavikāya pakkhipi.",
  "atk-s0505a0:574_4": "Cundo parivisitvā hatthapādaṁ dhovitvā bhagavantaṁ namassamāno bhikkhusaṅghaṁ olokento taṁ bhikkhuṁ addasa, disvā ca pana apassamāno viya hutvā na naṁ kiñci abhaṇi bhagavati theresu ca gāravena, apica ‘‘micchādiṭṭhikānaṁ vacanapatho mā ahosī’’ti.",
  "atk-s0505a0:574_5": "So ‘‘kiṁ nu kho saṁvarayuttāyeva samaṇā, udāhu bhinnasaṁvarā īdisāpi samaṇā’’ti ñātukāmo sāyanhasamaye bhagavantaṁ upasaṅkamitvā āha ‘‘pucchāmi muni’’nti.",
  "atk-s0505a0:575_0": "Tattha pucchāmīti idaṁ ‘‘tisso pucchā adiṭṭhajotanā pucchā’’tiādinā (cūḷani.",
  "atk-s0505a0:575_1": "puṇṇakamāṇavapucchāniddesa 12) nayena niddese vuttanayameva.",
  "atk-s0505a0:575_2": "Muninti etampi ‘‘monaṁ vuccati ñāṇaṁ.",
  "atk-s0505a0:575_3": "Yā paññā pajānanā…pe… sammādiṭṭhi, tena ñāṇena samannāgato muni, monappattoti, tīṇi moneyyāni kāyamoneyya’’ntiādinā (mahāni.",
  "atk-s0505a0:575_4": "14) nayena tattheva vuttanayameva . Ayampanettha saṅkhepo.",
  "atk-s0505a0:575_5": "Pucchāmīti okāsaṁ kārento muninti munimuniṁ bhagavantaṁ ālapati.",
  "atk-s0505a0:575_6": "Pahūtapaññantiādīni thutivacanāni, tehi taṁ muniṁ thunāti.",
  "atk-s0505a0:575_7": "Tattha pahūtapaññanti vipulapaññaṁ.",
  "atk-s0505a0:575_8": "Ñeyyapariyantikattā cassa vipulatā veditabbā.",
  "atk-s0505a0:575_9": "Iti cundo kammāraputtoti idaṁ dvayaṁ dhaniyasutte vuttanayameva.",
  "atk-s0505a0:575_10": "Ito paraṁ pana ettakampi avatvā sabbaṁ vuttanayaṁ chaḍḍetvā avuttanayameva vaṇṇayissāma.",
  "atk-s0505a0:576_0": "Buddhanti tīsu buddhesu tatiyabuddhaṁ.",
  "atk-s0505a0:576_1": "Dhammassāminti maggadhammassa janakattā puttasseva pitaraṁ attanā uppāditasippāyatanādīnaṁ viya ca ācariyaṁ dhammassa sāmiṁ, dhammissaraṁ dhammarājaṁ dhammavasavattinti attho. Vuttampi cetaṁ –",
  "atk-s0505a0:577_0": "‘‘So hi, brāhmaṇa, bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū, maggavidū, maggakovido.",
  "atk-s0505a0:577_1": "Maggānugā ca pana etarahi sāvakā viharanti pacchā samannāgatā’’ti (ma. ni. 3.79).",
  "atk-s0505a0:578_0": "Vītataṇhanti vigatakāmabhavavibhavataṇhaṁ.",
  "atk-s0505a0:578_1": "Dvipaduttamanti dvipadānaṁ uttamaṁ.",
  "atk-s0505a0:578_2": "Tattha kiñcāpi bhagavā na kevalaṁ dvipaduttamo eva, atha kho yāvatā sattā apadā vā dvipadā vā…pe… nevasaññīnāsaññino vā, tesaṁ sabbesaṁ uttamo.",
  "atk-s0505a0:578_3": "Atha kho ukkaṭṭhaparicchedavasena dvipaduttamotveva vuccati.",
  "atk-s0505a0:578_4": "Dvipadā hi sabbasattānaṁ ukkaṭṭhā cakkavattimahāsāvakapaccekabuddhānaṁ tattha uppattito, tesañca uttamoti vutte sabbasattuttamoti vuttoyeva hoti.",
  "atk-s0505a0:578_5": "Sārathīnaṁ pavaranti sāretīti sārathi, hatthidamakādīnametaṁ adhivacanaṁ.",
  "atk-s0505a0:578_6": "Tesañca bhagavā pavaro anuttarena damanena purisadamme dametuṁ samatthabhāvato. Yathāha –",
  "atk-s0505a0:579_0": "‘‘Hatthidamakena, bhikkhave, hatthidammo sārito ekaṁ eva disaṁ dhāvati puratthimaṁ vā pacchimaṁ vā uttaraṁ vā dakkhiṇaṁ vā.",
  "atk-s0505a0:579_1": "Assadamakena, bhikkhave, assadammo…pe… godamakena, bhikkhave, godammo…pe… dakkhiṇaṁ vā.",
  "atk-s0505a0:579_2": "Tathāgatena hi, bhikkhave, arahatā sammāsambuddhena purisadammo sārito aṭṭha disā vidhāvati, rūpī rūpāni passati, ayamekā disā…pe… saññāvedayitanirodhaṁ upasampajja viharati, ayaṁ aṭṭhamī disā’’ti (ma. ni. 3.312).",
  "atk-s0505a0:580_0": "Katīti atthappabhedapucchā. Loketi sattaloke.",
  "atk-s0505a0:580_1": "Samaṇāti pucchitabbaatthanidassanaṁ. Iṅghāti yācanatthe nipāto. Tadiṅghāti te iṅgha. Brūhīti ācikkha kathayassūti.",
  "atk-s0505a0:581_0": "84.",
  "atk-s0505a0:581_1": "Evaṁ vutte bhagavā cundaṁ kammāraputtaṁ ‘‘kiṁ, bhante, kusalaṁ, kiṁ akusala’’ntiādinā (ma. ni.",
  "atk-s0505a0:581_2": "3.296) nayena gihipañhaṁ apucchitvā samaṇapañhaṁ pucchantaṁ disvā āvajjento ‘‘taṁ pāpabhikkhuṁ sandhāya ayaṁ pucchatī’’ti ñatvā tassa aññatra vohāramattā assamaṇabhāvaṁ dīpento āha ‘‘caturo samaṇā’’ti.",
  "atk-s0505a0:581_3": "Tattha caturoti saṅkhyāparicchedo.",
  "atk-s0505a0:581_4": "Samaṇāti kadāci bhagavā titthiye samaṇavādena vadati;",
  "atk-s0505a0:581_5": "yathāha – ‘‘yāni tāni puthusamaṇabrāhmaṇānaṁ vatakotūhalamaṅgalānī’’ti (ma. ni. 1.407). Kadāci puthujjane;",
  "atk-s0505a0:581_6": "yathāha – ‘‘samaṇā samaṇāti kho, bhikkhave, jano sañjānātī’’ti (ma. ni. 1.435). Kadāci sekkhe;",
  "atk-s0505a0:581_7": "yathāha – ‘‘idheva, bhikkhave, samaṇo, idha dutiyo samaṇo’’ti (ma. ni. 1.139; dī. ni. 2.214; a. ni. 4.241). Kadāci khīṇāsave;",
  "atk-s0505a0:581_8": "yathāha – ‘‘āsavānaṁ khayā samaṇo hotī’’ti (ma. ni. 1.438). Kadāci attānaṁyeva;",
  "atk-s0505a0:581_9": "yathāha – ‘‘samaṇoti kho, bhikkhave, tathāgatassetaṁ adhivacana’’nti (a. ni. 8.85).",
  "atk-s0505a0:581_10": "Idha pana tīhi padehi sabbepi ariye sīlavantaṁ puthujjanañca , catutthena itaraṁ assamaṇampi bhaṇḍuṁ kāsāvakaṇṭhaṁ kevalaṁ vohāramattakena samaṇoti saṅgaṇhitvā ‘‘caturo samaṇā’’ti āha.",
  "atk-s0505a0:581_11": "Na pañcamatthīti imasmiṁ dhammavinaye vohāramattakena paṭiññāmattakenāpi pañcamo samaṇo nāma natthi.",
  "atk-s0505a0:582_0": "Te te āvikaromīti te caturo samaṇe tava pākaṭe karomi.",
  "atk-s0505a0:582_1": "Sakkhipuṭṭhoti sammukhā pucchito.",
  "atk-s0505a0:582_2": "Maggajinoti maggena sabbakilese vijitāvīti attho.",
  "atk-s0505a0:582_3": "Maggadesakoti paresaṁ maggaṁ desetā.",
  "atk-s0505a0:582_4": "Magge jīvatīti sattasu sekkhesu yo koci sekkho apariyositamaggavāsattā lokuttare, sīlavantaputhujjano ca lokiye magge jīvati nāma, sīlavantaputhujjano vā lokuttaramagganimittaṁ jīvanatopi magge jīvatīti veditabbo.",
  "atk-s0505a0:582_5": "Yo ca maggadūsīti yo ca dussīlo micchādiṭṭhi maggapaṭilomāya paṭipattiyā maggadūsakoti attho.",
  "atk-s0505a0:583_0": "85.",
  "atk-s0505a0:583_1": "‘‘Ime te caturo samaṇā’’ti evaṁ bhagavatā saṅkhepena uddiṭṭhe caturo samaṇe ‘‘ayaṁ nāmettha maggajino, ayaṁ maggadesako, ayaṁ magge jīvati, ayaṁ maggadūsī’’ti evaṁ paṭivijjhituṁ asakkonto puna pucchituṁ cundo āha ‘‘kaṁ maggajina’’nti.",
  "atk-s0505a0:583_2": "Tattha magge jīvati meti yo so magge jīvati, taṁ me brūhi puṭṭhoti. Sesaṁ pākaṭameva.",
  "atk-s0505a0:584_0": "86.",
  "atk-s0505a0:584_1": "Idānissa bhagavā caturopi samaṇe catūhi gāthāhi niddisanto āha ‘‘yo tiṇṇakathaṁkatho visallo’’ti.",
  "atk-s0505a0:584_2": "Tattha tiṇṇakathaṁkatho visalloti etaṁ uragasutte vuttanayameva. Ayaṁ pana viseso.",
  "atk-s0505a0:584_3": "Yasmā imāya gāthāya maggajinoti buddhasamaṇo adhippeto, tasmā sabbaññutaññāṇena kathaṁkathāpatirūpakassa sabbadhammesu aññāṇassa tiṇṇattāpi ‘‘tiṇṇakathaṁkatho’’ti veditabbo.",
  "atk-s0505a0:584_4": "Pubbe vuttanayena hi tiṇṇakathaṁkathāpi sotāpannādayo paccekabuddhapariyosānā sakadāgāmivisayādīsu buddhavisayapariyosānesu paṭihatañāṇappabhāvattā pariyāyena atiṇṇakathaṁkathāva honti.",
  "atk-s0505a0:584_5": "Bhagavā pana sabbappakārena tiṇṇakathaṁkathoti.",
  "atk-s0505a0:584_6": "Nibbānābhiratoti nibbāne abhirato, phalasamāpattivasena sadā nibbānaninnacittoti attho. Tādiso ca bhagavā. Yathāha –",
  "atk-s0505a0:585_0": "‘‘So kho ahaṁ, aggivessana, tassā eva kathāya pariyosāne, tasmiṁyeva purimasmiṁ samādhinimitte ajjhattameva cittaṁ saṇṭhapemi, sannisādemi, ekodiṁ karomi, samādahāmī’’ti (ma. ni. 1.387).",
  "atk-s0505a0:586_0": "Anānugiddhoti kañci dhammaṁ taṇhāgedhena ananugijjhanto.",
  "atk-s0505a0:586_1": "Lokassa sadevakassa netāti āsayānusayānulomena dhammaṁ desetvā pārāyanamahāsamayādīsu anekesu suttantesu aparimāṇānaṁ devamanussānaṁ saccapaṭivedhasampādanena sadevakassa lokassa netā, gamayitā, tāretā, pāraṁ sampāpetāti attho.",
  "atk-s0505a0:586_2": "Tādinti tādisaṁ yathāvuttappakāralokadhammehi nibbikāranti attho. Sesamettha pākaṭameva.",
  "atk-s0505a0:587_0": "87.",
  "atk-s0505a0:587_1": "Evaṁ bhagavā imāya gāthāya ‘‘maggajina’’nti buddhasamaṇaṁ niddisitvā idāni khīṇāsavasamaṇaṁ niddisanto āha ‘‘paramaṁ paramantī’’ti.",
  "atk-s0505a0:587_2": "Tattha paramaṁ nāma nibbānaṁ, sabbadhammānaṁ aggaṁ uttamanti attho.",
  "atk-s0505a0:587_3": "Paramanti yodha ñatvāti taṁ paramaṁ paramamicceva yo idha sāsane ñatvā paccavekkhaṇañāṇena.",
  "atk-s0505a0:587_4": "Akkhāti vibhajate idheva dhammanti nibbānadhammaṁ akkhāti, attanā paṭividdhattā paresaṁ pākaṭaṁ karoti ‘‘idaṁ nibbāna’’nti, maggadhammaṁ vibhajati ‘‘ime cattāro satipaṭṭhānā…pe… ariyo aṭṭhaṅgiko maggo’’ti.",
  "atk-s0505a0:587_5": "Ubhayampi vā ugghaṭitaññūnaṁ saṅkhepadesanāya ācikkhati, vipañcitaññūnaṁ vitthāradesanāya vibhajati.",
  "atk-s0505a0:587_6": "Evaṁ ācikkhanto vibhajanto ca ‘‘idheva sāsane ayaṁ dhammo, na ito bahiddhā’’ti sīhanādaṁ nadanto akkhāti ca vibhajati ca.",
  "atk-s0505a0:587_7": "Tena vuttaṁ ‘‘akkhāti vibhajate idheva dhamma’’nti.",
  "atk-s0505a0:587_8": "Taṁ kaṅkhachidaṁ muniṁ anejanti taṁ evarūpaṁ catusaccapaṭivedhena attano, desanāya ca paresaṁ kaṅkhacchedanena kaṅkhacchidaṁ , moneyyasamannāgamena muniṁ, ejāsaṅkhātāya taṇhāya abhāvato anejaṁ dutiyaṁ bhikkhunamāhu maggadesinti.",
  "atk-s0505a0:588_0": "88.",
  "atk-s0505a0:588_1": "Evaṁ imāya gāthāya sayaṁ anuttaraṁ maggaṁ uppādetvā desanāya anuttaro maggadesī samānopi dūtamiva lekhavācakamiva ca rañño attano sāsanaharaṁ sāsanajotakañca ‘‘maggadesi’’nti khīṇāsavasamaṇaṁ niddisitvā idāni sekkhasamaṇañca sīlavantaputhujjanasamaṇañca niddisanto āha ‘‘yo dhammapade’’ti.",
  "atk-s0505a0:588_2": "Tattha padavaṇṇanā pākaṭāyeva.",
  "atk-s0505a0:588_3": "Ayaṁ panettha atthavaṇṇanā – yo nibbānadhammassa padattā dhammapade, ubho ante anupagamma desitattā āsayānurūpato vā satipaṭṭhānādinānappakārehi desitattā sudesite, maggasamaṅgīpi anavasitamaggakiccattā magge jīvati, sīlasaṁyamena saññato, kāyādīsu sūpaṭṭhitāya cirakatādisaraṇāya vā satiyā satimā, aṇumattassāpi vajjassa abhāvato anavajjattā, koṭṭhāsabhāvena ca padattā sattatiṁsabodhipakkhiyadhammasaṅkhātāni anavajjapadāni bhaṅgañāṇato pabhuti bhāvanāsevanāya sevamāno, taṁ bhikkhunaṁ tatiyaṁ maggajīvinti āhūti.",
  "atk-s0505a0:589_0": "89.",
  "atk-s0505a0:589_1": "Evaṁ bhagavā imāya gāthāya ‘‘maggajīvi’’nti sekkhasamaṇaṁ sīlavantaputhujjanasamaṇañca niddisitvā idāni taṁ bhaṇḍuṁ kāsāvakaṇṭhaṁ kevalaṁ vohāramattasamaṇaṁ niddisanto āha ‘‘chadanaṁ katvānā’’ti.",
  "atk-s0505a0:589_2": "Tattha chadanaṁ katvānāti patirūpaṁ karitvā, vesaṁ gahetvā, liṅgaṁ dhāretvāti attho.",
  "atk-s0505a0:589_3": "Subbatānanti buddhapaccekabuddhasāvakānaṁ.",
  "atk-s0505a0:589_4": "Tesañhi sundarāni vatāni, tasmā te subbatāti vuccanti.",
  "atk-s0505a0:589_5": "Pakkhandīti pakkhandako, anto pavisakoti attho.",
  "atk-s0505a0:589_6": "Dussīlo hi gūthapaṭicchādanatthaṁ tiṇapaṇṇādicchadanaṁ viya attano dussīlabhāvaṁ paṭicchādanatthaṁ subbatānaṁ chadanaṁ katvā ‘‘ahampi bhikkhū’’ti bhikkhumajjhe pakkhandati, ‘‘ettakavassena bhikkhunā gahetabbaṁ eta’’nti lābhe dīyamāne ‘‘ahaṁ ettakavasso’’ti gaṇhituṁ pakkhandati, tena vuccati ‘‘chadanaṁ katvāna subbatānaṁ pakkhandī’’ti.",
  "atk-s0505a0:589_7": "Catunnampi khattiyādikulānaṁ uppannaṁ pasādaṁ ananurūpapaṭipattiyā dūsetīti kuladūsako.",
  "atk-s0505a0:589_8": "Pagabbhoti aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca samannāgatoti attho.",
  "atk-s0505a0:589_9": "Ayamettha saṅkhepo, vitthāraṁ pana mettasuttavaṇṇanāyaṁ vakkhāma.",
  "atk-s0505a0:590_0": "Katapaṭicchādanalakkhaṇāya māyāya samannāgatattā māyāvī. Sīlasaṁyamābhāvena asaññato. Palāpasadisattā palāpo.",
  "atk-s0505a0:590_1": "Yathā hi palāpo anto taṇḍularahitopi bahi thusena vīhi viya dissati, evamidhekacco anto sīlādiguṇasāravirahitopi bahi subbatacchadanena samaṇavesena samaṇo viya dissati.",
  "atk-s0505a0:590_2": "So evaṁ palāpasadisattā ‘‘palāpo’’ti vuccati.",
  "atk-s0505a0:590_3": "Ānāpānassatisutte pana ‘‘apalāpāyaṁ, bhikkhave, parisā, nippalāpāyaṁ, bhikkhave, parisā, suddhā sāre patiṭṭhitā’’ti (ma. ni.",
  "atk-s0505a0:590_4": "3.146) evaṁ puthujjanakalyāṇopi ‘‘palāpo’’ti vutto .",
  "atk-s0505a0:590_5": "Idha pana kapilasutte ca ‘‘tato palāpe vāhetha, assamaṇe samaṇamānine’’ti (su. ni.",
  "atk-s0505a0:590_6": "284) evaṁ parājitako ‘‘palāpo’’ti vutto.",
  "atk-s0505a0:590_7": "Patirūpena caraṁ samaggadūsīti taṁ subbatānaṁ chadanaṁ katvā yathā carantaṁ ‘‘āraññiko ayaṁ rukkhamūliko, paṁsukūliko, piṇḍapātiko, appiccho, santuṭṭho’’ti jano jānāti, evaṁ patirūpena yuttarūpena bāhiramaṭṭhena ācārena caranto puggalo attano lokuttaramaggassa, paresaṁ sugatimaggassa ca dūsanato ‘‘maggadūsī’’ti veditabbo.",
  "atk-s0505a0:591_0": "90.",
  "atk-s0505a0:591_1": "Evaṁ imāya gāthāya ‘‘maggadūsī’’ti dussīlaṁ vohāramattakasamaṇaṁ niddisitvā idāni tesaṁ aññamaññaṁ abyāmissībhāvaṁ dīpento āha ‘‘ete ca paṭivijjhī’’ti.",
  "atk-s0505a0:591_2": "Tassattho – ete caturo samaṇe yathāvuttena lakkhaṇena paṭivijjhi aññāsi sacchākāsi yo gahaṭṭho khattiyo vā brāhmaṇo vā añño vā koci, imesaṁ catunnaṁ samaṇānaṁ lakkhaṇassavanamattena sutavā, tasseva lakkhaṇassa ariyānaṁ santike sutattā ariyasāvako, teyeva samaṇe ‘‘ayañca ayañca evaṁlakkhaṇo’’ti pajānanamattena sappañño, yādiso ayaṁ pacchā vutto maggadūsī, itarepi sabbe netādisāti ñatvā iti disvā evaṁ pāpaṁ karontampi etaṁ pāpabhikkhuṁ disvā.",
  "atk-s0505a0:591_3": "Tatthāyaṁ yojanā – ete ca paṭivijjhi yo gahaṭṭho sutavā ariyasāvako sappañño, tassa tāya paññāya sabbe ‘‘netādisā’’ti ñatvā viharato iti disvā na hāpeti saddhā, evaṁ pāpakammaṁ karontaṁ pāpabhikkhuṁ disvāpi na hāpeti, na hāyati, na nassati saddhāti.",
  "atk-s0505a0:592_0": "Evaṁ imāya gāthāya tesaṁ abyāmissībhāvaṁ dīpetvā idāni iti disvāpi ‘‘sabbe netādisā’’ti jānantaṁ ariyasāvakaṁ pasaṁsanto āha ‘‘kathañhi duṭṭhenā’’ti.",
  "atk-s0505a0:592_1": "Tassa sambandho – etadeva ca yuttaṁ sutavato ariyasāvakassa, yadidaṁ ekaccaṁ pāpaṁ karontaṁ iti disvāpi sabbe ‘‘netādisā’’ti jānanaṁ. Kiṁ kāraṇā?",
  "atk-s0505a0:592_2": "Kathañhi duṭṭhena asampaduṭṭhaṁ, suddhaṁ asuddhena samaṁ kareyyāti?",
  "atk-s0505a0:592_3": "Tassattho – kathañhi sutavā ariyasāvako sappañño, sīlavipattiyā duṭṭhena maggadūsinā aduṭṭhaṁ itaraṁ samaṇattayaṁ, suddhaṁ samaṇattayamevaṁ aparisuddhakāyasamācāratādīhi asuddhena pacchimena vohāramattakasamaṇena samaṁ kareyya sadisanti jāneyyāti.",
  "atk-s0505a0:592_4": "Suttapariyosāne upāsakassa maggo vā phalaṁ vā na kathitaṁ.",
  "atk-s0505a0:592_5": "Kaṅkhāmattameva hi tassa pahīnanti.",
  "atk-s0505a0:593_0": "Paramatthajotikāya khuddaka-aṭṭhakathāya",
  "atk-s0505a0:594_0": "Suttanipāta-aṭṭhakathāya cundasuttavaṇṇanā niṭṭhitā.",
  "atk-s0505a0:595_0": "6. Parābhavasuttavaṇṇanā",
  "atk-s0505a0:596_0": "Evaṁme sutanti parābhavasuttaṁ. Kā uppatti?",
  "atk-s0505a0:596_1": "Maṅgalasuttaṁ kira sutvā devānaṁ etadahosi – ‘‘bhagavatā maṅgalasutte sattānaṁ vuḍḍhiñca sotthiñca kathayamānena ekaṁsena bhavo eva kathito, no parābhavo.",
  "atk-s0505a0:596_2": "Handa dāni yena sattā parihāyanti vinassanti, taṁ nesaṁ parābhavampi pucchāmā’’ti.",
  "atk-s0505a0:596_3": "Atha maṅgalasuttaṁ kathitadivasato dutiyadivase dasasahassacakkavāḷesu devatāyo parābhavasuttaṁ sotukāmā imasmiṁ ekacakkavāḷe sannipatitvā ekavālaggakoṭiokāsamatte dasapi vīsampi tiṁsampi cattālīsampi paññāsampi saṭṭhipi sattatipi asītipi sukhumattabhāve nimminitvā sabbadevamārabrahmāno siriyā ca tejena ca adhigayha virocamānaṁ paññattavarabuddhāsane nisinnaṁ bhagavantaṁ parivāretvā aṭṭhaṁsu.",
  "atk-s0505a0:596_4": "Tato sakkena devānamindena āṇatto aññataro devaputto bhagavantaṁ parābhavapañhaṁ pucchi.",
  "atk-s0505a0:596_5": "Atha bhagavā pucchāvasena imaṁ suttamabhāsi.",
  "atk-s0505a0:597_0": "Tattha ‘‘evaṁ me suta’’ntiādi āyasmatā ānandena vuttaṁ.",
  "atk-s0505a0:597_1": "‘‘Parābhavantaṁ purisa’’ntiādinā nayena ekantarikā gāthā devaputtena vuttā, ‘‘suvijāno bhavaṁ hotī’’tiādinā nayena ekantarikā eva avasānagāthā ca bhagavatā vuttā, tadetaṁ sabbampi samodhānetvā ‘‘parābhavasutta’’nti vuccati.",
  "atk-s0505a0:597_2": "Tattha ‘‘evaṁ me suta’’ntiādīsu yaṁ vattabbaṁ, taṁ sabbaṁ maṅgalasuttavaṇṇanāyaṁ vakkhāma.",
  "atk-s0505a0:598_0": "91.Parābhavantaṁ purisantiādīsu pana parābhavantanti parihāyantaṁ vinassantaṁ.",
  "atk-s0505a0:598_1": "Purisanti yaṁkiñci sattaṁ jantuṁ.",
  "atk-s0505a0:598_2": "Mayaṁ pucchāmagotamāti sesadevehi saddhiṁ attānaṁ nidassetvā okāsaṁ kārento so devaputto gottena bhagavantaṁ ālapati.",
  "atk-s0505a0:598_3": "Bhavantaṁ puṭṭhumāgammāti mayañhi bhavantaṁ pucchissāmāti tato tato cakkavāḷā āgatāti attho. Etena ādaraṁ dasseti.",
  "atk-s0505a0:598_4": "Kiṁ parābhavato mukhanti evaṁ āgatānaṁ amhākaṁ brūhi parābhavato purisassa kiṁ mukhaṁ, kiṁ dvāraṁ, kā yoni, kiṁ kāraṇaṁ, yena mayaṁ parābhavantaṁ purisaṁ jāneyyāmāti attho.",
  "atk-s0505a0:598_5": "Etena ‘‘parābhavantaṁ purisa’’nti ettha vuttassa parābhavato purisassa parābhavakāraṇaṁ pucchati.",
  "atk-s0505a0:598_6": "Parābhavakāraṇe hi ñāte tena kāraṇasāmaññena sakkā yo koci parābhavapuriso jānitunti .",
  "atk-s0505a0:599_0": "92.",
  "atk-s0505a0:599_1": "Athassa bhagavā suṭṭhu pākaṭīkaraṇatthaṁ paṭipakkhaṁ dassetvā puggalādhiṭṭhānāya desanāya parābhavamukhaṁ dīpento āha ‘‘suvijāno bhava’’nti.",
  "atk-s0505a0:599_2": "Tassattho – yvāyaṁ bhavaṁ vaḍḍhanto aparihāyanto puriso, so suvijāno hoti, sukhena akasirena akicchena sakkā vijānituṁ.",
  "atk-s0505a0:599_3": "Yopāyaṁ parābhavatīti parābhavo, parihāyati vinassati, yassa tumhe parābhavato purisassa mukhaṁ maṁ pucchatha, sopi suvijāno. Kathaṁ?",
  "atk-s0505a0:599_4": "Ayañhi dhammakāmo bhavaṁ hoti dasakusalakammapathadhammaṁ kāmeti, piheti, pattheti, suṇāti, paṭipajjati, so taṁ paṭipattiṁ disvā sutvā ca jānitabbato suvijāno hoti.",
  "atk-s0505a0:599_5": "Itaropi dhammadessī parābhavo, tameva dhammaṁ dessati, na kāmeti, na piheti, na pattheti, na suṇāti, na paṭipajjati, so taṁ vippaṭipattiṁ disvā sutvā ca jānitabbato suvijāno hotīti.",
  "atk-s0505a0:599_6": "Evamettha bhagavā paṭipakkhaṁ dassento atthato dhammakāmataṁ bhavato mukhaṁ dassetvā dhammadessitaṁ parābhavato mukhaṁ dassetīti veditabbaṁ.",
  "atk-s0505a0:600_0": "93.",
  "atk-s0505a0:600_1": "Atha sā devatā bhagavato bhāsitaṁ abhinandamānā āha ‘‘iti heta’’nti.",
  "atk-s0505a0:600_2": "Tassattho – iti hi yathā vutto bhagavatā, tatheva etaṁ vijānāma, gaṇhāma, dhārema, paṭhamo so parābhavo so dhammadessitālakkhaṇo paṭhamo parābhavo.",
  "atk-s0505a0:600_3": "Yāni mayaṁ parābhavamukhāni vijānituṁ āgatamhā, tesu idaṁ tāva ekaṁ parābhavamukhanti vuttaṁ hoti.",
  "atk-s0505a0:600_4": "Tattha viggaho, parābhavanti etenāti parābhavo. Kena ca parābhavanti?",
  "atk-s0505a0:600_5": "Yaṁ parābhavato mukhaṁ, kāraṇaṁ, tena.",
  "atk-s0505a0:600_6": "Byañjanamattena eva hi ettha nānākaraṇaṁ, atthato pana parābhavoti vā parābhavato mukhanti vā nānākaraṇaṁ natthi.",
  "atk-s0505a0:600_7": "Evamekaṁ parābhavato mukhaṁ vijānāmāti abhinanditvā tato paraṁ ñātukāmatāyāha ‘‘dutiyaṁ bhagavā brūhi, kiṁ parābhavato mukha’’nti.",
  "atk-s0505a0:600_8": "Ito parañca tatiyaṁ catutthantiādīsupi imināva nayenattho veditabbo.",
  "atk-s0505a0:601_0": "94.",
  "atk-s0505a0:601_1": "Byākaraṇapakkhepi ca yasmā te te sattā tehi tehi parābhavamukhehi samannāgatā, na ekoyeva sabbehi, na ca sabbe ekeneva, tasmā tesaṁ tesaṁ tāni tāni parābhavamukhāni dassetuṁ ‘‘asantassa piyā hontī’’tiādinā nayena puggalādhiṭṭhānāya eva desanāya nānāvidhāni parābhavamukhāni byākāsīti veditabbā.",
  "atk-s0505a0:602_0": "Tatrāyaṁ saṅkhepato atthavaṇṇanā – asanto nāma cha satthāro, ye vā panaññepi avūpasantena kāyavacīmanokammena samannāgatā, te asanto assapiyā honti sunakkhattādīnaṁ acelakakorakhattiyādayo viya.",
  "atk-s0505a0:602_1": "Santo nāma buddhapaccekabuddhasāvakā.",
  "atk-s0505a0:602_2": "Ye vā panaññepi vūpasantena kāyavacīmanokammena samannāgatā, te sante na kurute piyaṁ, attano piye iṭṭhe kante manāpe na kuruteti attho.",
  "atk-s0505a0:602_3": "Veneyyavasena hettha vacanabhedo katoti veditabbo.",
  "atk-s0505a0:602_4": "Atha vā sante na kuruteti sante na sevatīti attho, yathā ‘‘rājānaṁ sevatī’’ti etasmiñhi atthe rājānaṁ piyaṁ kuruteti saddavidū mantenti.",
  "atk-s0505a0:602_5": "Piyanti piyamāno, tussamāno, modamānoti attho.",
  "atk-s0505a0:602_6": "Asataṁdhammo nāma dvāsaṭṭhi diṭṭhigatāni, dasākusalakammapathā vā.",
  "atk-s0505a0:602_7": "Taṁ asataṁ dhammaṁ roceti, piheti, pattheti, sevati.",
  "atk-s0505a0:602_8": "Evametāya gāthāya asantapiyatā, santaappiyatā, asaddhammarocanañcāti tividhaṁ parābhavato mukhaṁ vuttaṁ.",
  "atk-s0505a0:602_9": "Etena hi samannāgato puriso parābhavati parihāyati, neva idha na huraṁ vuḍḍhiṁ pāpuṇāti, tasmā ‘‘parābhavato mukha’’nti vuccati.",
  "atk-s0505a0:602_10": "Vitthāraṁ panettha ‘‘asevanā ca bālānaṁ, paṇḍitānañca sevanā’’ti gāthāvaṇṇanāyaṁ vakkhāma.",
  "atk-s0505a0:603_0": "96.Niddāsīlī nāma yo gacchantopi, nisīdantopi, tiṭṭhantopi, sayānopi niddāyatiyeva.",
  "atk-s0505a0:603_1": "Sabhāsīlī nāma saṅgaṇikārāmataṁ, bhassārāmatamanuyutto.",
  "atk-s0505a0:603_2": "Anuṭṭhātāti vīriyatejavirahito uṭṭhānasīlo na hoti, aññehi codiyamāno gahaṭṭho vā samāno gahaṭṭhakammaṁ , pabbajito vā pabbajitakammaṁ ārabhati.",
  "atk-s0505a0:603_3": "Alasoti jātialaso, accantābhibhūto thinena ṭhitaṭṭhāne ṭhito eva hoti, nisinnaṭṭhāne nisinno eva hoti, attano ussāhena aññaṁ iriyāpathaṁ na kappeti.",
  "atk-s0505a0:603_4": "Atīte araññe aggimhi uṭṭhite apalāyanaalasā cettha nidassanaṁ.",
  "atk-s0505a0:603_5": "Ayamettha ukkaṭṭhaparicchedo, tato lāmakaparicchedenāpi pana alaso alasotveva veditabbo.",
  "atk-s0505a0:603_6": "Dhajova rathassa, dhūmova aggino, kodho paññāṇamassāti kodhapaññāṇo.",
  "atk-s0505a0:603_7": "Dosacarito khippakopī arukūpamacitto puggalo evarūpo hoti.",
  "atk-s0505a0:603_8": "Imāya gāthāya niddāsīlatā, sabhāsīlatā, anuṭṭhānatā, alasatā, kodhapaññāṇatāti pañcavidhaṁ parābhavamukhaṁ vuttaṁ.",
  "atk-s0505a0:603_9": "Etena hi samannāgato neva gahaṭṭho gahaṭṭhavuḍḍhiṁ, na pabbajito pabbajitavuḍḍhiṁ pāpuṇāti, aññadatthu parihāyatiyeva parābhavatiyeva, tasmā ‘‘parābhavato mukha’’nti vuccati.",
  "atk-s0505a0:604_0": "98.Mātāti janikā veditabbā. Pitāti janakoyeva. Jiṇṇakaṁ sarīrasithilatāya.",
  "atk-s0505a0:604_1": "Gatayobbanaṁ yobbanātikkamena āsītikaṁ vā nāvutikaṁ vā sayaṁ kammāni kātumasamatthaṁ.",
  "atk-s0505a0:604_2": "Pahu santoti samattho samāno sukhaṁ jīvamāno. Na bharatīti na poseti.",
  "atk-s0505a0:604_3": "Imāya gāthāya mātāpitūnaṁ abharaṇaṁ, aposanaṁ, anupaṭṭhānaṁ ekaṁyeva parābhavamukhaṁ vuttaṁ.",
  "atk-s0505a0:604_4": "Etena hi samannāgato yaṁ taṁ –",
  "atk-s0505a0:605_0": "‘‘Tāya naṁ pāricariyāya, mātāpitūsu paṇḍitā;",
  "atk-s0505a0:606_0": "Idheva naṁ pasaṁsanti, pecca sagge pamodatī’’ti. (itivu. 106; a. ni. 4.63) –",
  "atk-s0505a0:607_0": "Mātāpitubharaṇe ānisaṁsaṁ vuttaṁ.",
  "atk-s0505a0:607_1": "Taṁ na pāpuṇāti, aññadatthu ‘‘mātāpitaropi na bharati, kaṁ aññaṁ bharissatī’’ti nindañca vajjanīyatañca duggatiñca pāpuṇanto parābhavatiyeva, tasmā ‘‘parābhavato mukha’’nti vuccati.",
  "atk-s0505a0:608_0": "100.",
  "atk-s0505a0:608_1": "Pāpānaṁ bāhitattā brāhmaṇaṁ, samitattā samaṇaṁ.",
  "atk-s0505a0:608_2": "Brāhmaṇakulappabhavampi vā brāhmaṇaṁ, pabbajjupagataṁ samaṇaṁ, tato aññaṁ vāpi yaṁkiñci yācanakaṁ.",
  "atk-s0505a0:608_3": "Musāvādena vañcetīti ‘‘vada, bhante, paccayenā’’ti pavāretvā yācito vā paṭijānitvā pacchā appadānena tassa taṁ āsaṁ visaṁvādeti.",
  "atk-s0505a0:608_4": "Imāya gāthāya brāhmaṇādīnaṁ musāvādena vañcanaṁ ekaṁyeva parābhavamukhaṁ vuttaṁ.",
  "atk-s0505a0:608_5": "Etena hi samannāgato idha nindaṁ, samparāye duggatiṁ sugatiyampi adhippāyavipattiñca pāpuṇāti. Vuttañhetaṁ –",
  "atk-s0505a0:609_0": "‘‘Dussīlassa sīlavipannassa pāpako kittisaddo abbhuggacchatī’’ti (dī. ni. 2.149; a. ni. 5.213; mahāva. 285).",
  "atk-s0505a0:610_0": "Tathā –",
  "atk-s0505a0:611_0": "‘‘Catūhi, bhikkhave, dhammehi samannāgato yathābhataṁ nikkhitto evaṁ niraye. Katamehi catūhi? Musāvādī hotī’’tiādi (a. ni. 4.82).",
  "atk-s0505a0:612_0": "Tathā –",
  "atk-s0505a0:613_0": "‘‘Idha, sāriputta, ekacco samaṇaṁ vā brāhmaṇaṁ vā upasaṅkamitvā pavāreti, ‘vada, bhante, paccayenā’ti, so yena pavāreti, taṁ na deti.",
  "atk-s0505a0:613_1": "So ce tato cuto itthattaṁ āgacchati.",
  "atk-s0505a0:613_2": "So yaṁ yadeva vaṇijjaṁ payojeti, sāssa hoti chedagāminī.",
  "atk-s0505a0:613_3": "Idha pana sāriputta…pe… so yena pavāreti, na taṁ yathādhippāyaṁ deti.",
  "atk-s0505a0:613_4": "So ce tato cuto itthattaṁ āgacchati.",
  "atk-s0505a0:613_5": "So yaṁ yadeva vaṇijjaṁ payojeti, sāssa na hoti yathādhippāyā’’ti (a. ni. 4.79).",
  "atk-s0505a0:614_0": "Evamimāni nindādīni pāpuṇanto parābhavatiyeva, tasmā ‘‘parābhavato mukha’’nti vuttaṁ.",
  "atk-s0505a0:615_0": "102.Pahūtavittoti pahūtajātarūparajatamaṇiratano. Sahiraññoti sakahāpaṇo.",
  "atk-s0505a0:615_1": "Sabhojanoti anekasūpabyañjanabhojanasampanno.",
  "atk-s0505a0:615_2": "Eko bhuñjati sādūnīti sādūni bhojanāni attano puttānampi adatvā paṭicchannokāse bhuñjatīti eko bhuñjati sādūni.",
  "atk-s0505a0:615_3": "Imāya gāthāya bhojanagiddhatāya bhojanamacchariyaṁ ekaṁyeva parābhavamukhaṁ vuttaṁ.",
  "atk-s0505a0:615_4": "Etena hi samannāgato nindaṁ vajjanīyaṁ duggatinti evamādīni pāpuṇanto parābhavatiyeva, tasmā ‘‘parābhavato mukha’’nti vuttaṁ.",
  "atk-s0505a0:615_5": "Vuttanayeneva sabbaṁ suttānusārena yojetabbaṁ, ativitthārabhayena pana idāni yojanānayaṁ adassetvā atthamattameva bhaṇāma.",
  "atk-s0505a0:616_0": "104.Jātitthaddho nāma yo ‘‘ahaṁ jātisampanno’’ti mānaṁ janetvā tena thaddho vātapūritabhastā viya uddhumāto hutvā na kassaci onamati.",
  "atk-s0505a0:616_1": "Esa nayo dhanagottatthaddhesu.",
  "atk-s0505a0:616_2": "Saññātiṁ atimaññetīti attano ñātimpi jātiyā atimaññati sakyā viya viṭaṭūbhaṁ.",
  "atk-s0505a0:616_3": "Dhanenāpi ca ‘‘kapaṇo ayaṁ daliddo’’ti atimaññati, sāmīcimattampi na karoti, tassa te ñātayo parābhavameva icchanti.",
  "atk-s0505a0:616_4": "Imāya gāthāya vatthuto catubbidhaṁ, lakkhaṇato ekaṁyeva parābhavamukhaṁ vuttaṁ.",
  "atk-s0505a0:617_0": "106.Itthidhuttoti itthīsu sāratto, yaṁkiñci atthi, taṁ sabbampi datvā aparāparaṁ itthiṁ saṅgaṇhāti.",
  "atk-s0505a0:617_1": "Tathā sabbampi attano santakaṁ nikkhipitvā surāpānapayutto surādhutto.",
  "atk-s0505a0:617_2": "Nivatthasāṭakampi nikkhipitvā jūtakīḷanamanuyutto akkhadhutto.",
  "atk-s0505a0:617_3": "Etehi tīhi ṭhānehi yaṁkiñcipi laddhaṁ hoti, tassa vināsanato laddhaṁ laddhaṁ vināsetīti veditabbo.",
  "atk-s0505a0:617_4": "Evaṁvidho parābhavatiyeva, tenassetaṁ imāya gāthāya tividhaṁ parābhavamukhaṁ vuttaṁ.",
  "atk-s0505a0:618_0": "108.Sehi dārehīti attano dārehi.",
  "atk-s0505a0:618_1": "Yo attano dārehi asantuṭṭho hutvā vesiyāsu padussati, tathā paradāresu, so yasmā vesīnaṁ dhanappadānena paradārasevanena ca rājadaṇḍādīhi parābhavatiyeva, tenassetaṁ imāya gāthāya duvidhaṁ parābhavamukhaṁ vuttaṁ.",
  "atk-s0505a0:619_0": "110.Atītayobbanoti yobbanamaticca āsītiko vā nāvutiko vā hutvā āneti pariggaṇhāti.",
  "atk-s0505a0:619_1": "Timbarutthaninti timbaruphalasadisatthaniṁ taruṇadārikaṁ.",
  "atk-s0505a0:619_2": "Tassā issā na supatīti ‘‘daharāya mahallakena saddhiṁ rati ca saṁvāso ca amanāpo, mā heva kho taruṇaṁ pattheyyā’’ti issāya taṁ rakkhanto na supati.",
  "atk-s0505a0:619_3": "So yasmā kāmarāgena ca issāya ca ḍayhanto bahiddhā kammante ca appayojento parābhavatiyeva, tenassetaṁ imāya gāthāya imaṁ issāya asupanaṁ ekaṁyeva parābhavamukhaṁ vuttaṁ.",
  "atk-s0505a0:620_0": "112.Soṇḍinti macchamaṁsādīsu lolaṁ gedhajātikaṁ.",
  "atk-s0505a0:620_1": "Vikiraṇinti tesaṁ atthāya dhanaṁ paṁsukaṁ viya vikiritvā nāsanasīlaṁ.",
  "atk-s0505a0:620_2": "Purisaṁ vāpi tādisanti puriso vāpi yo evarūpo hoti, taṁ yo issariyasmiṁ ṭhapeti, lañchanamuddikādīni datvā gharāvāse kammante vā vaṇijjādivohāresu vā tadeva vāvaṭaṁ kāreti.",
  "atk-s0505a0:620_3": "So yasmā tassa dosena dhanakkhayaṁ pāpuṇanto parābhavatiyeva, tenassetaṁ imāya gāthāya tathāvidhassa issariyasmiṁ ṭhapanaṁ ekaṁyeva parābhavamukhaṁ vuttaṁ.",
  "atk-s0505a0:621_0": "114.Appabhogo nāma sannicitānañca bhogānaṁ āyamukhassa ca abhāvato.",
  "atk-s0505a0:621_1": "Mahātaṇhoti mahatiyā bhogataṇhāya samannāgato, yaṁ laddhaṁ, tena asantuṭṭho.",
  "atk-s0505a0:621_2": "Khattiye jāyate kuleti khattiyānaṁ kule jāyati.",
  "atk-s0505a0:621_3": "So ca rajjaṁ patthayatīti so etāya mahātaṇhatāya anupāyena uppaṭipāṭiyā attano dāyajjabhūtaṁ alabbhaneyyaṁ vā parasantakaṁ rajjaṁ pattheti, so evaṁ patthento yasmā tampi appakaṁ bhogaṁ yodhājīvādīnaṁ datvā rajjaṁ apāpuṇanto parābhavatiyeva, tenassetaṁ imāya gāthāya rajjapatthanaṁ ekaṁyeva parābhavamukhaṁ vuttaṁ.",
  "atk-s0505a0:622_0": "115.",
  "atk-s0505a0:622_1": "Ito paraṁ yadi sā devatā ‘‘terasamaṁ bhagavā brūhi…pe… satasahassimaṁ bhagavā brūhī’’ti puccheyya, tampi bhagavā katheyya.",
  "atk-s0505a0:622_2": "Yasmā pana sā devatā ‘‘kiṁ imehi pucchitehi, ekamettha vuḍḍhikaraṁ natthī’’ti tāni parābhavamukhāni asuyyamānā ettakampi pucchitvā vippaṭisārī hutvā tuṇhī ahosi, tasmā bhagavā tassāsayaṁ viditvā desanaṁ niṭṭhāpento imaṁ gāthaṁ abhāsi ‘‘ete parābhave loke’’ti.",
  "atk-s0505a0:623_0": "Tattha paṇḍitoti parivīmaṁsāya samannāgato.",
  "atk-s0505a0:623_1": "Samavekkhiyāti paññācakkhunā upaparikkhitvā.",
  "atk-s0505a0:623_2": "Ariyoti na maggena, na phalena, apica kho, pana etasmiṁ parābhavasaṅkhāte anaye na iriyatīti ariyo.",
  "atk-s0505a0:623_3": "Yena dassanena yāya paññāya parābhave disvā vivajjeti, tena sampannattā dassanasampanno.",
  "atk-s0505a0:623_4": "Sa lokaṁ bhajate sivanti so evarūpo sivaṁ khemamuttamamanupaddavaṁ devalokaṁ bhajati, allīyati, upagacchatīti vuttaṁ hoti.",
  "atk-s0505a0:623_5": "Desanāpariyosāne parābhavamukhāni sutvā uppannasaṁvegānurūpaṁ yoniso padahitvā sotāpattisakadāgāmianāgāmiphalāni pattā devatā gaṇanaṁ vītivattā. Yathāha –",
  "atk-s0505a0:624_0": "‘‘Mahāsamayasutte ca, atho maṅgalasuttake;",
  "atk-s0505a0:625_0": "Samacitte rāhulovāde, dhammacakke parābhave.",
  "atk-s0505a0:626_0": "‘‘Devatāsamitī tattha, appameyyā asaṅkhiyā;",
  "atk-s0505a0:627_0": "Dhammābhisamayo cettha, gaṇanāto asaṅkhiyo’’ti.",
  "atk-s0505a0:628_0": "Paramatthajotikāya khuddaka-aṭṭhakathāya",
  "atk-s0505a0:629_0": "Suttanipāta-aṭṭhakathāya parābhavasuttavaṇṇanā niṭṭhitā.",
  "atk-s0505a0:630_0": "7. Aggikabhāradvājasuttavaṇṇanā",
  "atk-s0505a0:631_0": "Evaṁme sutanti aggikabhāradvājasuttaṁ, ‘‘vasalasutta’’ntipi vuccati. Kā uppatti?",
  "atk-s0505a0:631_1": "Bhagavā sāvatthiyaṁ viharati jetavane anāthapiṇḍikassa ārāme.",
  "atk-s0505a0:631_2": "Kasibhāradvājasutte vuttanayena pacchābhattakiccāvasāne buddhacakkhunā lokaṁ volokento aggikabhāradvājaṁ brāhmaṇaṁ saraṇasikkhāpadānaṁ upanissayasampannaṁ disvā ‘‘tattha mayi gate kathā pavattissati, tato kathāvasāne dhammadesanaṁ sutvā esa brāhmaṇo saraṇaṁ gantvā sikkhāpadāni samādiyissatī’’ti ñatvā, tattha gantvā, pavattāya kathāya brāhmaṇena dhammadesanaṁ yācito imaṁ suttaṁ abhāsi.",
  "atk-s0505a0:631_3": "Tattha ‘‘evaṁ me suta’’ntiādiṁ maṅgalasuttavaṇṇanāyaṁ vaṇṇayissāma, ‘‘atha kho bhagavā pubbaṇhasamaya’’ntiādi kasibhāradvājasutte vuttanayeneva veditabbaṁ.",
  "atk-s0505a0:632_0": "Tena kho pana samayena aggikabhāradvājassāti yaṁ yaṁ avuttapubbaṁ, taṁ tadeva vaṇṇayissāma.",
  "atk-s0505a0:632_1": "Seyyathidaṁ – so hi brāhmaṇo aggiṁ juhati paricaratīti katvā aggikoti nāmena pākaṭo ahosi, bhāradvājoti gottena.",
  "atk-s0505a0:632_2": "Tasmā vuttaṁ ‘‘aggikabhāradvājassā’’ti. Nivesaneti ghare.",
  "atk-s0505a0:632_3": "Tassa kira brāhmaṇassa nivesanadvāre antaravīthiyaṁ aggihutasālā ahosi.",
  "atk-s0505a0:632_4": "Tato ‘‘nivesanadvāre’’ti vattabbe tassapi padesassa nivesaneyeva pariyāpannattā ‘‘nivesane’’ti vuttaṁ.",
  "atk-s0505a0:632_5": "Samīpatthe vā bhummavacanaṁ, nivesanasamīpeti attho.",
  "atk-s0505a0:632_6": "Aggi pajjalito hotīti aggiyādhāne ṭhito aggi katabbhuddharaṇo samidhāpakkhepaṁ bījanavātañca labhitvā jalito uddhaṁ samuggataccisamākulo hoti.",
  "atk-s0505a0:632_7": "Āhuti paggahitāti sasīsaṁ nhāyitvā mahatā sakkārena pāyāsasappimadhuphāṇitādīni abhisaṅkhatāni hontīti attho.",
  "atk-s0505a0:632_8": "Yañhi kiñci aggimhi juhitabbaṁ, taṁ sabbaṁ ‘‘āhutī’’ti vuccati. Sapadānanti anugharaṁ.",
  "atk-s0505a0:632_9": "Bhagavā hi sabbajanānuggahatthāya āhārasantuṭṭhiyā ca uccanīcakulaṁ avokkamma piṇḍāya carati.",
  "atk-s0505a0:632_10": "Tena vuttaṁ ‘‘sapadānaṁ piṇḍāya caramāno’’ti.",
  "atk-s0505a0:633_0": "Atha kimatthaṁ sabbākārasampannaṁ samantapāsādikaṁ bhagavantaṁ disvā brāhmaṇassa cittaṁ nappasīdati?",
  "atk-s0505a0:633_1": "Kasmā ca evaṁ pharusena vacanena bhagavantaṁ samudācaratīti?",
  "atk-s0505a0:633_2": "Vuccate – ayaṁ kira brāhmaṇo ‘‘maṅgalakiccesu samaṇadassanaṁ avamaṅgala’’nti evaṁdiṭṭhiko, tato ‘‘mahābrahmuno bhuñjanavelāya kāḷakaṇṇī muṇḍakasamaṇako mama nivesanaṁ upasaṅkamatī’’ti mantvā cittaṁ nappasādesi, aññadatthu dosavasaṁyeva agamāsi.",
  "atk-s0505a0:633_3": "Atha kuddho anattamano anattamanavācaṁ nicchāresi ‘‘tatreva muṇḍakā’’tiādi.",
  "atk-s0505a0:633_4": "Tatrāpi ca yasmā ‘‘muṇḍo asuddho hotī’’ti brāhmaṇānaṁ diṭṭhi, tasmā ‘‘ayaṁ asuddho, tena devabrāhmaṇapūjako na hotī’’ti jigucchanto ‘‘muṇḍakā’’ti āha.",
  "atk-s0505a0:633_5": "Muṇḍakattā vā ucchiṭṭho esa, na imaṁ padesaṁ arahati āgacchitunti samaṇo hutvāpi īdisaṁ kāyakilesaṁ na vaṇṇetīti ca samaṇabhāvaṁ jigucchanto ‘‘samaṇakā’’ti āha.",
  "atk-s0505a0:633_6": "Na kevalaṁ dosavaseneva, vasale vā pabbājetvā tehi saddhiṁ ekato sambhogaparibhogakaraṇena patito ayaṁ vasalatopi pāpataroti jigucchanto ‘‘vasalakā’’ti āha – ‘‘vasalajātikānaṁ vā āhutidassanamattasavanena pāpaṁ hotī’’ti maññamānopi evamāha.",
  "atk-s0505a0:634_0": "Bhagavā tathā vuttopi vippasanneneva mukhavaṇṇena madhurena sarena brāhmaṇassa upari anukampāsītalena cittena attano sabbasattehi asādhāraṇatādibhāvaṁ pakāsento āha ‘‘jānāsi pana, tvaṁ brāhmaṇā’’ti.",
  "atk-s0505a0:634_1": "Atha brāhmaṇo bhagavato mukhappasādasūcitaṁ tādibhāvaṁ ñatvā anukampāsītalena cittena nicchāritaṁ madhurassaraṁ sutvā amateneva abhisittahadayo attamano vippasannindriyo nihatamāno hutvā taṁ jātisabhāvaṁ visauggirasadisaṁ samudācāravacanaṁ pahāya ‘‘nūna yamahaṁ hīnajaccaṁ vasalanti paccemi, na so paramatthato vasalo, na ca hīnajaccatā eva vasalakaraṇo dhammo’’ti maññamāno ‘‘na khvāhaṁ, bho gotamā’’ti āha.",
  "atk-s0505a0:634_2": "Dhammatā hesā, yaṁ hetusampanno paccayālābhena pharusopi samāno laddhamatte paccaye muduko hotīti.",
  "atk-s0505a0:635_0": "Tattha sādhūti ayaṁ saddo āyācanasampaṭicchanasampahaṁsanasundaradaḷhīkammādīsu dissati.",
  "atk-s0505a0:635_1": "‘‘Sādhu me, bhante, bhagavā saṁkhittena dhammaṁ desetū’’tiādīsu (saṁ. ni. 4.95; a. ni. 7.83) hi āyācane.",
  "atk-s0505a0:635_2": "‘‘Sādhu, bhanteti kho so bhikkhu bhagavato bhāsitaṁ abhinanditvā anumoditvā’’tiādīsu (ma. ni. 3.86) sampaṭicchane.",
  "atk-s0505a0:635_3": "‘‘Sādhu, sādhu, sāriputtā’’tiādīsu (dī. ni. 3.349) sampahaṁsane.",
  "atk-s0505a0:636_0": "‘‘Sādhu dhammarucī rājā, sādhu paññāṇavā naro;",
  "atk-s0505a0:637_0": "Sādhu mittānamaddubbho, pāpassākaraṇaṁ sukha’’nti. (jā. 2.18.101) –",
  "atk-s0505a0:638_0": "Ādīsu sundare.",
  "atk-s0505a0:638_1": "‘‘Taṁ suṇātha, sādhukaṁ manasi karothā’’tiādīsu (ma. ni. 1.1) daḷhīkamme. Idha pana āyācane.",
  "atk-s0505a0:639_0": "Tena hīti tassādhippāyanidassanaṁ, sace ñātukāmosīti vuttaṁ hoti.",
  "atk-s0505a0:639_1": "Kāraṇavacanaṁ vā, tassa yasmā ñātukāmosi, tasmā, brāhmaṇa, suṇāhi, sādhukaṁ manasi karohi, tathā te bhāsissāmi, yathā tvaṁ jānissasīti evaṁ parapadehi saddhiṁ sambandho veditabbo.",
  "atk-s0505a0:639_2": "Tatra ca suṇāhīti sotindriyavikkhepavāraṇaṁ, sādhukaṁ manasi karohīti manasikāre daḷhīkammaniyojanena manindriyavikkhepavāraṇaṁ.",
  "atk-s0505a0:639_3": "Purimañcettha byañjanavipallāsaggāhavāraṇaṁ, pacchimaṁ atthavipallāsaggāhavāraṇaṁ .",
  "atk-s0505a0:639_4": "Purimena ca dhammassavane niyojeti, pacchimena sutānaṁ dhammānaṁ dhāraṇatthūpaparikkhādīsu.",
  "atk-s0505a0:639_5": "Purimena ca ‘‘sabyañjano ayaṁ dhammo, tasmā savanīyo’’ti dīpeti, pacchimena ‘‘sāttho, tasmā manasi kātabbo’’ti.",
  "atk-s0505a0:639_6": "Sādhukapadaṁ vā ubhayapadehi yojetvā ‘‘yasmā ayaṁ dhammo dhammagambhīro ca desanāgambhīro ca, tasmā suṇāhi sādhukaṁ.",
  "atk-s0505a0:639_7": "Yasmā atthagambhīro paṭivedhagambhīro ca, tasmā sādhukaṁ manasi karohī’’ti etamatthaṁ dīpento āha – ‘‘suṇāhi sādhukaṁ manasi karohī’’ti.",
  "atk-s0505a0:640_0": "Tato ‘‘evaṁ gambhīre kathamahaṁ patiṭṭhaṁ labhissāmī’’ti visīdantamiva taṁ brāhmaṇaṁ samussāhento āha – ‘‘bhāsissāmī’’ti.",
  "atk-s0505a0:640_1": "Tattha ‘‘yathā tvaṁ ñassasi, tathā parimaṇḍalehi padabyañjanehi uttānena nayena bhāsissāmī’’ti evamadhippāyo veditabbo.",
  "atk-s0505a0:640_2": "Tato ussāhajāto hutvā ‘‘evaṁ bho’’ti kho aggikabhāradvājo brāhmaṇo bhagavato paccassosi, sampaṭicchi paṭiggahesīti vuttaṁ hoti, yathānusiṭṭhaṁ vā paṭipajjanena abhimukho assosīti.",
  "atk-s0505a0:640_3": "Athassa ‘‘bhagavā etadavocā’’ti idāni vattabbaṁ sandhāya vuttaṁ ‘‘kodhano upanāhī’’ti evamādikaṁ.",
  "atk-s0505a0:641_0": "116.",
  "atk-s0505a0:641_1": "Tattha kodhanoti kujjhanasīlo.",
  "atk-s0505a0:641_2": "Upanāhīti tasseva kodhassa daḷhīkammena upanāhena samannāgato.",
  "atk-s0505a0:641_3": "Paresaṁ guṇe makkheti puñchatīti makkhī, pāpo ca so makkhī cāti pāpamakkhī.",
  "atk-s0505a0:641_4": "Vipannadiṭṭhīti vinaṭṭhasammādiṭṭhi, vipannāya vā virūpaṁ gatāya dasavatthukāya micchādiṭṭhiyā samannāgato.",
  "atk-s0505a0:641_5": "Māyāvīti attani vijjamānadosapaṭicchādanalakkhaṇāya māyāya samannāgato.",
  "atk-s0505a0:641_6": "Taṁ jaññā vasalo itīti taṁ evarūpaṁ puggalaṁ etesaṁ hīnadhammānaṁ vassanato siñcanato anvāssavanato ‘‘vasalo’’ti jāneyyāti, etehi sabbehi brāhmaṇamatthake jāto.",
  "atk-s0505a0:641_7": "Ayañhi paramatthato vasalo eva, attano hadayatuṭṭhimattaṁ, na paranti.",
  "atk-s0505a0:641_8": "Evamettha bhagavā ādipadeneva tassa brāhmaṇassa kodhaniggahaṁ katvā ‘‘kodhādidhammo hīnapuggalo’’ti puggalādhiṭṭhānāya ca desanāya kodhādidhamme desento ekena tāva pariyāyena vasalañca vasalakaraṇe ca dhamme desesi.",
  "atk-s0505a0:641_9": "Evaṁ desento ca ‘‘tvaṁ aha’’nti paravambhanaṁ attukkaṁsanañca akatvā dhammeneva samena ñāyena taṁ brāhmaṇaṁ vasalabhāve, attānañca brāhmaṇabhāve ṭhapesi.",
  "atk-s0505a0:642_0": "117.",
  "atk-s0505a0:642_1": "Idāni yāyaṁ brāhmaṇānaṁ diṭṭhi ‘‘kadāci pāṇātipātaadinnādānādīni karontopi brāhmaṇo evā’’ti.",
  "atk-s0505a0:642_2": "Taṁ diṭṭhiṁ paṭisedhento, ye ca sattavihiṁsādīsu akusaladhammesu tehi tehi samannāgatā ādīnavaṁ apassantā te dhamme uppādenti, tesaṁ ‘‘hīnā ete dhammā vasalakaraṇā’’ti tattha ādīnavañca dassento aparehipi pariyāyehi vasalañca vasalakaraṇe ca dhamme desetuṁ ‘‘ekajaṁ vā dvijaṁ vā’’ti evamādigāthāyo abhāsi.",
  "atk-s0505a0:643_0": "Tattha ekajoti ṭhapetvā aṇḍajaṁ avasesayonijo. So hi ekadā eva jāyati. Dvijoti aṇḍajo.",
  "atk-s0505a0:643_1": "So hi mātukucchito aṇḍakosato cāti dvikkhattuṁ jāyati. Taṁ ekajaṁ vā dvijaṁ vāpi. Yodha pāṇanti yo idha sattaṁ.",
  "atk-s0505a0:643_2": "Vihiṁsatīti kāyadvārikacetanāsamuṭṭhitena vā vacīdvārikacetanāsamuṭṭhitena vā payogena jīvitā voropeti. ‘‘Pāṇāni hiṁsatī’’tipi pāṭho.",
  "atk-s0505a0:643_3": "Tattha ekajaṁ vā dvijaṁ vāti evaṁpabhedāni yodha pāṇāni hiṁsatīti evaṁ sambandho veditabbo.",
  "atk-s0505a0:643_4": "Yassa pāṇe dayā natthīti etena manasā anukampāya abhāvaṁ āha. Sesamettha vuttanayameva.",
  "atk-s0505a0:643_5": "Ito parāsu ca gāthāsu, yato ettakampi avatvā ito paraṁ uttānatthāni padāni pariharantā avaṇṇitapadavaṇṇanāmattameva karissāma.",
  "atk-s0505a0:644_0": "118.Hantīti hanati vināseti.",
  "atk-s0505a0:644_1": "Parirundhatīti senāya parivāretvā tiṭṭhati.",
  "atk-s0505a0:644_2": "Gāmāni nigamāni cāti ettha ca-saddena nagarānītipi vattabbaṁ.",
  "atk-s0505a0:644_3": "Niggāhako samaññātoti iminā hananaparirundhanena gāmanigamanagaraghātakoti loke vidito.",
  "atk-s0505a0:645_0": "119.Gāme vā yadi vāraññeti gāmopi nigamopi nagarampi sabbova idha gāmo saddhiṁ upacārena, taṁ ṭhapetvā sesaṁ araññaṁ.",
  "atk-s0505a0:645_1": "Tasmiṁ gāme vā yadi vāraññe yaṁ paresaṁ mamāyitaṁ, yaṁ parasattānaṁ pariggahitamapariccattaṁ satto vā saṅkhāro vā.",
  "atk-s0505a0:645_2": "Theyyā adinnamādetīti tehi adinnaṁ ananuññātaṁ theyyacittena ādiyati, yena kenaci payogena yena kenaci avahārena attano gahaṇaṁ sādheti.",
  "atk-s0505a0:646_0": "120.Iṇamādāyāti attano santakaṁ kiñci nikkhipitvā nikkhepaggahaṇena vā, kiñci anikkhipitvā ‘‘ettakena kālena ettakaṁ vaḍḍhiṁ dassāmī’’ti vaḍḍhiggahaṇena vā, ‘‘yaṁ ito udayaṁ bhavissati, taṁ mayhaṁ mūlaṁ taveva bhavissatī’’ti vā ‘‘udayaṁ ubhinnampi sādhāraṇa’’nti vā evaṁ taṁtaṁāyogaggahaṇena vā iṇaṁ gahetvā.",
  "atk-s0505a0:646_1": "Cujjamāno palāyati na hi te iṇamatthīti tena iṇāyikena ‘‘dehi me iṇa’’nti codiyamāno ‘‘na hi te iṇamatthi, mayā gahitanti ko sakkhī’’ti evaṁ bhaṇanena ghare vasantopi palāyati.",
  "atk-s0505a0:647_0": "121.Kiñcikkhakamyatāti appamattakepi kismiñcideva icchāya.",
  "atk-s0505a0:647_1": "Panthasmiṁ vajantaṁ jananti magge gacchantaṁ yaṁkiñci itthiṁ vā purisaṁ vā.",
  "atk-s0505a0:647_2": "Hantvā kiñcikkhamādetīti māretvā koṭṭetvā taṁ bhaṇḍakaṁ gaṇhāti.",
  "atk-s0505a0:648_0": "122.Attahetūti attano jīvitakāraṇā, tathā parahetu.",
  "atk-s0505a0:648_1": "Dhanahetūti sakadhanassa vā paradhanassa vā kāraṇā.",
  "atk-s0505a0:648_2": "Ca-kāro sabbattha vikappanattho.",
  "atk-s0505a0:648_3": "Sakkhipuṭṭhoti yaṁ jānāsi, taṁ vadehīti pucchito.",
  "atk-s0505a0:648_4": "Musā brūtīti jānanto vā ‘‘na jānāmī’’ti ajānanto vā ‘‘jānāmī’’ti bhaṇati, sāmike asāmike, asāmike ca sāmike karoti.",
  "atk-s0505a0:649_0": "123.Ñātīnanti sambandhīnaṁ.",
  "atk-s0505a0:649_1": "Sakhīnanti vayassānaṁ dāresūti parapariggahitesu.",
  "atk-s0505a0:649_2": "Paṭidissatīti paṭikūlena dissati, aticaranto dissatīti attho.",
  "atk-s0505a0:649_3": "Sāhasāti balakkārena anicchaṁ.",
  "atk-s0505a0:649_4": "Sampiyenāti tehi tesaṁ dārehi patthiyamāno sayañca patthayamāno, ubhayasinehavasenāpīti vuttaṁ hoti.",
  "atk-s0505a0:650_0": "124.Mātaraṁ pitaraṁ vāti evaṁ mettāya padaṭṭhānabhūtampi, jiṇṇakaṁ gatayobbananti evaṁ karuṇāya padaṭṭhānabhūtampi .",
  "atk-s0505a0:650_1": "Pahu santo na bharatīti atthasampanno upakaraṇasampanno hutvāpi na poseti.",
  "atk-s0505a0:651_0": "125.Sasunti sassuṁ.",
  "atk-s0505a0:651_1": "Hantīti pāṇinā vā leḍḍunā vā aññena vā kenaci paharati.",
  "atk-s0505a0:651_2": "Rosetīti kodhamassa sañjaneti vācāya pharusavacanena.",
  "atk-s0505a0:652_0": "126.Atthanti sandiṭṭhikasamparāyikaparamatthesu yaṁkiñci.",
  "atk-s0505a0:652_1": "Pucchito santoti puṭṭho samāno.",
  "atk-s0505a0:652_2": "Anatthamanusāsatīti tassa ahitameva ācikkhati.",
  "atk-s0505a0:652_3": "Paṭicchannena mantetīti atthaṁ ācikkhantopi yathā so na jānāti, tathā apākaṭehi padabyañjanehi paṭicchannena vacanena manteti, ācariyamuṭṭhiṁ vā katvā dīgharattaṁ vasāpetvā sāvasesameva manteti.",
  "atk-s0505a0:653_0": "127.Yo katvāti ettha mayā pubbabhāge pāpicchatā vuttā.",
  "atk-s0505a0:653_1": "Yā sā ‘‘idhekacco kāyena duccaritaṁ caritvā, vācāya duccaritaṁ caritvā, manasā duccaritaṁ caritvā, tassa paṭicchādanahetu pāpikaṁ icchaṁ paṇidahati, mā maṁ jaññāti icchatī’’ti evaṁ āgatā.",
  "atk-s0505a0:653_2": "Yathā aññe na jānanti, tathā karaṇena katānañca avivaraṇena paṭicchannā assa kammantāti paṭicchannakammanto.",
  "atk-s0505a0:654_0": "128.Parakulanti ñātikulaṁ vā mittakulaṁ vā.",
  "atk-s0505a0:654_1": "Āgatanti yassa tena kule bhuttaṁ, taṁ attano gehamāgataṁ pānabhojanādīhi nappaṭipūjeti, na vā deti, avabhuttaṁ vā detīti adhippāyo.",
  "atk-s0505a0:655_0": "129.Yo brāhmaṇaṁ vāti parābhavasutte vuttanayameva.",
  "atk-s0505a0:656_0": "130.Bhattakāleupaṭṭhiteti bhojanakāle jāte.",
  "atk-s0505a0:656_1": "Upaṭṭhitantipi pāṭho, bhattakāle āgatanti attho.",
  "atk-s0505a0:656_2": "Roseti vācā na ca detīti ‘‘atthakāmo me ayaṁ balakkārena maṁ puññaṁ kārāpetuṁ āgato’’ti acintetvā appatirūpena pharusavacanena roseti, antamaso sammukhabhāvamattampi cassa na deti, pageva bhojananti adhippāyo.",
  "atk-s0505a0:657_0": "131.Asataṁ yodha pabrūtīti yo idha yathā nimittāni dissanti ‘‘asukadivase idañcidañca te bhavissatī’’ti evaṁ asajjanānaṁ vacanaṁ pabrūti.",
  "atk-s0505a0:657_1": "‘‘Asanta’’ntipi pāṭho, abhūtanti attho.",
  "atk-s0505a0:657_2": "Pabrūtīti bhaṇati ‘‘amukasmiṁ nāma gāme mayhaṁ īdiso gharavibhavo, ehi tattha gacchāma, gharaṇī me bhavissasi, idañcidañca te dassāmī’’ti parabhariyaṁ paradāsiṁ vā vañcento dhutto viya.",
  "atk-s0505a0:657_3": "Nijigīsānoti nijigīsamāno maggamāno, taṁ vañcetvā yaṁkiñci gahetvā palāyitukāmoti adhippāyo.",
  "atk-s0505a0:658_0": "132.Yo cattānanti yo ca attānaṁ.",
  "atk-s0505a0:658_1": "Samukkaṁseti jātiādīhi samukkaṁsati uccaṭṭhāne ṭhapeti.",
  "atk-s0505a0:658_2": "Pare ca mavajānātīti tehiyeva pare avajānāti, nīcaṁ karoti. Ma-kāro padasandhikaro .",
  "atk-s0505a0:658_3": "Nihīnoti guṇavuḍḍhito parihīno, adhamabhāvaṁ vā gato.",
  "atk-s0505a0:658_4": "Sena mānenāti tena ukkaṁsanāvajānanasaṅkhātena attano mānena.",
  "atk-s0505a0:659_0": "133.Rosakoti kāyavācāhi paresaṁ rosajanako.",
  "atk-s0505a0:659_1": "Kadariyoti thaddhamaccharī, yo pare paresaṁ dente aññaṁ vā puññaṁ karonte vāreti, tassetaṁ adhivacanaṁ.",
  "atk-s0505a0:659_2": "Pāpicchoti asantaguṇasambhāvanicchāya samannāgato.",
  "atk-s0505a0:659_3": "Maccharīti āvāsādimacchariyayutto.",
  "atk-s0505a0:659_4": "Saṭhoti asantaguṇappakāsanalakkhaṇena sāṭheyyena samannāgato, asammābhāsī vā akātukāmopi ‘‘karomī’’tiādivacanena.",
  "atk-s0505a0:659_5": "Nāssa pāpajigucchanalakkhaṇā hirī, nāssa uttāsanato ubbegalakkhaṇaṁ ottappanti ahiriko anottappī.",
  "atk-s0505a0:660_0": "134.Buddhanti sammāsambuddhaṁ.",
  "atk-s0505a0:660_1": "Paribhāsatīti ‘‘asabbaññū’’tiādīhi apavadati, sāvakañca ‘‘duppaṭipanno’’tiādīhi.",
  "atk-s0505a0:660_2": "Paribbājaṁ gahaṭṭhaṁ vāti sāvakavisesanamevetaṁ pabbajitaṁ vā tassa sāvakaṁ, gahaṭṭhaṁ vā paccayadāyakanti attho.",
  "atk-s0505a0:660_3": "Bāhirakaṁ vā paribbājakaṁ yaṁkiñci gahaṭṭhaṁ vā abhūtena dosena paribhāsatīti evampettha atthaṁ icchanti porāṇā.",
  "atk-s0505a0:661_0": "135.Anarahaṁ santoti akhīṇāsavo samāno.",
  "atk-s0505a0:661_1": "Arahaṁ paṭijānātīti ‘‘ahaṁ arahā’’ti paṭijānāti, yathā naṁ ‘‘arahā aya’’nti jānanti, tathā vācaṁ nicchāreti, kāyena parakkamati, cittena icchati adhivāseti. Coroti theno.",
  "atk-s0505a0:661_2": "Sabrahmake loketi ukkaṭṭhavasena āha – sabbaloketi vuttaṁ hoti .",
  "atk-s0505a0:661_3": "Loke hi sandhicchedananillopaharaṇaekāgārikakaraṇaparipanthatiṭṭhanādīhi paresaṁ dhanaṁ vilumpantā corāti vuccanti.",
  "atk-s0505a0:661_4": "Sāsane pana parisasampattiādīhi paccayādīni vilumpantā. Yathāha –",
  "atk-s0505a0:662_0": "‘‘Pañcime, bhikkhave, mahācorā santo saṁvijjamānā lokasmiṁ. Katame pañca?",
  "atk-s0505a0:662_1": "Idha, bhikkhave, ekaccassa mahācorassa evaṁ hoti ‘kudāssu nāmāhaṁ satena vā sahassena vā parivuto gāmanigamarājadhānīsu āhiṇḍissāmi hananto, ghātento, chindanto, chedāpento, pacanto pācentoti, so aparena samayena satena vā sahassena vā parivuto gāmanigamarājadhānīsu āhiṇḍati hananto…pe… pācento.",
  "atk-s0505a0:662_2": "Evameva kho, bhikkhave, idhekaccassa pāpabhikkhuno evaṁ hoti ‘kudāssu nāmāhaṁ satena vā…pe… rājadhānīsu cārikaṁ carissāmi sakkato, garukato, mānito, pūjito, apacito, gahaṭṭhānañceva pabbajitānañca lābhī cīvara…pe… parikkhārāna’nti.",
  "atk-s0505a0:662_3": "So aparena samayena satena vā sahassena vā parivuto gāmanigamarājadhānīsu cārikaṁ carati sakkato…pe… parikkhārānaṁ.",
  "atk-s0505a0:662_4": "Ayaṁ, bhikkhave, paṭhamo mahācoro santo saṁvijjamāno lokasmiṁ.",
  "atk-s0505a0:663_0": "‘‘Puna caparaṁ, bhikkhave, idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahati, ayaṁ, bhikkhave, dutiyo…pe… lokasmiṁ.",
  "atk-s0505a0:664_0": "‘‘Puna caparaṁ, bhikkhave, idhekacco pāpabhikkhu suddhaṁ brahmacāriṁ parisuddhaṁ brahmacariyaṁ carantaṁ amūlakena abrahmacariyena anuddhaṁseti.",
  "atk-s0505a0:664_1": "Ayaṁ, bhikkhave, tatiyo…pe… lokasmiṁ.",
  "atk-s0505a0:665_0": "‘‘Puna caparaṁ, bhikkhave, idhekacco, pāpabhikkhu yāni tāni saṅghassa garubhaṇḍāni garuparikkhārāni, seyyathidaṁ – ārāmo, ārāmavatthu, vihāro, vihāravatthu, mañco, pīṭhaṁ, bhisi, bimbohanaṁ, lohakumbhī, lohabhāṇakaṁ, lohavārako, lohakaṭāhaṁ, vāsi, pharasu, kuṭhārī, kudālo, nikhādanaṁ, valli, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ, tehi gihiṁ saṅgaṇhāti upalāpeti.",
  "atk-s0505a0:665_1": "Ayaṁ, bhikkhave, catuttho…pe… lokasmiṁ.",
  "atk-s0505a0:666_0": "‘‘Sadevake, bhikkhave, loke…pe… sadevamanussāya ayaṁ aggo mahācoro, yo asantaṁ abhūtaṁ uttarimanussadhammaṁ ullapatī’’ti (pārā. 195).",
  "atk-s0505a0:667_0": "Tattha lokiyacorā lokiyameva dhanadhaññādiṁ thenenti.",
  "atk-s0505a0:667_1": "Sāsane vuttacoresu paṭhamo tathārūpameva cīvarādipaccayamattaṁ, dutiyo pariyattidhammaṁ, tatiyo parassa brahmacariyaṁ, catuttho saṅghikagarubhaṇḍaṁ, pañcamo jhānasamādhisamāpattimaggaphalappabhedaṁ lokiyalokuttaraguṇadhanaṁ, lokiyañca cīvarādipaccayajātaṁ.",
  "atk-s0505a0:667_2": "Yathāha – ‘‘theyyāya vo, bhikkhave, raṭṭhapiṇḍo bhutto’’ti.",
  "atk-s0505a0:667_3": "Tattha yvāyaṁ pañcamo mahācoro, taṁ sandhāyāha bhagavā ‘‘coro sabrahmake loke’’ti.",
  "atk-s0505a0:667_4": "So hi ‘‘sadevake, bhikkhave, loke…pe… sadevamanussāya ayaṁ aggo mahācoro, yo asantaṁ abhūtaṁ uttarimanussadhammaṁ ullapatī’’ti (pārā.",
  "atk-s0505a0:667_5": "195) evaṁ lokiyalokuttaradhanathenanato aggo mahācoroti vutto, tasmā taṁ idhāpi ‘‘sabrahmake loke’’ti iminā ukkaṭṭhaparicchedena pakāsesi.",
  "atk-s0505a0:668_0": "Eso kho vasalādhamoti.",
  "atk-s0505a0:668_1": "Ettha khoti avadhāraṇattho, tena eso eva vasalādhamo.",
  "atk-s0505a0:668_2": "Vasalānaṁ hīno sabbapacchimakoti avadhāreti. Kasmā?",
  "atk-s0505a0:668_3": "Visiṭṭhavatthumhi theyyadhammavassanato, yāva taṁ paṭiññaṁ na vissajjeti, tāva avigatavasalakaraṇadhammato cāti.",
  "atk-s0505a0:669_0": "Etekho vasalāti.",
  "atk-s0505a0:669_1": "Idāni ye te paṭhamagāthāya āsayavipattivasena kodhanādayo pañca, pāpamakkhiṁ vā dvidhā katvā cha, dutiyagāthāya payogavipattivasena pāṇahiṁsako eko, tatiyāya payogavipattivaseneva gāmanigamaniggāhako eko, catutthāya theyyāvahāravasena eko, pañcamāya iṇavañcanavasena eko, chaṭṭhāya pasayhāvahāravasena panthadūsako eko, sattamāya kūṭasakkhivasena eko, aṭṭhamāya mittadubbhivasena eko, navamāya akataññuvasena eko, dasamāya katanāsanavihesanavasena eko, ekādasamāya hadayavañcanavasena eko, dvādasamāya paṭicchannakammantavasena dve, terasamāya akataññuvasena eko, cuddasamāya vañcanavasena eko, pannarasamāya vihesanavasena eko, soḷasamāya vañcanavasena eko, sattarasamāya attukkaṁsanaparavambhanavasena dve, aṭṭhārasamāya payogāsayavipattivasena rosakādayo satta, ekūnavīsatimāya paribhāsanavasena dve, vīsatimāya aggamahācoravasena ekoti evaṁ tettiṁsa catuttiṁsa vā vasalā vuttā.",
  "atk-s0505a0:669_2": "Te niddisanto āha ‘‘ete kho vasalā vuttā, mayā ye te pakāsitā’’ti.",
  "atk-s0505a0:669_3": "Tassattho – ye te mayā pubbe ‘‘jānāsi pana tvaṁ, brāhmaṇa, vasala’’nti evaṁ saṅkhepato vasalā vuttā, te vitthārato ete kho pakāsitāti.",
  "atk-s0505a0:669_4": "Atha vā ye te mayā puggalavasena vuttā, te dhammavasenāpi ete kho pakāsitā.",
  "atk-s0505a0:669_5": "Atha vā ete kho vasalā vuttā ariyehi kammavasena, na jātivasena, mayā ye te pakāsitā ‘‘kodhano upanāhī’’tiādinā nayena.",
  "atk-s0505a0:670_0": "136.",
  "atk-s0505a0:670_1": "Evaṁ bhagavā vasalaṁ dassetvā idāni yasmā brāhmaṇo sakāya diṭṭhiyā atīva abhiniviṭṭho hoti, tasmā taṁ diṭṭhiṁ paṭisedhento āha ‘‘na jaccā vasalo hotī’’ti.",
  "atk-s0505a0:670_2": "Tassattho – paramatthato hi na jaccā vasalo hoti, na jaccā hoti brāhmaṇo, apica kho kammunā vasalo hoti, kammunā hoti brāhmaṇo, aparisuddhakammavassanato vasalo hoti, parisuddhena kammunā aparisuddhavāhanato brāhmaṇo hoti.",
  "atk-s0505a0:670_3": "Yasmā vā tumhe hīnaṁ vasalaṁ ukkaṭṭhaṁ brāhmaṇaṁ maññittha, tasmā hīnena kammunā vasalo hoti, ukkaṭṭhena kammunā brāhmaṇo hotīti evampi atthaṁ ñāpento evamāha.",
  "atk-s0505a0:671_0": "137-139.",
  "atk-s0505a0:671_1": "Idāni tamevatthaṁ nidassanena sādhetuṁ ‘‘tadamināpi jānāthā’’tiādikā tisso gāthāyo āha.",
  "atk-s0505a0:671_2": "Tāsu dve catuppādā, ekā chappādā, tāsaṁ attho – yaṁ mayā vuttaṁ ‘‘na jaccā vasalo hotī’’tiādi, tadamināpi jānātha, yathā medaṁ nidassanaṁ, taṁ imināpi pakārena jānātha, yena me pakārena yena sāmaññena idaṁ nidassananti vuttaṁ hoti. Katamaṁ nidassananti ce?",
  "atk-s0505a0:671_3": "Caṇḍālaputto sopāko…pe… brahmalokūpapattiyāti.",
  "atk-s0505a0:672_0": "Caṇḍālassa putto caṇḍālaputto.",
  "atk-s0505a0:672_1": "Attano khādanatthāya mate sunakhe labhitvā pacatīti sopāko.",
  "atk-s0505a0:672_2": "Mātaṅgoti evaṁnāmo vissutoti evaṁ hīnāya jātiyā ca jīvikāya ca nāmena ca pākaṭo.",
  "atk-s0505a0:673_0": "Soti purimapadena sambandhitvā so mātaṅgo yasaṁ paramaṁ patto, abbhutaṁ uttamaṁ ativisiṭṭhaṁ yasaṁ kittiṁ pasaṁsaṁ patto.",
  "atk-s0505a0:673_1": "Yaṁ sudullabhanti yaṁ uḷārakulūpapannenāpi dullabhaṁ, hīnakulūpapannena sudullabhaṁ.",
  "atk-s0505a0:673_2": "Evaṁ yasappattassa ca āgacchuṁ tassupaṭṭhānaṁ, khattiyā brāhmaṇā bahū, tassa mātaṅgassa pāricariyatthaṁ khattiyā ca brāhmaṇā ca aññe ca bahū vessasuddādayo jambudīpamanussā yebhuyyena upaṭṭhānaṁ āgamiṁsūti attho.",
  "atk-s0505a0:674_0": "Evaṁ upaṭṭhānasampanno so mātaṅgo vigatakilesarajattā virajaṁ, mahantehi buddhādīhi paṭipannattā mahāpathaṁ, brahmalokasaṅkhātaṁ devalokaṁ yāpetuṁ samatthattā devalokayānasaññitaṁ aṭṭhasamāpattiyānaṁ abhiruyha, tāya paṭipattiyā kāmarāgaṁ virājetvā, kāyassa bhedā brahmalokūpago ahu, sā tathā hīnāpi na naṁ jāti nivāresi brahmalokūpapattiyā, brahmalokūpapattitoti vuttaṁ hoti.",
  "atk-s0505a0:675_0": "Ayaṁ panattho evaṁ veditabbo – atīte kira mahāpuriso tena tenupāyena sattahitaṁ karonto sopākajīvike caṇḍālakule uppajji.",
  "atk-s0505a0:675_1": "So nāmena mātaṅgo , rūpena duddasiko hutvā bahinagare cammakuṭikāya vasati, antonagare bhikkhaṁ caritvā jīvikaṁ kappeti.",
  "atk-s0505a0:675_2": "Athekadivasaṁ tasmiṁ nagare surānakkhatte ghosite dhuttā yathāsakena parivārena kīḷanti.",
  "atk-s0505a0:675_3": "Aññatarāpi brāhmaṇamahāsāladhītā pannarasasoḷasavassuddesikā devakaññā viya rūpena dassanīyā pāsādikā ‘‘attano kulavaṁsānurūpaṁ kīḷissāmī’’ti pahūtaṁ khajjabhojjādikīḷanasambhāraṁ sakaṭesu āropetvā sabbasetavaḷavayuttaṁ yānamāruyha mahāparivārena uyyānabhūmiṁ gacchati diṭṭhamaṅgalikāti nāmena.",
  "atk-s0505a0:675_4": "Sā kira ‘‘dussaṇṭhitaṁ rūpaṁ avamaṅgala’’nti daṭṭhuṁ na icchati, tenassā diṭṭhamaṅgalikātveva saṅkhā udapādi.",
  "atk-s0505a0:676_0": "Tadā so mātaṅgo kālasseva vuṭṭhāya paṭapilotikaṁ nivāsetvā, kaṁsatāḷaṁ hatthe bandhitvā, bhājanahattho nagaraṁ pavisati, manusse disvā dūrato eva kaṁsatāḷaṁ ākoṭento.",
  "atk-s0505a0:676_1": "Atha diṭṭhamaṅgalikā ‘‘ussaratha, ussarathā’’ti purato purato hīnajanaṁ apanentehi purisehi nīyamānā nagaradvāramajjhe mātaṅgaṁ disvā ‘‘ko eso’’ti āha. Ahaṁ mātaṅgacaṇḍāloti.",
  "atk-s0505a0:676_2": "Sā ‘‘īdisaṁ disvā gatānaṁ kuto vuḍḍhī’’ti yānaṁ nivattāpesi.",
  "atk-s0505a0:676_3": "Manussā ‘‘yaṁ mayaṁ uyyānaṁ gantvā khajjabhojjādiṁ labheyyāma, tassa no mātaṅgena antarāyo kato’’ti kupitā ‘‘gaṇhatha caṇḍāla’’nti leḍḍūhi paharitvā ‘‘mato’’ti pāde gahetvā ekamante chaḍḍetvā kacavarena paṭicchādetvā agamaṁsu.",
  "atk-s0505a0:676_4": "So satiṁ paṭilabhitvā uṭṭhāya manusse pucchi – ‘‘kiṁ, ayyā, dvāraṁ nāma sabbasādhāraṇaṁ, udāhu brāhmaṇānaṁyeva kata’’nti?",
  "atk-s0505a0:676_5": "Manussā āhaṁsu – ‘‘sabbesaṁ sādhāraṇa’’nti.",
  "atk-s0505a0:676_6": "‘‘Evaṁ sabbasādhāraṇadvārena pavisitvā bhikkhāhārena yāpentaṁ maṁ diṭṭhamaṅgalikāya manussā imaṁ anayabyasanaṁ pāpesu’’nti rathikāya rathikaṁ āhiṇḍanto manussānaṁ ārocetvā brāhmaṇassa gharadvāre nipajji – ‘‘diṭṭhamaṅgalikaṁ aladdhā na vuṭṭhahissāmī’’ti.",
  "atk-s0505a0:677_0": "Brāhmaṇo ‘‘gharadvāre mātaṅgo nipanno’’ti sutvā ‘‘tassa kākaṇikaṁ detha, telena aṅgaṁ makkhetvā gacchatū’’ti āha.",
  "atk-s0505a0:677_1": "So taṁ na icchati, ‘‘diṭṭhamaṅgalikaṁ aladdhā na vuṭṭhahissāmi’’cceva āha.",
  "atk-s0505a0:677_2": "Tato brāhmaṇo ‘‘dve kākaṇikāyo detha, kākaṇikāya pūvaṁ khādatu, kākaṇikāya telena aṅgaṁ makkhetvā gacchatū’’ti āha.",
  "atk-s0505a0:677_3": "So taṁ na icchati, tatheva vadati.",
  "atk-s0505a0:677_4": "Brāhmaṇo sutvā ‘‘māsakaṁ detha, pādaṁ, upaḍḍhakahāpaṇaṁ, kahāpaṇaṁ dve tīṇī’’ti yāva sataṁ āṇāpesi.",
  "atk-s0505a0:677_5": "So na icchati, tatheva vadati.",
  "atk-s0505a0:677_6": "Evaṁ yācantānaṁyeva sūriyo atthaṅgato.",
  "atk-s0505a0:677_7": "Atha brāhmaṇī pāsādā oruyha sāṇipākāraṁ parikkhipāpetvā taṁ upasaṅkamitvā yāci – ‘‘tāta mātaṅga, diṭṭhamaṅgalikāya aparādhaṁ khama, sahassaṁ gaṇhāhi, dve tīṇī’’ti yāva ‘‘satasahassaṁ gaṇhāhī’’ti āha. So tuṇhībhūto nipajjiyeva.",
  "atk-s0505a0:678_0": "Evaṁ catūhapañcāhe vītivatte bahumpi paṇṇākāraṁ datvā diṭṭhamaṅgalikaṁ alabhantā khattiyakumārādayo mātaṅgassa upakaṇṇake ārocāpesuṁ – ‘‘purisā nāma anekānipi saṁvaccharāni vīriyaṁ katvā icchitatthaṁ pāpuṇanti, mā kho tvaṁ nibbijji, addhā dvīhatīhaccayena diṭṭhamaṅgalikaṁ lacchasī’’ti. So tuṇhībhūto nipajjiyeva.",
  "atk-s0505a0:678_1": "Atha sattame divase samantā paṭivissakā uṭṭhahitvā ‘‘tumhe mātaṅgaṁ vā uṭṭhāpetha, dārikaṁ vā detha, mā amhe sabbe nāsayitthā’’ti āhaṁsu.",
  "atk-s0505a0:678_2": "Tesaṁ kira ayaṁ diṭṭhi ‘‘yassa gharadvāre evaṁ nipanno caṇḍālo marati, tassa gharena saha samantā sattasattagharavāsino caṇḍālā hontī’’ti.",
  "atk-s0505a0:678_3": "Tato diṭṭhamaṅgalikaṁ nīlapaṭapilotikaṁ nivāsāpetvā uḷuṅkakaḷopikādīni datvā paridevamānaṁ tassa santikaṁ netvā ‘‘gaṇha dārikaṁ, uṭṭhāya gacchāhī’’ti adaṁsu.",
  "atk-s0505a0:678_4": "Sā passe ṭhatvā ‘‘uṭṭhāhī’’ti āha, so ‘‘hatthena maṁ gahetvā uṭṭhāpehī’’ti āha. Sā naṁ uṭṭhāpesi.",
  "atk-s0505a0:678_5": "So nisīditvā āha – ‘‘mayaṁ antonagare vasituṁ na labhāma, ehi maṁ bahinagare cammakuṭiṁ nehī’’ti.",
  "atk-s0505a0:678_6": "Sā naṁ hatthe gahetvā tattha nesi.",
  "atk-s0505a0:678_7": "‘‘Piṭṭhiyaṁ āropetvā’’ti jātakabhāṇakā.",
  "atk-s0505a0:678_8": "Netvā cassa sarīraṁ telena makkhetvā, uṇhodakena nhāpetvā, yāguṁ pacitvā adāsi.",
  "atk-s0505a0:678_9": "So ‘‘brāhmaṇakaññā ayaṁ mā vinassī’’ti jātisambhedaṁ akatvāva aḍḍhamāsamattaṁ balaṁ gahetvā ‘‘ahaṁ vanaṁ gacchāmi, ‘aticirāyatī’ti mā tvaṁ ukkaṇṭhī’’ti vatvā gharamānusakāni ca ‘‘imaṁ mā pamajjitthā’’ti āṇāpetvā gharā nikkhamma tāpasapabbajjaṁ pabbajitvā, kasiṇaparikammaṁ katvā, katipāheneva aṭṭha samāpattiyo pañca ca abhiññāyo nibbattetvā ‘‘idānāhaṁ diṭṭhamaṅgalikāya manāpo bhavissāmī’’ti ākāsenāgantvā nagaradvāre orohitvā diṭṭhamaṅgalikāya santikaṁ pesesi.",
  "atk-s0505a0:679_0": "Sā sutvā ‘‘koci maññe mama ñātako pabbajito maṁ dukkhitaṁ ñatvā daṭṭhuṁ āgato bhavissatī’’ti cintayamānā gantvā, taṁ ñatvā, pādesu nipatitvā ‘‘kissa maṁ anāthaṁ tumhe akatthā’’ti āha.",
  "atk-s0505a0:679_1": "Mahāpuriso ‘‘mā tvaṁ diṭṭhamaṅgalike dukkhinī ahosi, sakalajambudīpavāsīhi te sakkāraṁ kāressāmī’’ti vatvā etadavoca – ‘‘gaccha tvaṁ ghosanaṁ karohi – ‘mahābrahmā mama sāmiko na mātaṅgo, so candavimānaṁ bhinditvā sattame divase mama santikaṁ āgamissatī’’’ti.",
  "atk-s0505a0:679_2": "Sā āha – ‘‘ahaṁ, bhante, brāhmaṇamahāsāladhītā hutvā attano pāpakammena imaṁ caṇḍālabhāvaṁ pattā, na sakkomi evaṁ vattu’’nti.",
  "atk-s0505a0:679_3": "Mahāpuriso ‘‘na tvaṁ mātaṅgassa ānubhāvaṁ jānāsī’’ti vatvā yathā sā saddahati, tathā anekāni pāṭihāriyāni dassetvā tatheva taṁ āṇāpetvā attano vasatiṁ agamāsi. Sā tathā akāsi.",
  "atk-s0505a0:680_0": "Manussā ujjhāyanti hasanti – ‘‘kathañhi nāmāyaṁ attano pāpakammena caṇḍālabhāvaṁ patvā puna taṁ mahābrahmānaṁ karissatī’’ti.",
  "atk-s0505a0:680_1": "Sā adhimānā eva hutvā divase divase ghosantī nagaraṁ āhiṇḍati ‘‘ito chaṭṭhe divase, pañcame, catutthe, tatiye, suve, ajja āgamissatī’’ti.",
  "atk-s0505a0:680_2": "Manussā tassā vissatthavācaṁ sutvā ‘‘kadāci evampi siyā’’ti attano attano gharadvāresu maṇḍapaṁ kārāpetvā, sāṇipākāraṁ sajjetvā, vayappattā dārikāyo alaṅkaritvā ‘‘mahābrahmani āgate kaññādānaṁ dassāmā’’ti ākāsaṁ ullokentā nisīdiṁsu.",
  "atk-s0505a0:680_3": "Atha mahāpuriso puṇṇamadivase gaganatalaṁ upārūḷhe cande candavimānaṁ phāletvā passato mahājanassa mahābrahmarūpena niggacchi.",
  "atk-s0505a0:680_4": "Mahājano ‘‘dve candā jātā’’ti atimaññi.",
  "atk-s0505a0:680_5": "Tato anukkamena āgataṁ disvā ‘‘saccaṁ diṭṭhamaṅgalikā āha, mahābrahmāva ayaṁ diṭṭhamaṅgalikaṁ dametuṁ pubbe mātaṅgavesenāgacchī’’ti niṭṭhaṁ agamāsi.",
  "atk-s0505a0:680_6": "Evaṁ so mahājanena dissamāno diṭṭhamaṅgalikāya vasanaṭṭhāne eva otari. Sā ca tadā utunī ahosi.",
  "atk-s0505a0:680_7": "So tassā nābhiṁ aṅguṭṭhakena parāmasi.",
  "atk-s0505a0:680_8": "Tena phassena gabbho patiṭṭhāsi.",
  "atk-s0505a0:680_9": "Tato naṁ ‘‘gabbho te saṇṭhito , puttamhi jāte taṁ nissāya jīvāhī’’ti vatvā passato mahājanassa puna candavimānaṁ pāvisi.",
  "atk-s0505a0:681_0": "Brāhmaṇā ‘‘diṭṭhamaṅgalikā mahābrahmuno pajāpati amhākaṁ mātā jātā’’ti vatvā tato tato āgacchanti.",
  "atk-s0505a0:681_1": "Taṁ sakkāraṁ kātukāmānaṁ manussānaṁ sampīḷanena nagaradvārāni anokāsāni ahesuṁ.",
  "atk-s0505a0:681_2": "Te diṭṭhamaṅgalikaṁ hiraññarāsimhi ṭhapetvā, nhāpetvā, maṇḍetvā, rathaṁ āropetvā, mahāsakkārena nagaraṁ padakkhiṇaṁ kārāpetvā, nagaramajjhe maṇḍapaṁ kārāpetvā, tatra naṁ ‘‘mahābrahmuno pajāpatī’’ti diṭṭhaṭṭhāne ṭhapetvā vasāpenti ‘‘yāvassā patirūpaṁ vasanokāsaṁ karoma, tāva idheva vasatū’’ti. Sā maṇḍape eva puttaṁ vijāyi.",
  "atk-s0505a0:681_3": "Taṁ visuddhadivase saddhiṁ puttena sasīsaṁ nhāpetvā maṇḍape jātoti dārakassa ‘‘maṇḍabyakumāro’’ti nāmaṁ akaṁsu.",
  "atk-s0505a0:681_4": "Tato pabhuti ca naṁ brāhmaṇā ‘‘mahābrahmuno putto’’ti parivāretvā caranti.",
  "atk-s0505a0:681_5": "Tato anekasatasahassappakārā paṇṇākārā āgacchanti, te brāhmaṇā kumārassārakkhaṁ ṭhapesuṁ, āgatā lahuṁ kumāraṁ daṭṭhuṁ na labhanti.",
  "atk-s0505a0:682_0": "Kumāro anupubbena vuḍḍhimanvāya dānaṁ dātuṁ āraddho.",
  "atk-s0505a0:682_1": "So sālāya sampattānaṁ kapaṇaddhikānaṁ adatvā brāhmaṇānaṁyeva deti.",
  "atk-s0505a0:682_2": "Mahāpuriso ‘‘kiṁ mama putto dānaṁ detī’’ti āvajjetvā brāhmaṇānaṁyeva dānaṁ dentaṁ disvā ‘‘yathā sabbesaṁ dassati, tathā karissāmī’’ti cīvaraṁ pārupitvā pattaṁ gahetvā ākāsena āgamma puttassa gharadvāre aṭṭhāsi.",
  "atk-s0505a0:682_3": "Kumāro taṁ disvā ‘‘kuto ayaṁ evaṁ virūpaveso vasalo āgato’’ti kuddho imaṁ gāthamāha –",
  "atk-s0505a0:683_0": "‘‘Kuto nu āgacchasi dummavāsī, otallako paṁsupisācakova;",
  "atk-s0505a0:684_0": "Saṅkāracoḷaṁ paṭimuñca kaṇṭhe, ko re tuvaṁ hosi adakkhiṇeyyo’’ti.",
  "atk-s0505a0:685_0": "Brāhmaṇā ‘‘gaṇhatha gaṇhathā’’ti taṁ gahetvā ākoṭetvā anayabyasanaṁ pāpesuṁ.",
  "atk-s0505a0:685_1": "So ākāsena gantvā bahinagare paccaṭṭhāsi .",
  "atk-s0505a0:685_2": "Devatā kupitā kumāraṁ gale gahetvā uddhaṁpādaṁ adhosiraṁ ṭhapesuṁ.",
  "atk-s0505a0:685_3": "So akkhīhi niggatehi mukhena kheḷaṁ paggharantena gharugharupassāsī dukkhaṁ vedayati.",
  "atk-s0505a0:685_4": "Diṭṭhamaṅgalikā sutvā ‘‘koci āgato atthī’’ti pucchi. ‘‘Āma, pabbajito āgacchī’’ti. ‘‘Kuhiṁ gato’’ti? ‘‘Evaṁ gato’’ti.",
  "atk-s0505a0:685_5": "Sā tattha gantvā ‘‘khamatha, bhante, attano dāsassā’’ti yācantī tassa pādamūle bhūmiyā nipajji.",
  "atk-s0505a0:685_6": "Tena ca samayena mahāpuriso piṇḍāya caritvā, yāguṁ labhitvā, taṁ pivanto tattha nisinno hoti, so avasiṭṭhaṁ thokaṁ yāguṁ diṭṭhamaṅgalikāya adāsi.",
  "atk-s0505a0:685_7": "‘‘Gaccha imaṁ yāguṁ udakakumbhiyā āloletvā yesaṁ bhūtavikāro atthi, tesaṁ akkhimukhakaṇṇanāsābilesu āsiñca, sarīrañca paripphosehi, evaṁ nibbikārā bhavissantī’’ti. Sā tathā akāsi.",
  "atk-s0505a0:685_8": "Tato kumāre pakatisarīre jāte ‘‘ehi, tāta maṇḍabya, taṁ khamāpessāmā’’ti puttañca sabbe brāhmaṇe ca tassa pādamūle nikkujjitvā nipajjāpetvā khamāpesi.",
  "atk-s0505a0:686_0": "So ‘‘sabbajanassa dānaṁ dātabba’’nti ovaditvā, dhammakathaṁ katvā, attano vasanaṭṭhānaṁyeva gantvā, cintesi ‘‘itthīsu pākaṭā diṭṭhamaṅgalikā damitā, purisesu pākaṭo maṇḍabyakumāro, idāni ko dametabbo’’ti.",
  "atk-s0505a0:686_1": "Tato jātimantatāpasaṁ addasa bandhumatīnagaraṁ nissāya kumbhavatīnadītīre viharantaṁ.",
  "atk-s0505a0:686_2": "So ‘‘ahaṁ jātiyā visiṭṭho, aññehi paribhuttodakaṁ na paribhuñjāmī’’ti uparinadiyā vasati.",
  "atk-s0505a0:686_3": "Mahāpuriso tassa uparibhāge vāsaṁ kappetvā tassa udakaparibhogavelāyaṁ dantakaṭṭhaṁ khāditvā udake pakkhipi.",
  "atk-s0505a0:686_4": "Tāpaso taṁ udakena vuyhamānaṁ disvā ‘‘kenidaṁ khitta’’nti paṭisotaṁ gantvā mahāpurisaṁ disvā ‘‘ko etthā’’ti āha.",
  "atk-s0505a0:686_5": "‘‘Mātaṅgacaṇḍālo, ācariyā’’ti.",
  "atk-s0505a0:686_6": "‘‘Apehi, caṇḍāla, mā uparinadiyā vasī’’ti.",
  "atk-s0505a0:686_7": "Mahāpuriso ‘‘sādhu, ācariyā’’ti heṭṭhānadiyā vasati, paṭisotampi dantakaṭṭhaṁ tāpasassa santikaṁ āgacchati.",
  "atk-s0505a0:686_8": "Tāpaso puna gantvā ‘‘apehi, caṇḍāla, mā heṭṭhānadiyaṁ vasa, uparinadiyāyeva vasā’’ti āha.",
  "atk-s0505a0:686_9": "Mahāpuriso ‘‘sādhu, ācariyā’’ti tathā akāsi, punapi tatheva ahosi.",
  "atk-s0505a0:686_10": "Tāpaso punapi ‘‘tathā karotī’’ti duṭṭho mahāpurisaṁ sapi ‘‘sūriyassa te uggamanavelāya sattadhā muddhā phalatū’’ti.",
  "atk-s0505a0:686_11": "Mahāpurisopi ‘‘sādhu, ācariya, ahaṁ pana sūriyuṭṭhānaṁ na demī’’ti vatvā sūriyuṭṭhānaṁ nivāresi .",
  "atk-s0505a0:686_12": "Tato ratti na vibhāyati, andhakāro jāto, bhītā bandhumatīvāsino tāpasassa santikaṁ gantvā ‘‘atthi nu kho, ācariya, amhākaṁ sotthibhāvo’’ti pucchiṁsu.",
  "atk-s0505a0:686_13": "Te hi taṁ ‘‘arahā’’ti maññanti. So tesaṁ sabbamācikkhi.",
  "atk-s0505a0:686_14": "Te mahāpurisaṁ upasaṅkamitvā ‘‘sūriyaṁ, bhante, muñcathā’’ti yāciṁsu.",
  "atk-s0505a0:686_15": "Mahāpuriso ‘‘yadi tumhākaṁ arahā āgantvā maṁ khamāpeti, muñcāmī’’ti āha.",
  "atk-s0505a0:687_0": "Manussā gantvā tāpasaṁ āhaṁsu – ‘‘ehi, bhante, mātaṅgapaṇḍitaṁ khamāpehi, mā tumhākaṁ kalahakāraṇā mayaṁ nassimhā’’ti.",
  "atk-s0505a0:687_1": "So ‘‘nāhaṁ caṇḍālaṁ khamāpemī’’ti āha.",
  "atk-s0505a0:687_2": "Manussā ‘‘amhe tvaṁ nāsesī’’ti taṁ hatthapādesu gahetvā mahāpurisassa santikaṁ nesuṁ.",
  "atk-s0505a0:687_3": "Mahāpuriso ‘‘mama pādamūle kucchiyā nipajjitvā khamāpente khamāmī’’ti āha.",
  "atk-s0505a0:687_4": "Manussā ‘‘evaṁ karohī’’ti āhaṁsu.",
  "atk-s0505a0:687_5": "Tāpaso ‘‘nāhaṁ caṇḍālaṁ vandāmī’’ti.",
  "atk-s0505a0:687_6": "Manussā ‘‘tava chandena na vandissasī’’ti hatthapādamassugīvādīsu gahetvā mahāpurisassa pādamūle sayāpesuṁ.",
  "atk-s0505a0:687_7": "So ‘‘khamāmahaṁ imassa, apicāhaṁ tassevānukampāya sūriyaṁ na muñcāmi, sūriye hi uggatamatte muddhā assa sattadhā phalissatī’’ti āha.",
  "atk-s0505a0:687_8": "Manussā ‘‘idāni, bhante, kiṁ kātabba’’nti āhaṁsu.",
  "atk-s0505a0:687_9": "Mahāpuriso ‘‘tena hi imaṁ galappamāṇe udake ṭhapetvā mattikāpiṇḍenassa sīsaṁ paṭicchādetha, sūriyarasmīhi phuṭṭho mattikāpiṇḍo sattadhā phalissati.",
  "atk-s0505a0:687_10": "Tasmiṁ phalite esa aññatra gacchatū’’ti āha.",
  "atk-s0505a0:687_11": "Te tāpasaṁ hatthapādādīsu gahetvā tathā akaṁsu.",
  "atk-s0505a0:687_12": "Sūriye muñcitamatte mattikāpiṇḍo sattadhā phalitvā pati, tāpaso bhīto palāyi.",
  "atk-s0505a0:687_13": "Manussā disvā ‘‘passatha, bho, samaṇassa ānubhāva’’nti dantakaṭṭhapakkhipanamādiṁ katvā sabbaṁ vitthāretvā ‘‘natthi īdiso samaṇo’’ti tasmiṁ pasīdiṁsu.",
  "atk-s0505a0:687_14": "Tato pabhuti sakalajambudīpe khattiyabrāhmaṇādayo gahaṭṭhapabbajitā mātaṅgapaṇḍitassa upaṭṭhānaṁ agamaṁsu.",
  "atk-s0505a0:687_15": "So yāvatāyukaṁ ṭhatvā kāyassa bhedā brahmaloke uppajji.",
  "atk-s0505a0:687_16": "Tenāha bhagavā ‘‘tadamināpi jānātha…pe… brahmalokūpapattiyā’’ti.",
  "atk-s0505a0:688_0": "140-141.",
  "atk-s0505a0:688_1": "Evaṁ ‘‘na jaccā vasalo hoti, kammunā vasalo hotī’’ti sādhetvā idāni ‘‘na jaccā hoti brāhmaṇo, kammunā hoti brāhmaṇo’’ti etaṁ sādhetuṁ āha ‘‘ajjhāyakakule jātā …pe… duggatyā garahāyavā’’ti.",
  "atk-s0505a0:688_2": "Tattha ajjhāyakakule jātāti mantajjhāyake brāhmaṇakule jātā.",
  "atk-s0505a0:688_3": "‘‘Ajjhāyakākuḷe jātā’’tipi pāṭho.",
  "atk-s0505a0:688_4": "Mantānaṁ ajjhāyake anupakuṭṭhe ca brāhmaṇakule jātāti attho.",
  "atk-s0505a0:688_5": "Mantā bandhavā etesanti mantabandhavā.",
  "atk-s0505a0:688_6": "Vedabandhū vedapaṭissaraṇāti vuttaṁ hoti.",
  "atk-s0505a0:688_7": "Te ca pāpesu kammesu abhiṇhamupadissareti te evaṁ kule jātā mantabandhavā ca samānāpi yadi pāṇātipātādīsu pāpakammesu punappunaṁ upadissanti, atha diṭṭheva dhamme gārayhā samparāye ca duggati te evamupadissamānā imasmiṁyeva attabhāve mātāpitūhipi ‘‘nayime amhākaṁ puttā, dujjātā ete kulassa aṅgārabhūtā, nikkaḍḍhatha ne’’ti, brāhmaṇehipi ‘‘gahapatikā ete, na ete brāhmaṇā, mā nesaṁ saddhayaññathālipākādīsu pavesaṁ detha, mā nehi saddhiṁ sallapathā’’ti, aññehipi manussehi ‘‘pāpakammantā ete, na ete brāhmaṇā’’ti evaṁ gārayhā honti.",
  "atk-s0505a0:688_8": "Samparāye ca nesaṁ duggati nirayādibhedā, duggati etesaṁ paraloke hotīti attho. Samparāye vātipi pāṭho.",
  "atk-s0505a0:688_9": "Paraloke etesaṁ dukkhassa gati duggati, dukkhappattiyeva hotīti attho.",
  "atk-s0505a0:688_10": "Na ne jāti nivāreti, duggatyā garahāya vāti sā tathā ukkaṭṭhāpi yaṁ tvaṁ sārato paccesi, jāti ete pāpakammesu padissante brāhmaṇe ‘‘samparāye ca duggatī’’ti ettha vuttappakārāya duggatiyā vā, ‘‘diṭṭheva dhamme gārayhā’’ti ettha vuttappakārāya garahāya vā na nivāreti.",
  "atk-s0505a0:689_0": "142.",
  "atk-s0505a0:689_1": "Evaṁ bhagavā ajjhāyakakule jātānampi brāhmaṇānaṁ gārayhādikammavasena diṭṭheva dhamme patitabhāvaṁ dīpento duggatigamanena ca samparāye brāhmaṇajātiyā abhāvaṁ dīpento ‘‘na jaccā hoti brāhmaṇo, kammunā hoti brāhmaṇo’’ti etampi atthaṁ sādhetvā idāni duvidhampi atthaṁ nigamento āha, evaṁ brāhmaṇa –",
  "atk-s0505a0:690_0": "‘‘Na jaccā vasalo hoti, na jaccā hoti brāhmaṇo;",
  "atk-s0505a0:691_0": "Kammunā vasalo hoti, kammunā hoti brāhmaṇo’’ti.",
  "atk-s0505a0:692_0": "Sesaṁ kasibhāradvājasutte vuttanayameva.",
  "atk-s0505a0:692_1": "Visesato vā ettha nikkujjitaṁ vātiādīnaṁ evaṁ yojanā veditabbā – yathā koci nikkujjitaṁ vā ukkujjeyya, evaṁ maṁ kammavimukhaṁ jātivāde patitaṁ ‘‘jātiyā brāhmaṇavasalabhāvo hotī’’ti diṭṭhito vuṭṭhāpentena, yathā paṭicchannaṁ vivareyya, evaṁ jātivādapaṭicchannaṁ kammavādaṁ vivarantena, yathā mūḷhassa maggaṁ ācikkheyya, evaṁ brāhmaṇavasalabhāvassa asambhinnaujumaggaṁ ācikkhantena, yathā andhakāre vā telapajjotaṁ dhāreyya, evaṁ mātaṅgādinidassanapajjotadhāraṇena mayhaṁ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-s0505a0:693_0": "Paramatthajotikāya khuddaka-aṭṭhakathāya",
  "atk-s0505a0:694_0": "Suttanipāta-aṭṭhakathāya aggikabhāradvājasuttavaṇṇanā niṭṭhitā.",
  "atk-s0505a0:695_0": "8. Mettasuttavaṇṇanā",
  "atk-s0505a0:696_0": "Karaṇīyamatthakusalenāti mettasuttaṁ. Kā uppatti?",
  "atk-s0505a0:696_1": "Himavantapassato kira devatāhi ubbāḷhā bhikkhū bhagavato santikaṁ sāvatthiṁ āgacchiṁsu.",
  "atk-s0505a0:696_2": "Tesaṁ bhagavā parittatthāya kammaṭṭhānatthāya ca imaṁ suttaṁ abhāsi. Ayaṁ tāva saṅkhepo.",
  "atk-s0505a0:697_0": "Ayaṁ pana vitthāro – ekaṁ samayaṁ bhagavā sāvatthiyaṁ viharati upakaṭṭhāya vassūpanāyikāya.",
  "atk-s0505a0:697_1": "Tena kho pana samayena sambahulā nānāverajjakā bhikkhū bhagavato santike kammaṭṭhānaṁ gahetvā tattha tattha vassaṁ upagantukāmā bhagavantaṁ upasaṅkamanti.",
  "atk-s0505a0:697_2": "Tatra sudaṁ bhagavā rāgacaritānaṁ saviññāṇakāviññāṇakavasena ekādasavidhaṁ asubhakammaṭṭhānaṁ, dosacaritānaṁ catubbidhaṁ mettādikammaṭṭhānaṁ, mohacaritānaṁ maraṇassatikammaṭṭhānādīni, vitakkacaritānaṁ ānāpānassatipathavīkasiṇādīni, saddhācaritānaṁ buddhānussatikammaṭṭhānādīni, buddhicaritānaṁ catudhātuvavatthanādīnīti iminā nayena caturāsītisahassappabhedacaritānukūlāni kammaṭṭhānāni katheti.",
  "atk-s0505a0:698_0": "Atha kho pañcamattāni bhikkhusatāni bhagavato santike kammaṭṭhānaṁ uggahetvā sappāyasenāsanañca gocaragāmañca pariyesamānāni anupubbena gantvā paccante himavantena saddhiṁ ekābaddhaṁ nīlakācamaṇisannibhasilātalaṁ sītalaghanacchāyanīlavanasaṇḍamaṇḍitaṁ muttātalarajatapaṭṭasadisavālukākiṇṇabhūmibhāgaṁ sucisātasītalajalāsayaparivāritaṁ pabbatamaddasaṁsu.",
  "atk-s0505a0:698_1": "Atha kho te bhikkhū tatthekarattiṁ vasitvā pabhātāya rattiyā sarīraparikammaṁ katvā tassa avidūre aññataraṁ gāmaṁ piṇḍāya pavisiṁsu.",
  "atk-s0505a0:698_2": "Gāmo ghananivesasanniviṭṭhakulasahassayutto, manussā cettha saddhā pasannā, te paccante pabbajitadassanassa dullabhatāya bhikkhū disvā eva pītisomanassajātā hutvā te bhikkhū bhojetvā ‘‘idheva, bhante, temāsaṁ vasathā’’ti yācitvā pañcapadhānakuṭisatāni kārāpetvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṁ.",
  "atk-s0505a0:699_0": "Bhikkhū dutiyadivase aññaṁ gāmaṁ piṇḍāya pavisiṁsu.",
  "atk-s0505a0:699_1": "Tatthāpi manussā tatheva upaṭṭhahitvā vassāvāsaṁ yāciṁsu.",
  "atk-s0505a0:699_2": "Bhikkhū ‘‘asati antarāye’’ti adhivāsetvā taṁ vanasaṇḍaṁ pavisitvā sabbarattindivaṁ āraddhavīriyā hutvā yāmagaṇḍikaṁ koṭṭetvā yonisomanasikārabahulā viharantā rukkhamūlāni upagantvā nisīdiṁsu.",
  "atk-s0505a0:699_3": "Sīlavantānaṁ bhikkhūnaṁ tejena vihatatejā rukkhadevatā attano attano vimānā oruyha dārake gahetvā ito cito ca vicaranti.",
  "atk-s0505a0:699_4": "Seyyathāpi nāma rājūhi vā rājamahāmattehi vā gāmakāvāsaṁ gatehi gāmavāsīnaṁ gharesu okāse gahite gharamānusakā gharā nikkhamitvā aññatra vasantā ‘‘kadā nu kho gamissantī’’ti dūrato olokenti;",
  "atk-s0505a0:699_5": "evameva devatā attano attano vimānāni chaḍḍetvā ito cito ca vicarantiyo dūratova olokenti – ‘‘kadā nu kho bhadantā gamissantī’’ti.",
  "atk-s0505a0:699_6": "Tato evaṁ samacintesuṁ ‘‘paṭhamavassūpagatā bhikkhū avassaṁ temāsaṁ vasissanti.",
  "atk-s0505a0:699_7": "Mayaṁ pana tāva ciraṁ dārake gahetvā okkamma vasituṁ na sakkhissāma.",
  "atk-s0505a0:699_8": "Handa mayaṁ bhikkhūnaṁ bhayānakaṁ ārammaṇaṁ dassemā’’ti.",
  "atk-s0505a0:699_9": "Tā rattiṁ bhikkhūnaṁ samaṇadhammakaraṇavelāya bhiṁsanakāni yakkharūpāni nimminitvā purato purato tiṭṭhanti, bheravasaddañca karonti.",
  "atk-s0505a0:699_10": "Bhikkhūnaṁ tāni rūpāni passantānaṁ tañca saddaṁ suṇantānaṁ hadayaṁ phandi, dubbaṇṇā ca ahesuṁ uppaṇḍupaṇḍukajātā.",
  "atk-s0505a0:699_11": "Tena te cittaṁ ekaggaṁ kātuṁ nāsakkhiṁsu.",
  "atk-s0505a0:699_12": "Tesaṁ anekaggacittānaṁ bhayena ca punappunaṁ saṁviggānaṁ sati sammussi.",
  "atk-s0505a0:699_13": "Tato nesaṁ muṭṭhassatīnaṁ duggandhāni ārammaṇāni payojesuṁ.",
  "atk-s0505a0:699_14": "Tesaṁ tena duggandhena nimmathiyamānamiva matthaluṅgaṁ ahosi, bāḷhā sīsavedanā uppajjiṁsu, na ca taṁ pavattiṁ aññamaññassa ārocesuṁ.",
  "atk-s0505a0:700_0": "Athekadivasaṁ saṅghattherassa upaṭṭhānakāle sabbesu sannipatitesu saṅghatthero pucchi – ‘‘tumhākaṁ, āvuso, imaṁ vanasaṇḍaṁ paviṭṭhānaṁ katipāhaṁ ativiya parisuddho chavivaṇṇo ahosi pariyodāto, vippasannāni ca indriyāni etarahi panattha kisā dubbaṇṇā uppaṇḍupaṇḍukajātā, kiṁ vo idha asappāya’’nti?",
  "atk-s0505a0:700_1": "Tato eko bhikkhu āha – ‘‘ahaṁ, bhante, rattiṁ īdisañca īdisañca bheravārammaṇaṁ passāmi ca suṇāmi ca, īdisañca gandhaṁ ghāyāmi, tena me cittaṁ na samādhiyatī’’ti.",
  "atk-s0505a0:700_2": "Eteneva upāyena sabbe taṁ pavattiṁ ārocesuṁ.",
  "atk-s0505a0:700_3": "Saṅghatthero āha – ‘‘bhagavatā āvuso dve vassūpanāyikā paññattā, amhākañca idaṁ senāsanaṁ asappāyaṁ, āyāmāvuso bhagavato santikaṁ, gantvā aññaṁ sappāyaṁ senāsanaṁ pucchāmā’’ti.",
  "atk-s0505a0:700_4": "‘‘Sādhu bhante’’ti te bhikkhū therassa paṭissuṇitvā sabbe senāsanaṁ saṁsāmetvā pattacīvaramādāya anupalittattā kulesu kañci anāmantetvā eva yena sāvatthi tena cārikaṁ pakkamiṁsu.",
  "atk-s0505a0:700_5": "Anupubbena sāvatthiṁ gantvā bhagavato santikaṁ agamiṁsu.",
  "atk-s0505a0:701_0": "Bhagavā te bhikkhū disvā etadavoca – ‘‘na, bhikkhave, antovassaṁ cārikā caritabbāti mayā sikkhāpadaṁ paññattaṁ, kissa tumhe cārikaṁ carathā’’ti. Te bhagavato sabbaṁ ārocesuṁ.",
  "atk-s0505a0:701_1": "Bhagavā āvajjento sakalajambudīpe antamaso catuppādapīṭhakaṭṭhānamattampi tesaṁ sappāyaṁ senāsanaṁ nāddasa.",
  "atk-s0505a0:701_2": "Atha te bhikkhū āha – ‘‘na, bhikkhave, tumhākaṁ aññaṁ sappāyaṁ senāsanaṁ atthi, tattheva tumhe viharantā āsavakkhayaṁ pāpuṇeyyātha.",
  "atk-s0505a0:701_3": "Gacchatha, bhikkhave, tameva senāsanaṁ upanissāya viharatha.",
  "atk-s0505a0:701_4": "Sace pana devatāhi abhayaṁ icchatha, imaṁ parittaṁ uggaṇhatha, etañhi vo parittañca kammaṭṭhānañca bhavissatī’’ti imaṁ suttamabhāsi.",
  "atk-s0505a0:702_0": "Apare panāhu – ‘‘gacchatha, bhikkhave, tameva senāsanaṁ upanissāya viharathā’’ti idañca vatvā bhagavā āha – ‘‘apica kho āraññakena pariharaṇaṁ ñātabbaṁ.",
  "atk-s0505a0:702_1": "Seyyathidaṁ – sāyaṁpātaṁ karaṇavasena dve mettā, dve parittā, dve asubhā, dve maraṇassatī aṭṭha mahāsaṁvegavatthusamāvajjanañca.",
  "atk-s0505a0:702_2": "Aṭṭha mahāsaṁvegavatthūni nāma jāti jarā byādhi maraṇaṁ cattāri apāyadukkhānīti .",
  "atk-s0505a0:702_3": "Atha vā jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkha’’nti.",
  "atk-s0505a0:702_4": "Evaṁ bhagavā pariharaṇaṁ ācikkhitvā tesaṁ bhikkhūnaṁ mettatthañca parittatthañca vipassanāpādakajhānatthañca imaṁ suttaṁ abhāsīti.",
  "atk-s0505a0:703_0": "143.",
  "atk-s0505a0:703_1": "Tattha karaṇīyamatthakusalenāti imissā paṭhamagāthāya tāva ayaṁ padavaṇṇanā – karaṇīyanti kātabbaṁ, karaṇārahanti attho.",
  "atk-s0505a0:703_2": "Atthoti paṭipadā, yaṁ vā kiñci attano hitaṁ, taṁ sabbaṁ araṇīyato atthoti vuccati, araṇīyato nāma upagantabbato.",
  "atk-s0505a0:703_3": "Atthe kusalena atthakusalena, atthachekenāti vuttaṁ hoti. Yanti aniyamitapaccattaṁ. Nti niyamitaupayogaṁ.",
  "atk-s0505a0:703_4": "Ubhayampi vā yaṁ tanti paccattavacanaṁ.",
  "atk-s0505a0:703_5": "Santaṁ padanti upayogavacanaṁ.",
  "atk-s0505a0:703_6": "Tattha lakkhaṇato santaṁ, pattabbato padaṁ, nibbānassetaṁ adhivacanaṁ. Abhisameccāti abhisamāgantvā.",
  "atk-s0505a0:703_7": "Sakkotīti sakko, samattho paṭibaloti vuttaṁ hoti. Ujūti ajjavayutto. Suṭṭhu ujūti suhuju. Sukhaṁ vaco asminti suvaco. Assāti bhaveyya. Mudūti maddavayutto. Na atimānīti anatimānī.",
  "atk-s0505a0:704_0": "Ayaṁ panettha atthavaṇṇanā – karaṇīyamatthakusalena yanta santaṁ padaṁ abhisameccāti.",
  "atk-s0505a0:704_1": "Ettha tāva atthi karaṇīyaṁ, atthi akaraṇīyaṁ.",
  "atk-s0505a0:704_2": "Tattha saṅkhepato sikkhattayaṁ karaṇīyaṁ, sīlavipatti, diṭṭhivipatti, ācāravipatti, ājīvavipattīti evamādi akaraṇīyaṁ.",
  "atk-s0505a0:704_3": "Tathā atthi atthakusalo, atthi anatthakusalo.",
  "atk-s0505a0:705_0": "Tattha yo imasmiṁ sāsane pabbajitvā na attānaṁ sammā payojeti, khaṇḍasīlo hoti, ekavīsatividhaṁ anesanaṁ nissāya jīvikaṁ kappeti.",
  "atk-s0505a0:705_1": "Seyyathidaṁ – veḷudānaṁ, pattadānaṁ, pupphadānaṁ, phaladānaṁ, dantakaṭṭhadānaṁ, mukhodakadānaṁ, sinānadānaṁ, cuṇṇadānaṁ, mattikādānaṁ, cāṭukamyataṁ, muggasūpyataṁ, pāribhaṭutaṁ, jaṅghapesaniyaṁ, vejjakammaṁ, dūtakammaṁ, pahiṇagamanaṁ, piṇḍapaṭipiṇḍadānānuppadānaṁ, vatthuvijjaṁ, nakkhattavijjaṁ, aṅgavijjanti. Chabbidhe ca agocare carati .",
  "atk-s0505a0:705_2": "Seyyathidaṁ – vesiyagocare vidhavāthullakumārikapaṇḍakabhikkhunipānāgāragocareti.",
  "atk-s0505a0:705_3": "Saṁsaṭṭho ca viharati rājūhi rājamahāmattehi titthiyehi titthiyasāvakehi ananulomikena gihisaṁsaggena.",
  "atk-s0505a0:705_4": "Yāni vā pana tāni kulāni asaddhāni appasannāni anopānabhūtāni akkosakaparibhāsakāni anatthakāmāni ahitaaphāsukaayogakkhemakāmāni bhikkhūnaṁ…pe… upāsikānaṁ, tathārūpāni kulāni sevati bhajati payirupāsati. Ayaṁ anatthakusalo.",
  "atk-s0505a0:706_0": "Yo pana imasmiṁ sāsane pabbajitvā attānaṁ sammā payojeti, anesanaṁ pahāya catupārisuddhisīle patiṭṭhātukāmo saddhāsīsena pātimokkhasaṁvaraṁ, satisīsena indriyasaṁvaraṁ, vīriyasīsena ājīvapārisuddhiṁ, paññāsīsena paccayapaṭisevanaṁ pūreti ayaṁ atthakusalo.",
  "atk-s0505a0:707_0": "Yo vā sattāpattikkhandhasodhanavasena pātimokkhasaṁvaraṁ, chadvāre ghaṭṭitārammaṇesu abhijjhādīnaṁ anuppattivasena indriyasaṁvaraṁ, anesanaparivajjanavasena viññupasatthabuddhabuddhasāvakavaṇṇitapaccayapaṭisevanena ca ājīvapārisuddhiṁ, yathāvuttapaccavekkhaṇavasena paccayapaṭisevanaṁ, catuiriyāpathaparivattane sātthakādīnaṁ paccavekkhaṇavasena sampajaññañca sodheti, ayampi atthakusalo.",
  "atk-s0505a0:708_0": "Yo vā yathā ūsodakaṁ paṭicca saṁkiliṭṭhaṁ vatthaṁ pariyodāyati, chārikaṁ paṭicca ādāso, ukkāmukhaṁ paṭicca jātarūpaṁ, tathā ñāṇaṁ paṭicca sīlaṁ vodāyatīti ñatvā ñāṇodakena dhovanto sīlaṁ pariyodāpeti.",
  "atk-s0505a0:708_1": "Yathā ca kikī sakuṇikā aṇḍaṁ, camarīmigo vāladhiṁ, ekaputtikā nārī piyaṁ ekaputtakaṁ, ekanayano puriso taṁ ekanayanaṁ rakkhati, tathā ativiya appamatto attano sīlakkhandhaṁ rakkhati, sāyaṁpātaṁ paccavekkhamāno aṇumattampi vajjaṁ na passati, ayampi atthakusalo.",
  "atk-s0505a0:709_0": "Yo vā pana avippaṭisārakarasīle patiṭṭhāya kilesavikkhambhanapaṭipadaṁ paggaṇhāti, taṁ paggahetvā kasiṇaparikammaṁ karoti, kasiṇaparikammaṁ katvā samāpattiyo nibbatteti, ayampi atthakusalo.",
  "atk-s0505a0:709_1": "Yo vā pana samāpattito vuṭṭhāya saṅkhāre sammasitvā arahattaṁ pāpuṇāti, ayaṁ atthakusalānaṁ aggo.",
  "atk-s0505a0:710_0": "Tattha ye ime yāva avippaṭisārakarasīle patiṭṭhānena, yāva vā kilesavikkhambhanapaṭipadāya paggahaṇena maggaphalena vaṇṇitā atthakusalā, te imasmiṁ atthe atthakusalāti adhippetā. Tathāvidhā ca te bhikkhū.",
  "atk-s0505a0:710_1": "Tena bhagavā te bhikkhū sandhāya ekapuggalādhiṭṭhānāya desanāya ‘‘karaṇīyamatthakusalenā’’ti āha.",
  "atk-s0505a0:711_0": "Tato ‘‘kiṁ karaṇīya’’nti tesaṁ sañjātakaṅkhānaṁ āha ‘‘yanta santaṁ padaṁ abhisameccā’’ti.",
  "atk-s0505a0:711_1": "Ayamettha adhippāyo – taṁ buddhānubuddhehi vaṇṇitaṁ santaṁ nibbānapadaṁ paṭivedhavasena abhisamecca viharitukāmena yaṁ karaṇīyanti.",
  "atk-s0505a0:711_2": "Ettha ca yanti imassa gāthāpādassa ādito vuttameva karaṇīyanti.",
  "atk-s0505a0:711_3": "Adhikārato anuvattati taṁ santaṁ padaṁ abhisameccāti.",
  "atk-s0505a0:711_4": "Ayaṁ pana yasmā sāvasesapāṭho attho, tasmā ‘‘viharitukāmenā’’ti vuttanti veditabbaṁ.",
  "atk-s0505a0:712_0": "Atha vā santaṁ padaṁ abhisameccāti anussavādivasena lokiyapaññāya nibbānapadaṁ santanti ñatvā taṁ adhigantukāmena yantaṁ karaṇīyanti adhikārato anuvattati, taṁ karaṇīyamatthakusalenāti evampettha adhippāyo veditabbo.",
  "atk-s0505a0:712_1": "Atha vā ‘‘karaṇīyamatthakusalenā’’ti vutte ‘‘ki’’nti cintentānaṁ āha ‘‘yanta santaṁ padaṁ abhisameccā’’ti.",
  "atk-s0505a0:712_2": "Tassevaṁ adhippāyo veditabbo – lokiyapaññāya santaṁ padaṁ abhisamecca yaṁ karaṇīyaṁ, tanti.",
  "atk-s0505a0:712_3": "Yaṁ kātabbaṁ, taṁ karaṇīyaṁ, karaṇārahameva tanti vuttaṁ hoti.",
  "atk-s0505a0:713_0": "Kiṁ pana tanti?",
  "atk-s0505a0:713_1": "Kimaññaṁ siyā aññatra tadadhigamūpāyato.",
  "atk-s0505a0:713_2": "Kāmañcetaṁ karaṇārahatthena sikkhattayadīpakena ādipadeneva vuttaṁ.",
  "atk-s0505a0:713_3": "Tathā hi tassa atthavaṇṇanāyaṁ avocumhā ‘‘atthi karaṇīyaṁ atthi akaraṇīyaṁ.",
  "atk-s0505a0:713_4": "Tattha saṅkhepato sikkhattayaṁ karaṇīya’’nti.",
  "atk-s0505a0:713_5": "Atisaṅkhepadesitattā pana tesaṁ bhikkhūnaṁ kehici viññātaṁ, kehici na viññātaṁ.",
  "atk-s0505a0:713_6": "Tato yehi na viññātaṁ, tesaṁ viññāpanatthaṁ yaṁ visesato āraññakena bhikkhunā kātabbaṁ, taṁ vitthārento ‘‘sakko ujū ca suhujū ca, suvaco cassa mudu anatimānī’’ti imaṁ tāva upaḍḍhagāthaṁ āha.",
  "atk-s0505a0:714_0": "Kiṁ vuttaṁ hoti?",
  "atk-s0505a0:714_1": "Santaṁ padaṁ abhisamecca viharitukāmo lokiyapaññāya vā taṁ abhisamecca tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena kāye ca jīvite ca anapekkho hutvā saccapaṭivedhāya paṭipajjituṁ sakko assa, tathā kasiṇaparikammavattasamādānādīsu, attano pattacīvarapaṭisaṅkharaṇādīsu ca yāni tāni sabrahmacārīnaṁ uccāvacāni kiṁ karaṇīyāni, tesu aññesu ca evarūpesu sakko assa dakkho analaso samattho.",
  "atk-s0505a0:714_2": "Sakko hontopi ca tatiyapadhāniyaṅgasamannāgamena uju assa.",
  "atk-s0505a0:714_3": "Uju hontopi ca sakiṁ ujubhāvena santosaṁ anāpajjitvā yāvajīvaṁ punappunaṁ asithilakaraṇena suṭṭhutaraṁ uju assa.",
  "atk-s0505a0:714_4": "Asaṭhatāya vā uju, amāyāvitāya suhuju.",
  "atk-s0505a0:714_5": "Kāyavacīvaṅkappahānena vā uju, manovaṅkappahānena suhuju.",
  "atk-s0505a0:714_6": "Asantaguṇassa vā anāvikaraṇena uju, asantaguṇena uppannassa lābhassa anadhivāsanena suhuju.",
  "atk-s0505a0:714_7": "Evaṁ ārammaṇalakkhaṇūpanijjhānehi purimadvayatatiyasikkhāhi payogāsayasuddhīhi ca uju ca suhuju ca assa.",
  "atk-s0505a0:715_0": "Na kevalañca uju ca suhuju ca, apica pana subbaco ca assa.",
  "atk-s0505a0:715_1": "Yo hi puggalo ‘‘idaṁ na kātabba’’nti vutto ‘‘kiṁ te diṭṭhaṁ, kiṁ te sutaṁ, ko me hutvā vadasi, kiṁ upajjhāyo ācariyo sandiṭṭho sambhatto vā’’ti vadati, tuṇhībhāvena vā taṁ viheṭheti, sampaṭicchitvā vā na tathā karoti, so visesādhigamassa dūre hoti.",
  "atk-s0505a0:715_2": "Yo pana ovadiyamāno ‘‘sādhu, bhante, suṭṭhu vuttaṁ, attano vajjaṁ nāma duddasaṁ hoti, punapi maṁ evarūpaṁ disvā vadeyyātha anukampaṁ upādāya, cirassaṁ me tumhākaṁ santikā ovādo laddho’’ti vadati, yathānusiṭṭhañca paṭipajjati, so visesādhigamassa avidūre hoti.",
  "atk-s0505a0:715_3": "Tasmā evaṁ parassa vacanaṁ sampaṭicchitvā karonto subbaco ca assa.",
  "atk-s0505a0:716_0": "Yathā ca suvaco, evaṁ mudu assa.",
  "atk-s0505a0:716_1": "Mudūti gahaṭṭhehi dūtagamanappahiṇagamanādīsu niyuñjiyamāno tattha mudubhāvaṁ akatvā thaddho hutvā vattapaṭipattiyaṁ sakalabrahmacariye ca mudu assa suparikammakatasuvaṇṇaṁ viya tattha tattha viniyogakkhamo.",
  "atk-s0505a0:716_2": "Atha vā mudūti abhākuṭiko uttānamukho sukhasambhāso paṭisanthāravutti sutitthaṁ viya sukhāvagāho assa.",
  "atk-s0505a0:716_3": "Na kevalañca mudu, apica pana anatimānī assa, jātigottādīhi atimānavatthūhi pare nātimaññeyya, sāriputtatthero viya caṇḍālakumārakasamena cetasā vihareyyāti.",
  "atk-s0505a0:717_0": "144.",
  "atk-s0505a0:717_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjamānassa visesato āraññakassa bhikkhuno ekaccaṁ karaṇīyaṁ vatvā puna tatuttaripi vattukāmo ‘‘santussako cā’’ti dutiyaṁ gāthamāha.",
  "atk-s0505a0:718_0": "Tattha ‘‘santuṭṭhī ca kataññutā’’ti ettha vuttappabhedena dvādasavidhena santosena santussatīti santussako.",
  "atk-s0505a0:718_1": "Atha vā tussatīti tussako, sakena tussako, santena tussako, samena tussakoti santussako.",
  "atk-s0505a0:718_2": "Tattha sakaṁ nāma ‘‘piṇḍiyālopabhojanaṁ nissāyā’’ti (mahāva.",
  "atk-s0505a0:718_3": "73) evaṁ upasampadamāḷake uddiṭṭhaṁ attanā ca sampaṭicchitaṁ catupaccayajātaṁ.",
  "atk-s0505a0:718_4": "Tena sundarena vā asundarena vā sakkaccaṁ vā asakkaccaṁ vā dinnena paṭiggahaṇakāle paribhogakāle ca vikāramadassetvā yāpento ‘‘sakena tussako’’ti vuccati.",
  "atk-s0505a0:718_5": "Santaṁ nāma yaṁ laddhaṁ hoti attano vijjamānaṁ, tena santeneva tussanto tato paraṁ na patthento atricchataṁ pajahanto ‘‘santena tussako’’ti vuccati.",
  "atk-s0505a0:718_6": "Samaṁ nāma iṭṭhāniṭṭhesu anunayapaṭighappahānaṁ.",
  "atk-s0505a0:718_7": "Tena samena sabbārammaṇesu tussanto ‘‘samena tussako’’ti vuccati.",
  "atk-s0505a0:719_0": "Sukhena bharīyatīti subharo, suposoti vuttaṁ hoti.",
  "atk-s0505a0:719_1": "Yo hi bhikkhu sālimaṁsodanādīnaṁ patte pūretvā dinnepi dummukhabhāvaṁ anattamanabhāvameva ca dasseti, tesaṁ vā sammukhāva taṁ piṇḍapātaṁ ‘‘kiṁ tumhehi dinna’’nti apasādento sāmaṇeragahaṭṭhādīnaṁ deti, esa dubbharo.",
  "atk-s0505a0:719_2": "Etaṁ disvā manussā dūratova parivajjenti ‘‘dubbharo bhikkhu na sakkā positu’’nti.",
  "atk-s0505a0:719_3": "Yo pana yaṁkiñci lūkhaṁ vā paṇītaṁ vā appaṁ vā bahuṁ vā labhitvā attamano vippasannamukho hutvā yāpeti, esa subharo.",
  "atk-s0505a0:719_4": "Etaṁ disvā manussā ativiya vissatthā honti – ‘‘amhākaṁ bhadanto subharo thokathokenapi tussati, mayameva naṁ posessāmā’’ti paṭiññaṁ katvā posenti.",
  "atk-s0505a0:719_5": "Evarūpo idha subharoti adhippeto.",
  "atk-s0505a0:720_0": "Appaṁ kiccamassāti appakicco, na kammārāmatābhassārāmatāsaṅgaṇikārāmatādianekakiccabyāvaṭo.",
  "atk-s0505a0:720_1": "Atha vā sakalavihāre navakammasaṅghabhogasāmaṇeraārāmikavosāsanādikiccavirahito, attano kesanakhacchedanapattacīvaraparikammādiṁ katvā samaṇadhammakiccaparo hotīti vuttaṁ hoti.",
  "atk-s0505a0:721_0": "Sallahukā vutti assāti sallahukavutti.",
  "atk-s0505a0:721_1": "Yathā ekacco bahubhaṇḍo bhikkhu disāpakkamanakāle bahuṁ pattacīvarapaccattharaṇatelaguḷādiṁ mahājanena sīsabhārakaṭibhārādīhi uccārāpetvā pakkamati, evaṁ ahutvā yo appaparikkhāro hoti, pattacīvarādiaṭṭhasamaṇaparikkhāramattameva pariharati, disāpakkamanakāle pakkhī sakuṇo viya samādāyeva pakkamati, evarūpo idha sallahukavuttīti adhippeto.",
  "atk-s0505a0:721_2": "Santāni indriyāni assāti santindriyo, iṭṭhārammaṇādīsu rāgādivasena anuddhatindriyoti vuttaṁ hoti.",
  "atk-s0505a0:721_3": "Nipakoti viññū vibhāvī paññavā, sīlānurakkhaṇapaññāya cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0505a0:722_0": "Na pagabbhoti appagabbho, aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca virahitoti attho.",
  "atk-s0505a0:723_0": "Aṭṭhaṭṭhānaṁ kāyapāgabbhiyaṁ (mahāni.",
  "atk-s0505a0:723_1": "87) nāma saṅghagaṇapuggalabhojanasālājantāgharanhānatitthabhikkhācāramaggaantaragharapavesanesu kāyena appatirūpakaraṇaṁ.",
  "atk-s0505a0:723_2": "Seyyathidaṁ – idhekacco saṅghamajjhe pallatthikāya vā nisīdati, pāde pādamodahitvā vāti evamādi, tathā gaṇamajjhe, gaṇamajjheti catuparisasannipāte, tathā vuḍḍhatare puggale.",
  "atk-s0505a0:723_3": "Bhojanasālāyaṁ pana vuḍḍhānaṁ āsanaṁ na deti, navānaṁ āsanaṁ paṭibāhati, tathā jantāghare.",
  "atk-s0505a0:723_4": "Vuḍḍhe cettha anāpucchā aggijālanādīni karoti.",
  "atk-s0505a0:723_5": "Nhānatitthe ca yadidaṁ ‘‘daharo vuḍḍhoti pamāṇaṁ akatvā āgatapaṭipāṭiyā nhāyitabba’’nti vuttaṁ , tampi anādiyanto pacchā āgantvā udakaṁ otaritvā vuḍḍhe ca nave ca bādheti.",
  "atk-s0505a0:723_6": "Bhikkhācāramagge pana aggāsanaaggodakaaggapiṇḍatthaṁ vuḍḍhānaṁ purato purato yāti bāhāya bāhaṁ paharanto, antaragharappavesane vuḍḍhānaṁ paṭhamataraṁ pavisati, daharehi kāyakīḷanaṁ karotīti evamādi.",
  "atk-s0505a0:724_0": "Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0505a0:724_1": "Seyyathidaṁ – idhekacco saṅghamajjhe anāpucchā dhammaṁ bhāsati, tathā pubbe vuttappakāre gaṇe vuḍḍhatare puggale ca.",
  "atk-s0505a0:724_2": "Tattha manussehi pañhaṁ puṭṭho vuḍḍhataraṁ anāpucchā vissajjeti.",
  "atk-s0505a0:724_3": "Antaraghare pana ‘‘itthannāme kiṁ atthi, kiṁ yāgu udāhu khādanīyaṁ bhojanīyaṁ, kiṁ me dassasi, kimajja khādissāmi, kiṁ bhuñjissāmi, kiṁ pivissāmī’’ti edamādiṁ bhāsati.",
  "atk-s0505a0:725_0": "Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi manasā eva kāmavitakkādinānappakāraappatirūpavitakkanaṁ.",
  "atk-s0505a0:726_0": "Kulesvananugiddhoti yāni kulāni upasaṅkamati, tesu paccayataṇhāya vā ananulomiyagihisaṁsaggavasena vā ananugiddho, na sahasokī, na sahanandī, na sukhitesu sukhito, na dukkhitesu dukkhito, na uppannesu kiccakaraṇīyesu attanā vā yogamāpajjitāti vuttaṁ hoti.",
  "atk-s0505a0:726_1": "Imissā ca gāthāya yaṁ ‘‘suvaco cassā’’ti ettha vuttaṁ ‘‘assā’’ti vacanaṁ, taṁ sabbapadehi saddhiṁ ‘‘santussako ca assa, subharo ca assā’’ti evaṁ yojetabbaṁ.",
  "atk-s0505a0:727_0": "145.",
  "atk-s0505a0:727_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjitukāmassa visesato āraññakassa bhikkhuno tatuttaripi karaṇīyaṁ ācikkhitvā idāni akaraṇīyampi ācikkhitukāmo ‘‘na ca khuddamācare kiñci, yena viññū pare upavadeyyu’’nti imaṁ upaḍḍhagāthamāha.",
  "atk-s0505a0:727_2": "Tassattho – evamimaṁ karaṇīyaṁ karonto yaṁ taṁ kāyavacīmanoduccaritaṁ khuddaṁ lāmakanti vuccati, taṁ na ca khuddaṁ samācare.",
  "atk-s0505a0:727_3": "Asamācaranto ca na kevalaṁ oḷārikaṁ, kiṁ pana kiñci na samācare, appamattakaṁ aṇumattampi na samācareti vuttaṁ hoti.",
  "atk-s0505a0:728_0": "Tato tassa samācāre sandiṭṭhikamevādīnavaṁ dasseti ‘‘yena viññū pare upavadeyyu’’nti.",
  "atk-s0505a0:728_1": "Ettha ca yasmā aviññū pare appamāṇaṁ.",
  "atk-s0505a0:728_2": "Te hi anavajjaṁ vā sāvajjaṁ karonti, appasāvajjaṁ vā mahāsāvajjaṁ. Viññū eva pana pamāṇaṁ.",
  "atk-s0505a0:728_3": "Te hi anuvicca pariyogāhetvā avaṇṇārahassa avaṇṇaṁ bhāsanti, vaṇṇārahassa ca vaṇṇaṁ bhāsanti, tasmā ‘‘viññū pare’’ti vuttaṁ.",
  "atk-s0505a0:729_0": "Evaṁ bhagavā imāhi aḍḍhateyyāhi gāthāhi santaṁ padaṁ abhisamecca viharitukāmassa, tadadhigamāya vā paṭipajjitukāmassa visesato āraññakassa āraññakasīsena ca sabbesampi kammaṭṭhānaṁ gahetvā viharitukāmānaṁ karaṇīyākaraṇīyabhedaṁ kammaṭṭhānūpacāraṁ vatvā idāni tesaṁ bhikkhūnaṁ tassa devatābhayassa paṭighātāya parittatthaṁ vipassanāpādakajjhānavasena kammaṭṭhānatthañca ‘‘sukhino va khemino hontū’’tiādinā nayena mettakathaṁ kathetumāraddho.",
  "atk-s0505a0:730_0": "Tattha sukhinoti sukhasamaṅgino.",
  "atk-s0505a0:730_1": "Kheminoti khemavanto, abhayā nirupaddavāti vuttaṁ hoti. Sabbeti anavasesā. Sattāti pāṇino. Sukhitattāti sukhitacittā.",
  "atk-s0505a0:730_2": "Ettha ca kāyikena sukhena sukhino, mānasena sukhitattā, tadubhayenāpi sabbabhayūpaddavavigamena vā kheminoti veditabbā. Kasmā pana evaṁ vuttaṁ? Mettābhāvanākāradassanatthaṁ.",
  "atk-s0505a0:730_3": "Evañhi mettā bhāvetabbā ‘‘sabbe sattā sukhino hontū’’ti vā, ‘‘khemino hontū’’ti vā, ‘‘sukhitattā hontū’’ti vā.",
  "atk-s0505a0:731_0": "146.",
  "atk-s0505a0:731_1": "Evaṁ yāva upacārato appanākoṭi, tāva saṅkhepena mettābhāvanaṁ dassetvā idāni vitthāratopi taṁ dassetuṁ ‘‘ye kecī’’ti gāthādvayamāha.",
  "atk-s0505a0:731_2": "Atha vā yasmā puthuttārammaṇe paricitaṁ cittaṁ na ādikeneva ekatte saṇṭhāti, ārammaṇappabhedaṁ pana anugantvā kamena saṇṭhāti, tasmā tassa tasathāvarādidukatikappabhede ārammaṇe anugantvā anugantvā saṇṭhānatthampi ‘‘ye kecī’’ti gāthādvayamāha.",
  "atk-s0505a0:731_3": "Atha vā yasmā yassa yaṁ ārammaṇaṁ vibhūtaṁ hoti, tassa tattha cittaṁ sukhaṁ tiṭṭhati.",
  "atk-s0505a0:731_4": "Tasmā tesaṁ bhikkhūnaṁ yassa yaṁ vibhūtaṁ ārammaṇaṁ, tassa tattha cittaṁ saṇṭhāpetukāmo tasathāvarādidukattikaārammaṇappabhedadīpakaṁ ‘‘ye kecī’’ti imaṁ gāthādvayamāha.",
  "atk-s0505a0:732_0": "Ettha hi tasathāvaradukaṁ diṭṭhādiṭṭhadukaṁ dūrasantikadukaṁ bhūtasambhavesidukanti cattāri dukāni, dīghādīhi ca chahi padehi majjhimapadassa tīsu, aṇukapadassa ca dvīsu tikesu atthasambhavato dīgharassamajjhimattikaṁ mahantāṇukamajjhimattikaṁ thūlāṇukamajjhimattikanti tayo tike dīpeti.",
  "atk-s0505a0:732_1": "Tattha ye kecīti anavasesavacanaṁ. Pāṇā eva bhūtā pāṇabhūtā. Atha vā pāṇantīti pāṇā.",
  "atk-s0505a0:732_2": "Etena assāsapassāsapaṭibaddhe pañcavokārasatte gaṇhāti. Bhavantīti bhūtā.",
  "atk-s0505a0:732_3": "Etena ekavokāracatuvokārasatte gaṇhāti. Atthīti santi, saṁvijjanti.",
  "atk-s0505a0:733_0": "Evaṁ ‘‘ye keci pāṇabhūtatthī’’ti iminā vacanena dukattikehi saṅgahetabbe sabbe satte ekajjhaṁ dassetvā idāni sabbepi te tasā vā thāvarā vā anavasesāti iminā dukena saṅgahetvā dasseti.",
  "atk-s0505a0:734_0": "Tattha tasantīti tasā, sataṇhānaṁ sabhayānañcetaṁ adhivacanaṁ.",
  "atk-s0505a0:734_1": "Tiṭṭhantīti thāvarā, pahīnataṇhābhayānaṁ arahataṁ etaṁ adhivacanaṁ.",
  "atk-s0505a0:734_2": "Natthi tesaṁ avasesanti anavasesā, sabbepīti vuttaṁ hoti.",
  "atk-s0505a0:734_3": "Yañca dutiyagāthāya ante vuttaṁ, taṁ sabbadukatikehi sambandhitabbaṁ – ye keci pāṇabhūtatthi tasā vā thāvarā vā anavasesā, imepi sabbe sattā bhavantu sukhitattā.",
  "atk-s0505a0:734_4": "Evaṁ yāva bhūtā vā sambhavesī vā imepi sabbe sattā bhavantu sukhitattāti.",
  "atk-s0505a0:735_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti dīghattabhāvā nāgamacchagodhādayo.",
  "atk-s0505a0:735_1": "Anekabyāmasatappamāṇāpi hi mahāsamudde nāgānaṁ attabhāvā anekayojanappamāṇāpi macchagodhādīnaṁ attabhāvā honti.",
  "atk-s0505a0:735_2": "Mahantāti mahantattabhāvā jale macchakacchapādayo, thale hatthināgādayo, amanussesu dānavādayo.",
  "atk-s0505a0:735_3": "Āha ca – ‘‘rāhuggaṁ attabhāvīna’’nti (a. ni. 4.15).",
  "atk-s0505a0:735_4": "Tassa hi attabhāvo ubbedhena cattāri yojanasahassāni aṭṭha ca yojanasatāni, bāhū dvādasayojanasataparimāṇā, paññāsayojanaṁ bhamukantaraṁ, tathā aṅgulantarikā, hatthatalāni dve yojanasatānīti.",
  "atk-s0505a0:735_5": "Majjhimāti assagoṇamahiṁsasūkarādīnaṁ attabhāvā.",
  "atk-s0505a0:735_6": "Rassakāti tāsu tāsu jātīsu vāmanādayo dīghamajjhimehi omakappamāṇā sattā.",
  "atk-s0505a0:735_7": "Aṇukāti maṁsacakkhussa agocarā, dibbacakkhuvisayā udakādīsu nibbattā sukhumattabhāvā sattā, ūkādayo vā.",
  "atk-s0505a0:735_8": "Apica ye tāsu tāsu jātīsu mahantamajjhimehi thūlamajjhimehi ca omakappamāṇā sattā, te aṇukāti veditabbā.",
  "atk-s0505a0:735_9": "Thūlāti parimaṇḍalattabhāvā macchakummasippikasambukādayo sattā.",
  "atk-s0505a0:736_0": "147.",
  "atk-s0505a0:736_1": "Evaṁ tīhi tikehi anavasesato satte dassetvā idāni ‘‘diṭṭhā vā yeva adiṭṭhā’’tiādīhi tīhi dukehipi te saṅgahetvā dasseti.",
  "atk-s0505a0:737_0": "Tattha diṭṭhāti ye attano cakkhussa āpāthamāgatavasena diṭṭhapubbā.",
  "atk-s0505a0:737_1": "Adiṭṭhāti ye parasamuddaparaselaparacakkavāḷādīsu ṭhitā.",
  "atk-s0505a0:737_2": "‘‘Yeva dūre vasanti avidūre’’ti iminā pana dukena attano attabhāvassa dūre ca avidūre ca vasante satte dasseti.",
  "atk-s0505a0:737_3": "Te upādāyupādāvasena veditabbā.",
  "atk-s0505a0:737_4": "Attano hi kāye vasantā sattā avidūre, bahikāye vasantā dūre.",
  "atk-s0505a0:737_5": "Tathā antoupacāre vasantā avidūre, bahiupacāre vasantā dūre.",
  "atk-s0505a0:737_6": "Attano vihāre gāme janapade dīpe cakkavāḷe vasantā avidūre, paracakkavāḷe vasantā dūre vasantīti vuccanti.",
  "atk-s0505a0:738_0": "Bhūtāti jātā, abhinibbattā.",
  "atk-s0505a0:738_1": "Ye bhūtā eva, na puna bhavissantīti saṅkhyaṁ gacchanti, tesaṁ khīṇāsavānametaṁ adhivacanaṁ. Sambhavamesantīti sambhavesī.",
  "atk-s0505a0:738_2": "Appahīnabhavasaṁyojanattā āyatimpi sambhavaṁ esantānaṁ sekkhaputhujjanānametaṁ adhivacanaṁ.",
  "atk-s0505a0:738_3": "Atha vā catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesī nāma.",
  "atk-s0505a0:738_4": "Aṇḍakosaṁ vatthikosañca bhinditvā bahi nikkhantā bhūtā nāma.",
  "atk-s0505a0:738_5": "Saṁsedajā opapātikā ca paṭhamacittakkhaṇe sambhavesī nāma.",
  "atk-s0505a0:738_6": "Dutiyacittakkhaṇato pabhuti bhūtā nāma.",
  "atk-s0505a0:738_7": "Yena vā iriyāpathena jāyanti, yāva tato aññaṁ na pāpuṇanti, tāva sambhavesī nāma. Tato paraṁ bhūtāti.",
  "atk-s0505a0:739_0": "148.",
  "atk-s0505a0:739_1": "Evaṁ bhagavā ‘‘sukhino vā’’tiādīhi aḍḍhateyyāhi gāthāhi nānappakārato tesaṁ bhikkhūnaṁ hitasukhāgamapatthanāvasena sattesu mettābhāvanaṁ dassetvā idāni ahitadukkhānāgamapatthanāvasenāpi taṁ dassento āha ‘‘na paro paraṁ nikubbethā’’ti.",
  "atk-s0505a0:739_2": "Esa porāṇapāṭho, idāni pana ‘‘paraṁ hī’’tipi paṭhanti, ayaṁ na sobhano.",
  "atk-s0505a0:740_0": "Tattha paroti parajano. Paranti parajanaṁ. Na nikubbethāti na vañceyya.",
  "atk-s0505a0:740_1": "Nātimaññethāti na atikkamitvā maññeyya.",
  "atk-s0505a0:740_2": "Katthacīti katthaci okāse, gāme vā nigame vā khette vā ñātimajjhe vā pūgamajjhe vātiādi. Nanti etaṁ.",
  "atk-s0505a0:740_3": "Kañcīti yaṁ kañci khattiyaṁ vā brāhmaṇaṁ vā gahaṭṭhaṁ vā pabbajitaṁ vā sugataṁ vā duggataṁ vātiādi.",
  "atk-s0505a0:740_4": "Byārosanā paṭighasaññāti kāyavacīvikārehi byārosanāya ca, manovikārena paṭighasaññāya ca.",
  "atk-s0505a0:740_5": "‘‘Byārosanāya paṭighasaññāyā’’ti hi vattabbe ‘‘byārosanā paṭighasaññā’’ti vuccati yathā ‘‘samma daññāya vimuttā’’ti vattabbe ‘‘samma daññā vimuttā’’ti, yathā ca ‘‘anupubbasikkhāya anupubbakiriyāya anupubbapaṭipadāyā’’ti vattabbe ‘‘anupubbasikkhā anupubbakiriyā anupubbapaṭipadā’’ti (a. ni. 8.19; udā. 45; cūḷava. 385).",
  "atk-s0505a0:740_6": "Nāññamaññassa dukkhamiccheyyāti aññamaññassa dukkhaṁ na iccheyya. Kiṁ vuttaṁ hoti?",
  "atk-s0505a0:740_7": "Na kevalaṁ ‘‘sukhino vā khemino vā hontū’’tiādi manasikāravaseneva mettaṁ bhāveyya.",
  "atk-s0505a0:740_8": "Kiṁ pana ‘‘aho vata yo koci parapuggalo yaṁ kañci parapuggalaṁ vañcanādīhi nikatīhi na nikubbetha, jātiādīhi ca navahi mānavatthūhi katthaci padese yaṁ kañci parapuggalaṁ nātimaññeyya, aññamaññassa ca byārosanāya vā paṭighasaññāya vā dukkhaṁ na iccheyyā’’ti evampi manasi karonto bhāveyyāti.",
  "atk-s0505a0:741_0": "149.",
  "atk-s0505a0:741_1": "Evaṁ ahitadukkhānāgamapatthanāvasena atthato mettābhāvanaṁ dassetvā idāni tameva upamāya dassento āha ‘‘mātā yathā niyaṁ putta’’nti.",
  "atk-s0505a0:742_0": "Tassattho – yathā mātā niyaṁ puttaṁ attani jātaṁ orasaṁ puttaṁ, tañca ekaputtameva āyusā anurakkhe, tassa dukkhāgamapaṭibāhanatthaṁ attano āyumpi cajitvā taṁ anurakkhe, evampi sabbabhūtesu idaṁ mettamānasaṁ bhāvaye, punappunaṁ janaye vaḍḍhaye, tañca aparimāṇasattārammaṇavasena ekasmiṁ vā satte anavasesapharaṇavasena aparimāṇaṁ bhāvayeti.",
  "atk-s0505a0:743_0": "150.",
  "atk-s0505a0:743_1": "Evaṁ sabbākārena mettābhāvanaṁ dassetvā idāni tasseva vaḍḍhanaṁ dassento āha ‘‘mettañca sabbalokasmī’’ti.",
  "atk-s0505a0:744_0": "Tattha mijjati tāyati cāti mitto, hitajjhāsayatāya siniyhati, ahitāgamato rakkhati cāti attho. Mittassa bhāvo mettaṁ. Sabbasminti anavasese. Lokasminti sattaloke. Manasi bhavanti mānasaṁ.",
  "atk-s0505a0:744_1": "Tañhi cittasampayuttattā evaṁ vuttaṁ. Bhāvayeti vaḍḍhaye.",
  "atk-s0505a0:744_2": "Nāssa parimāṇanti aparimāṇaṁ, appamāṇasattārammaṇatāya evaṁ vuttaṁ. Uddhanti upari. Tena arūpabhavaṁ gaṇhāti. Adhoti heṭṭhā. Tena kāmabhavaṁ gaṇhāti. Tiriyanti vemajjhaṁ. Tena rūpabhavaṁ gaṇhāti.",
  "atk-s0505a0:744_3": "Asambādhanti sambādhavirahitaṁ, bhinnasīmanti vuttaṁ hoti.",
  "atk-s0505a0:744_4": "Sīmā nāma paccatthiko vuccati, tasmimpi pavattanti attho.",
  "atk-s0505a0:744_5": "Averanti veravirahitaṁ, antarantarāpi veracetanāpātubhāvavirahitanti vuttaṁ hoti.",
  "atk-s0505a0:744_6": "Asapattanti vigatapaccatthikaṁ.",
  "atk-s0505a0:744_7": "Mettāvihārī hi puggalo manussānaṁ piyo hoti, amanussānaṁ piyo hoti, nāssa koci paccatthiko hoti, tenassa taṁ mānasaṁ vigatapaccatthikattā ‘‘asapatta’’nti vuccati.",
  "atk-s0505a0:744_8": "Pariyāyavacanañhi etaṁ, yadidaṁ paccatthiko sapattoti. Ayaṁ anupadato atthavaṇṇanā.",
  "atk-s0505a0:745_0": "Ayaṁ panettha adhippetatthavaṇṇanā – yadetaṁ ‘‘evampi sabbabhūtesu mānasaṁ bhāvaye aparimāṇa’’nti vuttaṁ.",
  "atk-s0505a0:745_1": "Tañcetaṁ aparimāṇaṁ mettaṁ mānasaṁ sabbalokasmiṁ bhāvaye vaḍḍhaye, vuḍḍhiṁ, virūḷhiṁ, vepullaṁ gamaye. Kathaṁ?",
  "atk-s0505a0:745_2": "Uddhaṁ adho ca tiriyañca, uddhaṁ yāva bhavaggā, adho yāva avīcito, tiriyaṁ yāva avasesadisā.",
  "atk-s0505a0:745_3": "Uddhaṁ vā āruppaṁ, adho kāmadhātuṁ, tiriyaṁ rūpadhātuṁ anavasesaṁ pharanto.",
  "atk-s0505a0:745_4": "Evaṁ bhāventopi ca taṁ yathā asambādhaṁ, averaṁ, asapattañca, hoti tathā sambādhaverasapattābhāvaṁ karonto bhāvaye.",
  "atk-s0505a0:745_5": "Yaṁ vā taṁ bhāvanāsampadaṁ pattaṁ sabbattha okāsalābhavasena asambādhaṁ.",
  "atk-s0505a0:745_6": "Attano paresu āghātapaṭivinayena averaṁ, attani ca paresaṁ āghātapaṭivinayena asapattaṁ hoti, taṁ asambādhaṁ averaṁ asapattaṁ aparimāṇaṁ mettaṁ mānasaṁ uddhaṁ adho tiriyañcāti tividhaparicchede sabbalokasmiṁ bhāvaye vaḍḍhayeti.",
  "atk-s0505a0:746_0": "151.",
  "atk-s0505a0:746_1": "Evaṁ mettābhāvanāya vaḍḍhanaṁ dassetvā idāni taṁ bhāvanamanuyuttassa viharato iriyāpathaniyamābhāvaṁ dassento āha ‘‘tiṭṭhaṁ caraṁ…pe… adhiṭṭheyyā’’ti.",
  "atk-s0505a0:747_0": "Tassattho – evametaṁ mettaṁ mānasaṁ bhāvento so ‘‘nisīdati pallaṅkaṁ ābhujitvā, ujuṁ kāyaṁ paṇidhāyā’’tiādīsu (dī. ni. 2.374; ma. ni. 1.107; vibha.",
  "atk-s0505a0:747_1": "508) viya iriyāpathaniyamaṁ akatvā yathāsukhaṁ aññataraññatarairiyāpathabādhanavinodanaṁ karonto tiṭṭhaṁ vā caraṁ vā nisinno vā sayāno vā yāvatā vigatamiddho assa, atha etaṁ mettājhānassatiṁ adhiṭṭheyya.",
  "atk-s0505a0:748_0": "Atha vā evaṁ mettābhāvanāya vaḍḍhanaṁ dassetvā idāni vasībhāvaṁ dassento āha ‘‘tiṭṭhaṁ cara’’nti.",
  "atk-s0505a0:748_1": "Vasippatto hi tiṭṭhaṁ vā caraṁ vā nisinno vā sayāno vā yāvatā iriyāpathena etaṁ mettājhānassatiṁ adhiṭṭhātukāmo hoti.",
  "atk-s0505a0:748_2": "Atha vā tiṭṭhaṁ vā caraṁ vāti na tassa ṭhānādīni antarāyakarāni honti, apica kho so yāvatā etaṁ mettājhānassatiṁ adhiṭṭhātukāmo hoti, tāvatā vitamiddho hutvā adhiṭṭhāti, natthi tassa tattha dandhāyitattaṁ.",
  "atk-s0505a0:748_3": "Tenāha ‘‘tiṭṭhaṁ caraṁ nisinno va sayāno, yāvatāssa vitamiddho. Etaṁ satiṁ adhiṭṭheyyā’’ti.",
  "atk-s0505a0:749_0": "Tassāyamadhippāyo – yaṁ taṁ ‘‘mettañca sabbalokasmi, mānasaṁ bhāvaye’’ti vuttaṁ, taṁ tathā bhāvaye, yathā ṭhānādīsu yāvatā iriyāpathena, ṭhānādīni vā anādiyitvā yāvatā etaṁ mettājhānassatiṁ adhiṭṭhātukāmo assa, tāvatā vitamiddho hutvā etaṁ satiṁ adhiṭṭheyyāti.",
  "atk-s0505a0:750_0": "Evaṁ mettābhāvanāya vasībhāvaṁ dassento ‘‘etaṁ satiṁ adhiṭṭheyyā’’ti tasmiṁ mettāvihāre niyojetvā idāni taṁ vihāraṁ thunanto āha ‘‘brahmametaṁvihāramidhamāhū’’ti.",
  "atk-s0505a0:751_0": "Tassattho – yvāyaṁ ‘‘sukhinova khemino hontū’’tiādiṁ katvā yāva ‘‘etaṁ satiṁ adhiṭṭheyyā’’ti saṁvaṇṇito mettāvihāro, etaṁ catūsu dibbabrahmaariyairiyāpathavihāresu niddosattā attanopi paresampi atthakarattā ca idha ariyassa dhammavinaye brahmavihāramāhu, seṭṭhavihāramāhūti.",
  "atk-s0505a0:751_1": "Yato satataṁ samitaṁ abbokiṇṇaṁ tiṭṭhaṁ caraṁ nisinno vā sayāno vā yāvatāssa vitamiddho, etaṁ satiṁ adhiṭṭheyyāti.",
  "atk-s0505a0:752_0": "152.",
  "atk-s0505a0:752_1": "Evaṁ bhagavā tesaṁ bhikkhūnaṁ nānappakārato mettābhāvanaṁ dassetvā idāni yasmā mettā sattārammaṇattā attadiṭṭhiyā āsannā hoti tasmā diṭṭhigahaṇanisedhanamukhena tesaṁ bhikkhūnaṁ tadeva mettājhānaṁ pādakaṁ katvā ariyabhūmippattiṁ dassento āha ‘‘diṭṭhiñca anupaggammā’’ti.",
  "atk-s0505a0:752_2": "Imāya gāthāya desanaṁ samāpesi.",
  "atk-s0505a0:753_0": "Tassattho – yvāyaṁ ‘‘brahmametaṁ vihāramidhamāhū’’ti saṁvaṇṇito mettājhānavihāro, tato vuṭṭhāya ye tattha vitakkavicārādayo dhammā, te, tesañca vatthādianusārena rūpadhamme pariggahetvā iminā nāmarūpaparicchedena ‘‘suddhasaṅkhārapuñjoyaṁ, na idha sattūpalabbhatī’’ti (saṁ. ni.",
  "atk-s0505a0:753_1": "1.171) evaṁ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva sotāpattimaggasammādiṭṭhisaṅkhātena dassanena sampanno.",
  "atk-s0505a0:753_2": "Tato paraṁ yopāyaṁ vatthukāmesu gedho kilesakāmo appahīno hoti, tampi sakadāgāmianāgāmimaggehi tanubhāvena anavasesappahānena ca kāmesu gedhaṁ vineyya vinayitvā vūpasametvā na hi jātu gabbhaseyya puna reti ekaṁseneva puna gabbhaseyyaṁ na eti, suddhāvāsesu nibbattitvā tattheva arahattaṁ pāpuṇitvā parinibbātīti.",
  "atk-s0505a0:754_0": "Evaṁ bhagavā desanaṁ samāpetvā te bhikkhū āha – ‘‘gacchatha, bhikkhave, tasmiṁyeva vanasaṇḍe viharatha.",
  "atk-s0505a0:754_1": "Imañca suttaṁ māsassa aṭṭhasu dhammassavanadivasesu gaṇḍiṁ ākoṭetvā ussāretha, dhammakathaṁ karotha, sākacchatha, anumodatha, idameva kammaṭṭhānaṁ āsevatha, bhāvetha, bahulīkarotha.",
  "atk-s0505a0:754_2": "Tepi vo amanussā taṁ bheravārammaṇaṁ na dassessanti, aññadatthu atthakāmā hitakāmā bhavissantī’’ti.",
  "atk-s0505a0:754_3": "Te ‘‘sādhū’’ti bhagavato paṭissuṇitvā uṭṭhāyāsanā bhagavantaṁ abhivādetvā, padakkhiṇaṁ katvā, tattha gantvā, tathā akaṁsu.",
  "atk-s0505a0:754_4": "Devatāyo ca ‘‘bhadantā amhākaṁ atthakāmā hitakāmā’’ti pītisomanassajātā hutvā sayameva senāsanaṁ sammajjanti, uṇhodakaṁ paṭiyādenti, piṭṭhiparikammapādaparikammaṁ karonti, ārakkhaṁ saṁvidahanti.",
  "atk-s0505a0:754_5": "Te bhikkhū tatheva mettaṁ bhāvetvā tameva ca pādakaṁ katvā vipassanaṁ ārabhitvā sabbeva tasmiṁyeva antotemāse aggaphalaṁ arahattaṁ pāpuṇitvā mahāpavāraṇāya visuddhipavāraṇaṁ pavāresunti.",
  "atk-s0505a0:755_0": "Evañhi atthakusalena tathāgatena,",
  "atk-s0505a0:756_0": "Dhammissarena kathitaṁ karaṇīyamatthaṁ;",
  "atk-s0505a0:757_0": "Katvānubhuyya paramaṁ hadayassa santiṁ,",
  "atk-s0505a0:758_0": "Santaṁ padaṁ abhisamenti samattapaññā.",
  "atk-s0505a0:759_0": "Tasmā hi taṁ amatamabbhutamariyakantaṁ,",
  "atk-s0505a0:760_0": "Santaṁ padaṁ abhisamecca viharitukāmo;",
  "atk-s0505a0:761_0": "Viññū jano vimalasīlasamādhipaññā,",
  "atk-s0505a0:762_0": "Bhedaṁ kareyya satataṁ karaṇīyamatthanti.",
  "atk-s0505a0:763_0": "Paramatthajotikāya khuddaka-aṭṭhakathāya",
  "atk-s0505a0:764_0": "Suttanipāta-aṭṭhakathāya mettasuttavaṇṇanā niṭṭhitā.",
  "atk-s0505a0:765_0": "9. Hemavatasuttavaṇṇanā",
  "atk-s0505a0:766_0": "Ajjapannarasoti hemavatasuttaṁ. Kā uppatti? Pucchāvasikā uppatti.",
  "atk-s0505a0:766_1": "Hemavatena hi puṭṭho bhagavā ‘‘chasu loko samuppanno’’tiādīni abhāsi.",
  "atk-s0505a0:766_2": "Tattha ‘‘ajja pannaraso’’tiādi sātāgirena vuttaṁ, ‘‘iti sātāgiro’’tiādi saṅgītikārehi, ‘‘kaccimano’’tiādi hemavatena, ‘‘chasu loko’’tiādi bhagavatā, taṁ sabbampi samodhānetvā ‘‘hemavatasutta’’nti vuccati.",
  "atk-s0505a0:766_3": "‘‘Sātāgirisutta’’nti ekaccehi.",
  "atk-s0505a0:767_0": "Tattha yāyaṁ ‘‘ajja pannaraso’’tiādi gāthā.",
  "atk-s0505a0:767_1": "Tassā uppatti – imasmiṁyeva bhaddakappe vīsativassasahassāyukesu purisesu uppajjitvā soḷasavassasahassāyukāni ṭhatvā parinibbutassa bhagavato kassapasammāsambuddhassa mahatiyā pūjāya sarīrakiccaṁ akaṁsu.",
  "atk-s0505a0:767_2": "Tassa dhātuyo avikiritvā suvaṇṇakkhandho viya ekagghanā hutvā aṭṭhaṁsu.",
  "atk-s0505a0:767_3": "Dīghāyukabuddhānañhi esā dhammatā.",
  "atk-s0505a0:767_4": "Appāyukabuddhā pana yasmā bahutarena janena adiṭṭhā eva parinibbāyanti, tasmā dhātupūjampi katvā ‘‘tattha tattha janā puññaṁ pasavissantī’’ti anukampāya ‘‘dhātuyo vikirantū’’ti adhiṭṭhahanti.",
  "atk-s0505a0:767_5": "Tena tesaṁ suvaṇṇacuṇṇāni viya dhātuyo vikiranti, seyyathāpi amhākaṁ bhagavato.",
  "atk-s0505a0:768_0": "Manussā tassa bhagavato ekaṁyeva dhātugharaṁ katvā cetiyaṁ patiṭṭhāpesuṁ yojanaṁ ubbedhena parikkhepena ca.",
  "atk-s0505a0:768_1": "Tassa ekekagāvutantarāni cattāri dvārāni ahesuṁ.",
  "atk-s0505a0:768_2": "Ekaṁ dvāraṁ kikī rājā aggahesi;",
  "atk-s0505a0:768_3": "ekaṁ tasseva putto pathavindharo nāma; ekaṁ senāpatipamukhā amaccā;",
  "atk-s0505a0:768_4": "ekaṁ seṭṭhipamukhā jānapadā rattasuvaṇṇamayā ekagghanā suvaṇṇarasapaṭibhāgā ca nānāratanamayā iṭṭhakā ahesuṁ ekekā satasahassagghanikā.",
  "atk-s0505a0:768_5": "Te haritālamanosilāhi mattikākiccaṁ surabhitelena udakakiccañca katvā taṁ cetiyaṁ patiṭṭhāpesuṁ.",
  "atk-s0505a0:769_0": "Evaṁ patiṭṭhite cetiye dve kulaputtā sahāyakā nikkhamitvā sammukhasāvakānaṁ therānaṁ santike pabbajiṁsu.",
  "atk-s0505a0:769_1": "Dīghāyukabuddhānañhi sammukhasāvakāyeva pabbājenti, upasampādenti, nissayaṁ denti, itare na labhanti.",
  "atk-s0505a0:769_2": "Tato te kulaputtā ‘‘sāsane, bhante, kati dhurānī’’ti pucchiṁsu.",
  "atk-s0505a0:769_3": "Therā ‘‘dve dhurānī’’ti kathesuṁ – ‘‘vāsadhuraṁ, pariyattidhurañcā’’ti.",
  "atk-s0505a0:769_4": "Tattha pabbajitena kulaputtena ācariyupajjhāyānaṁ santike pañca vassāni vasitvā, vattapaṭivattaṁ pūretvā, pātimokkhaṁ dve tīṇi bhāṇavārasuttantāni ca paguṇaṁ katvā, kammaṭṭhānaṁ uggahetvā, kule vā gaṇe vā nirālayena araññaṁ pavisitvā, arahattasacchikiriyāya ghaṭitabbaṁ vāyamitabbaṁ, etaṁ vāsadhuraṁ.",
  "atk-s0505a0:769_5": "Attano thāmena pana ekaṁ vā nikāyaṁ pariyāpuṇitvā dve vā pañca vā nikāye pariyattito ca atthato ca suvisadaṁ sāsanaṁ anuyuñjitabbaṁ, etaṁ pariyattidhuranti.",
  "atk-s0505a0:769_6": "Atha te kulaputtā ‘‘dvinnaṁ dhurānaṁ vāsadhurameva seṭṭha’’nti vatvā ‘‘mayaṁ panamhā daharā, vuḍḍhakāle vāsadhuraṁ paripūressāma, pariyattidhuraṁ tāva pūremā’’ti pariyattiṁ ārabhiṁsu.",
  "atk-s0505a0:769_7": "Te pakatiyāva paññavanto nacirasseva sakale buddhavacane pakataññano vinaye ca ativiya vinicchayakusalā ahesuṁ.",
  "atk-s0505a0:769_8": "Tesaṁ pariyattiṁ nissāya parivāro uppajji, parivāraṁ nissāya lābho, ekamekassa pañcasatapañcasatā bhikkhū parivārā ahesuṁ.",
  "atk-s0505a0:769_9": "Te satthusāsanaṁ dīpentā vihariṁsu, puna buddhakālo viya ahosi.",
  "atk-s0505a0:770_0": "Tadā dve bhikkhū gāmakāvāse viharanti dhammavādī ca adhammavādī ca.",
  "atk-s0505a0:770_1": "Adhammavādī caṇḍo hoti pharuso, mukharo, tassa ajjhācāro itarassa pākaṭo hoti.",
  "atk-s0505a0:770_2": "Tato naṁ ‘‘idaṁ te, āvuso, kammaṁ sāsanassa appatirūpa’’nti codesi.",
  "atk-s0505a0:770_3": "So ‘‘kiṁ te diṭṭhaṁ, kiṁ suta’’nti vikkhipati.",
  "atk-s0505a0:770_4": "Itaro ‘‘vinayadharā jānissantī’’ti āha.",
  "atk-s0505a0:770_5": "Tato adhammavādī ‘‘sace imaṁ vatthuṁ vinayadharā vinicchinissanti, addhā me sāsane patiṭṭhā na bhavissatī’’ti ñatvā attano pakkhaṁ kātukāmo tāvadeva parikkhāre ādāya te dve there upasaṅkamitvā samaṇaparikkhāre datvā tesaṁ nissayena viharitumāraddho.",
  "atk-s0505a0:770_6": "Sabbañca nesaṁ upaṭṭhānaṁ karonto sakkaccaṁ vattapaṭivattaṁ pūretukāmo viya akāsi.",
  "atk-s0505a0:770_7": "Tato ekadivasaṁ upaṭṭhānaṁ gantvā vanditvā tehi vissajjiyamānopi aṭṭhāsiyeva.",
  "atk-s0505a0:770_8": "Therā ‘‘kiñci vattabbamatthī’’ti taṁ pucchiṁsu.",
  "atk-s0505a0:770_9": "So ‘‘āma, bhante, ekena me bhikkhunā saha ajjhācāraṁ paṭicca vivādo atthi.",
  "atk-s0505a0:770_10": "So yadi taṁ vatthuṁ idhāgantvā āroceti, yathāvinicchayaṁ na vinicchinitabba’’nti.",
  "atk-s0505a0:770_11": "Therā ‘‘osaṭaṁ vatthuṁ yathāvinicchayaṁ na vinicchinituṁ na vaṭṭatī’’ti āhaṁsu.",
  "atk-s0505a0:770_12": "So ‘‘evaṁ kariyamāne, bhante, mama sāsane patiṭṭhā natthi, mayhetaṁ pāpaṁ hotu, mā tumhe vinicchinathā’’ti.",
  "atk-s0505a0:770_13": "Te tena nippīḷiyamānā sampaṭicchiṁsu.",
  "atk-s0505a0:770_14": "So tesaṁ paṭiññaṁ gahetvā puna taṁ āvāsaṁ gantvā ‘‘sabbaṁ vinayadharānaṁ santike niṭṭhita’’nti taṁ dhammavādiṁ suṭṭhutaraṁ avamaññanto pharusena samudācarati.",
  "atk-s0505a0:770_15": "Dhammavādī ‘‘nissaṅko ayaṁ jāto’’ti tāvadeva nikkhamitvā therānaṁ parivāraṁ bhikkhusahassaṁ upasaṅkamitvā āha – ‘‘nanu, āvuso, osaṭaṁ vatthu yathādhammaṁ vinicchinitabbaṁ, anosarāpetvā eva vā aññamaññaṁ accayaṁ desāpetvā sāmaggī kātabbā.",
  "atk-s0505a0:770_16": "Ime pana therā neva vatthuṁ vinicchiniṁsu, na sāmaggiṁ akaṁsu. Kiṁ nāmeta’’nti?",
  "atk-s0505a0:770_17": "Tepi sutvā tuṇhī ahesuṁ – ‘‘nūna kiñci ācariyehi ñāta’’nti.",
  "atk-s0505a0:770_18": "Tato adhammavādī okāsaṁ labhitvā ‘‘tvaṁ pubbe ‘vinayadharā jānissantī’ti bhaṇasi.",
  "atk-s0505a0:770_19": "Idāni tesaṁ vinayadharānaṁ ārocehi taṁ vatthu’’nti dhammavādiṁ pīḷetvā ‘‘ajjatagge parājito tvaṁ, mā taṁ āvāsaṁ āgacchī’’ti vatvā pakkāmi.",
  "atk-s0505a0:770_20": "Tato dhammavādī there upasaṅkamitvā ‘‘tumhe sāsanaṁ anapekkhitvā ‘amhe upaṭṭhesi paritosesī’ti puggalameva apekkhittha, sāsanaṁ arakkhitvā puggalaṁ rakkhittha, ajjatagge dāni tumhākaṁ vinicchayaṁ vinicchinituṁ na vaṭṭati, ajja parinibbuto kassapo bhagavā’’ti mahāsaddena kanditvā ‘‘naṭṭhaṁ satthu sāsana’’nti paridevamāno pakkāmi.",
  "atk-s0505a0:771_0": "Atha kho te bhikkhū saṁviggamānasā ‘‘mayaṁ puggalamanurakkhantā sāsanaratanaṁ sobbhe pakkhipimhā’’ti kukkuccaṁ uppādesuṁ .",
  "atk-s0505a0:771_1": "Te teneva kukkuccena upahatāsayattā kālaṁ katvā sagge nibbattitumasakkontā ekācariyo himavati hemavate pabbate nibbatti hemavato yakkhoti nāmena.",
  "atk-s0505a0:771_2": "Dutiyācariyo majjhimadese sātapabbate sātāgiroti nāmena.",
  "atk-s0505a0:771_3": "Tepi nesaṁ parivārā bhikkhū tesaṁyeva anuvattitvā sagge nibbattitumasakkontā tesaṁ parivārā yakkhāva hutvā nibbattiṁsu.",
  "atk-s0505a0:771_4": "Tesaṁ pana paccayadāyakā gahaṭṭhā devaloke nibbatiṁsu.",
  "atk-s0505a0:771_5": "Hemavatasātāgirā aṭṭhavīsatiyakkhasenāpatīnamabbhantarā mahānubhāvā yakkharājāno ahesuṁ.",
  "atk-s0505a0:772_0": "Yakkhasenāpatīnañca ayaṁ dhammatā – māse māse aṭṭha divasāni dhammavinicchayatthaṁ himavati manosilātale nāgavatimaṇḍape devatānaṁ sannipāto hoti, tattha sannipatitabbanti.",
  "atk-s0505a0:772_1": "Atha sātāgirahemavatā tasmiṁ samāgame aññamaññaṁ disvā sañjāniṁsu – ‘‘tvaṁ, samma, kuhiṁ uppanno, tvaṁ kuhi’’nti attano attano uppattiṭṭhānañca pucchitvā vippaṭisārino ahesuṁ.",
  "atk-s0505a0:772_2": "‘‘Naṭṭhā mayaṁ, samma, pubbe vīsati vassasahassāni samaṇadhammaṁ katvā ekaṁ pāpasahāyaṁ nissāya yakkhayoniyaṁ uppannā, amhākaṁ pana paccayadāyakā kāmāvacaradevesu nibbattā’’ti.",
  "atk-s0505a0:772_3": "Atha sātāgiro āha – ‘‘mārisa, himavā nāma acchariyabbhutasammato, kiñci acchariyaṁ disvā vā sutvā vā mamāpi āroceyyāsī’’ti.",
  "atk-s0505a0:772_4": "Hemavatopi āha – ‘‘mārisa, majjhimadeso nāma acchariyabbhutasammato, kiñci acchariyaṁ disvā vā sutvā vā mamāpi āroceyyāsī’’ti.",
  "atk-s0505a0:772_5": "Evaṁ tesu dvīsu sahāyesu aññamaññaṁ katikaṁ katvā, tameva uppattiṁ avivajjetvā vasamānesu ekaṁ buddhantaraṁ vītivattaṁ, mahāpathavī ekayojanatigāvutamattaṁ ussadā.",
  "atk-s0505a0:773_0": "Athamhākaṁ bodhisatto dīpaṅkarapādamūle katapaṇidhāno yāva vessantarajātakaṁ, tāva pāramiyo pūretvā, tusitabhavane uppajjitvā, tattha yāvatāyukaṁ ṭhatvā, dhammapadanidāne vuttanayena devatāhi āyācito pañca mahāvilokanāni viloketvā, devatānaṁ ārocetvā, dvattiṁsāya pubbanimittesu vattamānesu idha paṭisandhiṁ aggahesi dasasahassilokadhātuṁ kampetvā.",
  "atk-s0505a0:773_1": "Tāni disvāpi ime rājayakkhā ‘‘iminā kāraṇena nibbattānī’’ti na jāniṁsu.",
  "atk-s0505a0:773_2": "‘‘Khiḍḍāpasutattā nevāddasaṁsū’’ti eke.",
  "atk-s0505a0:773_3": "Esa nayo jātiyaṁ abhinikkhamane bodhiyañca.",
  "atk-s0505a0:773_4": "Dhammacakkappavattane pana pañcavaggiye āmantetvā bhagavati tiparivaṭṭaṁ dvādasākāraṁ varadhammacakkaṁ pavattente mahābhūmicālaṁ pubbanimittaṁ pāṭihāriyāni ca etesaṁ eko sātāgiroyeva paṭhamaṁ addasa.",
  "atk-s0505a0:773_5": "Nibbattikāraṇañca tesaṁ ñatvā sapariso bhagavantaṁ upasaṅkamma dhammadesanaṁ assosi, na ca kiñci visesaṁ adhigacchi. Kasmā?",
  "atk-s0505a0:773_6": "So hi dhammaṁ suṇanto hemavataṁ anussaritvā ‘‘āgato nu kho me sahāyako, no’’ti parisaṁ oloketvā taṁ apassanto ‘‘vañcito me sahāyo, yo evaṁ vicitrapaṭibhānaṁ bhagavato dhammadesanaṁ na suṇātī’’ti vikkhittacitto ahosi.",
  "atk-s0505a0:773_7": "Bhagavā ca atthaṅgatepi ca sūriye desanaṁ na niṭṭhāpesi.",
  "atk-s0505a0:774_0": "Atha sātāgiro ‘‘sahāyaṁ gahetvā tena sahāgamma dhammadesanaṁ sossāmī’’ti hatthiyānaassayānagaruḷayānādīni māpetvā pañcahi yakkhasatehi parivuto himavantābhimukho pāyāsi, tadā hemavatopi.",
  "atk-s0505a0:774_1": "Yasmā paṭisandhijāti-abhinikkhamana-bodhiparinibbānesveva dvattiṁsa pubbanimittāni hutvāva pativigacchanti, na ciraṭṭhitikāni honti, dhammacakkapavattane pana tāni savisesāni hutvā, cirataraṁ ṭhatvā nirujjhanti, tasmā himavati taṁ acchariyapātubhāvaṁ disvā ‘‘yato ahaṁ jāto, na kadāci ayaṁ pabbato evaṁ abhirāmo bhūtapubbo, handa dāni mama sahāyaṁ gahetvā āgamma tena saha imaṁ pupphasiriṁ anubhavissāmī’’ti tatheva majjhimadesābhimukho āgacchati.",
  "atk-s0505a0:774_2": "Te ubhopi rājagahassa upari samāgantvā aññamaññassa āgamanakāraṇaṁ pucchiṁsu.",
  "atk-s0505a0:774_3": "Hemavato āha – ‘‘yato ahaṁ, mārisa, jāto, nāyaṁ pabbato evaṁ akālakusumitehi rukkhehi abhirāmo bhūtapubbo, tasmā etaṁ pupphasiriṁ tayā saddhiṁ anubhavissāmīti āgatomhī’’ti .",
  "atk-s0505a0:774_4": "Sātāgiro āha – ‘‘jānāsi, pana, tvaṁ mārisa, yena kāraṇena imaṁ akālapupphapāṭihāriyaṁ jāta’’nti? ‘‘Na jānāmi, mārisā’’ti.",
  "atk-s0505a0:774_5": "‘‘Imaṁ, mārisa, pāṭihāriyaṁ na kevala himavanteyeva, apica kho pana dasasahassilokadhātūsu nibbattaṁ, sammāsambuddho loke uppanno, ajja dhammacakkaṁ pavattesi, tena kāraṇenā’’ti.",
  "atk-s0505a0:774_6": "Evaṁ sātāgiro hemavatassa buddhuppādaṁ kathetvā, taṁ bhagavato santikaṁ ānetukāmo imaṁ gāthamāha.",
  "atk-s0505a0:774_7": "Keci pana gotamake cetiye viharante bhagavati ayamevamāhāti bhaṇanti ‘‘ajja pannaraso’’ti.",
  "atk-s0505a0:775_0": "153.",
  "atk-s0505a0:775_1": "Tattha ajjāti ayaṁ rattindivo pakkhagaṇanato pannaraso, upavasitabbato uposatho.",
  "atk-s0505a0:775_2": "Tīsu vā uposathesu ajja pannaraso uposatho, na cātuddasī uposatho, na sāmaggīuposatho.",
  "atk-s0505a0:775_3": "Yasmā vā pātimokkhuddesaaṭṭhaṅgaupavāsapaññattidivasādīsu sambahulesu atthesu uposathasaddo vattati.",
  "atk-s0505a0:775_4": "‘‘Āyāmāvuso, kappina, uposathaṁ gamissāmā’’tiādīsu hi pātimokkhuddese uposathasaddo.",
  "atk-s0505a0:775_5": "‘‘Evaṁ aṭṭhaṅgasamannāgato kho visākhe uposatho upavuttho’’tiādīsu (a. ni.",
  "atk-s0505a0:775_6": "8.43) pāṇātipātā veramaṇiādikesu aṭṭhaṅgesu.",
  "atk-s0505a0:775_7": "‘‘Suddhassa ve sadā phaggu, suddhassuposatho sadā’’tiādīsu (ma. ni. 1.79) upavāse.",
  "atk-s0505a0:775_8": "‘‘Uposatho nāma nāgarājā’’tiādīsu (dī. ni. 2.246; ma. ni. 3.258) paññattiyaṁ.",
  "atk-s0505a0:775_9": "‘‘Tadahuposathe pannarase sīsaṁnhātassā’’tiādīsu (dī. ni. 3.85; ma. ni. 3.256) divase.",
  "atk-s0505a0:775_10": "Tasmā avasesatthaṁ paṭikkhipitvā āsāḷhīpuṇṇamadivasaṁyeva niyāmento āha – ‘‘ajja pannaraso uposatho’’ti.",
  "atk-s0505a0:775_11": "Pāṭipado dutiyoti evaṁ gaṇiyamāne ajja pannaraso divasoti attho.",
  "atk-s0505a0:776_0": "Divi bhavāni dibbāni, dibbāni ettha atthīti dibbā. Kāni tāni? Rūpāni.",
  "atk-s0505a0:776_1": "Tañhi rattiṁ devānaṁ dasasahassilokadhātuto sannipatitānaṁ sarīravatthābharaṇavimānappabhāhi abbhādiupakkilesavirahitāya candappabhāya ca sakalajambudīpo alaṅkato ahosi.",
  "atk-s0505a0:776_2": "Visesālaṅkato ca paramavisuddhidevassa bhagavato sarīrappabhāya.",
  "atk-s0505a0:776_3": "Tenāha ‘‘dibbā ratti upaṭṭhitā’’ti.",
  "atk-s0505a0:777_0": "Evaṁ rattiguṇavaṇṇanāpadesenāpi sahāyassa cittappasādaṁ janento buddhuppādaṁ kathetvā āha ‘‘anomanāmaṁ satthāraṁ, handa passāma gotama’’nti.",
  "atk-s0505a0:777_1": "Tattha anomehi alāmakehi sabbākāraparipūrehi guṇehi nāmaṁ assāti anomanāmo.",
  "atk-s0505a0:777_2": "Tathā hissa ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani.",
  "atk-s0505a0:777_3": "pārāyanatthutigāthāniddesa 97; paṭi. ma.",
  "atk-s0505a0:777_4": "1.162) nayena buddhoti anomehi guṇehi nāmaṁ, ‘‘bhaggarāgoti bhagavā, bhaggadosoti bhagavā’’tiādinā (mahāni.",
  "atk-s0505a0:777_5": "84) nayena ca anomehi guṇehi nāmaṁ.",
  "atk-s0505a0:777_6": "Esa nayo ‘‘arahaṁ sammāsambuddho vijjācaraṇasampanno’’tiādīsu.",
  "atk-s0505a0:777_7": "Diṭṭhadhammikādīsu atthesu devamanusse anusāsati ‘‘imaṁ pajahatha, imaṁ samādāya vattathā’’ti satthā.",
  "atk-s0505a0:777_8": "Apica ‘‘satthā bhagavā satthavāho, yathā satthavāho satte kantāraṁ tāretī’’tiādinā (mahāni.",
  "atk-s0505a0:777_9": "190) niddese vuttanayenāpi satthā. Taṁ anomanāmaṁ satthāraṁ. Handāti byavasānatthe nipāto.",
  "atk-s0505a0:777_10": "Passāmāti tena attānaṁ saha saṅgahetvā paccuppannavacanaṁ. Gotamanti gotamagottaṁ. Kiṁ vuttaṁ hoti ?",
  "atk-s0505a0:777_11": "‘‘Satthā, na satthā’’ti mā vimatiṁ akāsi, ekantabyavasito hutvāva ehi passāma gotamanti.",
  "atk-s0505a0:778_0": "154.",
  "atk-s0505a0:778_1": "Evaṁ vutte hemavato ‘‘ayaṁ sātāgiro ‘anomanāmaṁ satthāra’nti bhaṇanto tassa sabbaññutaṁ pakāseti, sabbaññuno ca dullabhā loke, sabbaññupaṭiññehi pūraṇādisadiseheva loko upadduto.",
  "atk-s0505a0:778_2": "So pana yadi sabbaññū, addhā tādilakkhaṇappatto bhavissati, tena taṁ evaṁ pariggaṇhissāmī’’ti cintetvā tādilakkhaṇaṁ pucchanto āha – ‘‘kacci mano’’ti.",
  "atk-s0505a0:779_0": "Tattha kaccīti pucchā. Manoti cittaṁ.",
  "atk-s0505a0:779_1": "Supaṇihitoti suṭṭhu ṭhapito, acalo asampavedhī. Sabbesu bhūtesu sabbabhūtesu.",
  "atk-s0505a0:779_2": "Tādinoti tādilakkhaṇappattasseva sato.",
  "atk-s0505a0:779_3": "Pucchā eva vā ayaṁ ‘‘so te satthā sabbabhūtesu tādī, udāhu no’’ti.",
  "atk-s0505a0:779_4": "Iṭṭhe aniṭṭhe cāti evarūpe ārammaṇe. Saṅkappāti vitakkā. Vasīkatāti vasaṁ gamitā. Kiṁ vuttaṁ hoti?",
  "atk-s0505a0:779_5": "Yaṁ tvaṁ satthāraṁ vadasi, tassa te satthuno kacci tādilakkhaṇappattassa sato sabbabhūtesu mano supaṇihito, udāhu yāva calanapaccayaṁ na labhati, tāva supaṇihito viya khāyati.",
  "atk-s0505a0:779_6": "So vā te satthā kacci sabbabhūtesu samacittena tādī, udāhu no, ye ca kho iṭṭhāniṭṭhesu ārammaṇesu rāgadosavasena saṅkappā uppajjeyyuṁ, tyāssa kacci vasīkatā, udāhu kadāci tesampi vasena vattatīti.",
  "atk-s0505a0:780_0": "155.",
  "atk-s0505a0:780_1": "Tato sātāgiro bhagavato sabbaññubhāve byavasitattā sabbe sabbaññuguṇe anujānanto āha ‘‘mano cassa supaṇihito’’tiādi.",
  "atk-s0505a0:780_2": "Tattha supaṇihitoti suṭṭhu ṭhapito, pathavīsamo avirujjhanaṭṭhena, sinerusamo suppatiṭṭhitācalanaṭṭhena, indakhīlasamo catubbidhamāraparavādigaṇehi akampiyaṭṭhena.",
  "atk-s0505a0:780_3": "Anacchariyañcetaṁ, bhagavato idāni sabbākārasampannattā sabbaññubhāve ṭhitassa mano supaṇihito acalo bhaveyya.",
  "atk-s0505a0:780_4": "Yassa tiracchānabhūtassāpi sarāgādikāle chaddantanāgakule uppannassa savisena sallena viddhassa acalo ahosi, vadhakepi tasmiṁ nappadussi, aññadatthu tasseva attano dante chetvā adāsi;",
  "atk-s0505a0:780_5": "tathā mahākapibhūtassa mahatiyā silāya sīse pahaṭassāpi tasseva ca maggaṁ dassesi;",
  "atk-s0505a0:780_6": "tathā vidhurapaṇḍitabhūtassa pādesu gahetvā saṭṭhiyojane kāḷapabbatapapāte pakkhittassāpi aññadatthu tasseva yakkhassatthāya dhammaṁ desesi.",
  "atk-s0505a0:780_7": "Tasmā sammadeva āha sātāgiro – ‘‘mano cassa supaṇihito’’ti.",
  "atk-s0505a0:781_0": "Sabbabhūtesutādinoti sabbasattesu tādilakkhaṇappattasseva sato mano supaṇihito, na yāva paccayaṁ na labhatīti attho .",
  "atk-s0505a0:781_1": "Tattha bhagavato tādilakkhaṇaṁ pañcadhā veditabbaṁ. Yathāha –",
  "atk-s0505a0:782_0": "‘‘Bhagavā pañcahākārehi tādī, iṭṭhāniṭṭhe tādī, cattāvīti tādī, muttāvīti tādī, tiṇṇāvīti tādī, tanniddesāti tādī.",
  "atk-s0505a0:782_1": "Kathaṁ bhagavā iṭṭhāniṭṭhe tādī?",
  "atk-s0505a0:782_2": "Bhagavā lābhepi tādī’’ti (mahāni. 38).",
  "atk-s0505a0:783_0": "Evamādi sabbaṁ niddese vuttanayeneva gahetabbaṁ.",
  "atk-s0505a0:783_1": "Lābhādayo ca tassa mahāaṭṭhakathāyaṁ vitthāritanayena veditabbā. ‘‘Pucchā eva vā ayaṁ.",
  "atk-s0505a0:783_2": "So te satthā sabbabhūtesu tādī, udāhu no’’ti imasmimpi vikappe sabbabhūtesu samacittatāya tādī amhākaṁ satthāti attho.",
  "atk-s0505a0:783_3": "Ayañhi bhagavā sukhūpasaṁhārakāmatāya dukkhāpanayanakāmatāya ca sabbasattesu samacitto, yādiso attani, tādiso paresu, yādiso mātari mahāmāyāya, tādiso ciñcamāṇavikāya, yādiso pitari suddhodane, tādiso suppabuddhe, yādiso putte rāhule, tādiso vadhakesu devadattadhanapālakaaṅgulimālādīsu. Sadevake lokepi tādī.",
  "atk-s0505a0:783_4": "Tasmā sammadevāha sātāgiro – ‘‘sabbabhūtesu tādino’’ti.",
  "atk-s0505a0:784_0": "Atho iṭṭhe aniṭṭhe cāti.",
  "atk-s0505a0:784_1": "Ettha pana evaṁ attho daṭṭhabbo – yaṁ kiñci iṭṭhaṁ vā aniṭṭhaṁ vā ārammaṇaṁ, sabbappakārehi tattha ye rāgadosavasena saṅkappā uppajjeyyuṁ, tyāssa anuttarena maggena rāgādīnaṁ pahīnattā vasīkatā, na kadāci tesaṁ vase vattati.",
  "atk-s0505a0:784_2": "So hi bhagavā anāvilasaṅkappo suvimuttacitto suvimuttapaññoti.",
  "atk-s0505a0:784_3": "Ettha ca supaṇihitamanatāya ayonisomanasikārābhāvo vutto.",
  "atk-s0505a0:784_4": "Sabbabhūtesu iṭṭhāniṭṭhehi so yattha bhaveyya, taṁ sattasaṅkhārabhedato duvidhamārammaṇaṁ vuttaṁ.",
  "atk-s0505a0:784_5": "Saṅkappavasībhāvena tasmiṁ ārammaṇe tassa manasikārābhāvato kilesappahānaṁ vuttaṁ.",
  "atk-s0505a0:784_6": "Supaṇihitamanatāya ca manosamācārasuddhi, sabbabhūtesu tāditāya kāyasamācārasuddhi, saṅkappavasībhāvena vitakkamūlakattā vācāya vacīsamācārasuddhi.",
  "atk-s0505a0:784_7": "Tathā supaṇihitamanatāya lobhādisabbadosābhāvo , sabbabhūtesu tāditāya mettādiguṇasabbhāvo, saṅkappavasībhāvena paṭikūle appaṭikūlasaññitādibhedā ariyiddhi, tāya cassa sabbaññubhāvo vutto hotīti veditabbo.",
  "atk-s0505a0:785_0": "156.",
  "atk-s0505a0:785_1": "Evaṁ hemavato pubbe manodvāravaseneva tādibhāvaṁ pucchitvā tañca paṭijānantamimaṁ sutvā daḷhīkammatthaṁ idāni dvārattayavasenāpi, pubbe vā saṅkhepena kāyavacīmanodvārasuddhiṁ pucchitvā tañca paṭijānantamimaṁ sutvā daḷhīkammatthameva vitthārenāpi pucchanto āha ‘‘kacci adinna’’nti.",
  "atk-s0505a0:785_2": "Tattha gāthābandhasukhatthāya paṭhamaṁ adinnādānaviratiṁ pucchati.",
  "atk-s0505a0:785_3": "Ārā pamādamhāti pañcasu kāmaguṇesu cittavossaggato dūrībhāvena abrahmacariyaviratiṁ pucchati.",
  "atk-s0505a0:785_4": "‘‘Ārā pamadamhā’’tipi paṭhanti, ārā mātugāmāti vuttaṁ hoti.",
  "atk-s0505a0:785_5": "Jhānaṁ na riñcatīti iminā pana tassāyeva tividhāya kāyaduccaritaviratiyā balavabhāvaṁ pucchati.",
  "atk-s0505a0:785_6": "Jhānayuttassa hi virati balavatī hotīti.",
  "atk-s0505a0:786_0": "157.",
  "atk-s0505a0:786_1": "Atha sātāgiro yasmā bhagavā na kevalaṁ etarahi, atītepi addhāne dīgharattaṁ adinnādānādīhi paṭivirato, tassā tassāyeva ca viratiyā ānubhāvena taṁ taṁ mahāpurisalakkhaṇaṁ paṭilabhi, sadevako cassa loko ‘‘adinnādānā paṭivirato samaṇo gotamo’’tiādinā nayena vaṇṇaṁ bhāsati.",
  "atk-s0505a0:786_2": "Tasmā vissaṭṭhāya vācāya sīhanādaṁ nadanto āha ‘‘na so adinnaṁ ādiyatī’’ti. Taṁ atthato pākaṭameva.",
  "atk-s0505a0:786_3": "Imissāpi gāthāya tatiyapāde ‘‘pamādamhā pamadamhā’’ti dvidhā pāṭho.",
  "atk-s0505a0:786_4": "Catutthapāde ca jhānaṁ na riñcatīti jhānaṁ rittakaṁ suññakaṁ na karoti, na pariccajatīti attho veditabbo.",
  "atk-s0505a0:787_0": "158.",
  "atk-s0505a0:787_1": "Evaṁ kāyadvāre suddhiṁ sutvā idāni vacīdvāre suddhiṁ pucchanto āha – ‘‘kacci musā na bhaṇatī’’ti.",
  "atk-s0505a0:787_2": "Ettha khīṇātīti khīṇo, vihiṁsati badhatīti attho.",
  "atk-s0505a0:787_3": "Vācāya patho byappatho, khīṇo byappatho assāti khīṇabyappatho.",
  "atk-s0505a0:787_4": "Taṁ na-kārena paṭisedhetvā pucchati ‘‘na khīṇabyappatho’’ti, na pharusavācoti vuttaṁ hoti.",
  "atk-s0505a0:787_5": "‘‘Nākhīṇabyappatho’’tipi pāṭho, na akhīṇavacanoti attho.",
  "atk-s0505a0:787_6": "Pharusavacanañhi paresaṁ hadaye akhīyamānaṁ tiṭṭhati.",
  "atk-s0505a0:787_7": "Tādisavacano kacci na soti vuttaṁ hoti.",
  "atk-s0505a0:787_8": "Vibhūtīti vināso, vibhūtiṁ kāsati karoti vāti vibhūtikaṁ, vibhūtikameva vebhūtikaṁ, vebhūtiyantipi vuccati, pesuññassetaṁ adhivacanaṁ.",
  "atk-s0505a0:787_9": "Tañhi sattānaṁ aññamaññato bhedanena vināsaṁ karoti. Sesaṁ uttānatthameva.",
  "atk-s0505a0:788_0": "159.",
  "atk-s0505a0:788_1": "Atha sātāgiro yasmā bhagavā na kevalaṁ etarahi, atītepi addhāne dīgharattaṁ musāvādādīhi paṭivirato, tassā tassāyeva ca viratiyā ānubhāvena taṁ taṁ mahāpurisalakkhaṇaṁ paṭilabhi, sadevako cassa loko ‘‘musāvādā paṭivirato samaṇo gotamo’’ti vaṇṇaṁ bhāsati.",
  "atk-s0505a0:788_2": "Tasmā vissaṭṭhāya vācāya sīhanādaṁ nadanto āha, ‘‘musā ca so na bhaṇatī’’ti.",
  "atk-s0505a0:788_3": "Tattha musāti vinidhāya diṭṭhādīni paravisaṁvādanavacanaṁ. Taṁ so na bhaṇati.",
  "atk-s0505a0:788_4": "Dutiyapāde pana paṭhamatthavasena na khīṇabyappathoti, dutiyatthavasena nākhīṇabyappathoti pāṭho.",
  "atk-s0505a0:788_5": "Catutthapāde mantāti paññā vuccati.",
  "atk-s0505a0:788_6": "Bhagavā yasmā tāya mantāya paricchinditvā atthameva bhāsati atthato anapetavacanaṁ, na samphaṁ .",
  "atk-s0505a0:788_7": "Aññāṇapurekkhārañhi niratthakavacanaṁ buddhānaṁ natthi.",
  "atk-s0505a0:788_8": "Tasmā āha – ‘‘mantā atthaṁ so bhāsatī’’ti. Sesamettha pākaṭameva.",
  "atk-s0505a0:789_0": "160.",
  "atk-s0505a0:789_1": "Evaṁ vacīdvārasuddhimpi sutvā idāni manodvārasuddhiṁ pucchanto āha ‘‘kacci na rajjati kāmesū’’ti. Tattha kāmāti vatthukāmā.",
  "atk-s0505a0:789_2": "Tesu kilesakāmena na rajjatīti pucchanto anabhijjhālutaṁ pucchati.",
  "atk-s0505a0:789_3": "Anāvilanti pucchanto byāpādena āvilabhāvaṁ sandhāya abyāpādataṁ pucchati.",
  "atk-s0505a0:789_4": "Mohaṁ atikkantoti pucchanto yena mohena mūḷho micchādiṭṭhiṁ gaṇhāti, tassātikkamena sammādiṭṭhitaṁ pucchati.",
  "atk-s0505a0:789_5": "Dhammesu cakkhumāti pucchanto sabbadhammesu appaṭihatassa ñāṇacakkhuno, pañcacakkhuvisayesu vā dhammesu pañcannampi cakkhūnaṁ vasena sabbaññutaṁ pucchati ‘‘dvārattayapārisuddhiyāpi sabbaññū na hotī’’ti cintetvā.",
  "atk-s0505a0:790_0": "161.",
  "atk-s0505a0:790_1": "Atha sātāgiro yasmā bhagavā appatvāva arahattaṁ anāgāmimaggena kāmarāgabyāpādānaṁ pahīnattā neva kāmesu rajjati, na byāpādena āvilacitto, sotāpattimaggeneva ca micchādiṭṭhipaccayassa saccapaṭicchādakamohassa pahīnattā mohaṁ atikkanto, sāmañca saccāni abhisambujjhitvā buddhoti vimokkhantikaṁ nāmaṁ yathāvuttāni ca cakkhūni paṭilabhi, tasmā tassa manodvārasuddhiṁ sabbaññutañca ugghosento āha ‘‘na so rajjati kāmesū’’ti.",
  "atk-s0505a0:791_0": "162.",
  "atk-s0505a0:791_1": "Evaṁ hemavato bhagavato dvārattayapārisuddhiṁ sabbaññutañca sutvā haṭṭho udaggo atītajātiyaṁ bāhusaccavisadāya paññāya asajjamānavacanappatho hutvā acchariyabbhutarūpe sabbaññuguṇe sotukāmo āha ‘‘kacci vijjāya sampanno’’ti.",
  "atk-s0505a0:791_2": "Tattha vijjāya sampannoti iminā dassanasampattiṁ pucchati, saṁsuddhacāraṇoti iminā gamanasampattiṁ.",
  "atk-s0505a0:791_3": "Chandavasena cettha dīghaṁ katvā cākāramāha, saṁsuddhacaraṇoti attho.",
  "atk-s0505a0:791_4": "Āsavā khīṇāti iminā etāya dassanagamanasampattiyā pattabbāya āsavakkhayasaññitāya paṭhamanibbānadhātuyā pattiṁ pucchati, natthi punabbhavoti iminā dutiyanibbānadhātupattisamatthataṁ, paccavekkhaṇañāṇena vā paramassāsappattiṁ ñatvā ṭhitabhāvaṁ.",
  "atk-s0505a0:792_0": "163.",
  "atk-s0505a0:792_1": "Tato yā esā ‘‘so anekavihitaṁ pubbenivāsa’’ntiādinā (ma. ni.",
  "atk-s0505a0:792_2": "1.52) nayena bhayabheravādīsu tividhā, ‘‘so evaṁ samāhite citte…pe… āneñjappatte ñāṇadassanāya cittaṁ abhinīharatī’’tiādinā (dī. ni.",
  "atk-s0505a0:792_3": "1.279) nayena ambaṭṭhādīsu aṭṭhavidhā vijjā vuttā, tāya yasmā sabbāyapi sabbākārasampannāya bhagavā upeto.",
  "atk-s0505a0:792_4": "Yañcetaṁ ‘‘idha, mahānāma, ariyasāvako sīlasampanno hoti, indriyesu guttadvāro hoti, bhojane mattaññū hoti , jāgariyaṁ anuyutto hoti, sattahi saddhammehi samannāgato hoti, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hotī’’ti evaṁ uddisitvā ‘‘kathañca, mahānāma, ariyasāvako sīlasampanno hotī’’tiādinā (ma. ni.",
  "atk-s0505a0:792_5": "2.24) nayena sekhasutte niddiṭṭhaṁ pannarasappabhedaṁ caraṇaṁ.",
  "atk-s0505a0:792_6": "Tañca yasmā sabbūpakkilesappahānena bhagavato ativiya saṁsuddhaṁ.",
  "atk-s0505a0:792_7": "Yepime kāmāsavādayo cattāro āsavā, tepi yasmā sabbe saparivārā savāsanā bhagavato khīṇā.",
  "atk-s0505a0:792_8": "Yasmā ca imāya vijjācaraṇasampadāya khīṇāsavo hutvā tadā bhagavā ‘‘natthi dāni punabbhavo’’ti paccavekkhitvā ṭhito, tasmā sātāgiro bhagavato sabbaññubhāve byavasāyena samussāhitahadayo sabbepi guṇe anujānanto āha ‘‘vijjāya ceva sampanno’’ti.",
  "atk-s0505a0:793_0": "164.",
  "atk-s0505a0:793_1": "Tato hemavato ‘‘sammāsambuddho bhagavā’’ti bhagavati nikkaṅkho hutvā ākāse ṭhitoyeva bhagavantaṁ pasaṁsanto sātāgirañca ārādhento āha ‘‘sampannaṁ munino citta’’nti.",
  "atk-s0505a0:793_2": "Tassattho – sampannaṁ munino cittaṁ, ‘‘mano cassa supaṇihito’’ti ettha vuttatādibhāvena puṇṇaṁ sampuṇṇaṁ, ‘‘na so adinnaṁ ādiyatī’’ti ettha vuttakāyakammunā, ‘‘na so rajjati kāmesū’’ti ettha vuttamanokammunā ca puṇṇaṁ sampuṇṇaṁ, ‘‘musā ca so na bhaṇatī’’ti ettha vuttabyappathena ca vacīkammunāti vuttaṁ hoti.",
  "atk-s0505a0:793_3": "Evaṁ sampannacittañca anuttarāya vijjācaraṇasampadāya sampannattā vijjācaraṇasampannañca imehi guṇehi ‘‘mano cassa supaṇihito’’tiādinā nayena dhammato naṁ pasaṁsasi, sabhāvato tacchato bhūtato eva naṁ pasaṁsasi, na kevalaṁ saddhāmattakenāti dasseti.",
  "atk-s0505a0:794_0": "165-166.",
  "atk-s0505a0:794_1": "Tato sātāgiropi ‘‘evametaṁ, mārisa, suṭṭhu tayā ñātañca anumoditañcā’’ti adhippāyena tameva saṁrādhento āha – ‘‘sampannaṁ munino…pe… dhammato anumodasī’’ti.",
  "atk-s0505a0:794_2": "Evañca pana vatvā puna bhagavato dassane taṁ abhitthavayamāno āha ‘‘sampannaṁ…pe… handa passāma gotama’’nti.",
  "atk-s0505a0:795_0": "167.",
  "atk-s0505a0:795_1": "Atha hemavato attano abhirucitaguṇehi purimajātibāhusaccabalena bhagavantaṁ abhitthunanto sātāgiraṁ āha – ‘‘eṇijaṅghaṁ…pe… ehi passāma gotama’’nti.",
  "atk-s0505a0:795_2": "Tassattho – eṇimigasseva jaṅghā assāti eṇijaṅgho.",
  "atk-s0505a0:795_3": "Buddhānañhi eṇimigasseva anupubbavaṭṭā jaṅghā honti, na purato nimmaṁsā pacchato susumārakucchi viya uddhumātā.",
  "atk-s0505a0:795_4": "Kisā ca buddhā honti dīgharassasamavaṭṭitayuttaṭṭhānesu tathārūpāya aṅgapaccaṅgasampattiyā, na vaṭharapurisā viya thūlā.",
  "atk-s0505a0:795_5": "Paññāya vilikhitakilesattā vā kisā.",
  "atk-s0505a0:795_6": "Ajjhattikabāhirasapattaviddhaṁsanato vīrā.",
  "atk-s0505a0:795_7": "Ekāsanabhojitāya parimitabhojitāya ca appāhārā, na dvattimattālopabhojitāya. Yathāha –",
  "atk-s0505a0:796_0": "‘‘Ahaṁ kho pana, udāyi, appekadā iminā pattena samatittikampi bhuñjāmi, bhiyyopi bhuñjāmi.",
  "atk-s0505a0:796_1": "‘Appāhāro samaṇo gotamo appāhāratāya ca vaṇṇavādī’ti iti ce maṁ, udāyi, sāvakā sakkareyyuṁ, garuṁ kareyyuṁ, māneyyuṁ, pūjeyyuṁ, sakkatvā, garuṁ katvā, upanissāya vihareyyuṁ.",
  "atk-s0505a0:796_2": "Ye te, udāyi, mama sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi, na maṁ te iminā dhammena sakkareyyuṁ…pe… upanissāya vihareyyu’’nti (ma. ni. 2.242).",
  "atk-s0505a0:797_0": "Āhāre chandarāgābhāvena alolupā aṭṭhaṅgasamannāgataṁ āhāraṁ āhārenti moneyyasampattiyā munino.",
  "atk-s0505a0:797_1": "Anagārikatāya vivekaninnamānasatāya ca vane jhāyanti.",
  "atk-s0505a0:797_2": "Tenāha hemavato yakkho ‘‘eṇijaṅghaṁ…pe… ehi passāma gotama’’nti.",
  "atk-s0505a0:798_0": "168.",
  "atk-s0505a0:798_1": "Evañca vatvā puna tassa bhagavato santike dhammaṁ sotukāmatāya ‘‘sīhaṁvekacara’’nti imaṁ gāthamāha.",
  "atk-s0505a0:798_2": "Tassattho – sīhaṁvāti durāsadaṭṭhena khamanaṭṭhena nibbhayaṭṭhena ca kesarasīhasadisaṁ.",
  "atk-s0505a0:798_3": "Yāya taṇhāya ‘‘taṇhādutiyo puriso’’ti vuccati, tassā abhāvena ekacaraṁ, ekissā lokadhātuyā dvinnaṁ buddhānaṁ anuppattitopi ekacaraṁ.",
  "atk-s0505a0:798_4": "Khaggavisāṇasutte vuttanayenāpi cettha taṁ taṁ attho daṭṭhabbo.",
  "atk-s0505a0:798_5": "Nāganti punabbhavaṁ neva gantāraṁ nāgantāraṁ.",
  "atk-s0505a0:798_6": "Atha vā āguṁ na karotītipi nāgo. Balavātipi nāgo. Taṁ nāgaṁ.",
  "atk-s0505a0:798_7": "Kāmesu anapekkhinanti dvīsupi kāmesu chandarāgābhāvena anapekkhinaṁ.",
  "atk-s0505a0:798_8": "Upasaṅkamma pucchāma, maccupāsappamocananti taṁ evarūpaṁ mahesiṁ upasaṅkamitvā tebhūmakavaṭṭassa maccupāsassa pamocanaṁ vivaṭṭaṁ nibbānaṁ pucchāma.",
  "atk-s0505a0:798_9": "Yena vā upāyena dukkhasamudayasaṅkhātā maccupāsā pamuccati, taṁ maccupāsappamocanaṁ pucchāmāti.",
  "atk-s0505a0:798_10": "Imaṁ gāthaṁ hemavato sātāgirañca sātāgiraparisañca attano parisañca sandhāya āha.",
  "atk-s0505a0:799_0": "Tena kho pana samayena āsāḷhīnakkhattaṁ ghositaṁ ahosi.",
  "atk-s0505a0:799_1": "Atha samantato alaṅkatapaṭiyatte devanagare siriṁ paccanubhontī viya rājagahe kāḷī nāma kuraragharikā upāsikā pāsādamāruyha sīhapañjaraṁ vivaritvā gabbhaparissamaṁ vinodentī savātappadese utuggahaṇatthaṁ ṭhitā tesaṁ yakkhasenāpatīnaṁ taṁ buddhaguṇapaṭisaṁyuttaṁ kathaṁ ādimajjhapariyosānato assosi.",
  "atk-s0505a0:799_2": "Sutvā ca ‘‘evaṁ vividhaguṇasamannāgatā buddhā’’ti buddhārammaṇaṁ pītiṁ uppādetvā tāya nīvaraṇāni vikkhambhetvā tattheva ṭhitā sotāpattiphale patiṭṭhāsi.",
  "atk-s0505a0:799_3": "Tato eva bhagavatā ‘‘etadaggaṁ, bhikkhave, mama sāvikānaṁ upāsikānaṁ anussavappasannānaṁ, yadidaṁ kāḷī upāsikā kuraragharikā’’ti (a. ni. 1.267) etadagge ṭhapitā.",
  "atk-s0505a0:800_0": "169.",
  "atk-s0505a0:800_1": "Tepi yakkhasenāpatayo sahassayakkhaparivārā majjhimayāmasamaye isipatanaṁ patvā, dhammacakkappavattitapallaṅkeneva nisinnaṁ bhagavantaṁ upasaṅkamma vanditvā, imāya gāthāya bhagavantaṁ abhitthavitvā okāsamakārayiṁsu ‘‘akkhātāraṁ pavattāra’’nti.",
  "atk-s0505a0:800_2": "Tassattho – ṭhapetvā taṇhaṁ tebhūmake dhamme ‘‘idaṁ kho pana, bhikkhave, dukkhaṁ ariyasacca’’ntiādinā (saṁ. ni. 5.1081; mahāva.",
  "atk-s0505a0:800_3": "14) nayena saccānaṁ vavatthānakathāya akkhātāraṁ, ‘‘‘taṁ kho panidaṁ dukkhaṁ ariyasaccaṁ pariññeyya’nti me bhikkhave’’tiādinā nayena tesu kiccañāṇakatañāṇappavattanena pavattāraṁ.",
  "atk-s0505a0:800_4": "Ye vā dhammā yathā voharitabbā, tesu tathā vohārakathanena akkhātāraṁ, tesaṁyeva dhammānaṁ sattānurūpato pavattāraṁ.",
  "atk-s0505a0:800_5": "Ugghaṭitaññuvipañcitaññūnaṁ vā desanāya akkhātāraṁ, neyyānaṁ paṭipādanena pavattāraṁ.",
  "atk-s0505a0:800_6": "Uddesena vā akkhātāraṁ, vibhaṅgena tehi tehi pakārehi vacanato pavattāraṁ.",
  "atk-s0505a0:800_7": "Bodhipakkhiyānaṁ vā salakkhaṇakathanena akkhātāraṁ, sattānaṁ cittasantāne pavattanena pavattāraṁ.",
  "atk-s0505a0:800_8": "Saṅkhepato vā tīhi parivaṭṭehi saccānaṁ kathanena akkhātāraṁ, vitthārato pavattāraṁ.",
  "atk-s0505a0:800_9": "‘‘Saddhindriyaṁ dhammo, taṁ dhammaṁ pavattetīti dhammacakka’’nti (paṭi. ma.",
  "atk-s0505a0:800_10": "2.40) evamādinā paṭisambhidānayena vitthāritassa dhammacakkassa pavattanato pavattāraṁ.",
  "atk-s0505a0:801_0": "Sabbadhammānanti catubhūmakadhammānaṁ.",
  "atk-s0505a0:801_1": "Pāragunti chahākārehi pāraṁ gataṁ abhiññāya, pariññāya, pahānena, bhāvanāya, sacchikiriyāya, samāpattiyā.",
  "atk-s0505a0:801_2": "So hi bhagavā sabbadhamme abhijānanto gatoti abhiññāpāragū, pañcupādānakkhandhe parijānanto gatoti pariññāpāragū, sabbakilese pajahanto gatoti pahānapāragū, cattāro magge bhāvento gatoti bhāvanāpāragū, nirodhaṁ sacchikaronto gatoti sacchikiriyāpāragū, sabbā samāpattiyo samāpajjanto gatoti samāpattipāragū. Evaṁ sabbadhammānaṁ pāraguṁ.",
  "atk-s0505a0:801_3": "Buddhaṁ verabhayātītanti aññāṇasayanato paṭibuddhattā buddhaṁ, sabbena vā saraṇavaṇṇanāyaṁ vuttenatthena buddhaṁ, pañcaverabhayānaṁ atītattā verabhayātītaṁ.",
  "atk-s0505a0:801_4": "Evaṁ bhagavantaṁ atitthavantā ‘‘mayaṁ pucchāma gotama’’nti okāsamakārayiṁsu.",
  "atk-s0505a0:802_0": "170.",
  "atk-s0505a0:802_1": "Atha nesaṁ yakkhānaṁ tejena ca paññāya ca aggo hemavato yathādhippetaṁ pucchitabbaṁ pucchanto ‘‘kismiṁ loko’’ti imaṁ gāthamāha.",
  "atk-s0505a0:802_2": "Tassādipāde kisminti bhāvenabhāvalakkhaṇe bhummavacanaṁ, kismiṁ uppanne loko samuppanno hotīti ayañhettha adhippāyo.",
  "atk-s0505a0:802_3": "Sattalokasaṅkhāraloke sandhāya pucchati.",
  "atk-s0505a0:802_4": "Kismiṁ kubbati santhavanti ahanti vā mamanti vā taṇhādiṭṭhisanthavaṁ kismiṁ kubbati, adhikaraṇatthe bhummavacanaṁ.",
  "atk-s0505a0:802_5": "Kissa lokoti upayogatthe sāmivacanaṁ, kiṁ upādāya lokoti saṅkhyaṁ gacchatīti ayañhettha adhippāyo.",
  "atk-s0505a0:802_6": "Kismiṁ lokoti bhāvenabhāvalakkhaṇakāraṇatthesu bhummavacanaṁ.",
  "atk-s0505a0:802_7": "Kismiṁ sati kena kāraṇena loko vihaññati pīḷīyati bādhīyatīti ayañhettha adhippāyo.",
  "atk-s0505a0:803_0": "171.",
  "atk-s0505a0:803_1": "Atha bhagavā yasmā chasu ajjhattikabāhiresu āyatanesu uppannesu sattaloko ca dhanadhaññādivasena saṅkhāraloko ca uppanno hoti, yasmā cettha sattaloko tesveva chasu duvidhampi santhavaṁ karoti.",
  "atk-s0505a0:803_2": "Cakkhāyatanaṁ vā hi ‘‘ahaṁ mama’’nti gaṇhāti avasesesu vā aññataraṁ.",
  "atk-s0505a0:803_3": "Yathāha – ‘‘cakkhu attāti yo vadeyya, taṁ na upapajjatī’’tiādi (ma. ni. 3.422).",
  "atk-s0505a0:803_4": "Yasmā ca etāniyeva cha upādāya duvidhopi lokoti saṅkhyaṁ gacchati, yasmā ca tesveva chasu sati sattaloko dukkhapātubhāvena vihaññati. Yathāha –",
  "atk-s0505a0:804_0": "‘‘Hatthesu, bhikkhave, sati ādānanikkhepanaṁ hoti, pādesu sati abhikkamapaṭikkamo hoti, pabbesu sati samiñjanapasāraṇaṁ hoti, kucchismiṁ sati jighacchāpipāsā hoti;",
  "atk-s0505a0:804_1": "evameva kho, bhikkhave, cakkhusmiṁ sati cakkhusamphassapaccayā uppajjati ajjhattaṁ sukhaṁ dukkha’’ntiādi (saṁ. ni. 4.237).",
  "atk-s0505a0:805_0": "Tathā tesu ādhārabhūtesu paṭihato saṅkhāraloko vihaññati. Yathāha –",
  "atk-s0505a0:806_0": "‘‘Cakkhusmiṁ anidassane sappaṭighe paṭihaññi vā’’iti (dha. sa. 597-8) ca.",
  "atk-s0505a0:807_0": "‘‘Cakkhu, bhikkhave, paṭihaññati manāpāmanāpesu rūpesū’’ti (saṁ. ni. 4.238) evamādi.",
  "atk-s0505a0:808_0": "Tathā tehiyeva kāraṇabhūtehi duvidhopi loko vihaññati. Yathāha –",
  "atk-s0505a0:809_0": "‘‘Cakkhu vihaññati manāpāmanāpesu rūpesū’’ti (saṁ. ni. 4.238) ca.",
  "atk-s0505a0:810_0": "‘‘Cakkhu, bhikkhave, ādittaṁ, rūpā ādittā. Kena ādittaṁ? Rāgagginā’’ti (saṁ. ni. 4.28; mahāva. 54) evamādi.",
  "atk-s0505a0:811_0": "Tasmā chaajjhattikabāhirāyatanavasena taṁ pucchaṁ vissajjento āha ‘‘chasu loko samuppanno’’ti.",
  "atk-s0505a0:812_0": "172.",
  "atk-s0505a0:812_1": "Atha so yakkho attanā vaṭṭavasena puṭṭhapañhaṁ bhagavatā dvādasāyatanavasena saṅkhipitvā vissajjitaṁ na suṭṭhu upalakkhetvā tañca atthaṁ tappaṭipakkhañca ñātukāmo saṅkhepeneva vaṭṭavivaṭṭaṁ pucchanto āha ‘‘katamaṁ ta’’nti.",
  "atk-s0505a0:812_2": "Tattha upādātabbaṭṭhena upādānaṁ, dukkhasaccassetaṁ adhivacanaṁ.",
  "atk-s0505a0:812_3": "Yattha loko vihaññatīti ‘‘chasu loko vihaññatī’’ti evaṁ bhagavatā yattha chabbidhe upādāne loko vihaññatīti vutto, taṁ katamaṁ upādānanti?",
  "atk-s0505a0:812_4": "Evaṁ upaḍḍhagāthāya sarūpeneva dukkhasaccaṁ pucchi.",
  "atk-s0505a0:812_5": "Samudayasaccaṁ pana tassa kāraṇabhāvena gahitameva hoti.",
  "atk-s0505a0:812_6": "Niyyānaṁ pucchitoti imāya pana upaḍḍhagāthāya maggasaccaṁ pucchi.",
  "atk-s0505a0:812_7": "Maggasaccena hi ariyasāvako dukkhaṁ parijānanto, samudayaṁ pajahanto, nirodhaṁ sacchikaronto, maggaṁ bhāvento lokamhā niyyāti, tasmā niyyānanti vuccati. Kathanti kena pakārena.",
  "atk-s0505a0:812_8": "Dukkhā pamuccatīti ‘‘upādāna’’nti vuttā vaṭṭadukkhā pamokkhaṁ pāpuṇāti.",
  "atk-s0505a0:812_9": "Evamettha sarūpeneva maggasaccaṁ pucchi, nirodhasaccaṁ pana tassa visayabhāvena gahitameva hoti.",
  "atk-s0505a0:813_0": "173.",
  "atk-s0505a0:813_1": "Evaṁ yakkhena sarūpena dassetvā ca adassetvā ca catusaccavasena pañhaṁ puṭṭho bhagavā teneva nayena vissajjento āha ‘‘pañca kāmaguṇā’’ti.",
  "atk-s0505a0:813_2": "Tattha pañcakāmaguṇasaṅkhātagocaraggahaṇena taggocarāni pañcāyatanāni gahitāneva honti.",
  "atk-s0505a0:813_3": "Mano chaṭṭho etesanti manochaṭṭhā. Paveditāti pakāsitā.",
  "atk-s0505a0:813_4": "Ettha ajjhattikesu chaṭṭhassa manāyatanassa gahaṇena tassa visayabhūtaṁ dhammāyatanaṁ gahitameva hoti.",
  "atk-s0505a0:813_5": "Evaṁ ‘‘katamaṁ taṁ upādāna’’nti imaṁ pañhaṁ vissajjento punapi dvādasāyatanānaṁ vaseneva dukkhasaccaṁ pakāsesi.",
  "atk-s0505a0:813_6": "Manogahaṇena vā sattannaṁ viññāṇadhātūnaṁ gahitattā tāsu purimapañcaviññāṇadhātuggahaṇena tāsaṁ vatthūni pañca cakkhādīni āyatanāni, manodhātumanoviññāṇadhātuggahaṇena tāsaṁ vatthugocarabhedaṁ dhammāyatanaṁ gahitamevāti evampi dvādasāyatanavasena dukkhasaccaṁ pakāsesi.",
  "atk-s0505a0:813_7": "Lokuttaramanāyatanadhammāyatanekadeso panettha yattha loko vihaññati, taṁ sandhāya niddiṭṭhattā na saṅgayhati.",
  "atk-s0505a0:814_0": "Ettha chandaṁ virājetvāti ettha dvādasāyatanabhede dukkhasacce tānevāyatanāni khandhato dhātuto nāmarūpatoti tathā tathā vavatthapetvā, tilakkhaṇaṁ āropetvā, vipassanto arahattamaggapariyosānāya vipassanāya taṇhāsaṅkhātaṁ chandaṁ sabbaso virājetvā vinetvā viddhaṁsetvāti attho.",
  "atk-s0505a0:814_1": "Evaṁ dukkhā pamuccatīti iminā pakārena etasmā vaṭṭadukkhā pamuccatīti .",
  "atk-s0505a0:814_2": "Evamimāya upaḍḍhagāthāya ‘‘niyyānaṁ pucchito brūhi, kathaṁ dukkhā pamuccatī’’ti ayaṁ pañho vissajjito hoti, maggasaccañca pakāsitaṁ samudayanirodhasaccāni panettha purimanayeneva saṅgahitattā pakāsitāneva hontīti veditabbāni.",
  "atk-s0505a0:814_3": "Upaḍḍhagāthāya vā dukkhasaccaṁ, chandena samudayasaccaṁ, ‘‘virājetvā’’ti ettha virāgena nirodhasaccaṁ, ‘‘virāgāvimuccatī’’ti vacanato vā maggasaccaṁ.",
  "atk-s0505a0:814_4": "‘‘Eva’’nti upāyanidassanena maggasaccaṁ, dukkhanirodhanti vacanato vā.",
  "atk-s0505a0:814_5": "‘‘Dukkhā pamuccatī’’ti dukkhapamokkhena nirodhasaccanti evamettha cattāri saccāni pakāsitāni hontīti veditabbāni.",
  "atk-s0505a0:815_0": "174.",
  "atk-s0505a0:815_1": "Evaṁ catusaccagabbhāya gāthāya lakkhaṇato niyyānaṁ pakāsetvā puna tadeva sakena niruttābhilāpena nigamento āha ‘‘etaṁ lokassa niyyāna’’nti.",
  "atk-s0505a0:815_2": "Ettha etanti pubbe vuttassa niddeso, lokassāti tedhātukalokassa. Yathātathanti aviparītaṁ.",
  "atk-s0505a0:815_3": "Etaṁ vo ahamakkhāmīti sacepi maṁ sahassakkhattuṁ puccheyyātha, etaṁ vo ahamakkhāmi, na aññaṁ. Kasmā?",
  "atk-s0505a0:815_4": "Yasmā evaṁ dukkhā pamuccati, na aññathāti adhippāyo.",
  "atk-s0505a0:815_5": "Atha vā etena niyyānena ekadvattikkhatuṁ niggatānampi etaṁ vo ahamakkhāmi, uparivisesādhigamāyapi etadeva ahamakkhāmīti attho. Kasmā?",
  "atk-s0505a0:815_6": "Yasmā evaṁ dukkhā pamuccati asesanissesāti arahattanikūṭena desanaṁ niṭṭhāpesi.",
  "atk-s0505a0:815_7": "Desanāpariyosāne dvepi yakkhasenāpatayo sotāpattiphale patiṭṭhahiṁsu saddhiṁ yakkhasahassena.",
  "atk-s0505a0:816_0": "175.",
  "atk-s0505a0:816_1": "Atha hemavato pakatiyāpi dhammagaru idāni ariyabhūmiyaṁ patiṭṭhāya suṭṭhutaraṁ atitto bhagavato vicitrapaṭibhānāya desanāya bhagavantaṁ sekkhāsekkhabhūmiṁ pucchanto ‘‘ko sūdha taratī’’ti gāthamabhāsi.",
  "atk-s0505a0:816_2": "Tattha ko sūdha tarati oghanti iminā caturoghaṁ ko taratīti sekkhabhūmiṁ pucchati avisesena.",
  "atk-s0505a0:816_3": "Yasmā aṇṇavanti na vitthatamattaṁ nāpi gambhīramattaṁ apica pana yaṁ vitthatatarañca gambhīratarañca, taṁ vuccati. Tādiso ca saṁsāraṇṇavo.",
  "atk-s0505a0:816_4": "Ayañhi samantato pariyantābhāvena vitthato, heṭṭhā patiṭṭhābhāvena upari ālambanābhāvena ca gambhīro, tasmā ‘‘ko idha tarati aṇṇavaṁ, tasmiñca appatiṭṭhe anālambe gambhīre aṇṇave ko na sīdatī’’ti asekkhabhūmiṁ pucchati.",
  "atk-s0505a0:817_0": "176.",
  "atk-s0505a0:817_1": "Atha bhagavā yo bhikkhu jīvitahetupi vītikkamaṁ akaronto sabbadā sīlasampanno lokiyalokuttarāya ca paññāya paññavā, upacārappanāsamādhinā iriyāpathaheṭṭhimamaggaphalehi ca susamāhito, tilakkhaṇaṁ āropetvā vipassanāya niyakajjhattacintanasīlo, sātaccakiriyāvahāya appamādasatiyā ca samannāgato.",
  "atk-s0505a0:817_2": "Yasmā so catutthena maggena imaṁ suduttaraṁ oghaṁ anavasesaṁ tarati, tasmā sekkhabhūmiṁ vissajjento ‘‘sabbadā sīlasampanno’’ti imaṁ tisikkhāgabbhaṁ gāthamāha.",
  "atk-s0505a0:817_3": "Ettha hi sīlasampadāya adhisīlasikkhā, satisamādhīhi adhicittasikkhā, ajjhattacintitāpaññāhi adhipaññāsikkhāti tisso sikkhā saupakārā sānisaṁsā ca vuttā.",
  "atk-s0505a0:817_4": "Upakāro hi sikkhānaṁ lokiyapaññā sati ca, anisaṁso sāmaññaphalānīti.",
  "atk-s0505a0:818_0": "177.",
  "atk-s0505a0:818_1": "Evaṁ paṭhamagāthāya sekkhabhūmiṁ dassetvā idāni asekkhabhūmiṁ dassento dutiyagāthamāha.",
  "atk-s0505a0:818_2": "Tassattho virato kāmasaññāyāti yā kāci kāmasaññā, tato sabbato catutthamaggasampayuttāya samucchedaviratiyā virato. ‘‘Viratto’’tipi pāṭho.",
  "atk-s0505a0:818_3": "Tadā ‘‘kāmasaññāyā’’ti bhummavacanaṁ hoti, sagāthāvagge pana ‘‘kāmasaññāsū’’tipi (saṁ. ni. 1.96) pāṭho.",
  "atk-s0505a0:818_4": "Catūhipi maggehi dasannaṁ saṁyojanānaṁ atītattā sabbasaṁyojanātigo, catuttheneva vā uddhambhāgiyasabbasaṁyojanātigo , tatratatrābhinandinītaṇhāsaṅkhātāya nandiyā tiṇṇañca bhavānaṁ parikkhīṇattā nandībhavaparikkhīṇo so tādiso khīṇāsavo bhikkhu gambhīre saṁsāraṇṇave na sīdati nandīparikkhayena saupādisesaṁ, bhavaparikkhayena ca anupādisesaṁ nibbānathalaṁ samāpajja paramassāsappattiyāti.",
  "atk-s0505a0:819_0": "178.",
  "atk-s0505a0:819_1": "Atha hemavato sahāyañca yakkhaparisañca oloketvā pītisomanassajāto ‘‘gambhīrapañña’’nti evamādīhi gāthāhi bhagavantaṁ abhitthavitvā sabbāvatiyā parisāya sahāyena ca saddhiṁ abhivādetvā, padakkhiṇaṁ katvā, attano vasanaṭṭhānaṁ agamāsi.",
  "atk-s0505a0:820_0": "Tāsaṁ pana gāthānaṁ ayaṁ atthavaṇṇanā – gambhīrapaññanti gambhīrāya paññāya samannāgataṁ.",
  "atk-s0505a0:820_1": "Tattha paṭisambhidāyaṁ vuttanayena gambhīrapaññā veditabbā.",
  "atk-s0505a0:820_2": "Vuttañhi tattha ‘‘gambhīresu khandhesu ñāṇaṁ pavattatīti gambhīrapaññā’’tiādi (paṭi. ma. 3.4).",
  "atk-s0505a0:820_3": "Nipuṇatthadassinti nipuṇehi khattiyapaṇḍitādīhi abhisaṅkhatānaṁ pañhānaṁ atthadassiṁ atthānaṁ vā yāni nipuṇāni kāraṇāni duppaṭivijjhāni aññehi tesaṁ dassanena nipuṇatthadassiṁ.",
  "atk-s0505a0:820_4": "Rāgādikiñcanābhāvena akiñcanaṁ.",
  "atk-s0505a0:820_5": "Duvidhe kāme tividhe ce bhave alagganena kāmabhave asattaṁ.",
  "atk-s0505a0:820_6": "Khandhādibhedesu sabbārammaṇesu chandarāgabandhanābhāvena sabbadhi vippamuttaṁ.",
  "atk-s0505a0:820_7": "Dibbe pathe kamamānanti aṭṭhasamāpattibhede dibbe pathe samāpajjanavasena caṅkamantaṁ.",
  "atk-s0505a0:820_8": "Tattha kiñcāpi na tāya velāya bhagavā dibbe pathe kamati, apica kho pubbe kamanaṁ upādāya kamanasattisabbhāvena tattha laddhavasībhāvatāya evaṁ vuccati.",
  "atk-s0505a0:820_9": "Atha vā ye te visuddhidevā arahanto, tesaṁ pathe santavihāre kamanenāpetaṁ vuttaṁ.",
  "atk-s0505a0:820_10": "Mahantānaṁ guṇānaṁ esanena mahesiṁ.",
  "atk-s0505a0:821_0": "179.",
  "atk-s0505a0:821_1": "Dutiyagāthāya aparena pariyāyena thuti āraddhāti katvā puna nipuṇatthadassiggahaṇaṁ nidasseti.",
  "atk-s0505a0:821_2": "Atha vā nipuṇatthe dassetāranti attho.",
  "atk-s0505a0:821_3": "Paññādadanti paññāpaṭilābhasaṁvattanikāya paṭipattiyā kathanena paññādāyakaṁ.",
  "atk-s0505a0:821_4": "Kāmālaye asattanti yvāyaṁkāmesu taṇhādiṭṭhivasena duvidho ālayo, tattha asattaṁ.",
  "atk-s0505a0:821_5": "Sabbavidunti sabbadhammaviduṁ, sabbaññunti vuttaṁ hoti.",
  "atk-s0505a0:821_6": "Sumedhanti tassa sabbaññubhāvassa maggabhūtāya pāramīpaññāsaṅkhātāya medhāya samannāgataṁ.",
  "atk-s0505a0:821_7": "Ariye patheti aṭṭhaṅgike magge, phalasamāpattiyaṁ vā.",
  "atk-s0505a0:821_8": "Kamamānanti paññāya ajjhogāhamānaṁ maggalakkhaṇaṁ ñatvā desanato, pavisamānaṁ vā khaṇe khaṇe phalasamāpattisamāpajjanato, catubbidhamaggabhāvanāsaṅkhātāya kamanasattiyā kamitapubbaṁ vā.",
  "atk-s0505a0:822_0": "180.Sudiṭṭhaṁ vata no ajjāti.",
  "atk-s0505a0:822_1": "Ajja amhehi sundaraṁ diṭṭhaṁ, ajja vā amhākaṁ sundaraṁ diṭṭhaṁ, dassananti attho.",
  "atk-s0505a0:822_2": "Suppabhātaṁ suhuṭṭhitanti ajja amhākaṁ suṭṭhu pabhātaṁ sobhanaṁ vā pabhātaṁ ahosi.",
  "atk-s0505a0:822_3": "Ajja ca no sundaraṁ uṭṭhitaṁ ahosi, anuparodhena sayanato uṭṭhitaṁ. Kiṁ kāraṇaṁ?",
  "atk-s0505a0:822_4": "Yaṁ addasāma sambuddhaṁ, yasmā sambuddhaṁ addasāmāti attano lābhasampattiṁ ārabbha pāmojjaṁ pavedeti.",
  "atk-s0505a0:823_0": "181.Iddhimantoti kammavipākajiddhiyā samannāgatā.",
  "atk-s0505a0:823_1": "Yasassinoti lābhaggaparivāraggasampannā.",
  "atk-s0505a0:823_2": "Saraṇaṁ yantīti kiñcāpi maggeneva gatā, tathāpi sotāpannabhāvaparidīpanatthaṁ pasādadassanatthañca vācaṁ bhindati.",
  "atk-s0505a0:824_0": "182.Gāmā gāmanti devagāmā devagāmaṁ.",
  "atk-s0505a0:824_1": "Nagā naganti devapabbatā devapabbataṁ.",
  "atk-s0505a0:824_2": "Namassamānā sambuddhaṁ, dhammassa ca sudhammatanti ‘‘sammāsambuddho vata bhagavā, svākkhāto vata bhagavato dhammo’’tiādinā nayena buddhasubodhitañca dhammasudhammatañca.",
  "atk-s0505a0:824_3": "‘‘Suppaṭipanno vata bhagavato sāvakasaṅgho’’tiādinā saṅgha-suppaṭipattiñca abhitthavitvā abhitthavitvā namassamānā dhammaghosakā hutvā vicarissāmāti vuttaṁ hoti. Sesamettha uttānatthamevāti.",
  "atk-s0505a0:825_0": "Paramatthajotikāya khuddaka-aṭṭhakathāya",
  "atk-s0505a0:826_0": "Suttanipāta-aṭṭhakathāya hemavatasuttavaṇṇanā niṭṭhitā.",
  "atk-s0505a0:827_0": "10. Āḷavakasuttavaṇṇanā",
  "atk-s0505a0:828_0": "Evaṁme sutanti āḷavakasuttaṁ. Kā uppatti?",
  "atk-s0505a0:828_1": "Atthavaṇṇanānayenevassa uppatti āvibhavissati.",
  "atk-s0505a0:828_2": "Atthavaṇṇanāya ca ‘‘evaṁ me sutaṁ, ekaṁ samayaṁ bhagavā’’ti etaṁ vuttatthameva.",
  "atk-s0505a0:828_3": "Āḷaviyaṁ viharati āḷavakassa yakkhassa bhavaneti ettha pana kā āḷavī, kasmā ca bhagavā tassa yakkhassa bhavane viharatīti?",
  "atk-s0505a0:828_4": "Vuccate – āḷavīti raṭṭhampi nagarampi vuccati, tadubhayampi idha vaṭṭati.",
  "atk-s0505a0:828_5": "Āḷavīnagarassa hi samīpe viharantopi ‘‘āḷaviyaṁ viharatī’’ti vuccati.",
  "atk-s0505a0:828_6": "Tassa ca nagarassa samīpe avidūre gāvutamatte taṁ bhavanaṁ, āḷavīraṭṭhe viharantopi ‘‘āḷaviyaṁ viharatī’’ti vuccati, āḷavīraṭṭhe cetaṁ bhavanaṁ.",
  "atk-s0505a0:829_0": "Yasmā pana āḷavako rājā vividhanāṭakūpabhogaṁ chaḍḍetvā corapaṭibāhanatthaṁ paṭirājanisedhanatthaṁ byāyāmakaraṇatthañca sattame sattame divase migavaṁ gacchanto ekadivasaṁ balakāyena saddhiṁ katikaṁ akāsi – ‘‘yassa passena migo palāyati, tasseva so bhāro’’ti.",
  "atk-s0505a0:829_1": "Atha tasseva passena migo palāyi, javasampanno rājā dhanuṁ gahetvā pattikova tiyojanaṁ taṁ migaṁ anubandhi.",
  "atk-s0505a0:829_2": "Eṇimigā ca tiyojanavegā eva honti.",
  "atk-s0505a0:829_3": "Atha parikkhīṇajavaṁ taṁ migaṁ udakaṁ pavisitvā, ṭhitaṁ vadhitvā, dvidhā chetvā, anatthikopi maṁsena ‘‘nāsakkhi migaṁ gahetu’’nti apavādamocanatthaṁ kājenādāya āgacchanto nagarassāvidūre bahalapattapalāsaṁ mahānigrodhaṁ disvā parissamavinodanatthaṁ tassa mūlamupagato.",
  "atk-s0505a0:829_4": "Tasmiñca nigrodhe āḷavako yakkho mahārājasantikā varaṁ labhitvā majjhanhikasamaye tassa rukkhassa chāyāya phuṭṭhokāsaṁ paviṭṭhe pāṇino khādanto paṭivasati.",
  "atk-s0505a0:829_5": "So taṁ disvā khādituṁ upagato.",
  "atk-s0505a0:829_6": "Atha rājā tena saddhiṁ katikaṁ akāsi – ‘‘muñca maṁ, ahaṁ te divase divase manussañca thālipākañca pesessāmī’’ti.",
  "atk-s0505a0:829_7": "Yakkho ‘‘tvaṁ rājūpabhogena pamatto sammussasi, ahaṁ pana bhavanaṁ anupagatañca ananuññātañca khādituṁ na labhāmi, svāhaṁ bhavantampi jīyeyya’’nti na muñci.",
  "atk-s0505a0:829_8": "Rājā ‘‘yaṁ divasaṁ na pesemi, taṁ divasaṁ maṁ gahetvā khādāhī’’ti attānaṁ anujānitvā tena mutto nagarābhimukho agamāsi.",
  "atk-s0505a0:830_0": "Balakāyo magge khandhāvāraṁ bandhitvā ṭhito rājānaṁ disvā – ‘‘kiṁ, mahārāja, ayasamattabhayā evaṁ kilantosī’’ti vadanto paccuggantvā paṭiggahesi.",
  "atk-s0505a0:830_1": "Rājā taṁ pavattiṁ anārocetvā nagaraṁ gantvā, katapātarāso nagaraguttikaṁ āmantetvā etamatthaṁ ārocesi.",
  "atk-s0505a0:830_2": "Nagaraguttiko – ‘‘kiṁ, deva, kālaparicchedo kato’’ti āha.",
  "atk-s0505a0:830_3": "Rājā ‘‘na kato, bhaṇe’’ti āha.",
  "atk-s0505a0:830_4": "‘‘Duṭṭhu kataṁ, deva, amanussā hi paricchinnamattameva labhanti, aparicchinne pana janapadassa ābādho bhavissati.",
  "atk-s0505a0:830_5": "Hotu, deva, kiñcāpi evamakāsi, appossukko tvaṁ rajjasukhaṁ anubhohi, ahamettha kātabbaṁ karissāmī’’ti.",
  "atk-s0505a0:830_6": "So kālasseva vuṭṭhāya bandhanāgāraṁ gantvā ye ye vajjhā honti, te te sandhāya – ‘‘yo jīvitatthiko hoti, so nikkhamatū’’ti bhaṇati.",
  "atk-s0505a0:830_7": "Yo paṭhamaṁ nikkhamati taṁ gehaṁ netvā, nhāpetvā, bhojetvā ca, ‘‘imaṁ thālipākaṁ yakkhassa dehī’’ti peseti.",
  "atk-s0505a0:830_8": "Taṁ rukkhamūlaṁ paviṭṭhamattaṁyeva yakkho bheravaṁ attabhāvaṁ nimminitvā mūlakandaṁ viya khādati .",
  "atk-s0505a0:830_9": "Yakkhānubhāvena kira manussānaṁ kesādīni upādāya sakalasarīraṁ navanītapiṇḍo viya hoti.",
  "atk-s0505a0:830_10": "Yakkhassa bhattaṁ gāhāpettuṁ gatapurisā taṁ disvā bhītā yathāmittaṁ ārocesuṁ.",
  "atk-s0505a0:830_11": "Tato pabhuti ‘‘rājā core gahetvā yakkhassa detī’’ti manussā corakammato paṭiviratā.",
  "atk-s0505a0:830_12": "Tato aparena samayena navacorānaṁ abhāvena purāṇacorānañca parikkhayena bandhanāgārāni suññāni ahesuṁ.",
  "atk-s0505a0:831_0": "Atha nagaraguttiko rañño ārocesi.",
  "atk-s0505a0:831_1": "Rājā attano dhanaṁ nagararacchāsu chaḍḍāpesi – ‘‘appeva nāma koci lobhena gaṇheyyā’’ti. Taṁ pādenapi na koci chupi.",
  "atk-s0505a0:831_2": "So core alabhanto amaccānaṁ ārocesi.",
  "atk-s0505a0:831_3": "Amaccā ‘‘kulapaṭipāṭiyā ekamekaṁ jiṇṇakaṁ pesema, so pakatiyāpi maccumukhe vattatī’’ti āhaṁsu.",
  "atk-s0505a0:831_4": "Rājā ‘‘‘amhākaṁ pitaraṁ, amhākaṁ pitāmahaṁ pesetī’ti manussā khobhaṁ karissanti, mā vo etaṁ ruccī’’ti nivāresi.",
  "atk-s0505a0:831_5": "‘‘Tena hi, deva, dārakaṁ pesema uttānaseyyakaṁ, tathāvidhassa hi ‘mātā me pitā me’ti sineho natthī’’ti āhaṁsu. Rājā anujāni. Te tathā akaṁsu.",
  "atk-s0505a0:831_6": "Nagare dārakamātaro ca dārake gahetvā gabbhiniyo ca palāyitvā parajanapade dārake saṁvaḍḍhetvā ānenti.",
  "atk-s0505a0:831_7": "Evaṁ sabbānipi dvādasa vassāni gatāni.",
  "atk-s0505a0:832_0": "Tato ekadivasaṁ sakalanagaraṁ vicinitvā ekampi dārakaṁ alabhitvā rañño ārocesuṁ – ‘‘natthi, deva, nagare dārako ṭhapetvā antepure tava puttaṁ āḷavakakumāra’’nti.",
  "atk-s0505a0:832_1": "Rājā ‘‘yathā mama putto piyo, evaṁ sabbalokassa, attanā pana piyataraṁ natthi, gacchatha, tampi datvā mama jīvitaṁ rakkhathā’’ti āha.",
  "atk-s0505a0:832_2": "Tena ca samayena āḷavakakumārassa mātā puttaṁ nhāpetvā, maṇḍetvā, dukūlacumbaṭake katvā, aṅke sayāpetvā, nisinnā hoti.",
  "atk-s0505a0:832_3": "Rājapurisā rañño āṇāya tattha gantvā vippalapantiyā tassā soḷasannañca itthisahassānaṁ saddhiṁ dhātiyā taṁ ādāya pakkamiṁsu ‘‘sve yakkhabhakkho bhavissatī’’ti.",
  "atk-s0505a0:832_4": "Taṁ divasañca bhagavā paccūsasamaye paccuṭṭhāya jetavanamahāvihāre gandhakuṭiyaṁ mahākaruṇāsamāpattiṁ samāpajjitvā puna buddhacakkhunā lokaṁ volokento addasa āḷavakassa kumārassa anāgāmiphaluppattiyā upanissayaṁ, yakkhassa ca sotāpattiphaluppattiyā upanissayaṁ desanāpariyosāne ca caturāsītiyā pāṇasahassānaṁ dhammacakkhupaṭilābhassāti.",
  "atk-s0505a0:832_5": "Tasmā vibhātāya rattiyā purebhattakiccaṁ katvā aniṭṭhitapacchābhattakiccova kāḷapakkhauposathadivase vattamāne oggate sūriye ekakova adutiyo pattacīvaramādāya pādagamaneneva sāvatthito tiṁsa yojanāni gantvā tassa yakkhassa bhavanaṁ pāvisi.",
  "atk-s0505a0:832_6": "Tena vuttaṁ ‘‘āḷavakassa yakkhassa bhavane’’ti.",
  "atk-s0505a0:833_0": "Kiṁ pana bhagavā yasmiṁ nigrodhe āḷavakassa bhavanaṁ, tassa mūle vihāsi, udāhu bhavaneyevāti? Vuccate – bhavaneyeva.",
  "atk-s0505a0:833_1": "Yatheva hi yakkhā attano bhavanaṁ passanti, tathā bhagavāpi.",
  "atk-s0505a0:833_2": "So tattha gantvā bhavanadvāre aṭṭhāsi.",
  "atk-s0505a0:833_3": "Tadā āḷavako himavante yakkhasamāgamaṁ gato hoti.",
  "atk-s0505a0:833_4": "Tato āḷavakassa dvārapālo gadrabho nāma yakkho bhagavantaṁ upasaṅkamitvā, vanditvā – ‘‘kiṁ, bhante, bhagavā vikāle āgato’’ti āha. ‘‘Āma, gadrabha, āgatomhi.",
  "atk-s0505a0:833_5": "Sace te agaru, vihareyyāmekarattiṁ āḷavakassa bhavane’’ti.",
  "atk-s0505a0:833_6": "‘‘Na me, bhante, garu, apica kho so yakkho kakkhaḷo pharuso, mātāpitūnampi abhivādanādīni na karoti, mā rucci bhagavato idha vāso’’ti.",
  "atk-s0505a0:833_7": "‘‘Jānāmi, gadrabha, tassa kakkhaḷattaṁ, na koci mamantarāyo bhavissati, sace te agaru, vihareyyāmekaratti’’nti .",
  "atk-s0505a0:834_0": "Dutiyampi gadrabho yakkho bhagavantaṁ etadavoca – ‘‘aggitattakapālasadiso, bhante, āḷavako, ‘mātāpitaro’ti vā ‘samaṇabrāhmaṇā’ti vā ‘dhammo’ti vā na jānāti, idhāgatānaṁ cittakkhepampi karoti, hadayampi phāleti, pādepi gahetvā parasamudde vā paracakkavāḷe vā khipatī’’ti.",
  "atk-s0505a0:834_1": "Dutiyampi bhagavā āha – ‘‘jānāmi, gadrabha, sace te agaru, vihareyyāmekaratti’’nti.",
  "atk-s0505a0:834_2": "Tatiyampi gadrabho yakkho bhagavantaṁ etadavoca – ‘‘aggitattakapālasadiso, bhante, āḷavako, ‘mātāpitaro’ti vā ‘samaṇabrāhmaṇā’ti vā ‘dhammo’ti vā na jānāti, idhāgatānaṁ cittakkhepampi karoti, hadayampi phāleti, pādepi gahetvā parasamudde vā paracakkavāḷe vā khipatī’’ti.",
  "atk-s0505a0:834_3": "Tatiyampi bhagavā āha – ‘‘jānāmi, gadrabha, sace te agaru, vihareyyāmekaratti’’nti.",
  "atk-s0505a0:834_4": "‘‘Na me, bhante, garu, apica kho so yakkho attano anārocetvā anujānantaṁ maṁ jīvitā voropeyya, ārocemi, bhante, tassā’’ti.",
  "atk-s0505a0:834_5": "‘‘Yathāsukhaṁ, gadrabha, ārocehī’’ti.",
  "atk-s0505a0:834_6": "‘‘Tena hi, bhante, tvameva jānāhī’’ti bhagavantaṁ abhivādetvā himavantābhimukho pakkāmi.",
  "atk-s0505a0:834_7": "Bhavanadvārampi sayameva bhagavato vivaramadāsi.",
  "atk-s0505a0:834_8": "Bhagavā antobhavanaṁ pavisitvā yattha abhilakkhitesu maṅgaladivasādīsu nisīditvā āḷavako siriṁ anubhoti, tasmiṁyeva dibbaratanapallaṅke nisīditvā suvaṇṇābhaṁ muñci.",
  "atk-s0505a0:834_9": "Taṁ disvā yakkhassa itthiyo āgantvā, bhagavantaṁ vanditvā, samparivāretvā nisīdiṁsu.",
  "atk-s0505a0:834_10": "Bhagavā ‘‘pubbe tumhe dānaṁ datvā, sīlaṁ samādiyitvā, pūjaneyyaṁ pūjetvā, imaṁ sampattiṁ pattā, idānipi tatheva karotha, mā aññamaññaṁ issāmacchariyābhibhūtā viharathā’’tiādinā nayena tāsaṁ pakiṇṇakadhammakathaṁ kathesi.",
  "atk-s0505a0:834_11": "Tā ca bhagavato madhuranigghosaṁ sutvā, sādhukārasahassāni datvā, bhagavantaṁ parivāretvā nisīdiṁsuyeva.",
  "atk-s0505a0:834_12": "Gadrabhopi himavantaṁ gantvā āḷavakassa ārocesi – ‘‘yagghe, mārisa, jāneyyāsi, vimāne te bhagavā nisinno’’ti.",
  "atk-s0505a0:834_13": "So gadrabhassa saññamakāsi ‘‘tuṇhī hohi, gantvā kattabbaṁ karissāmī’’ti.",
  "atk-s0505a0:834_14": "Purisamānena kira lajjito ahosi, tasmā ‘‘mā koci parisamajjhe suṇeyyā’’ti vāresi.",
  "atk-s0505a0:835_0": "Tadā sātāgirahemavatā bhagavantaṁ jetavaneyeva vanditvā ‘‘yakkhasamāgamaṁ gamissāmā’’ti saparivārā nānāyānehi ākāsena gacchanti.",
  "atk-s0505a0:835_1": "Ākāse ca yakkhānaṁ na sabbattha maggo atthi, ākāsaṭṭhāni vimānāni pariharitvā maggaṭṭhāneneva maggo hoti.",
  "atk-s0505a0:835_2": "Āḷavakassa pana vimānaṁ bhūmaṭṭhaṁ suguttaṁ pākāraparikkhittaṁ susaṁvihitadvāraṭṭālakagopuraṁ, upari kaṁsajālasañchannaṁ mañjūsasadisaṁ tiyojanaṁ ubbedhena. Tassa upari maggo hoti.",
  "atk-s0505a0:835_3": "Te taṁ padesamāgamma gantuṁ asamatthā ahesuṁ.",
  "atk-s0505a0:835_4": "Buddhānañhi nisinnokāsassa uparibhāgena yāva bhavaggā, tāva koci gantuṁ asamattho.",
  "atk-s0505a0:835_5": "Te ‘‘kimida’’nti āvajjetvā bhagavantaṁ disvā ākāse khittaleḍḍu viya oruyha vanditvā, dhammaṁ sutvā, padakkhiṇaṁ katvā ‘‘yakkhasamāgamaṁ gacchāma bhagavā’’ti tīṇi vatthūni pasaṁsantā yakkhasamāgamaṁ agamaṁsu.",
  "atk-s0505a0:835_6": "Āḷavako te disvā ‘‘idha nisīdathā’’ti paṭikkamma okāsamadāsi.",
  "atk-s0505a0:835_7": "Te āḷavakassa nivedesuṁ ‘‘lābhā te, āḷavaka, yassa te bhavane bhagavā viharati, gacchāvuso bhagavantaṁ payirupāsassū’’ti.",
  "atk-s0505a0:835_8": "Evaṁ bhagavā bhavaneyeva vihāsi, na yasmiṁ nigrodhe āḷavakassa bhavanaṁ, tassa mūleti.",
  "atk-s0505a0:835_9": "Tena vuttaṁ ‘‘ekaṁ samayaṁ bhagavā āḷaviyaṁ viharati āḷavakassa yakkhassa bhavane’’ti.",
  "atk-s0505a0:836_0": "Atha kho āḷavako…pe… bhagavantaṁ etadavoca ‘‘nikkhama samaṇā’’ti.",
  "atk-s0505a0:836_1": "‘‘Kasmā panāyaṁ etadavocā’’ti? Vuccate – rosetukāmatāya.",
  "atk-s0505a0:836_2": "Tatrevaṁ ādito pabhuti sambandho veditabbo – ayañhi yasmā assaddhassa saddhākathā dukkathā hoti dussīlādīnaṁ sīlādikathā viya, tasmā tesaṁ yakkhānaṁ santikā bhagavato pasaṁsaṁ sutvā eva aggimhi pakkhittaloṇasakkharā viya abbhantarakopena taṭataṭāyamānahadayo hutvā ‘‘ko so bhagavā nāma, yo mama bhavanaṁ paviṭṭho’’ti āha.",
  "atk-s0505a0:836_3": "Te āhaṁsu – ‘‘na tvaṁ, āvuso, jānāsi bhagavantaṁ amhākaṁ satthāraṁ, yo tusitabhavane ṭhito pañca mahāvilokanāni viloketvā’’tiādinā nayena yāva dhammacakkappavattanaṁ kathentā paṭisandhiādinā dvattiṁsa pubbanimittāni vatvā ‘‘imānipi tvaṁ, āvuso , acchariyāni nāddasā’’ti codesuṁ.",
  "atk-s0505a0:836_4": "So disvāpi kodhavasena ‘‘nāddasa’’nti āha.",
  "atk-s0505a0:836_5": "Āvuso āḷavaka passeyyāsi vā tvaṁ, na vā, ko tayā attho passatā vā apassatā vā, kiṁ tvaṁ karissasi amhākaṁ satthuno, yo tvaṁ taṁ upanidhāya calakkakudhamahāusabhasamīpe tadahujātavacchako viya, tidhāpabhinnamattavāraṇasamīpe bhiṅkapotako viya, bhāsuravilambakesaraupasobhitakkhandhassa migarañño samīpe jarasiṅgālo viya, diyaḍḍhayojanasatappavaḍḍhakāyasupaṇṇarājasamīpe chinnapakkhakākapotako viya khāyasi, gaccha yaṁ te karaṇīyaṁ, taṁ karohīti.",
  "atk-s0505a0:836_6": "Evaṁ vutte kuddho āḷavako uṭṭhahitvā manosilātale vāmapādena ṭhatvā ‘‘passatha dāni tumhākaṁ vā satthā mahānubhāvo, ahaṁ vā’’ti dakkhiṇapādena saṭṭhiyojanamattaṁ kelāsapabbatakūṭaṁ akkami, taṁ ayokūṭapahaṭo niddhantaayopiṇḍo viya papaṭikāyo muñci.",
  "atk-s0505a0:836_7": "So tatra ṭhatvā ‘‘ahaṁ āḷavako’’ti ghosesi, sakalajambudīpaṁ saddo phari.",
  "atk-s0505a0:837_0": "Cattārokira saddā sakalajambudīpe suyyiṁsu – yañca puṇṇako yakkhasenāpati dhanañcayakorabyarājānaṁ jūte jinitvā apphoṭetvā ‘‘ahaṁ jini’’nti ugghosesi, yañca sakko devānamindo kassapassa bhagavato sāsane parihāyamāne vissakammaṁ devaputtaṁ sunakhaṁ kāretvā ‘‘ahaṁ pāpabhikkhū ca pāpabhikkhuniyo ca upāsake ca upāsikāyo ca sabbeva adhammavādino khādāmī’’ti ugghosāpesi, yañca kusajātake pabhāvatihetu sattahi rājūhi nagare uparuddhe pabhāvatiṁ attanā saha hatthikkhandhaṁ āropetvā nagarā nikkhamma ‘‘ahaṁ sīhassarakusamahārājā’’ti mahāpuriso ugghosesi, yañca āḷavako kelāsamuddhani ṭhatvā ‘‘ahaṁ āḷavako’’ti.",
  "atk-s0505a0:837_1": "Tadā hi sakalajambudīpe dvāre dvāre ṭhatvā ugghositasadisaṁ ahosi, tiyojanasahassavitthato ca himavāpi saṅkampi yakkhassa ānubhāvena.",
  "atk-s0505a0:838_0": "So vātamaṇḍalaṁ samuṭṭhāpesi – ‘‘eteneva samaṇaṁ palāpessāmī’’ti.",
  "atk-s0505a0:838_1": "Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūletvā āḷavīnagaraṁ pakkhantā jiṇṇahatthisālādīni cuṇṇentā chadaniṭṭhakā ākāse bhamentā.",
  "atk-s0505a0:838_2": "Bhagavā ‘‘mā kassaci uparodho hotū’’ti adhiṭṭhāsi.",
  "atk-s0505a0:838_3": "Te vātā dasabalaṁ patvā cīvarakaṇṇamattampi cāletuṁ nāsakkhiṁsu.",
  "atk-s0505a0:838_4": "Tato mahāvassaṁ samuṭṭhāpesi ‘‘udakena ajjhottharitvā samaṇaṁ māressāmī’’ti.",
  "atk-s0505a0:838_5": "Tassānubhāvena uparūpari satapaṭalasahassapaṭalādibhedā valāhakā uṭṭhahitvā vassiṁsu, vuṭṭhidhārāvegena pathavī chiddā ahosi, vanarukkhādīnaṁ upari mahogho āgantvā dasabalassa cīvare ussāvabindumattampi temetuṁ nāsakkhi.",
  "atk-s0505a0:838_6": "Tato pāsāṇavassaṁ samuṭṭhāpesi, mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṁ patvā dibbamālāguḷāni sampajjiṁsu.",
  "atk-s0505a0:838_7": "Tato paharaṇavassaṁ samuṭṭhāpesi, ekatodhārāubhatodhārā asisattikhurappādayo dhūmāyantā pajjalantā ākāsenāgantvā dasabalaṁ patvā dibbapupphāni ahesuṁ.",
  "atk-s0505a0:838_8": "Tato aṅgāravassaṁ samuṭṭhāpesi, kiṁsukavaṇṇā aṅgārā ākāsenāgantvā dasabalassa pādamūle dibbapupphāni hutvā vikiriṁsu.",
  "atk-s0505a0:838_9": "Tato kukkulavassaṁ samuṭṭhāpesi, accuṇho kukkulo ākāsenāgantvā dasabalassa pādamūle candanacuṇṇaṁ hutvā nipati.",
  "atk-s0505a0:838_10": "Tato vālukāvassaṁ samuṭṭhāpesi, atisukhumā vālukā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṁsu.",
  "atk-s0505a0:838_11": "Tato kalalavassaṁ samuṭṭhāpesi, taṁ kalalavassaṁ dhūmāyantaṁ pajjalantaṁ ākāsenāgantvā dasabalassa pādamūle dibbagandhaṁ hutvā nipati.",
  "atk-s0505a0:838_12": "Tato andhakāraṁ samuṭṭhāpesi ‘‘bhiṁsetvā samaṇaṁ palāpessāmī’’ti.",
  "atk-s0505a0:838_13": "Taṁ caturaṅgasamannāgatandhakārasadisaṁ hutvā dasabalaṁ patvā sūriyappabhāvihatamivandhakāraṁ antaradhāyi.",
  "atk-s0505a0:839_0": "Evaṁ yakkho imāhi navahi vātavassapāsāṇapaharaṇaṅgārakukkulavālukakalalandhakāravuṭṭhīhi bhagavantaṁ palāpetuṁ asakkonto nānāvidhapaharaṇahatthāya anekappakārarūpabhūtagaṇasamākulāya caturaṅginiyā senāya sayameva bhagavantaṁ abhigato.",
  "atk-s0505a0:839_1": "Te bhūtagaṇā anekappakāre vikāre katvā ‘‘gaṇhatha hanathā’’ti bhagavato upari āgacchantā viya honti, apica te niddhantalohapiṇḍaṁ viya makkhikā, bhagavantaṁ allīyituṁ asamatthā evaṁ ahesuṁ.",
  "atk-s0505a0:839_2": "Evaṁ santepi yathā bodhimaṇḍe māro āgatavelāyameva nivatto, tathā anivattitvā upaḍḍharattimattaṁ byākulamakaṁsu.",
  "atk-s0505a0:839_3": "Evaṁ upaḍḍharattimattaṁ anekappakāravibhiṁsanadassanenapi bhagavantaṁ cāletumasakkonto āḷavako cintesi – ‘‘yaṁnūnāhaṁ kenaci ajeyyaṁ dussāvudhaṁ muñceyya’’nti.",
  "atk-s0505a0:840_0": "Cattāri kira āvudhāni loke seṭṭhāni – sakkassa vajirāvudhaṁ, vessavaṇassa gadāvudhaṁ, yamassa nayanāvudhaṁ, āḷavakassa dussāvudhanti.",
  "atk-s0505a0:840_1": "Yadi hi sakko kuddho vajirāvudhaṁ sinerumatthake pahareyya aṭṭhasaṭṭhisahassādhikayojanasatasahassaṁ sineruṁ vinivijjhitvā heṭṭhato gaccheyya .",
  "atk-s0505a0:840_2": "Vessavaṇassa puthujjanakāle vissajjitagadā bahūnaṁ yakkhasahassānaṁ sīsaṁ pātetvā puna hatthapāsaṁ āgantvā tiṭṭhati.",
  "atk-s0505a0:840_3": "Yamena kuddhena nayanāvudhena olokitamatte anekāni kumbhaṇḍasahassāni tattakapāle tilā viya vipphurantāni vinassanti.",
  "atk-s0505a0:840_4": "Āḷavako kuddho sace ākāse dussāvudhaṁ muñceyya, dvādasa vassāni devo na vasseyya.",
  "atk-s0505a0:840_5": "Sace pathaviyaṁ muñceyya, sabbarukkhatiṇādīni sussitvā dvādasavassantaraṁ na puna ruheyyuṁ.",
  "atk-s0505a0:840_6": "Sace samudde muñceyya, tattakapāle udakabindu viya sabbamudakaṁ susseyya.",
  "atk-s0505a0:840_7": "Sace sinerusadisepi pabbate muñceyya, khaṇḍākhaṇḍaṁ hutvā vikireyya.",
  "atk-s0505a0:840_8": "So evaṁ mahānubhāvaṁ dussāvudhaṁ uttarīyakataṁ muñcitvā aggahesi .",
  "atk-s0505a0:840_9": "Yebhuyyena dasasahassilokadhātudevatā vegena sannipatiṁsu – ‘‘ajja bhagavā āḷavakaṁ damessati, tattha dhammaṁ sossāmā’’ti.",
  "atk-s0505a0:840_10": "Yuddhadassanakāmāpi devatā sannipatiṁsu.",
  "atk-s0505a0:840_11": "Evaṁ sakalampi ākāsaṁ devatāhi puripuṇṇamahosi.",
  "atk-s0505a0:841_0": "Atha āḷavako bhagavato samīpe uparūpari vicaritvā vatthāvudhaṁ muñci.",
  "atk-s0505a0:841_1": "Taṁ asanivicakkaṁ viya ākāse bheravasaddaṁ karontaṁ dhūmāyantaṁ pajjalantaṁ bhagavantaṁ patvā yakkhassa mānamaddanatthaṁ pādamuñchanacoḷakaṁ hutvā pādamūle nipati.",
  "atk-s0505a0:841_2": "Āḷavako taṁ disvā chinnavisāṇo viya usabho, uddhaṭadāṭho viya sappo, nittejo nimmado nipatitamānaddhajo hutvā cintesi – ‘‘dussāvudhampi samaṇaṁ nabhibhosi, kiṁ nu kho kāraṇa’’nti?",
  "atk-s0505a0:841_3": "Idaṁ kāraṇaṁ, mettāvihārayutto samaṇo, handa naṁ rosetvā mettāya viyojemīti.",
  "atk-s0505a0:841_4": "Iminā sambandhenetaṁ vuttaṁ – ‘‘atha kho āḷavako yakkho yena bhagavā…pe… nikkhama samaṇā’’ti.",
  "atk-s0505a0:841_5": "Tatrāyamadhippāyo – kasmā mayā ananuññāto mama bhavanaṁ pavisitvā gharasāmiko viya itthāgārassa majjhe nisinnosi, nanu ayuttametaṁ samaṇassa yadidaṁ adinnapaṭibhogo itthisaṁsaggo ca, tasmā yadi tvaṁ samaṇadhamme ṭhito, nikkhama samaṇāti.",
  "atk-s0505a0:841_6": "Eke pana ‘‘etāni aññāni ca pharusavacanāni vatvā evāyaṁ etadavocā’’ti bhaṇanti.",
  "atk-s0505a0:842_0": "Atha bhagavā ‘‘yasmā thaddho paṭithaddhabhāvena vinetuṁ na sakkā, so hi paṭithaddhabhāve kariyamāne seyyathāpi caṇḍassa kukkurassa nāsāya pittaṁ bhindeyya, so bhiyyoso mattāya caṇḍataro assa, evaṁ thaddhataro hoti, mudunā pana so sakkā vinetu’’nti ñatvā ‘‘sādhāvuso’’ti piyavacanena tassa vacanaṁ sampaṭicchitvā nikkhami .",
  "atk-s0505a0:842_1": "Tena vuttaṁ ‘‘sādhāvusoti bhagavā nikkhamī’’ti.",
  "atk-s0505a0:843_0": "Tato āḷavako ‘‘suvaco vatāyaṁ samaṇo ekavacaneneva nikkhanto, evaṁ nāma nikkhametuṁ sukhaṁ samaṇaṁ akāraṇenevāhaṁ sakalarattiṁ yuddhena abbhuyyāsi’’nti muducitto hutvā puna cintesi ‘‘idānipi na sakkā jānituṁ, kiṁ nu kho suvacatāya nikkhanto, udāhu kodhena, handa naṁ vīmaṁsāmī’’ti. Tato ‘‘pavisa samaṇā’’ti āha.",
  "atk-s0505a0:843_1": "Atha ‘‘suvaco’’ti mudubhūtacittavavatthānakaraṇatthaṁ punapi piyavacanaṁ vadanto sādhāvusoti bhagavā pāvisi.",
  "atk-s0505a0:843_2": "Āḷavako punappunaṁ tameva suvacabhāvaṁ vīmaṁsanto dutiyampi tatiyampi ‘‘nikkhama pavisā’’ti āha. Bhagavāpi tathā akāsi.",
  "atk-s0505a0:843_3": "Yadi na kareyya, pakatiyāpi thaddhayakkhassa cittaṁ thaddhataraṁ hutvā dhammakathāya bhājanaṁ na bhaveyya.",
  "atk-s0505a0:843_4": "Tasmā yathā nāma mātā rodantaṁ puttakaṁ yaṁ so icchati, taṁ datvā vā katvā vā saññāpeti, tathā bhagavā kilesarodanena rodantaṁ yakkhaṁ saññāpetuṁ yaṁ so bhaṇati, taṁ akāsi.",
  "atk-s0505a0:843_5": "Yathā ca dhātī thaññaṁ apivantaṁ dārakaṁ kiñci datvā upalāḷetvā pāyeti, tathā bhagavā yakkhaṁ lokuttaradhammakhīraṁ pāyetuṁ tassa patthitavacanakaraṇena upalāḷento evamakāsi.",
  "atk-s0505a0:843_6": "Yathā ca puriso lābumhi catumadhuraṁ pūretukāmo tassabbhantaraṁ sodheti, evaṁ bhagavā yakkhassa citte lokuttaracatumadhuraṁ pūretukāmo tassa abbhantare kodhamalaṁ sodhetuṁ yāva tatiyaṁ nikkhamanapavesanaṁ akāsi.",
  "atk-s0505a0:844_0": "Atha āḷavako ‘‘suvaco ayaṁ samaṇo, ‘nikkhamā’ti vutto nikkhamati, ‘pavisā’ti vutto pavisati, yaṁnūnāhaṁ imaṁ samaṇaṁ evamevaṁ sakalarattiṁ kilametvā, pāde gahetvā, pāragaṅgāya khipeyya’’nti pāpakaṁ citaṁ uppādetvā catutthavāraṁ āha – ‘‘nikkhama samaṇā’’ti.",
  "atk-s0505a0:844_1": "Taṁ ñatvā bhagavā ‘‘na khvāhaṁ ta’’nti āha.",
  "atk-s0505a0:844_2": "‘‘Evaṁ vutte taduttariṁ karaṇīyaṁ pariyesamāno pañhaṁ pucchitabbaṁ maññissati, taṁ dhammakathāya mukhaṁ bhavissatī’’ti ñatvā ‘‘na khvāhaṁ ta’’nti āha.",
  "atk-s0505a0:844_3": "Tattha naiti paṭikkhepe, khoiti avadhāraṇe.",
  "atk-s0505a0:844_4": "Ahanti attanidassanaṁ, nti hetuvacanaṁ.",
  "atk-s0505a0:844_5": "Tenettha ‘‘yasmā tvaṁ evaṁ cintesi, tasmā ahaṁ āvuso neva nikkhamissāmi, yaṁ te karaṇīyaṁ, taṁ karohī’’ti evamattho daṭṭhabbo.",
  "atk-s0505a0:845_0": "Tato āḷavako yasmā pubbepi ākāsenāgamanavelāyaṁ ‘‘kiṁ nu kho, etaṁ suvaṇṇavimānaṁ, udāhu rajatamaṇivimānānaṁ aññataraṁ, handa naṁ passāmā’’ti evaṁ attano vimānaṁ āgate iddhimante tāpasaparibbājake pañhaṁ pucchitvā vissajjetumasakkonte cittakkhepādīhi viheṭheti. Kathaṁ?",
  "atk-s0505a0:845_1": "Amanussā hi bhiṁsanakarūpadassanena vā hadayavatthuparimaddanena vāti dvīhākārehi cittakkhepaṁ karonti.",
  "atk-s0505a0:845_2": "Ayaṁ pana yasmā ‘‘iddhimanto bhiṁsanakarūpadassanena na tasantī’’ti ñatvā attano iddhippabhāvena sukhumattabhāvaṁ nimminitvā, tesaṁ anto pavisitvā hadayavatthuṁ parimaddati, tato cittasantati na saṇṭhāti, tassā asaṇṭhamānāya ummattakā honti khittacittā.",
  "atk-s0505a0:845_3": "Evaṁ khittacittānaṁ etesaṁ urampi phāleti, pādepi ne gahetvā pāragaṅgāya khipati ‘‘māssu me puna evarūpā bhavanamāgamiṁsū’’ti, tasmā te pañhe saritvā ‘‘yaṁnūnāhaṁ imaṁ samaṇaṁ idāni evaṁ viheṭheyya’’nti cintetvā āha ‘‘pañhaṁ taṁ samaṇā’’tiādi.",
  "atk-s0505a0:846_0": "Kuto panassa te pañhāti?",
  "atk-s0505a0:846_1": "Tassa kira mātāpitaro kassapaṁ bhagavantaṁ payirupāsitvā aṭṭha pañhe savissajjane uggahesuṁ.",
  "atk-s0505a0:846_2": "Te daharakāle āḷavakaṁ pariyāpuṇāpesuṁ.",
  "atk-s0505a0:846_3": "So kālaccayena vissajjanaṁ sammussi.",
  "atk-s0505a0:846_4": "Tato ‘‘ime pañhāpi mā vinassantū’’ti suvaṇṇapaṭṭe jātihiṅgulakena likhāpetvā vimāne nikkhipi.",
  "atk-s0505a0:846_5": "Evamete buddhapañhā buddhavisayā eva honti.",
  "atk-s0505a0:846_6": "Bhagavā taṁ sutvā yasmā buddhānaṁ pariccattalābhantarāyo vā jīvitantarāyo vā sabbaññutaññāṇabyāmappabhānaṁ paṭighāto vā na sakkā kenaci kātuṁ, tasmā taṁ loke asādhāraṇaṁ buddhānubhāvaṁ dassento āha ‘‘na khvāhaṁ taṁ, āvuso, passāmi sadevake loke’’ti.",
  "atk-s0505a0:847_0": "Tattha ‘‘sadevakavacanena pañcakāmāvacaradevaggahaṇa’’ntiādinā nayena etesaṁ padānaṁ atthamattadassanena saṅkhepo vutto, na anusandhiyojanākkamena vitthāro.",
  "atk-s0505a0:847_1": "Svāyaṁ vuccati – sadevakavacanena hi ukkaṭṭhaparicchedato sabbadevesu gahitesupi yesaṁ tattha sannipatite devagaṇe vimati ahosi ‘‘māro mahānubhāvo chakāmāvacarissaro vasavattī paccanīkasāto dhammadessī kururakammanto, kiṁ nu kho, sopissa cittakkhepādīni na kareyyā’’ti, tesaṁ vimatipaṭibāhanatthaṁ ‘‘samārake’’ti āha.",
  "atk-s0505a0:847_2": "Tato yesaṁ ahosi – ‘‘brahmā mahānubhāvo ekaṅguliyā ekacakkavāḷasahasse ālokaṁ karoti, dvīhi…pe… dasahi aṅgulīhi dasasu cakkavāḷasahassesu, anuttarañca jhānasamāpattisukhaṁ paṭisaṁvedeti, kiṁ sopi na kareyyā’’ti, tesaṁ vimatipaṭibāhanatthaṁ ‘‘sabrahmake’’ti āha.",
  "atk-s0505a0:847_3": "Atha yesaṁ ahosi ‘‘puthu samaṇabrāhmaṇā sāsanassa paccatthikā paccāmittā mantādibalasamannāgatā, kiṁ tepi na kareyyu’’nti, tesaṁ vimatipaṭibāhanatthaṁ ‘‘sassamaṇabrāhmaṇiyā pajāyā’’ti āha.",
  "atk-s0505a0:847_4": "Evaṁ ukkaṭṭhaṭṭhānesu kassaci abhāvaṁ dassetvā idāni sadevamanussāyāti vacanena sammutideve avasesamanusse ca upādāya ukkaṭṭhaparicchedavaseneva sesasattalokepi kassaci abhāvaṁ dassesīti evamettha anusandhiyojanākkamo veditabbo.",
  "atk-s0505a0:848_0": "Evaṁ bhagavā tassa bādhanacittaṁ paṭisedhetvā pañhapucchane ussāhaṁ janento āha ‘‘apica tvaṁ, āvuso, puccha yadākaṅkhasī’’ti.",
  "atk-s0505a0:848_1": "Tassattho – puccha, yadi ākaṅkhasi, na me pañhavissajjane bhāro atthi.",
  "atk-s0505a0:848_2": "Atha vā ‘‘puccha yaṁ ākaṅkhasi, te sabbaṁ vissajjessāmī’’ti sabbaññupavāraṇaṁ pavāresi asādhāraṇaṁ paccekabuddhaaggasāvakamahāsāvakehi.",
  "atk-s0505a0:848_3": "Te hi ‘‘pucchāvuso sutvā vedissāmā’’ti vadanti.",
  "atk-s0505a0:848_4": "Buddhā pana ‘‘pucchāvuso yadākaṅkhasī’’ti (saṁ. ni. 1.237, 246) vā,",
  "atk-s0505a0:849_0": "‘‘Puccha vāsava maṁ pañhaṁ, yaṁ kiñci manasicchasī’’ti vā. (dī. ni. 2.356);",
  "atk-s0505a0:850_0": "‘‘Bāvarissa ca tuyhaṁ vā, sabbesaṁ sabbasaṁsayaṁ;",
  "atk-s0505a0:851_0": "Katāvakāsā pucchavho, yaṁ kiñci manasicchathā’’ti vā. (su. ni. 1036) –",
  "atk-s0505a0:852_0": "Evamādinā nayena devamanussānaṁ sabbaññupavāraṇaṁ pavārenti.",
  "atk-s0505a0:852_1": "Anacchariyañcetaṁ, yaṁ bhagavā buddhabhūmiṁ patvā evaṁ pavāraṇaṁ pavāreyya, yo bodhisattabhūmiyaṁ padesañāṇe vattamānopi –",
  "atk-s0505a0:853_0": "‘‘Koṇḍañña pañhāni viyākarohi, yācanti taṁ isayo sādhurūpā;",
  "atk-s0505a0:854_0": "Koṇḍañña eso manujesu dhammo, yaṁ vuddhamāgacchati esa bhāro’’ti. (jā. 2.17.60) –",
  "atk-s0505a0:855_0": "Evaṁ isīhi yācito –",
  "atk-s0505a0:856_0": "‘‘Katāvakāsā pucchantu bhonto, yaṁ kiñci pañhaṁ manasābhipatthitaṁ;",
  "atk-s0505a0:857_0": "Ahañhi taṁ taṁ vo viyākarissaṁ, ñatvā sayaṁ lokamimaṁ parañcā’’ti. –",
  "atk-s0505a0:858_0": "Evaṁ sarabhaṅgakāle sambhavajātake ca sakalajambudīpe tikkhattuṁ vicaritvā pañhānaṁ antakaraṁ adisvā jātiyā sattavassiko rathikāya paṁsukīḷikaṁ kīḷanto suciratena brāhmaṇena puṭṭho –",
  "atk-s0505a0:859_0": "‘‘Taggha te ahamakkhissaṁ, yathāpi kusalo tathā;",
  "atk-s0505a0:860_0": "Rājā ca kho naṁ jānāti, yadi kāhati vā na vā’’ti. (jā. 1.16.172) –",
  "atk-s0505a0:861_0": "Evaṁ sabbaññupavāraṇaṁ pavāresi.",
  "atk-s0505a0:861_1": "Evaṁ bhagavatā āḷavakassa sabbaññupavāraṇāya pavāritāya atha kho āḷavako yakkho bhagavantaṁ gāthāya ajjhabhāsi ‘‘kiṁ sūdha vitta’’nti.",
  "atk-s0505a0:862_0": "183. Tattha kinti pucchāvacanaṁ. Sūti padapūraṇamatte nipāto. Idhāti imasmiṁ loke.",
  "atk-s0505a0:862_1": "Vittanti vidati, pītiṁ karotīti vittaṁ, dhanassetaṁ adhivacanaṁ. Suciṇṇanti sukataṁ.",
  "atk-s0505a0:862_2": "Sukhanti kāyikacetasikaṁ sātaṁ.",
  "atk-s0505a0:862_3": "Āvahātīti āvahati, āneti, deti, appetīti vuttaṁ hoti haveti daḷhatthe nipāto. Sādutaranti atisayena sāduṁ. ‘‘Sādhutara’’ntipi pāṭho.",
  "atk-s0505a0:862_4": "Rasānanti rasasaññitānaṁ dhammānaṁ.",
  "atk-s0505a0:862_5": "Kathanti kena pakārena, kathaṁjīvino jīvitaṁ kathaṁjīvijīvitaṁ, gāthābandhasukhatthaṁ pana sānunāsikaṁ vuccati.",
  "atk-s0505a0:862_6": "‘‘Kathaṁjīviṁ jīvata’’nti vā pāṭho.",
  "atk-s0505a0:862_7": "Tassa jīvantānaṁ kathaṁjīvinti attho. Sesamettha pākaṭameva.",
  "atk-s0505a0:862_8": "Evamimāya gāthāya ‘‘kiṁ su idha loke purisassa vittaṁ seṭṭhaṁ, kiṁ su suciṇṇaṁ sukhamāvahāti, kiṁ rasānaṁ sādutaraṁ, kathaṁjīvino jīvitaṁ seṭṭhamāhū’’ti ime cattāro pañhe pucchi.",
  "atk-s0505a0:863_0": "184.",
  "atk-s0505a0:863_1": "Athassa bhagavā kassapadasabalena vissajjitanayeneva vissajjento imaṁ gāthamāha ‘‘saddhīdha vitta’’nti.",
  "atk-s0505a0:863_2": "Tattha yathā hiraññasuvaṇṇādi vittaṁ upabhogaparibhogasukhaṁ āvahati, khuppipāsādidukkhaṁ paṭibāhati, dāliddiyaṁ vūpasameti, muttādiratanapaṭilābhahetu hoti, lokasanthutiñca āvahati, evaṁ lokiyalokuttarā saddhāpi yathāsambhavaṁ lokiyalokuttaravipākasukhamāvahati, saddhādhurena paṭipannānaṁ jātijarādidukkhaṁ paṭibāhati, guṇadāliddiyaṁ vūpasameti, satisambojjhaṅgādiratanapaṭilābhahetu hoti.",
  "atk-s0505a0:864_0": "‘‘Saddho sīlena sampanno, yaso bhogasamappito;",
  "atk-s0505a0:865_0": "Yaṁ yaṁ padesaṁ bhajati, tattha tattheva pūjito’’ti. (dha. pa. 303) –",
  "atk-s0505a0:866_0": "Vacanato lokasanthutiñca āvahatīti katvā ‘‘vitta’’nti vuttā.",
  "atk-s0505a0:866_1": "Yasmā panetaṁ saddhāvittaṁ anugāmikaṁ anaññasādhāraṇaṁ sabbasampattihetu, lokiyassa hiraññasuvaṇṇādivittassāpi nidānaṁ.",
  "atk-s0505a0:866_2": "Saddhoyeva hi dānādīni puññāni katvā vittaṁ adhigacchati, assaddhassa pana vittaṁ yāvadeva anatthāya hoti, tasmā ‘‘seṭṭha’’nti vuttaṁ.",
  "atk-s0505a0:866_3": "Purisassāti ukkaṭṭhaparicchedadesanā;",
  "atk-s0505a0:866_4": "tasmā na kevalaṁ purisassa , itthiādīnampi saddhāvittameva seṭṭhanti veditabbaṁ.",
  "atk-s0505a0:867_0": "Dhammoti dasakusalakammapathadhammo, dānasīlabhāvanādhammo vā. Suciṇṇoti sukato sucarito .",
  "atk-s0505a0:867_1": "Sukhamāvahātīti soṇaseṭṭhiputtaraṭṭhapālādīnaṁ viya manussasukhaṁ, sakkādīnaṁ viya dibbasukhaṁ, pariyosāne ca mahāpadumādīnaṁ viya nibbānasukhañca āvahatīti.",
  "atk-s0505a0:868_0": "Saccanti ayaṁ saccasaddo anekesu atthesu dissati.",
  "atk-s0505a0:868_1": "Seyyathidaṁ – ‘‘saccaṁ bhaṇe na kujjheyyā’’tiādīsu (dha. pa. 224) vācāsacce.",
  "atk-s0505a0:868_2": "‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce.",
  "atk-s0505a0:868_3": "‘‘Kasmā nu saccāni vadanti nānā, pavādiyāse kusalāvadānā’’tiādīsu (su. ni. 891) diṭṭhisacce.",
  "atk-s0505a0:868_4": "‘‘Cattārimāni, bhikkhave, brāhmaṇasaccānī’’tiādīsu (a. ni. 4.185) brāhmaṇasacce.",
  "atk-s0505a0:868_5": "‘‘Ekañhi saccaṁ na dutīyamatthī’’tiādīsu (su. ni. 890) paramatthasacce.",
  "atk-s0505a0:868_6": "‘‘Catunnaṁ saccānaṁ kati kusalā’’tiādīsu (vibha. 216) ariyasacce.",
  "atk-s0505a0:868_7": "Idha pana paramatthasaccaṁ nibbānaṁ, viratisaccaṁ vā abbhantaraṁ katvā vācāsaccaṁ adhippetaṁ, yassānubhāvena udakādīni vase vattenti jātijarāmaraṇapāraṁ taranti. Yathāha –",
  "atk-s0505a0:869_0": "‘‘Saccena vācenudakampi dhāvati, visampi saccena hananti paṇḍitā;",
  "atk-s0505a0:870_0": "Saccena devo thanayaṁ pavassati, sacce ṭhitā nibbutiṁ patthayanti.",
  "atk-s0505a0:871_0": "‘‘Ye kecime atthi rasā pathabyā, saccaṁ tesaṁ sādutaraṁ rasānaṁ;",
  "atk-s0505a0:872_0": "Sacce ṭhitā samaṇabrāhmaṇā ca, taranti jātimaraṇassa pāra’’nti. (jā. 2.21.433);",
  "atk-s0505a0:873_0": "Sādutaranti madhurataraṁ, paṇītataraṁ.",
  "atk-s0505a0:873_1": "Rasānanti ye ime ‘‘mūlaraso, khandharaso’’tiādinā (dha. sa.",
  "atk-s0505a0:873_2": "628-630) nayena sāyanīyadhammā, ye cime ‘‘anujānāmi, bhikkhave, sabbaṁ phalarasaṁ (mahāva.",
  "atk-s0505a0:873_3": "300) arasarūpo bhavaṁ gotamo, ye te, brāhmaṇa, rūparasā, saddarasā (a. ni. 8.11; pārā. 3), anāpatti rasarase (pāci.",
  "atk-s0505a0:873_4": "607-609), ayaṁ dhammavinayo ekaraso vimuttiraso (a. ni. 8.19; cūḷava.",
  "atk-s0505a0:873_5": "385), bhāgī vā bhagavā attharasassa dhammarasassā’’tiādinā (mahāni. 149; cūḷani.",
  "atk-s0505a0:873_6": "ajitamāṇavapucchāniddesa 2) nayena vācārasūpavajjā avasesabyañjanādayo dhammā ‘‘rasā’’ti vuccanti, tesaṁ rasānaṁ saccaṁ have sādutaraṁ saccameva sādutaraṁ, sādhutaraṁ vā seṭṭhataraṁ, uttamataraṁ.",
  "atk-s0505a0:873_7": "Mūlarasādayo hi sarīraṁ upabrūhenti, saṁkilesikañca sukhamāvahanti.",
  "atk-s0505a0:873_8": "Saccarase viratisaccavācāsaccarasā samathavipassanādīhi cittamupabrūhenti, asaṁkilesikañca sukhamāvahanti, vimuttiraso paramatthasaccarasaparibhāvitattā sādu, attharasadhammarasā ca tadadhigamūpāyabhūtaṁ atthañca dhammañca nissāya pavattitoti.",
  "atk-s0505a0:874_0": "Paññājīvinti ettha pana yvāyaṁ andhekacakkhudvicakkhukesu dvicakkhupuggalo gahaṭṭho vā kammantānuṭṭhānasaraṇagamanadānasaṁvibhāgasīlasamādānauposathakammādigahaṭṭhapaṭipadaṁ, pabbajito vā avippaṭisārakarasīlasaṅkhātaṁ taduttaricittavisuddhiādibhedaṁ vā pabbajitapaṭipadaṁ paññāya ārādhetvā jīvati, tassa paññājīvino jīvitaṁ, taṁ vā paññājīviṁ jīvitaṁ seṭṭhamāhūti evamattho daṭṭhabbo.",
  "atk-s0505a0:875_0": "185-6.",
  "atk-s0505a0:875_1": "Evaṁ bhagavatā vissajjite cattāropi pañhe sutvā attamano yakkho avasesepi cattāro pañhe pucchanto ‘‘kathaṁ su tarati ogha’’nti gāthamāha.",
  "atk-s0505a0:875_2": "Athassa bhagavā purimanayeneva vissajjento ‘‘saddhāya taratī’’ti gāthamāha.",
  "atk-s0505a0:875_3": "Tattha kiñcāpi yo catubbidhaṁ oghaṁ tarati, so saṁsāraṇṇavampi tarati, vaṭṭadukkhampi acceti, kilesamalāpi parisujjhati, evaṁ santepi pana yasmā assaddho oghataraṇaṁ asaddahanto na pakkhandati, pañcasu kāmaguṇesu cittavossaggena pamatto tattheva sattavisattatāya saṁsāraṇṇavaṁ na tarati, kusīto dukkhaṁ viharati vokiṇṇo akusalehi dhammehi, appañño suddhimaggaṁ ajānanto na parisujjhati, tasmā tappaṭipakkhaṁ dassentena bhagavatā ayaṁ gāthā vuttā.",
  "atk-s0505a0:876_0": "Evaṁ vuttāya cetāya yasmā sotāpattiyaṅgapadaṭṭhānaṁ saddhindriyaṁ, tasmā ‘‘saddhāya tarati ogha’’nti iminā padena diṭṭhoghataraṇaṁ sotāpattimaggaṁ sotāpannañca pakāseti.",
  "atk-s0505a0:876_1": "Yasmā pana sotāpanno kusalānaṁ dhammānaṁ bhāvanāya sātaccakiriyāsaṅkhātena appamādena samannāgato dutiyamaggaṁ ārādhetvā ṭhapetvā sakideva imaṁ lokaṁ āgamanamattaṁ avasesaṁ sotāpattimaggena atiṇṇaṁ bhavoghavatthuṁ saṁsāraṇṇavaṁ tarati, tasmā ‘‘appamādena aṇṇava’’nti iminā padena bhavoghataraṇaṁ sakadāgāmimaggaṁ sakadāgāmiñca pakāseti.",
  "atk-s0505a0:876_2": "Yasmā sakadāgāmī vīriyena tatiyamaggaṁ ārādhetvā sakadāgāmimaggena anatītaṁ kāmoghavatthuṁ;",
  "atk-s0505a0:876_3": "kāmoghasaññitañca kāmadukkhamacceti, tasmā ‘‘vīriyena dukkhamaccetī’’ti iminā padena kāmoghataraṇaṁ anāgāmimaggaṁ anāgāmiñca pakāseti.",
  "atk-s0505a0:876_4": "Yasmā pana anāgāmī vigatakāmapaṅkatāya parisuddhāya paññāya ekantaparisuddhaṁ catutthamaggapaññaṁ ārādhetvā anāgāmimaggena appahīnaṁ avijjāsaṅkhātaṁ paramamalaṁ pajahati, tasmā ‘‘paññāya parisujjhatī’’ti iminā padena avijjoghataraṇaṁ arahattamaggaṁ arahantañca pakāseti.",
  "atk-s0505a0:876_5": "Imāya ca arahattanikūṭena kathitāya gāthāya pariyosāne yakkho sotāpattiphale patiṭṭhāsi.",
  "atk-s0505a0:877_0": "187.",
  "atk-s0505a0:877_1": "Idāni tameva ‘‘paññāya parisujjhatī’’ti ettha vuttaṁ paññāpadaṁ gahetvā attano paṭibhānena lokiyalokuttaramissakaṁ pañhaṁ pucchanto ‘‘kathaṁ su labhate pañña’’nti imaṁ chappadagāthamāha.",
  "atk-s0505a0:877_2": "Tattha kathaṁ sūti sabbattheva atthayuttipucchā hoti.",
  "atk-s0505a0:877_3": "Ayañhi paññādiatthaṁ ñatvā tassa yuttiṁ pucchati ‘‘kathaṁ kāya yuttiyā kena kāraṇena paññaṁ labhatī’’ti. Esa nayo dhanādīsu.",
  "atk-s0505a0:878_0": "188.",
  "atk-s0505a0:878_1": "Athassa bhagavā catūhi kāraṇehi paññālābhaṁ dassento ‘‘saddahāno’’tiādimāha.",
  "atk-s0505a0:878_2": "Tassattho – yena pubbabhāge kāyasucaritādibhedena, aparabhāge ca sattatiṁsabodhipakkhiyabhedena dhammena arahanto buddhapaccekabuddhasāvakā nibbānaṁ pattā, taṁ saddahāno arahataṁ dhammaṁ nibbānappattiyā lokiyalokuttaraṁ paññaṁ labhati.",
  "atk-s0505a0:878_3": "Tañca kho na saddhāmattakeneva, yasmā pana saddhājāto upasaṅkamati, upasaṅkamanto payirupāsati, payirupāsanto sotaṁ odahati, ohitasoto dhammaṁ suṇāti, tasmā upasaṅkamanato pabhuti yāva dhammassavanena sussūsaṁ labhati.",
  "atk-s0505a0:878_4": "Ki vuttaṁ hoti – taṁ dhammaṁ saddahitvāpi ācariyupajjhāye kālena upasaṅkamitvā vattakaraṇena payirupāsitvā yadā payirupāsanāya ārādhitacittā kiñci vattukāmā honti.",
  "atk-s0505a0:878_5": "Atha adhigatāya sotukāmatāya sotaṁ odahitvā suṇanto labhatīti.",
  "atk-s0505a0:878_6": "Evaṁ susūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro.",
  "atk-s0505a0:878_7": "Tenāha ‘‘appamatto vicakkhaṇo’’ti.",
  "atk-s0505a0:879_0": "Evaṁ yasmā saddhāya paññālābhasaṁvattanikaṁ paṭipadaṁ paṭipajjati, sussūsāya sakkaccaṁ paññādhigamūpāyaṁ suṇāti, appamādena gahitaṁ na sammussati, vicakkhaṇatāya anūnādhikaṁ aviparītañca gahetvā vitthārikaṁ karoti.",
  "atk-s0505a0:879_1": "Sussūsāya vā ohitasoto paññāpaṭilābhahetuṁ dhammaṁ suṇāti, appamādena sutvā dhammaṁ dhāreti , vicakkhaṇatāya dhatānaṁ dhammānaṁ atthamupaparikkhati, athānupubbena paramatthasaccaṁ sacchikaroti, tasmāssa bhagavā ‘‘kathaṁ su labhate pañña’’nti puṭṭho imāni cattāri kāraṇāni dassento imaṁ gāthamāha – ‘‘saddahāno…pe… vicakkhaṇo’’ti.",
  "atk-s0505a0:880_0": "189.",
  "atk-s0505a0:880_1": "Idāni tato pare tayo pañhe vissajjento ‘‘patirūpakārī’’ti imaṁ gāthamāha.",
  "atk-s0505a0:880_2": "Tattha desakālādīni ahāpetvā lokiyassa lokuttarassa vā dhanassa patirūpaṁ adhigamūpāyaṁ karotīti patirūpakārī.",
  "atk-s0505a0:880_3": "Dhuravāti cetasikavīriyavasena anikkhittadhuro.",
  "atk-s0505a0:880_4": "Uṭṭhātāti ‘‘yo ca sītañca uṇhañca, tiṇā bhiyyo na maññatī’’tiādinā (theragā. 232; dī. ni.",
  "atk-s0505a0:880_5": "3.253) nayena kāyikavīriyavasena uṭṭhānasampanno asithilaparakkamo.",
  "atk-s0505a0:880_6": "Vindatedhananti ekamūsikāya na cirasseva dvesatasahassasaṅkhaṁ cūḷantevāsī viya lokiyadhanañca, mahallakamahātissatthero viya lokuttaradhanañca labhati.",
  "atk-s0505a0:880_7": "So hi ‘‘tīhi iriyāpathehi viharissāmī’’ti vattaṁ katvā thinamiddhāgamanavelāya palālacumbaṭakaṁ temetvā, sīse katvā, galappamāṇaṁ udakaṁ pavisitvā, thinamiddhaṁ paṭibāhento dvādasahi vassehi arahattaṁ pāpuṇi.",
  "atk-s0505a0:880_8": "Saccenāti vacīsaccenāpi ‘‘saccavādī bhūtavādī’’ti, paramatthasaccenāpi ‘‘buddho paccekabuddho ariyasāvako’’ti evaṁ kittiṁ pappoti.",
  "atk-s0505a0:880_9": "Dadanti yaṁkiñci icchitapatthitaṁ dadanto mittāni ganthati, sampādeti karotīti attho.",
  "atk-s0505a0:880_10": "Duddadaṁ vā dadaṁ ganthati, dānamukhena vā cattāripi saṅgahavatthūni gahitānīti veditabbāni.",
  "atk-s0505a0:880_11": "Tehi mittāni karotīti vuttaṁ hoti.",
  "atk-s0505a0:881_0": "190.",
  "atk-s0505a0:881_1": "Evaṁ gahaṭṭhapabbajitānaṁ sādhāraṇena lokiyalokuttaramissakena nayena cattāro pañhe vissajjetvā idāni ‘‘kathaṁ pecca na socatī’’ti imaṁ pañcamaṁ pañhaṁ gahaṭṭhavasena vissajjento āha ‘‘yassete’’ti.",
  "atk-s0505a0:881_2": "Tassattho – yassa ‘‘saddahāno arahata’’nti ettha vuttāya sabbakalyāṇadhammuppādikāya saddhāya samannāgatattā saddhassagharamesino gharāvāsaṁ pañca vā kāmaguṇe esantassa gavesantassa kāmabhogino gahaṭṭhassa ‘‘saccena kittiṁ pappotī’’ti ettha vuttappakāraṁ saccaṁ, ‘‘sussūsaṁ labhate pañña’’nti ettha sussūsapaññānāmena vutto dhammo, ‘‘dhuravā uṭṭhātā’’ti ettha dhuranāmena uṭṭhānanāmena ca vuttā dhīti, ‘‘dadaṁ mittāni ganthatī’’ti ettha vuttappakāro cāgo cāti ete caturo dhammā santi.",
  "atk-s0505a0:881_3": "Sa ve pecca na socatīti idhalokā paralokaṁ gantvā sa ve na socatīti.",
  "atk-s0505a0:882_0": "191.",
  "atk-s0505a0:882_1": "Evaṁ bhagavā pañcamampi pañhaṁ vissajjetvā taṁ yakkhaṁ codento āha – ‘‘iṅgha aññepī’’ti.",
  "atk-s0505a0:882_2": "Tattha iṅghāti codanatthe nipāto.",
  "atk-s0505a0:882_3": "Aññepīti aññepi dhamme puthū samaṇabrāhmaṇe pucchassu, aññepi vā pūraṇādayo sabbaññupaṭiññe puthū samaṇabrāhmaṇe pucchassu.",
  "atk-s0505a0:882_4": "Yadi amhehi ‘‘saccena kittiṁ pappotī’’ti ettha vuttappakārā saccā bhiyyo kittippattikāraṇaṁ vā, ‘‘sussūsaṁ labhate pañña’’nti ettha sussūsanapaññāpadesena vuttā damā bhiyyo lokiyalokuttarapaññāpaṭilābhakāraṇaṁ vā.",
  "atk-s0505a0:882_5": "‘‘Dadaṁ mittāni ganthatī’’ti ettha vuttappakārā cāgā bhiyyo mittaganthanakāraṇaṁ vā, ‘‘dhuravā uṭṭhātā’’ti ettha taṁ taṁ atthavasaṁ paṭicca dhuranāmena uṭṭhānanāmena ca vuttāya mahābhārasahanaṭṭhena ussoḷhībhāvappattāya vīriyasaṅkhātāya khantyā bhiyyo lokiyalokuttaradhanavindanakāraṇaṁ vā, ‘‘saccaṁ dhammo dhiti cāgo’’ti evaṁ vuttehi imeheva catūhi dhammehi bhiyyo asmā lokā paraṁ lokaṁ pecca asocanakāraṇaṁ vā idha vijjatīti ayamettha saddhiṁ saṅkhepayojanāya atthavaṇṇanā.",
  "atk-s0505a0:882_6": "Vitthārato pana ekamekaṁ padaṁ atthuddhārapaduddhāravaṇṇanānayehi vibhajitvā veditabbā.",
  "atk-s0505a0:883_0": "192.",
  "atk-s0505a0:883_1": "Evaṁ vutte yakkho yena saṁsayena aññe puccheyya, tassa pahīnattā ‘‘kathaṁ nu dāni puccheyyaṁ, puthū samaṇabrāhmaṇeti vatvā yepissa apucchanakāraṇaṁ na jānanti, tepi jānāpento ‘‘yohaṁ ajja pajānāmi, yo attho samparāyiko’’ti āha.",
  "atk-s0505a0:883_2": "Tattha ajjāti ajjādiṁ katvāti adhippāyo.",
  "atk-s0505a0:883_3": "Pajānāmīti yathāvuttena pakārena jānāmi.",
  "atk-s0505a0:883_4": "Yo atthoti ettāvatā ‘‘sussūsaṁ labhate pañña’’ntiādinā nayena vuttaṁ diṭṭhadhammikaṁ dasseti samparāyikoti iminā ‘‘yassete caturo dhammā’’ti vuttaṁ pecca sokābhāvakaraṁ samparāyikaṁ.",
  "atk-s0505a0:883_5": "Atthoti ca kāraṇassetaṁ adhivacanaṁ.",
  "atk-s0505a0:883_6": "Ayañhi atthasaddo ‘‘sātthaṁ sabyañjana’’nti evamādīsu (pārā. 1; dī. ni. 1.255) pāṭhatthe vattati.",
  "atk-s0505a0:883_7": "‘‘Attho me, gahapati, hiraññasuvaṇṇenā’’tiādīsu (dī. ni. 2.250; ma. ni.",
  "atk-s0505a0:883_8": "3.258) kiccatthe ‘‘hoti sīlavataṁ attho’’tiādīsu (jā. 1.1.11) vuḍḍhimhi.",
  "atk-s0505a0:883_9": "‘‘Bahujano bhajate atthahetū’’tiādīsu (jā. 1.15.89) dhane.",
  "atk-s0505a0:883_10": "‘‘Ubhinnamatthaṁ caratī’’tiādīsu (jā. 1.7.66; saṁ. ni. 1.250; theragā. 443) hite.",
  "atk-s0505a0:883_11": "‘‘Atthe jāte ca paṇḍita’’ntiādīsu (jā. 1.1.92) kāraṇe. Idha pana kāraṇe.",
  "atk-s0505a0:883_12": "Tasmā yaṁ paññādilābhādīnaṁ kāraṇaṁ diṭṭhadhammikaṁ, yañca pecca sokābhāvassa kāraṇaṁ samparāyikaṁ, taṁ yohaṁ ajja bhagavatā vuttanayena sāmaṁyeva pajānāmi, so kathaṁ nu dāni puccheyyaṁ puthū samaṇabrāhmaṇeti evamettha saṅkhepato attho veditabbo.",
  "atk-s0505a0:884_0": "193.",
  "atk-s0505a0:884_1": "Evaṁ yakkho ‘‘pajānāmi yo attho samparāyiko’’ti vatvā tassa ñāṇassa bhagavaṁmūlakattaṁ dassento ‘‘atthāya vata me buddho’’ti āha.",
  "atk-s0505a0:884_2": "Tattha atthāyāti hitāya, vuḍḍhiyā vā.",
  "atk-s0505a0:884_3": "Yattha dinnaṁ mahapphalanti ‘‘yassete caturo dhammā’’ti (jā.",
  "atk-s0505a0:884_4": "1.1.97) ettha vuttacāgena yattha dinnaṁ mahapphalaṁ hoti, taṁ aggadakkhiṇeyyaṁ buddhaṁ pajānāmīti attho.",
  "atk-s0505a0:884_5": "Keci pana ‘‘saṅghaṁ sandhāya evamāhā’’ti bhaṇanti.",
  "atk-s0505a0:885_0": "194.",
  "atk-s0505a0:885_1": "Evaṁ imāya gāthāya attano hitādhigamaṁ dassetvā idāni parahitāya paṭipattiṁ dīpento āha ‘‘so ahaṁ vicarissāmī’’ti.",
  "atk-s0505a0:885_2": "Tassattho hemavatasutte vuttanayeneva veditabbo.",
  "atk-s0505a0:886_0": "Evamimāya gāthāya pariyosānañca rattivibhāyanañca sādhukārasadduṭṭhānañca āḷavakakumārassa yakkhassa bhavanaṁ ānayanañca ekakkhaṇeyeva ahosi.",
  "atk-s0505a0:886_1": "Rājapurisā sādhukārasaddaṁ sutvā ‘‘evarūpo sādhukārasaddo ṭhapetvā buddhe na aññesaṁ abbhuggacchati, āgato nu kho bhagavā’’ti āvajjentā bhagavato sarīrappabhaṁ disvā, pubbe viya bahi aṭṭhatvā, nibbisaṅkā antoyeva pavisitvā, addasaṁsu bhagavantaṁ yakkhassa bhavane nisinnaṁ, yakkhañca añjaliṁ paggahetvā ṭhitaṁ.",
  "atk-s0505a0:886_2": "Disvāna yakkhaṁ āhaṁsu – ‘‘ayaṁ te, mahāyakkha, rājakumāro balikammāya ānīto, handa naṁ khāda vā bhuñja vā, yathāpaccayaṁ vā karohī’’ti.",
  "atk-s0505a0:886_3": "So sotāpannattā lajjito visesato ca bhagavato purato evaṁ vuccamāno, atha taṁ kumāraṁ ubhohi hatthehi paṭiggahetvā bhagavato upanāmesi – ‘‘ayaṁ bhante kumāro mayhaṁ pesito, imāhaṁ bhagavato dammi, hitānukampakā buddhā, paṭiggaṇhātu, bhante, bhagavā imaṁ dārakaṁ imassa hitatthāya sukhatthāyā’’ti. Imañca gāthamāha –",
  "atk-s0505a0:887_0": "‘‘Imaṁ kumāraṁ satapuññalakkhaṇaṁ, sabbaṅgupetaṁ paripuṇṇabyañjanaṁ;",
  "atk-s0505a0:888_0": "Udaggacitto sumano dadāmi te, paṭiggaha lokahitāya cakkhumā’’ti.",
  "atk-s0505a0:889_0": "Paṭiggahesi bhagavā kumāraṁ, paṭiggaṇhanto ca yakkhassa ca kumārassa ca maṅgalakaraṇatthaṁ pādūnagāthaṁ abhāsi.",
  "atk-s0505a0:889_1": "Taṁ yakkho kumāraṁ saraṇaṁ gamento tikkhattuṁ catutthapādena pūreti. Seyyathidaṁ –",
  "atk-s0505a0:890_0": "‘‘Dīghāyuko hotu ayaṁ kumāro,",
  "atk-s0505a0:891_0": "Tuvañca yakkha sukhito bhavāhi;",
  "atk-s0505a0:892_0": "Abyādhitā lokahitāya tiṭṭhatha,",
  "atk-s0505a0:893_0": "Ayaṁ kumāro saraṇamupeti buddhaṁ…pe… dhammaṁ…pe… saṅgha’’nti.",
  "atk-s0505a0:894_0": "Bhagavā kumāraṁ rājapurisānaṁ adāsi – ‘‘imaṁ vaḍḍhetvā puna mameva dethā’’ti.",
  "atk-s0505a0:894_1": "Evaṁ so kumāro rājapurisānaṁ hatthato yakkhassa hatthaṁ yakkhassa hatthato bhagavato hatthaṁ, bhagavato hatthato puna rājapurisānaṁ hatthaṁ gatattā nāmato ‘‘hatthako āḷavako’’ti jāto.",
  "atk-s0505a0:894_2": "Taṁ ādāya paṭinivatte rājapurise disvā kassakavanakammikādayo ‘‘kiṁ yakkho kumāraṁ atidaharattā na icchatī’’ti bhītā pucchiṁsu.",
  "atk-s0505a0:894_3": "Rājapurisā ‘‘mā bhāyatha, khemaṁ kataṁ bhagavatā’’ti sabbamārocesuṁ.",
  "atk-s0505a0:894_4": "Tato ‘‘sādhu sādhū’’ti sakalaṁ āḷavīnagaraṁ ekakolāhalena yakkhābhimukhaṁ ahosi.",
  "atk-s0505a0:894_5": "Yakkhopi bhagavato bhikkhācārakāle anuppatte pattacīvaraṁ gahetvā upaḍḍhamaggaṁ āgantvā nivatti.",
  "atk-s0505a0:895_0": "Atha bhagavā nagare piṇḍāya caritvā katabhattakicco nagaradvāre aññatarasmiṁ vivitte rukkhamūle paññattavarabuddhāsane nisīdi.",
  "atk-s0505a0:895_1": "Tato mahājanakāyena saddhiṁ rājā ca nāgarā ca ekato sampiṇḍitvā bhagavantaṁ upasaṅkamma vanditvā parivāretvā nisinnā ‘‘kathaṁ, bhante, evaṁ dāruṇaṁ yakkhaṁ damayitthā’’ti pucchiṁsu.",
  "atk-s0505a0:895_2": "Tesaṁ bhagavā yuddhamādiṁ katvā ‘‘evaṁ navavidhavassaṁ vassi, evaṁ vibhiṁsanakaṁ akāsi, evaṁ pañhaṁ pucchi, tassāhaṁ evaṁ vissajjesi’’nti tamevāḷavakasuttaṁ kathesi.",
  "atk-s0505a0:895_3": "Kathāpariyosāne caturāsītipāṇasahassānaṁ dhammābhisamayo ahosi.",
  "atk-s0505a0:895_4": "Tato rājā ca nāgarā ca vessavaṇamahārājassa bhavanasamīpe yakkhassa bhavanaṁ katvā pupphagandhādisakkārūpetaṁ niccaṁ baliṁ pavattesuṁ.",
  "atk-s0505a0:895_5": "Tañca kumāraṁ viññutaṁ pattaṁ ‘‘tvaṁ bhagavantaṁ nissāya jīvitaṁ labhi, gaccha, bhagavantaṁyeva payirupāsassu bhikkhusaṅghañcā’’ti vissajjesuṁ.",
  "atk-s0505a0:895_6": "So bhagavantañca bhikkhusaṅghañca payirupāsamāno na cirasseva anāgāmiphale patiṭṭhāya sabbaṁ buddhavacanaṁ uggahetvā pañcasataupāsakaparivāro ahosi.",
  "atk-s0505a0:895_7": "Bhagavā ca naṁ etadagge niddisi ‘‘etadaggaṁ, bhikkhave, mama sāvakānaṁ upāsakānaṁ catūhi saṅgahavatthūhi parisaṁ saṅgaṇhantānaṁ yadidaṁ hatthako āḷavako’’ti (a ni. 1.251).",
  "atk-s0505a0:896_0": "Paramatthajotikāya khuddaka-aṭṭhakathāya",
  "atk-s0505a0:897_0": "Suttanipāta-aṭṭhakathāya āḷavakasuttavaṇṇanā niṭṭhitā.",
  "atk-s0505a0:898_0": "11. Vijayasuttavaṇṇanā",
  "atk-s0505a0:899_0": "Caraṁvā yadi vā tiṭṭhanti nandasuttaṁ.",
  "atk-s0505a0:899_1": "‘‘Vijayasuttaṁ kāyavicchandanikasutta’’ntipi vuccati. Kā uppatti?",
  "atk-s0505a0:899_2": "Idaṁ kira suttaṁ dvīsu ṭhānesu vuttaṁ, tasmā assa duvidhā uppatti.",
  "atk-s0505a0:899_3": "Tattha bhagavatā anupubbena kapilavatthuṁ anuppatvā, sākiye vinetvā nandādayo pabbājetvā, anuññātāya mātugāmassa pabbajjāya ānandattherassa bhaginī nandā, khemakasakkarañño dhītā abhirūpanandā, janapadakalyāṇī nandāti tisso nandāyo pabbajiṁsu.",
  "atk-s0505a0:899_4": "Tena ca samayena bhagavā sāvatthiyaṁ viharati.",
  "atk-s0505a0:899_5": "Abhirūpanandā abhirūpā eva ahosi dassanīyā pāsādikā, tenevassā abhirūpanandāti nāmamakaṁsu.",
  "atk-s0505a0:899_6": "Janapadakalyāṇī nandāpi rūpena attanā sadisaṁ na passati.",
  "atk-s0505a0:899_7": "Tā ubhopi rūpamadamattā ‘‘bhagavā rūpaṁ vivaṇṇeti, garahati, anekapariyāyena rūpe ādīnavaṁ dassetī’’ti bhagavato upaṭṭhānaṁ na gacchanti, daṭṭhumpi na icchanti.",
  "atk-s0505a0:899_8": "Evaṁ appasannā kasmā pabbajitāti ce? Agatiyā.",
  "atk-s0505a0:899_9": "Abhirūpanandāya hi vāreyyadivaseyeva sāmiko sakyakumāro kālamakāsi.",
  "atk-s0505a0:899_10": "Atha naṁ mātāpitaro akāmakaṁ pabbājesuṁ.",
  "atk-s0505a0:899_11": "Janapadakalyāṇī nandāpi āyasmante nande arahattaṁ patte nirāsā hutvā ‘‘mayhaṁ sāmiko ca mātā ca mahāpajāpati aññe ca ñātakā pabbajitā, ñātīhi vinā dukkho gharāvāso’’ti gharāvāse assādamalabhantī pabbajitā, na saddhāya.",
  "atk-s0505a0:900_0": "Atha bhagavā tāsaṁ ñāṇaparipākaṁ viditvā mahāpajāpatiṁ āṇāpesi ‘‘sabbāpi bhikkhuniyo paṭipāṭiyā ovādaṁ āgacchantū’’ti .",
  "atk-s0505a0:900_1": "Tā attano vāre sampatte aññaṁ pesenti.",
  "atk-s0505a0:900_2": "Tato bhagavā ‘‘sampatte vāre attanāva āgantabbaṁ, na aññā pesetabbā’’ti āha.",
  "atk-s0505a0:900_3": "Athekadivasaṁ abhirūpanandā agamāsi.",
  "atk-s0505a0:900_4": "Taṁ bhagavā nimmitarūpena saṁvejetvā ‘‘aṭṭhīnaṁ nagaraṁ kata’’nti imāya dhammapadagāthāya –",
  "atk-s0505a0:901_0": "‘‘Āturaṁ asuciṁ pūtiṁ, passa nande samussayaṁ;",
  "atk-s0505a0:902_0": "Uggharantaṁ paggharantaṁ, bālānaṁ abhipatthitaṁ. (therīgā. 19);",
  "atk-s0505a0:903_0": "‘‘Animittañca bhāvehi, mānānusayamujjaha;",
  "atk-s0505a0:904_0": "Tato mānābhisamayā, upasantā carissasī’’ti. (su. ni. 344; therīgā. 20) –",
  "atk-s0505a0:905_0": "Imāhi therīgāthāhi ca anupubbena arahatte patiṭṭhāpesi.",
  "atk-s0505a0:905_1": "Athekadivasaṁ sāvatthivāsino purebhattaṁ dānaṁ datvā samādinnuposathā sunivatthā supārutā gandhapupphādīni ādāya dhammassavanatthāya jetavanaṁ gantvā dhammassavanapariyosāne bhagavantaṁ vanditvā nagaraṁ pavisanti.",
  "atk-s0505a0:905_2": "Bhikkhunisaṅghopi dhammakathaṁ sutvā bhikkhuniupassayaṁ gacchati.",
  "atk-s0505a0:905_3": "Tattha manussā ca bhikkhuniyo ca bhagavato vaṇṇaṁ bhāsanti.",
  "atk-s0505a0:905_4": "Catuppamāṇike hi lokasannivāse sammāsambuddhaṁ disvā appasīdanto nāma natthi.",
  "atk-s0505a0:905_5": "Rūpappamāṇikā hi puggalā bhagavato lakkhaṇakhacitamanubyañjanavicitraṁ samujjalitaketumālābyāmappabhāvinaddhamalaṅkāratthamiva lokassa samuppannaṁ rūpaṁ disvā pasīdanti, ghosappamāṇikā anekasatesu jātakesu kittighosaṁ aṭṭhaṅgasamannāgataṁ karavīkamadhuranigghosaṁ brahmassarañca sutvā, lūkhappamāṇikā pattacīvarādilūkhataṁ dukkarakārikalūkhataṁ vā disvā, dhammappamāṇikā sīlakkhandhādīsu yaṁkiñci dhammakkhandhaṁ upaparikkhitvā.",
  "atk-s0505a0:905_6": "Tasmā sabbaṭṭhānesu bhagavato vaṇṇaṁ bhāsanti.",
  "atk-s0505a0:905_7": "Janapadakalyāṇī nandā bhikkhunipassayaṁ patvāpi anekapariyāyena bhagavato vaṇṇaṁ bhāsantānaṁ tesaṁ sutvā bhagavantaṁ upagantukāmā hutvā bhikkhunīnaṁ ārocesi.",
  "atk-s0505a0:905_8": "Bhikkhuniyo taṁ gahetvā bhagavantaṁ upasaṅkamiṁsu.",
  "atk-s0505a0:906_0": "Bhagavā paṭikacceva tassāgamanaṁ viditvā kaṇṭakena kaṇṭakaṁ, āṇiyā ca āṇiṁ nīharitukāmo puriso viya rūpeneva rūpamadaṁ vinetuṁ attano iddhibalena pannarasasoḷasavassuddesikaṁ atidassanīyaṁ itthiṁ passe ṭhatvā bījamānaṁ abhinimmini.",
  "atk-s0505a0:906_1": "Nandā bhikkhunīhi saddhiṁ upasaṅkamitvā, bhagavantaṁ vanditvā, bhikkhunisaṅghassa antare nisīditvā, pādatalā pabhuti yāva kesaggā bhagavato rūpasampattiṁ disvā puna taṁ bhagavato passe ṭhitaṁ nimmatarūpañca disvā ‘‘aho ayaṁ itthī rūpavatī’’ti attano rūpamadaṁ jahitvā tassā rūpe abhirattabhāvā ahosi.",
  "atk-s0505a0:906_2": "Tato bhagavā taṁ itthiṁ vīsativassappamāṇaṁ katvā dassesi.",
  "atk-s0505a0:906_3": "Mātugāmo hi soḷasavassuddesikoyeva sobhati, na tato uddhaṁ.",
  "atk-s0505a0:906_4": "Atha tassā rūpaparihāniṁ disvā nandāya tasmiṁ rūpe chandarāgo tanuko ahosi.",
  "atk-s0505a0:906_5": "Tato bhagavā avijātavaṇṇaṁ, sakiṁvijātavaṇṇaṁ, majjhimitthivaṇṇaṁ, mahitthivaṇṇanti evaṁ yāva vassasatikaṁ obhaggaṁ daṇḍaparāyaṇaṁ tilakāhatagattaṁ katvā, dassetvā passamānāyeva nandāya tassā maraṇaṁ uddhumātakādibhedaṁ kākādīhi samparivāretvā khajjamānaṁ duggandhaṁ jegucchapaṭikūlabhāvañca dassesi .",
  "atk-s0505a0:906_6": "Nandāya taṁ kamaṁ disvā ‘‘evamevaṁ mamapi aññesampi sabbasādhāraṇo ayaṁ kamo’’ti aniccasaññā saṇṭhāsi, tadanusārena ca dukkhanattasaññāpi, tayo bhavā ādittamiva agāraṁ appaṭisaraṇā hutvā upaṭṭhahiṁsu.",
  "atk-s0505a0:906_7": "Atha bhagavā ‘‘kammaṭṭhāne pakkhantaṁ nandāya citta’’nti ñatvā tassā sappāyavasena imā gāthāyo abhāsi –",
  "atk-s0505a0:907_0": "‘‘Āturaṁ asuciṁ pūtiṁ, passa nande samussayaṁ;",
  "atk-s0505a0:908_0": "Uggharantaṁ paggharantaṁ, bālānaṁ abhipatthitaṁ. (therīgā. 19);",
  "atk-s0505a0:909_0": "‘‘Yathā idaṁ tathā etaṁ, yathā etaṁ tathā idaṁ;",
  "atk-s0505a0:910_0": "Dhātuso suññato passa, mā lokaṁ punarāgami;",
  "atk-s0505a0:911_0": "Bhave chandaṁ virājetvā, upasantā carissasī’’ti. (su. ni. 205);",
  "atk-s0505a0:912_0": "Gāthāpariyosāne nandā sotāpattiphale patiṭṭhāsi.",
  "atk-s0505a0:912_1": "Athassā bhagavā uparimaggādhigamatthaṁ suññataparivāraṁ vipassanākammaṭṭhānaṁ kathento imaṁ suttamabhāsi. Ayaṁ tāvassa ekā uppatti.",
  "atk-s0505a0:913_0": "Bhagavati pana rājagahe viharante yā sā cīvarakkhandhake (mahāva.",
  "atk-s0505a0:913_1": "326) vitthārato vuttasamuṭṭhānāya sālavatiyā gaṇikāya dhītā jīvakassa kaniṭṭhā sirimā nāma mātu accayena taṁ ṭhānaṁ labhitvā ‘‘akkodhena jine kodha’’nti (dha. pa. 223; jā.",
  "atk-s0505a0:913_2": "1.2.1) imissā gāthāya vatthumhi puṇṇakaseṭṭhidhītaraṁ avamaññitvā, bhagavantaṁ khamāpentī dhammadesanaṁ sutvā, sotāpannā hutvā aṭṭha niccabhattāni pavattesi.",
  "atk-s0505a0:913_3": "Taṁ ārabbha aññataro niccabhattiko bhikkhu rāgaṁ uppādesi.",
  "atk-s0505a0:913_4": "Āhārakiccampi ca kātuṁ asakkonto nirāhāro nipajjīti dhammapadagāthāvatthumhi vuttaṁ.",
  "atk-s0505a0:913_5": "Tasmiṁ tathānipanneyeva sirimā kālaṁ katvā yāmabhavane suyāmassa devī ahosi.",
  "atk-s0505a0:913_6": "Atha tassā sarīrassa aggikiccaṁ nivāretvā āmakasusāne raññā nikkhipāpitaṁ sarīraṁ dassanāya bhagavā bhikkhusaṅghaparivuto agamāsi, tampi bhikkhuṁ ādāya, tathā nāgarā ca rājā ca.",
  "atk-s0505a0:913_7": "Tattha manussā bhaṇanti ‘‘pubbe sirimāya aṭṭhuttarasahassenāpi dassanaṁ dullabhaṁ , taṁ dānajja kākaṇikāyāpi daṭṭhukāmo natthī’’ti.",
  "atk-s0505a0:913_8": "Sirimāpi devakaññā pañcahi rathasatehi parivutā tatrāgamāsi.",
  "atk-s0505a0:913_9": "Tatrāpi bhagavā sannipatitānaṁ dhammadesanatthaṁ imaṁ suttaṁ tassa bhikkhuno ovādatthaṁ ‘‘passa cittakataṁ bimba’’nti (dha. pa.",
  "atk-s0505a0:913_10": "147) imañca dhammapadagāthaṁ abhāsi. Ayamassa dutiyā uppatti.",
  "atk-s0505a0:914_0": "195.",
  "atk-s0505a0:914_1": "Tattha caraṁ vāti sakalarūpakāyassa gantabbadisābhimukhenābhinīhārena gacchanto vā.",
  "atk-s0505a0:914_2": "Yadi vā tiṭṭhanti tasseva ussāpanabhāvena tiṭṭhanto vā.",
  "atk-s0505a0:914_3": "Nisinno uda vā sayanti tasseva heṭṭhimabhāgasamiñjanauparimabhāgasamussāpanabhāvena nisinno vā, tiriyaṁ pasāraṇabhāvena sayanto vā.",
  "atk-s0505a0:914_4": "Samiñjeti pasāretīti tāni tāni pabbāni samiñjeti ca pasāreti ca.",
  "atk-s0505a0:915_0": "Esā kāyassa iñjanāti sabbāpesā imasseva saviññāṇakassa kāyassa iñjanā calanā phandanā, natthettha añño koci caranto vā pasārento vā, apica kho pana ‘‘carāmī’’ti citte uppajjante taṁsamuṭṭhānā vāyodhātu kāyaṁ pharati, tenassa gantabbadisābhimukho abhinīhāro hoti, desantare rūpantarapātubhāvoti attho. Tena ‘‘cara’’nti vuccati.",
  "atk-s0505a0:915_1": "Tathā ‘‘tiṭṭhāmī’’ti citte uppajjante taṁsamuṭṭhānā vāyodhātu kāyaṁ pharati, tenassa samussāpanaṁ hoti, uparūpariṭṭhānena rūpapātubhāvoti attho. Tena ‘‘tiṭṭha’’nti vuccati.",
  "atk-s0505a0:915_2": "Tathā ‘‘nisīdāmī’’ti citte uppajjante taṁsamuṭṭhānā vāyodhātu kāyaṁ pharati, tenassa heṭṭhimabhāgasamiñjanañca uparimabhāgasamussāpanañca hoti, tathābhāvena rūpapātubhāvoti attho. Tena ‘‘nisinno’’ti vuccati.",
  "atk-s0505a0:915_3": "Tathā ‘‘sayāmī’’ti citte uppajjante taṁsamuṭṭhānā vāyodhātu kāyaṁ pharati, tenassa tiriyaṁ pasāraṇaṁ hoti, tathābhāvena rūpapātubhāvoti attho. Tena ‘‘saya’’nti vuccati.",
  "atk-s0505a0:916_0": "Evaṁ cāyamāyasmā yo koci itthannāmo caraṁ vā yadi vā tiṭṭhaṁ, nisinno uda vā sayaṁ yametaṁ tattha tattha iriyāpathe tesaṁ tesaṁ pabbānaṁ samiñjanappasāraṇavasena samiñjeti pasāretīti vuccati.",
  "atk-s0505a0:916_1": "Tampi yasmā samiñjanappasāraṇacitte uppajjamāne yathāvutteneva nayena hoti, tasmā esā kāyassa iñjanā, natthettha añño koci, suññamidaṁ kenaci carantena vā pasārentena vā sattena vā puggalena vā. Kevalaṁ pana –",
  "atk-s0505a0:917_0": "‘‘Cittanānattamāgamma, nānattaṁ hoti vāyuno;",
  "atk-s0505a0:918_0": "Vāyunānattato nānā, hoti kāyassa iñjanā’’ti. –",
  "atk-s0505a0:919_0": "Ayamettha paramattho.",
  "atk-s0505a0:920_0": "Evametāya gāthāya bhagavā yasmā ekasmiṁ iriyāpathe ciraviniyogena kāyapīḷanaṁ hoti, tassa ca vinodanatthaṁ iriyāpathaparivattanaṁ karīyati, tasmā ‘‘caraṁ vā’’tiādīhi iriyāpathapaṭicchannaṁ dukkhalakkhaṇaṁ dīpeti, tathā caraṇakāle ṭhānādīnamabhāvato sabbametaṁ caraṇādibhedaṁ ‘‘esā kāyassa iñjanā’’ti bhaṇanto santatipaṭicchannaṁ aniccalakkhaṇaṁ.",
  "atk-s0505a0:920_1": "Tāya tāya sāmaggiyā pavattāya ‘‘esā kāyassa iñjanā’’ti ca attapaṭikkhepena bhaṇanto attasaññāghanapaṭicchannaṁ anattalakkhaṇaṁ dīpeti.",
  "atk-s0505a0:921_0": "196.",
  "atk-s0505a0:921_1": "Evaṁ lakkhaṇattayadīpanena suññatakammaṭṭhānaṁ kathetvā puna saviññāṇakāviññāṇakaasubhadassanatthaṁ ‘‘aṭṭhinahārusaṁyutto’’ti ārabhi.",
  "atk-s0505a0:921_2": "Tassattho – yassa cesā kāyassa iñjanā, svāyaṁ kāyo visuddhimagge dvattiṁsākāravaṇṇanāyaṁ vaṇṇasaṇṭhānadisokāsaparicchedabhedena abyāpāranayena ca pakāsitehi saṭṭhādhikehi tīhi aṭṭhisatehi navahi nhārusatehi ca saṁyuttattā aṭṭhinahārusaṁyutto.",
  "atk-s0505a0:921_3": "Tattheva pakāsitena aggapādaṅgulitacādinā tacena ca navapesisatappabhedena ca maṁsena avalittattā tacamaṁsāvalepano paramaduggandhajegucchapaṭikūloti veditabbo .",
  "atk-s0505a0:921_4": "Kiñcettha veditabbaṁ siyā, yadi esa yā sā majjhimassa purisassa sakalasarīrato saṁkaḍḍhitā badaraṭṭhippamāṇā bhaveyya, tāya makkhikāpattasukhumacchaviyā nīlādiraṅgajātena gehabhitti viya paṭicchanno na bhaveyya, ayaṁ pana evaṁ sukhumāyapi chaviyā kāyo paṭicchanno paññācakkhuvirahitehi bālaputhujjanehi yathābhūtaṁ na dissati.",
  "atk-s0505a0:921_5": "Chavirāgarañjito hissa paramajegucchapaṭikūladhammasaṅkhāto tacopi tacapaliveṭhitaṁ yaṁ taṁ pabhedato –",
  "atk-s0505a0:922_0": "‘‘Navapesisatā maṁsā, avalittā kaḷevare;",
  "atk-s0505a0:923_0": "Nānākimikulākiṇṇaṁ, miḷhaṭṭhānaṁva pūtikā’’ti. –",
  "atk-s0505a0:924_0": "Evaṁ vuttaṁ navamaṁsasatampi, maṁsāvalittā ye te –",
  "atk-s0505a0:925_0": "‘‘Navanhārusatā honti, byāmamatte kaḷevare;",
  "atk-s0505a0:926_0": "Bandhanti aṭṭhisaṅghātaṁ, agāramiva valliyā’’ti. –",
  "atk-s0505a0:927_0": "Tepi, nhārusamuṭṭhitāni paṭipāṭiyā avaṭṭhitāni pūtīni duggandhāni tīṇi saṭṭhādhikāni aṭṭhisatānipi yathābhūtaṁ na dissanti yato anādiyitvā taṁ makkhikāpattasukhumacchaviṁ.",
  "atk-s0505a0:927_1": "Yāni panassa chavirāgarattena tacena paliveṭhitattā sabbalokassa apākaṭāni nānappakārāni abbhantarakuṇapāni paramāsuciduggandhajegucchanīyapaṭikūlāni, tānipi paññācakkhunā paṭivijjhitvā evaṁ passitabbo ‘‘antapūro udarapūro…pe… pittassa ca vasāya cā’’ti.",
  "atk-s0505a0:928_0": "197. Tattha antassa pūro antapūro. Udarassa pūro udarapūro.",
  "atk-s0505a0:928_1": "Udaranti ca udariyassetaṁ adhivacanaṁ.",
  "atk-s0505a0:928_2": "Tañhi ṭhānanāmena ‘‘udara’’nti vuttaṁ.",
  "atk-s0505a0:928_3": "Yakanapeḷassāti yakanapiṇḍassa. Vatthinoti muttassa.",
  "atk-s0505a0:928_4": "Ṭhānūpacārena panetaṁ ‘‘vatthī’’ti vuttaṁ.",
  "atk-s0505a0:928_5": "Pūroti adhikāro, tasmā yakanapeḷassa pūro vatthino pūroti evaṁ yojetabbaṁ. Esa nayo hadayassātiādīsu.",
  "atk-s0505a0:928_6": "Sabbāneva cetāni antādīni vaṇṇasaṇṭhānadisokāsaparicchedabhedena abyāpāranayena ca visuddhimagge vuttanayavaseneva veditabbāni.",
  "atk-s0505a0:929_0": "199-200.",
  "atk-s0505a0:929_1": "Evaṁ bhagavā ‘‘na kiñcettha ekampi gayhūpagaṁ muttāmaṇisadisaṁ atthi, aññadatthu asuciparipūrovāyaṁ kāyo’’ti abbhantarakuṇapaṁ dassetvā idāni tameva abbhantarakuṇapaṁ bahinikkhamanakuṇapena pākaṭaṁ katvā dassento pubbe vuttañca saṅgaṇhitvā ‘‘athassa navahi sotehī’’ti gāthādvayamāha.",
  "atk-s0505a0:930_0": "Tattha athāti pariyāyantaranidassanaṁ, aparenāpi pariyāyena asucibhāvaṁ passāti vuttaṁ hoti. Assāti imassa kāyassa.",
  "atk-s0505a0:930_1": "Navahi sotehīti ubhoakkhicchiddakaṇṇacchiddanāsāchiddamukhavaccamaggapassāvamaggehi.",
  "atk-s0505a0:930_2": "Asuci savatīti sabbalokapākaṭanānappakāraparamaduggandhajegucchaasuciyeva savati, sandati, paggharati, na aññaṁ kiñci agarucandanādigandhajātaṁ vā maṇimuttādiratanajātaṁ vā.",
  "atk-s0505a0:930_3": "Sabbadāti tañca kho sabbadā rattimpi divāpi pubbaṇhepi sāyanhepi tiṭṭhatopi gacchatopīti. Kiṁ taṁ asucīti ce?",
  "atk-s0505a0:930_4": "‘‘Akkhimhā akkhigūthako’’tiādi.",
  "atk-s0505a0:930_5": "Etassa hi dvīhi akkhicchiddehi apanītatacamaṁsasadiso akkhigūthako, kaṇṇacchiddehi rajojallasadiso kaṇṇagūthako, nāsāchiddehi pubbasadisā siṅghāṇikā ca savati, mukhena ca vamati. Kiṁ vamatīti ce?",
  "atk-s0505a0:930_6": "Ekadā pittaṁ, yadā abaddhapittaṁ kuppitaṁ hoti, tadā taṁ vamatīti adhippāyo.",
  "atk-s0505a0:930_7": "Semhañcāti na kevalañca pittaṁ, yampi udarapaṭale ekapatthapūrappamāṇaṁ semhaṁ tiṭṭhati, tampi ekadā vamati.",
  "atk-s0505a0:930_8": "Taṁ panetaṁ vaṇṇādito visuddhimagge (visuddhi.",
  "atk-s0505a0:930_9": "1.203-204, 210-211) vuttanayeneva veditabbaṁ.",
  "atk-s0505a0:930_10": "‘‘Semhañcā’’ti ca-saddena semhañca aññañca evarūpaṁ udariyalohitādiasuciṁ vamatīti dasseti.",
  "atk-s0505a0:930_11": "Evaṁ sattahi dvārehi asucivamanaṁ dassetvā kālaññū puggalaññū parisaññū ca bhagavā taduttari dve dvārāni visesavacanena anāmasitvā aparena pariyāyena sabbasmāpi kāyā asucisavanaṁ dassento āha ‘‘kāyamhā sedajallikā’’ti.",
  "atk-s0505a0:930_12": "Tattha sedajallikāti sedo ca loṇapaṭalamalabhedā jallikā ca, tassa ‘‘savati sabbadā’’ti iminā saddhiṁ sambandho.",
  "atk-s0505a0:931_0": "201.",
  "atk-s0505a0:931_1": "Evaṁ bhagavā yathā nāma bhatte paccamāne taṇḍulamalañca udakamalañca pheṇena saddhiṁ uṭṭhahitvā ukkhalimukhaṁ makkhetvā bahi gaḷati, tathā asitapītādibhede āhāre kammajena agginā paccamāne yaṁ asitapītādimalaṁ uṭṭhahitvā ‘‘akkhimhā akkhigūthako’’tiādinā bhedena nikkhamantaṁ akkhiādīni makkhetvā bahi gaḷati, tassāpi vasena imassa kāyassa asucibhāvaṁ dassetvā idāni yaṁ loke uttamaṅgasammataṁ sīsaṁ ativisiṭṭhabhāvato paccentā vandaneyyānampi vandanaṁ na karonti, tassāpi nissāratāya asucitāya cassa asucibhāvaṁ dassento ‘‘athassa susiraṁ sīsa’’nti imaṁ gāthamāha.",
  "atk-s0505a0:932_0": "Tattha susiranti chiddaṁ.",
  "atk-s0505a0:932_1": "Matthaluṅgassa pūritanti dadhibharitaalābukaṁ viya matthaluṅgabharitaṁ.",
  "atk-s0505a0:932_2": "Tañca panetaṁ matthaluṅgaṁ visuddhimagge vuttanayeneva veditabbaṁ.",
  "atk-s0505a0:932_3": "Subhato naṁ maññati bāloti tamenaṁ evaṁ nānāvidhakuṇapabharitampi kāyaṁ duccintitacintī bālo subhato maññati, subhaṁ suciṁ iṭṭhaṁ kantaṁ manāpanti tīhipi taṇhādiṭṭhimānamaññanāhi maññati. Kasmā?",
  "atk-s0505a0:932_4": "Yasmā avijjāya purakkhato catusaccapaṭicchādakena mohena purakkhato, codito, pavattito, ‘‘evaṁ ādiya, evaṁ abhinivisa evaṁ maññāhī’’ti gāhitoti adhippāyo.",
  "atk-s0505a0:932_5": "Passa yāva anatthakarā cāyaṁ avijjāti.",
  "atk-s0505a0:933_0": "202.",
  "atk-s0505a0:933_1": "Evaṁ bhagavā saviññāṇakavasena asubhaṁ dassetvā idāni aviññāṇakavasena dassetuṁ, yasmā vā cakkavattiraññopi kāyo yathāvuttakuṇapabharitoyeva hoti, tasmā sabbappakārenapi sampattibhave asubhaṁ dassetvā idāni vipattibhave dassetuṁ ‘‘yadā ca so mato setī’’ti gāthamāha.",
  "atk-s0505a0:934_0": "Tassattho – svāyamevaṁvidho kāyo yadā āyuusmāviññāṇāpagamena mato vātabharitabhastā viya uddhumātako vaṇṇaparibhedena vinīlako susānasmiṁ niratthaṁva kaliṅgaraṁ chaḍḍitattā apaviddho seti, atha ‘‘na dānissa puna uṭṭhānaṁ bhavissatī’’ti ekaṁsatoyeva anapekkhā honti ñātayo.",
  "atk-s0505a0:934_1": "Tattha matoti aniccataṁ dasseti, setīti nirīhakattaṁ.",
  "atk-s0505a0:934_2": "Tadubhayena ca jīvitabalamadappahāne niyojeti.",
  "atk-s0505a0:934_3": "Uddhumātoti saṇṭhānavipattiṁ dasseti, vinīlakoti chavirāgavipattiṁ.",
  "atk-s0505a0:934_4": "Tadubhayena ca rūpamadappahāne vaṇṇapokkharataṁ paṭicca mānappahāne ca niyojeti.",
  "atk-s0505a0:934_5": "Apaviddhoti gahetabbābhāvaṁ dasseti, susānasminti anto adhivāsetumanarahaṁ jigucchanīyabhāvaṁ.",
  "atk-s0505a0:934_6": "Tadubhayenapi ‘‘mama’’nti gāhassa subhasaññāya ca pahāne niyojeti.",
  "atk-s0505a0:934_7": "Anapekkhā honti ñātayoti paṭikiriyābhāvaṁ dasseti, tena ca parivāramadappahāne niyojeti.",
  "atk-s0505a0:935_0": "203.",
  "atk-s0505a0:935_1": "Evamimāya gāthāya aparibhinnāviññāṇakavasena asubhaṁ dassetvā idāni paribhinnavasenāpi dassetuṁ ‘‘khādanti na’’nti gāthamāha.",
  "atk-s0505a0:935_2": "Tattha ye caññeti ye ca aññepi kākakulalādayo kuṇapabhakkhā pāṇino santi, tepi naṁ khādantīti attho. Sesaṁ uttānameva.",
  "atk-s0505a0:936_0": "204.",
  "atk-s0505a0:936_1": "Evaṁ ‘‘caraṁ vā’’tiādinā nayena suññatakammaṭṭhānavasena, ‘‘aṭṭhinahārusaṁyutto’’tiādinā saviññāṇakāsubhavasena ‘‘yadā ca so mato setī’’tiādinā aviññāṇakāsubhavasena kāyaṁ dassetvā evaṁ niccasukhattabhāvasuññe ekantaasubhe cāpi kāyasmiṁ ‘‘subhato naṁ maññati bālo, avijjāya purakkhato’’ti iminā bālassa vuttiṁ pakāsetvā avijjāmukhena ca vaṭṭaṁ dassetvā idāni tattha paṇḍitassa vuttiṁ pariññāmukhena ca vivaṭṭaṁ dassetuṁ ‘‘sutvāna buddhavacana’’nti ārabhi.",
  "atk-s0505a0:937_0": "Tattha sutvānāti yoniso nisāmetvā.",
  "atk-s0505a0:937_1": "Buddhavacananti kāyavicchandanakaraṁ buddhavacanaṁ.",
  "atk-s0505a0:937_2": "Bhikkhūti sekkho vā puthujjano vā.",
  "atk-s0505a0:937_3": "Paññāṇavāti paññāṇaṁ vuccati vipassanā aniccādippakāresu pavattattā, tāya samannāgatoti attho. Idhāti sāsane.",
  "atk-s0505a0:937_4": "So kho naṁ parijānātīti so imaṁ kāyaṁ tīhi pariññāhi parijānāti. Kathaṁ?",
  "atk-s0505a0:937_5": "Yathā nāma kusalo vāṇijo idañcidañcāti bhaṇḍaṁ oloketvā ‘‘ettakena gahite ettako nāma udayo bhavissatī’’ti tulayitvā tathā katvā puna saudayaṁ mūlaṁ gaṇhanto taṁ bhaṇḍaṁ chaḍḍeti, evamevaṁ ‘‘aṭṭhinhāruādayo ime kesalomādayo cā’’ti ñāṇacakkhunā olokento ñātapariññāya parijānāti, ‘‘aniccā ete dhammā dukkhā anattā’’ti tulayanto tīraṇapariññāya parijānāti, evaṁ tīrayitvā ariyamaggaṁ pāpuṇanto tattha chandarāgappahānena pahānapariññāya parijānāti.",
  "atk-s0505a0:937_6": "Saviññāṇakāviññāṇakaasubhavasena vā passanto ñātapariññāya parijānāti, aniccādivasena passanto tīraṇapariññāya, arahattamaggena tato chandarāgaṁ apakaḍḍhitvā taṁ pajahanto pahānapariññāya parijānāti.",
  "atk-s0505a0:938_0": "Kasmā so evaṁ parijānātīti ce?",
  "atk-s0505a0:938_1": "Yathābhūtañhi passati, yasmā yathābhūtaṁ passatīti attho.",
  "atk-s0505a0:938_2": "‘‘Paññāṇavā’’tiādinā eva ca etasmiṁ atthe siddhe yasmā buddhavacanaṁ sutvā tassa paññāṇavattaṁ hoti, yasmā ca sabbajanassa pākaṭopāyaṁ kāyo asutvā buddhavacanaṁ na sakkā parijānituṁ, tasmā tassa ñāṇahetuṁ ito bāhirānaṁ evaṁ daṭṭhuṁ asamatthatañca dassetuṁ ‘‘sutvāna buddhavacana’’nti āha.",
  "atk-s0505a0:938_3": "Nandābhikkhuniṁ tañca vipallatthacittaṁ bhikkhuṁ ārabbha desanāpavattito aggaparisato tappaṭipattippattānaṁ bhikkhubhāvadassanato ca ‘‘bhikkhū’’ti āha.",
  "atk-s0505a0:939_0": "205.",
  "atk-s0505a0:939_1": "Idāni ‘‘yathābhūtañhi passatī’’ti ettha yathā passanto yathābhūtaṁ passati, taṁ dassetuṁ āha ‘‘yathā idaṁ tathā etaṁ, yathā etaṁ tathā ida’’nti.",
  "atk-s0505a0:939_2": "Tassattho – yathā idaṁ saviññāṇakāsubhaṁ āyuusmāviññāṇānaṁ anapagamā carati, tiṭṭhati, nisīdati, sayati;",
  "atk-s0505a0:939_3": "tathā etaṁ etarahi susāne sayitaṁ aviññāṇakampi pubbe tesaṁ dhammānaṁ anapagamā ahosi.",
  "atk-s0505a0:939_4": "Yathā ca etaṁ etarahi matasarīraṁ tesaṁ dhammānaṁ apagamā na carati, na tiṭṭhati, na nisīdati, na seyyaṁ kappeti, tathā idaṁ saviññāṇakampi tesaṁ dhammānaṁ apagamā bhavissati.",
  "atk-s0505a0:939_5": "Yathā ca idaṁ saviññāṇakaṁ etarahi na susāne mataṁ seti, na uddhumātakādibhāvamupagataṁ, tathā etaṁ etarahi matasarīrampi pubbe ahosi.",
  "atk-s0505a0:939_6": "Yathā panetaṁ etarahi aviññāṇakāsubhaṁ mataṁ susāne seti, uddhumātakādibhāvañca upagataṁ, tathā idaṁ saviññāṇakampi bhavissatīti.",
  "atk-s0505a0:940_0": "Tattha yathā idaṁ tathā etanti attanā matassa sarīrassa samānabhāvaṁ karonto bāhire dosaṁ pajahati.",
  "atk-s0505a0:940_1": "Yathā etaṁ tathā idanti matasarīrena attano samānabhāvaṁ karonto ajjhattike rāgaṁ pajahati.",
  "atk-s0505a0:940_2": "Yenākārena ubhayaṁ sabhaṁ karoti, taṁ pajānanto ubhayattha mohaṁ pajahati.",
  "atk-s0505a0:940_3": "Evaṁ yathābhūtadassanena pubbabhāgeyeva akusalamūlappahānaṁ sādhetvā, yasmā evaṁ paṭipanno bhikkhu anupubbena arahattamaggaṁ patvā sabbaṁ chandarāgaṁ virājetuṁ samattho hoti, tasmā āha ‘‘ajjhattañca bahiddhā ca, kāye chandaṁ virājaye’’ti.",
  "atk-s0505a0:940_4": "Evaṁ paṭipanno bhikkhu anupubbenāti pāṭhaseso.",
  "atk-s0505a0:941_0": "206.",
  "atk-s0505a0:941_1": "Evaṁ sekkhabhūmiṁ dassetvā idāni asekkhabhūmiṁ dassento āha ‘‘chandarāgaviratto so’’ti.",
  "atk-s0505a0:941_2": "Tassattho – so bhikkhu arahattamaggañāṇena paññāṇavā maggānantaraṁ phalaṁ pāpuṇāti, atha sabbaso chandarāgassa pahīnattā ‘‘chandarāgaviratto’’ti ca, maraṇābhāvena paṇītaṭṭhena vā amataṁ sabbasaṅkhāravūpasamanato santiṁ taṇhāsaṅkhātavānābhāvato nibbānaṁ, cavanābhāvato accutanti saṁvaṇṇitaṁ padamajjhagāti ca vuccati.",
  "atk-s0505a0:941_3": "Atha vā so bhikkhu arahattamaggañāṇena paññāṇavā maggānantaraphale ṭhito chandarāgaviratto nāma hoti, vuttappakārañca padamajjhagāti veditabbo.",
  "atk-s0505a0:941_4": "Tena ‘‘idamassa pahīnaṁ, idañcānena laddha’’nti dīpeti.",
  "atk-s0505a0:942_0": "207-208.",
  "atk-s0505a0:942_1": "Evaṁ saviññāṇakāviññāṇakavasena asubhakammaṭṭhānaṁ saha nipphattiyā kathetvā puna saṅkhepadesanāya evaṁ mahato ānisaṁsassa antarāyakaraṁ pamādavihāraṁ garahanto ‘‘dvipādakoya’’nti gāthādvayamāha.",
  "atk-s0505a0:942_2": "Tattha kiñcāpi apādakādayopi kāyā asucīyeva, idhādhikāravasena pana ukkaṭṭhaparicchedavasena vā, yasmā vā aññe asucibhūtāpi kāyā loṇambilādīhi abhisaṅkharitvā manussānaṁ bhojanepi upanīyanti, na tveva manussakāyo, tasmā asucitarabhāvamassa dassentopi ‘‘dvipādako’’ti āha.",
  "atk-s0505a0:943_0": "Ayanti manussakāyaṁ dasseti.",
  "atk-s0505a0:943_1": "Duggandho parihīratīti duggandho samāno pupphagandhādīhi abhisaṅkharitvā parihīrati.",
  "atk-s0505a0:943_2": "Nānākuṇapaparipūroti kesādianekappakārakuṇapabharito.",
  "atk-s0505a0:943_3": "Vissavanto tato tatoti pupphagandhādīhi paṭicchādetuṁ ghaṭentānampi taṁ vāyāmaṁ nipphalaṁ katvā navahi dvārehi kheḷasiṅghāṇikādīni, lomakūpehi ca sedajallikaṁ vissavantoyeva.",
  "atk-s0505a0:943_4": "Tattha dāni passatha – etādisena kāyena yo puriso vā itthī vā koci bālo maññe uṇṇametave taṇhādiṭṭhimānamaññanāhi ‘‘aha’’nti vā ‘‘mama’’nti vā ‘‘nicco’’ti vātiādinā nayena yo uṇṇamituṁ maññeyya, paraṁ vā jātiādīhi avajāneyya attānaṁ ucce ṭhāne ṭhapento, kimaññatra adassanā ṭhapetvā ariyamaggena ariyasaccadassanābhāvaṁ kimaññaṁ tassa evaṁ uṇṇamāvajānanakāraṇaṁ siyāti.",
  "atk-s0505a0:944_0": "Desanāpariyosāne nandā bhikkhunī saṁvegamāpādi – ‘‘aho vata re, ahaṁ bālā, yā maṁyeva ārabbha evaṁ vividhadhammadesanāpavattakassa bhagavato upaṭṭhānaṁ nāgamāsi’’nti.",
  "atk-s0505a0:944_1": "Evaṁ saṁviggā ca tameva dhammadesanaṁ samannāharitvā teneva kammaṭṭhānena katipayadivasabbhantare arahattaṁ sacchākāsi.",
  "atk-s0505a0:944_2": "Dutiyaṭṭhānepi kira desanāpariyosāne caturāsītiyā pāṇasahassānaṁ dhammābhisamayo ahosi, sirimā devakaññā anāgāmiphalaṁ pattā, so ca bhikkhu sotāpattiphale patiṭṭhahīti.",
  "atk-s0505a0:945_0": "Paramatthajotikāya khuddaka-aṭṭhakathāya",
  "atk-s0505a0:946_0": "Suttanipāta-aṭṭhakathāya vijayasuttavaṇṇanā niṭṭhitā.",
  "atk-s0505a0:947_0": "12. Munisuttavaṇṇanā",
  "atk-s0505a0:948_0": "209.Santhavātobhayaṁ jātanti munisuttaṁ. Kā uppatti?",
  "atk-s0505a0:948_1": "Na sabbasseva suttassa ekā uppatti, apicettha ādito tāva catunnaṁ gāthānaṁ ayamuppatti – bhagavati kira sāvatthiyaṁ viharante gāmakāvāse aññatarā duggatitthī matapatikā puttaṁ bhikkhūsu pabbājetvā attanāpi bhikkhunīsu pabbaji.",
  "atk-s0505a0:948_2": "Te ubhopi sāvatthiyaṁ vassaṁ upagantvā abhiṇhaṁ aññamaññassa dassanakāmā ahesuṁ.",
  "atk-s0505a0:948_3": "Mātā kiñci labhitvā puttassa harati, puttopi mātu.",
  "atk-s0505a0:948_4": "Evaṁ sāyampi pātopi aññamaññaṁ samāgantvā laddhaṁ laddhaṁ saṁvibhajamānā, sammodamānā, sukhadukkhaṁ pucchamānā, nirāsaṅkā ahesuṁ.",
  "atk-s0505a0:948_5": "Tesaṁ evaṁ abhiṇhadassanena saṁsaggo uppajji, saṁsaggā vissāso, vissāsā otāro, rāgena otiṇṇacittānaṁ pabbajitasaññā ca mātuputtasaññā ca antaradhāyi.",
  "atk-s0505a0:948_6": "Tato mariyādavītikkamaṁ katvā asaddhammaṁ paṭiseviṁsu, ayasappattā ca vibbhamitvā agāramajjhe vasiṁsu. Bhikkhū bhagavato ārocesuṁ.",
  "atk-s0505a0:948_7": "‘‘Kiṁ nu so, bhikkhave, moghapuriso maññati na mātā putte sārajjati, putto vā pana mātarī’’ti garahitvā ‘‘nāhaṁ, bhikkhave, aññaṁ ekarūpampi samanupassāmī’’tiādinā (a. ni.",
  "atk-s0505a0:948_8": "5.55) avasesasuttenapi bhikkhū saṁvejetvā ‘‘tasmātiha, bhikkhave –",
  "atk-s0505a0:949_0": "‘‘Visaṁ yathā halāhalaṁ, telaṁ pakkuthitaṁ yathā;",
  "atk-s0505a0:950_0": "Tambalohavilīnaṁva, mātugāmaṁ vivajjaye’’ti ca. –",
  "atk-s0505a0:951_0": "Vatvā puna bhikkhūnaṁ dhammadesanatthaṁ – ‘‘santhavāto bhayaṁ jāta’’nti imā attupanāyikā catasso gāthā abhāsi.",
  "atk-s0505a0:952_0": "Tattha santhavo taṇhādiṭṭhimittabhedena tividhoti pubbe vutto.",
  "atk-s0505a0:952_1": "Idha taṇhādiṭṭhisanthavo adhippeto.",
  "atk-s0505a0:952_2": "Taṁ sandhāya bhagavā āha – ‘‘passatha, bhikkhave, yathā idaṁ tassa moghapurisassa santhavāto bhayaṁ jāta’’nti.",
  "atk-s0505a0:952_3": "Tañhi tassa abhiṇhadassanakāmatāditaṇhāya balavakilesabhayaṁ jātaṁ, yena saṇṭhātuṁ asakkonto mātari vippaṭipajji.",
  "atk-s0505a0:952_4": "Attānuvādādikaṁ vā mahābhayaṁ, yena sāsanaṁ chaḍḍetvā vibbhanto.",
  "atk-s0505a0:952_5": "Niketāti ‘‘rūpanimittaniketavisāravinibandhā kho, gahapati, ‘niketasārī’ti vuccatī’’tiādinā (saṁ. ni.",
  "atk-s0505a0:952_6": "3.3) nayena vuttā ārammaṇappabhedā.",
  "atk-s0505a0:952_7": "Jāyate rajoti rāgadosamoharajo jāyate. Kiṁ vuttaṁ hoti?",
  "atk-s0505a0:952_8": "Na kevalañca tassa santhavāto bhayaṁ jātaṁ, apica kho pana yadetaṁ kilesānaṁ nivāsaṭṭhena sāsavārammaṇaṁ ‘‘niketa’’nti vuccati, idānissa bhinnasaṁvarattā atikkantamariyādattā suṭṭhutaraṁ tato niketā jāyate rajo, yena saṁkiliṭṭhacitto anayabyasanaṁ pāpuṇissati.",
  "atk-s0505a0:952_9": "Atha vā passatha, bhikkhave, yathā idaṁ tassa moghapurisassa santhavāto bhayaṁ jātaṁ, yathā ca sabbaputhujjanānaṁ niketā jāyate rajoti evampetaṁ padadvayaṁ yojetabbaṁ.",
  "atk-s0505a0:953_0": "Sabbathā pana iminā purimaddhena bhagavā puthujjanadassanaṁ garahitvā attano dassanaṁ pasaṁsanto ‘‘aniketa’’nti pacchimaddhamāha.",
  "atk-s0505a0:953_1": "Tattha yathāvuttaniketapaṭikkhepena aniketaṁ, santhavapaṭikkhepena ca asanthavaṁ veditabbaṁ.",
  "atk-s0505a0:953_2": "Ubhayampetaṁ nibbānassādhivacanaṁ.",
  "atk-s0505a0:953_3": "Etaṁ ve munidassananti etaṁ aniketamasanthavaṁ buddhamuninā diṭṭhanti attho.",
  "atk-s0505a0:953_4": "Tattha veti vimhayatthe nipāto daṭṭhabbo.",
  "atk-s0505a0:953_5": "Tena ca yaṁ nāma niketasanthavavasena mātāputtesu vippaṭipajjamānesu aniketamasanthavaṁ, etaṁ muninā diṭṭhaṁ aho abbhutanti ayamadhippāyo siddho hoti.",
  "atk-s0505a0:953_6": "Atha vā munino dassanantipi munidassanaṁ, dassanaṁ nāma khanti ruci, khamati ceva ruccati cāti attho.",
  "atk-s0505a0:954_0": "210.",
  "atk-s0505a0:954_1": "Dutiyagāthāya yo jātamucchijjāti yo kismiñcideva vatthusmiṁ jātaṁ bhūtaṁ nibbattaṁ kilesaṁ yathā uppannākusalappahānaṁ hoti, tathā vāyamanto tasmiṁ vatthusmiṁ puna anibbattanavasena ucchinditvā yo anāgatopi kileso tathārūpappaccayasamodhāne nibbattituṁ abhimukhībhūtattā vattamānasamīpe vattamānalakkhaṇena ‘‘jāyanto’’ti vuccati, tañca na ropayeyya jāyantaṁ, yathā anuppannākusalānuppādo hoti, tathā vāyamanto na nibbatteyyāti attho. Kathañca na nibbatteyya?",
  "atk-s0505a0:954_2": "Assa nānuppavecche, yena paccayena so nibbatteyya taṁ nānuppaveseyya na samodhāneyya.",
  "atk-s0505a0:954_3": "Evaṁ sambhāravekallakaraṇena taṁ na ropayeyya jāyantaṁ.",
  "atk-s0505a0:954_4": "Atha vā yasmā maggabhāvanāya atītāpi kilesā ucchijjanti āyatiṁ vipākābhāvena vattamānāpi na ropīyanti tadabhāvena, anāgatāpi cittasantatiṁ nānuppavesīyanti uppattisāmatthiyavighātena, tasmā yo ariyamaggabhāvanāya jātamucchijja na ropayeyya jāyantaṁ, anāgatampi cassa jāyantassa nānuppavecche, tamāhu ekaṁ muninaṁ carantaṁ, so ca addakkhi santipadaṁ mahesīti evampettha yojanā veditabbā.",
  "atk-s0505a0:954_5": "Ekantanikkilesatāya ekaṁ, seṭṭhaṭṭhena vā ekaṁ.",
  "atk-s0505a0:954_6": "Muninanti muniṁ, munīsu vā ekaṁ.",
  "atk-s0505a0:954_7": "Carantanti sabbākāraparipūrāya lokatthacariyāya avasesacariyāhi ca carantaṁ. Addakkhīti addasa.",
  "atk-s0505a0:954_8": "Soti yo jātamucchijja aropane ananuppavesane ca samatthatāya ‘‘na ropayeyya jāyantamassa nānuppavecche’’ti vutto buddhamuni.",
  "atk-s0505a0:954_9": "Santipadanti santikoṭṭhāsaṁ, dvāsaṭṭhidiṭṭhigatavipassanānibbānabhedāsu tīsu sammutisanti, tadaṅgasanti, accantasantīsu seṭṭhaṁ evaṁ anupasante loke accantasantiṁ addasa mahesīti evamattho veditabbo.",
  "atk-s0505a0:955_0": "211.",
  "atk-s0505a0:955_1": "Tatiyagāthāya saṅkhāyāti gaṇayitvā, paricchinditvā vīmaṁsitvā yathābhūtato ñatvā, dukkhapariññāya parijānitvāti attho.",
  "atk-s0505a0:955_2": "Vatthūnīti yesu evamayaṁ loko sajjati, tāni khandhāyatanadhātubhedāni kilesaṭṭhānāni.",
  "atk-s0505a0:955_3": "Pamāya bījanti yaṁ tesaṁ vatthūnaṁ bījaṁ abhisaṅkhāraviññāṇaṁ, taṁ pamāya hiṁsitvā, bādhitvā, samucchedappahānena pajahitvāti attho.",
  "atk-s0505a0:955_4": "Sinehamassa nānuppaveccheti yena taṇhādiṭṭhisinehena sinehitaṁ taṁ bījaṁ āyatiṁ paṭisandhivasena taṁ yathāvuttaṁ vatthusassaṁ viruheyya, taṁ sinehamassa nānuppavecche, tappaṭipakkhāya maggabhāvanāya taṁ nānuppaveseyyāti attho.",
  "atk-s0505a0:955_5": "Sa ve muni jātikhayantadassīti so evarūpo buddhamuni nibbānasacchikiriyāya jātiyā ca maraṇassa ca antabhūtassa nibbānassa diṭṭhattā jātikkhayantadassī takkaṁ pahāya na upeti saṅkhaṁ.",
  "atk-s0505a0:955_6": "Imāya catusaccabhāvanāya navappabhedampi akusalavitakkaṁ pahāya saupādisesanibbānadhātuṁ patvā lokatthacariyaṁ karonto anupubbena carimaviññāṇakkhayā anupādisesanibbānadhātuppattiyā ‘‘devo vā manusso vā’’ti na upeti saṅkhaṁ.",
  "atk-s0505a0:955_7": "Aparinibbuto eva vā yathā kāmavitakkādino vitakkassa appahīnattā ‘‘ayaṁ puggalo ratto’’ti vā ‘‘duṭṭho’’ti vā saṅkhaṁ upeti, evaṁ takkaṁ pahāya na upeti saṅkhanti evampettha attho daṭṭhabbo .",
  "atk-s0505a0:956_0": "212.",
  "atk-s0505a0:956_1": "Catutthagāthāya aññāyāti aniccādinayena jānitvā.",
  "atk-s0505a0:956_2": "Sabbānīti anavasesāni, nivesanānīti kāmabhavādike bhave.",
  "atk-s0505a0:956_3": "Nivasanti hi tesu sattā, tasmā ‘‘nivesanānī’’ti vuccanti.",
  "atk-s0505a0:956_4": "Anikāmayaṁ aññatarampi tesanti evaṁ diṭṭhādīnavattā tesaṁ nivesanānaṁ ekampi apatthento so evarūpo buddhamuni maggabhāvanābalena taṇhāgedhassa vigatattā vītagedho, vītagedhattā eva ca agiddho, na yathā eke avītagedhā eva samānā ‘‘agiddhamhā’’ti paṭijānanti, evaṁ.",
  "atk-s0505a0:956_5": "Nāyūhatīti tassa tassa nivesanassa nibbattakaṁ kusalaṁ vā akusalaṁ vā na karoti. Kiṁ kāraṇā?",
  "atk-s0505a0:956_6": "Pāragato hi hoti, yasmā evarūpo sabbanivesanānaṁ pāraṁ nibbānaṁ gato hotīti attho.",
  "atk-s0505a0:957_0": "Evaṁ paṭhamagāthāya puthujjanadassanaṁ garahitvā attano dassanaṁ pasaṁsanto dutiyagāthāya yehi kilesehi puthujjano anupasanto hoti, tesaṁ abhāvena attano santipadādhigamaṁ pasaṁsanto tatiyagāthāya yesu vatthūsu puthujjano takkaṁ appahāya tathā tathā saṅkhaṁ upeti, tesu catusaccabhāvanāya takkaṁ pahāya attano saṅkhānupagamanaṁ pasaṁsanto catutthagāthāya āyatimpi yāni nivesanāni kāmayamāno puthujjano bhavataṇhāya āyūhati, tesu taṇhābhāvena attano anāyūhanaṁ pasaṁsanto catūhi gāthāhi arahattanikūṭeneva ekaṭṭhuppattikaṁ desanaṁ niṭṭhāpesi.",
  "atk-s0505a0:958_0": "213.Sabbābhibhunti kā uppatti?",
  "atk-s0505a0:958_1": "Mahāpuriso mahābhinikkhamanaṁ katvā anupubbena sabbaññutaṁ patvā dhammacakkappavattanatthāya bārāṇasiṁ gacchanto bodhimaṇḍassa ca gayāya ca antare upakenājīvakena samāgacchi.",
  "atk-s0505a0:958_2": "Tena ca ‘‘vippasannāni kho te, āvuso, indriyānī’’tiādinā (ma. ni. 1.285; mahāva.",
  "atk-s0505a0:958_3": "11) nayena puṭṭho ‘‘sabbābhibhū’’tiādīni āha.",
  "atk-s0505a0:958_4": "Upako ‘‘hupeyyāvuso’’ti vatvā, sīsaṁ okampetvā, ummaggaṁ gahetvā pakkāmi .",
  "atk-s0505a0:958_5": "Anukkamena ca vaṅkahārajanapade aññataraṁ māgavikagāmaṁ pāpuṇi.",
  "atk-s0505a0:958_6": "Tamenaṁ māgavikajeṭṭhako disvā – ‘‘aho appiccho samaṇo vatthampi na nivāseti, ayaṁ loke arahā’’ti gharaṁ netvā maṁsarasena parivisitvā bhuttāviñca naṁ saputtadāro vanditvā ‘‘idheva, bhante, vasatha, ahaṁ paccayena upaṭṭhahissāmī’’ti nimantetvā, vasanokāsaṁ katvā adāsi. So tattha vasati.",
  "atk-s0505a0:959_0": "Māgaviko gimhakāle udakasampanne sītale padese carituṁ dūraṁ apakkantesu migesu tattha gacchanto ‘‘amhākaṁ arahantaṁ sakkaccaṁ upaṭṭhahassū’’ti chāvaṁ nāma dhītaraṁ āṇāpetvā agamāsi saddhiṁ puttabhātukehi.",
  "atk-s0505a0:959_1": "Sā cassa dhītā dassanīyā hoti koṭṭhāsasampannā.",
  "atk-s0505a0:959_2": "Dutiyadivase upako gharaṁ āgato taṁ dārikaṁ sabbaṁ upacāraṁ katvā, parivisituṁ upagataṁ disvā, rāgena abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā, bhattaṁ ekamante nikkhipitvā – ‘‘sace chāvaṁ labhāmi, jīvāmi, no ce, marāmī’’ti nirāhāro sayi.",
  "atk-s0505a0:959_3": "Sattame divase māgaviko āgantvā dhītaraṁ upakassa pavattiṁ pucchi.",
  "atk-s0505a0:959_4": "Sā – ‘‘ekadivasameva āgantvā puna nāgatapubbo’’ti āha.",
  "atk-s0505a0:959_5": "Māgaviko ‘‘āgataveseneva naṁ upasaṅkamitvā pucchissāmī’’ti taṅkhaṇaññeva gantvā – ‘‘kiṁ, bhante, aphāsuka’’nti pāde parāmasanto pucchi.",
  "atk-s0505a0:959_6": "Upako nitthunanto parivattatiyeva.",
  "atk-s0505a0:959_7": "So ‘‘vada, bhante, yaṁ mayā sakkā kātuṁ, sabbaṁ karissāmī’’ti āha.",
  "atk-s0505a0:959_8": "Upako – ‘‘sace chāvaṁ labhāmi, jīvāmi, no ce, idheva maraṇaṁ seyyo’’ti āha.",
  "atk-s0505a0:959_9": "‘‘Jānāsi pana, bhante, kiñci sippa’’nti? ‘‘Na jānāmī’’ti .",
  "atk-s0505a0:959_10": "‘‘Na, bhante, kiñci sippaṁ ajānantena sakkā gharāvāsaṁ adhiṭṭhātu’’nti?",
  "atk-s0505a0:959_11": "So āha – ‘‘nāhaṁ kiñci sippaṁ jānāmi, apica tumhākaṁ maṁsahārako bhavissāmi, maṁsañca vikkiṇissāmī’’ti.",
  "atk-s0505a0:959_12": "Māgavikopi ‘‘amhākaṁ etadeva ruccatī’’ti uttarasāṭakaṁ datvā, gharaṁ ānetvā dhītaraṁ adāsi.",
  "atk-s0505a0:959_13": "Tesaṁ saṁvāsamanvāya putto vijāyi. Subhaddotissa nāmaṁ akaṁsu.",
  "atk-s0505a0:959_14": "Chāvā puttatosanagītena upakaṁ uppaṇḍesi.",
  "atk-s0505a0:959_15": "So taṁ asahanto ‘‘bhadde, ahaṁ anantajinassa santikaṁ gacchāmī’’ti majjhimadesābhimukho pakkāmi.",
  "atk-s0505a0:960_0": "Bhagavā ca tena samayena sāvatthiyaṁ viharati jetavanamahāvihāre.",
  "atk-s0505a0:960_1": "Atha kho bhagavā paṭikacceva bhikkhū āṇāpesi – ‘‘yo, bhikkhave, anantajinoti pucchamāno āgacchati, tassa maṁ dasseyyāthā’’ti.",
  "atk-s0505a0:960_2": "Upakopi kho anupubbeneva sāvatthiṁ āgantvā vihāramajjhe ṭhatvā ‘‘imasmiṁ vihāre mama sahāyo anantajino nāma atthi, so kuhiṁ vasatī’’ti pucchi.",
  "atk-s0505a0:960_3": "Taṁ bhikkhū bhagavato santikaṁ nayiṁsu.",
  "atk-s0505a0:960_4": "Bhagavā tassānurūpaṁ dhammaṁ desesi.",
  "atk-s0505a0:960_5": "So desanāpariyosāne anāgāmiphale patiṭṭhāsi.",
  "atk-s0505a0:960_6": "Bhikkhū tassa pubbappavattiṁ sutvā kathaṁ samuṭṭhāpesuṁ – ‘‘bhagavā paṭhamaṁ nissirikassa naggasamaṇassa dhammaṁ desesī’’ti.",
  "atk-s0505a0:960_7": "Bhagavā taṁ kathāsamuṭṭhānaṁ viditvā gandhakuṭito nikkhamma taṅkhaṇānurūpena pāṭihāriyena buddhāsane nisīditvā bhikkhū āmantesi – ‘‘kāya nuttha, bhikkhave, etarahi kathāya sannisinnā’’ti? Te sabbaṁ kathesuṁ.",
  "atk-s0505a0:960_8": "Tato bhagavā – ‘‘na, bhikkhave, tathāgato ahetuappaccayā dhammaṁ deseti, nimmalā tathāgatassa dhammadesanā, na sakkā tattha dosaṁ daṭṭhuṁ.",
  "atk-s0505a0:960_9": "Tena, bhikkhave, dhammadesanūpanissayena upako etarahi anāgāmī jāto’’ti vatvā attano desanāmalābhāvadīpikaṁ imaṁ gāthamabhāsi.",
  "atk-s0505a0:961_0": "Tassattho – sāsavesu sabbakhandhāyatanadhātūsu chandarāgappahānena tehi anabhibhūtattā sayañca te dhamme sabbe abhibhuyya pavattattā sabbābhibhuṁ.",
  "atk-s0505a0:961_1": "Tesañca aññesañca sabbadhammānaṁ sabbākārena viditattā sabbaviduṁ.",
  "atk-s0505a0:961_2": "Sabbadhammadesanasamatthāya sobhanāya medhāya samannāgatattā sumedhaṁ.",
  "atk-s0505a0:961_3": "Yesaṁ taṇhādiṭṭhilepānaṁ vasena sāsavakhandhādibhedesu sabbadhammesu upalimpati, tesaṁ lepānaṁ abhāvā tesu sabbesu dhammesu anupalittaṁ.",
  "atk-s0505a0:961_4": "Tesu ca sabbadhammesu chandarāgābhāvena sabbe te dhamme jahitvā ṭhitattā sabbañjahaṁ.",
  "atk-s0505a0:961_5": "Upadhivivekaninnena cittena taṇhakkhaye nibbāne visesena muttattā taṇhakkhaye vimuttaṁ, adhimuttanti vuttaṁ hoti.",
  "atk-s0505a0:961_6": "Taṁ vāpi dhīrā muni vedayantīti tampi paṇḍitā sattā muniṁ vedayanti jānanti.",
  "atk-s0505a0:961_7": "Passatha yāva paṭivisiṭṭhovāyaṁ muni, tassa kuto desanāmalanti attānaṁ vibhāveti .",
  "atk-s0505a0:961_8": "Vibhāvanattho hi ettha vāsaddoti.",
  "atk-s0505a0:961_9": "Keci pana vaṇṇayanti – ‘‘upako tadā tathāgataṁ disvāpi ‘ayaṁ buddhamunī’ti na saddahī’’ti evaṁ bhikkhū kathaṁ samuṭṭhāpesuṁ , tato bhagavā ‘‘saddahatu vā mā vā, dhīrā pana taṁ muniṁ vedayantī’’ti dassento imaṁ gāthamabhāsīti.",
  "atk-s0505a0:962_0": "214.Paññābalanti kā uppatti?",
  "atk-s0505a0:962_1": "Ayaṁ gāthā revatattheraṁ ārabbha vuttā.",
  "atk-s0505a0:962_2": "Tattha ‘‘gāme vā yadi vāraññe’’ti imissā gāthāya vuttanayeneva revatattherassa ādito pabhuti pabbajjā, pabbajitassa khadiravane vihāro, tattha viharato visesādhigamo, bhagavato tattha gamanapaccāgamanañca veditabbaṁ.",
  "atk-s0505a0:962_3": "Paccāgate pana bhagavati yo so mahallakabhikkhu upāhanaṁ sammussitvā paṭinivatto khadirarukkhe ālaggitaṁ disvā sāvatthiṁ anuppatto visākhāya upāsikāya ‘‘kiṁ, bhante, revatattherassa vasanokāso ramaṇīyo’’ti bhikkhū pucchamānāya yehi bhikkhūhi pasaṁsito, te apasādento ‘‘upāsike, ete tucchaṁ bhaṇanti, na sundaro bhūmippadeso, atilūkhakakkhaḷaṁ khadiravanamevā’’ti āha.",
  "atk-s0505a0:962_4": "So visākhāya āgantukabhattaṁ bhuñjitvā pacchābhattaṁ maṇḍalamāḷe sannipatite bhikkhū ujjhāpento āha – ‘‘kiṁ, āvuso, revatattherassa senāsane ramaṇīyaṁ tumhehi diṭṭha’’nti .",
  "atk-s0505a0:962_5": "Bhagavā taṁ ñatvā gandhakuṭito nikkhamma taṅkhaṇānurūpena pāṭihāriyena parisamajjhaṁ patvā, buddhāsane nisīditvā bhikkhū āmantesi – ‘‘kāya nuttha, bhikkhave, etarahi kathāya sannisinnā’’ti?",
  "atk-s0505a0:962_6": "Te āhaṁsu – ‘‘revataṁ, bhante, ārabbha kathā uppannā ‘evaṁ navakammiko kadā samaṇadhammaṁ karissatī’’’ti.",
  "atk-s0505a0:962_7": "‘‘Na, bhikkhave, revato navakammiko, arahā revato khīṇāsavo’’ti vatvā taṁ ārabbha tesaṁ bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:963_0": "Tassattho – dubbalakarakilesappahānasādhakena vikubbanaadhiṭṭhānappabhedena vā paññābalena samannāgatattā paññābalaṁ, catupārisuddhisīlena dhutaṅgavatena ca upapannattā sīlavatūpapannaṁ, maggasamādhinā phalasamādhinā iriyāpathasamādhinā ca samāhitaṁ, upacārappanābhedena jhānena jhāne vā ratattā jhānarataṁ, sativepullappattattā satimaṁ, rāgādisaṅgato pamuttatā saṅgā pamuttaṁ, pañcacetokhilacatuāsavābhāvena akhilaṁ anāsavaṁ taṁ vāpi dhīrā muniṁ vedayanti.",
  "atk-s0505a0:963_1": "Tampi evaṁ paññādiguṇasaṁyuttaṁ saṅgādidosavisaṁyuttaṁ paṇḍitā sattā muniṁ vā vedayanti.",
  "atk-s0505a0:963_2": "Passatha yāva paṭivisiṭṭhovāyaṁ khīṇāsavamuni, so ‘‘navakammiko’’ti vā ‘‘kadā samaṇadhammaṁ karissatī’’ti vā kathaṁ vattabbo.",
  "atk-s0505a0:963_3": "So hi paññābalena taṁ vihāraṁ niṭṭhāpesi, na navakammakaraṇena, katakiccova so, na idāni samaṇadhammaṁ karissatīti revatattheraṁ vibhāveti.",
  "atk-s0505a0:963_4": "Vibhāvanattho hi ettha vā-saddoti.",
  "atk-s0505a0:964_0": "215.Ekaṁ carantanti kā uppatti?",
  "atk-s0505a0:964_1": "Bodhimaṇḍato pabhuti yathākkamaṁ kapilavatthuṁ anuppatte bhagavati pitāputtasamāgame vattamāne bhagavā sammodamānena raññā suddhodanena ‘‘tumhe, bhante, gahaṭṭhakāle gandhakaraṇḍake vāsitāni kāsikādīni dussāni nivāsetvā idāni kathaṁ chinnakāni paṁsukūlāni dhārethā’’ti evamādinā vutto rājānaṁ anunayamāno –",
  "atk-s0505a0:965_0": "‘‘Yaṁ tvaṁ tāta vade mayhaṁ, paṭṭuṇṇaṁ dukūlakāsikaṁ;",
  "atk-s0505a0:966_0": "Paṁsukūlaṁ tato seyyaṁ, etaṁ me abhipatthita’’nti. –",
  "atk-s0505a0:967_0": "Ādīni vatvā lokadhammehi attano avikampabhāvaṁ dassento rañño dhammadesanatthaṁ imaṁ sattapadagāthamabhāsi.",
  "atk-s0505a0:968_0": "Tassattho – pabbajjāsaṅkhātādīhi ekaṁ, iriyāpathādīhi cariyāhi carantaṁ.",
  "atk-s0505a0:968_1": "Moneyyadhammasamannāgamena muniṁ.",
  "atk-s0505a0:968_2": "Sabbaṭṭhānesu pamādābhāvato appamattaṁ.",
  "atk-s0505a0:968_3": "Akkosanagarahanādibhedāya nindāya vaṇṇanathomanādibhedāya pasaṁsāya cāti imāsu nindāpasaṁsāsu paṭighānunayavasena avedhamānaṁ.",
  "atk-s0505a0:968_4": "Nindāpasaṁsāmukhena cettha aṭṭhapi lokadhammā vuttāti veditabbā.",
  "atk-s0505a0:968_5": "Sīhaṁva bherisaddādīsu saddesu aṭṭhasu lokadhammesu pakativikārānupagamena asantasantaṁ, pantesu vā senāsanesu santāsābhāvena.",
  "atk-s0505a0:968_6": "Vātaṁva suttamayādibhede jālamhi catūhi maggehi taṇhādiṭṭhijāle asajjamānaṁ, aṭṭhasu vā lokadhammesu paṭighānunayavasena asajjamānaṁ.",
  "atk-s0505a0:968_7": "Padumaṁva toyena loke jātampi yesaṁ taṇhādiṭṭhilepānaṁ vasena sattā lokena lippanti, tesaṁ lepānaṁ pahīnattā lokena alippamānaṁ, nibbānagāmimaggaṁ uppādetvā tena maggena netāramaññesaṁ devamanussānaṁ.",
  "atk-s0505a0:968_8": "Attano pana aññena kenaci maggaṁ dassetvā anetabbattā anaññaneyyaṁ taṁ vāpi dhīrā muni vedayanti buddhamuniṁ vedayantīti attānaṁ vibhāveti. Sesamettha vuttanayameva.",
  "atk-s0505a0:969_0": "216.Yoogahaṇeti kā uppatti?",
  "atk-s0505a0:969_1": "Bhagavato paṭhamābhisambuddhassa cattāri asaṅkhyeyyāni kappasatasahassañca pūritadasapāramidasaupapāramidasaparamatthapāramippabhedaṁ abhinīhāraguṇapāramiyo pūretvā tusitabhavane abhinibbattiguṇaṁ tattha nivāsaguṇaṁ mahāvilokanaguṇaṁ gabbhavokkantiṁ gabbhavāsaṁ gabbhanikkhamanaṁ padavītihāraṁ disāvilokanaṁ brahmagajjanaṁ mahābhinikkhamanaṁ mahāpadhānaṁ abhisambodhiṁ dhammacakkappavattanaṁ catubbidhaṁ maggañāṇaṁ phalañāṇaṁ aṭṭhasu parisāsu akampanañāṇaṁ, dasabalañāṇaṁ, catuyoniparicchedakañāṇaṁ, pañcagatiparicchedakañāṇaṁ, chabbidhaṁ asādhāraṇañāṇaṁ, aṭṭhavidhaṁ sāvakasādhāraṇabuddhañāṇaṁ, cuddasavidhaṁ buddhañāṇaṁ, aṭṭhārasabuddhaguṇaparicchedakañāṇaṁ, ekūnavīsatividhapaccavekkhaṇañāṇaṁ, sattasattatividhañāṇavatthu evamiccādiguṇasatasahasse nissāya pavattaṁ mahālābhasakkāraṁ asahamānehi titthiyehi uyyojitāya ciñcamāṇavikāya ‘‘ekaṁ dhammaṁ atītassā’’ti imissā gāthāya vatthumhi vuttanayena catuparisamajjhe bhagavato ayase uppādite tappaccayā bhikkhū kathaṁ samuṭṭhāpesuṁ ‘‘evarūpepi nāma ayase uppanne na bhagavato cittassa aññathattaṁ atthī’’ti.",
  "atk-s0505a0:969_2": "Taṁ ñatvā bhagavā gandhakuṭito nikkhamma taṅkhaṇānurūpena pāṭihāriyena parisamajjhaṁ patvā, buddhāsane nisīditvā, bhikkhū āmantesi – ‘‘kāya nuttha, bhikkhave, etarahi kathāya sannisinnā’’ti? Te sabbaṁ ārocesuṁ.",
  "atk-s0505a0:969_3": "Tato bhagavā – ‘‘buddhā nāma, bhikkhave, aṭṭhasu lokadhammesu tādino hontī’’ti vatvā tesaṁ bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:970_0": "Tassattho – yathā nāma ogahaṇe manussānaṁ nhānatitthe aṅgaghaṁsanatthāya caturasse vā aṭṭhaṁse vā thambhe nikhāte uccakulīnāpi nīcakulīnāpi aṅgaṁ ghaṁsanti, na tena thambhassa unnati vā onati vā hoti.",
  "atk-s0505a0:970_1": "Evamevaṁ yo ogahaṇe thambhorivābhijāyati yasmiṁ pare vācāpariyantaṁ vadanti. Kiṁ vuttaṁ hoti?",
  "atk-s0505a0:970_2": "Yasmiṁ vatthusmiṁ pare titthiyā vā aññe vā vaṇṇavasena uparimaṁ vā avaṇṇavasena heṭṭhimaṁ vā vācāpariyantaṁ vadanti, tasmiṁ vatthusmiṁ anunayaṁ vā paṭighaṁ vā anāpajjamāno tādibhāvena yo ogahaṇe thambhoriva bhavatīti.",
  "atk-s0505a0:970_3": "Taṁ vītarāgaṁ susamāhitindriyanti taṁ iṭṭhārammaṇe rāgābhāvena vītarāgaṁ, aniṭṭhārammaṇe ca dosamohābhāvena susamāhitindriyaṁ, suṭṭhu vā samodhānetvā ṭhapitindriyaṁ, rakkhitindriyaṁ, gopitindriyanti vuttaṁ hoti.",
  "atk-s0505a0:970_4": "Taṁ vāpi dhīrā muni vedayanti buddhamuniṁ vedayanti, tassa kathaṁ cittassa aññathattaṁ bhavissatīti attānaṁ vibhāveti. Sesaṁ vuttanayameva.",
  "atk-s0505a0:971_0": "217.Yo ve ṭhitattoti kā uppatti?",
  "atk-s0505a0:971_1": "Sāvatthiyaṁ kira aññatarā seṭṭhidhītā pāsādā oruyha heṭṭhāpāsāde tantavāyasālaṁ gantvā tasaraṁ vaṭṭente disvā tassa ujubhāvena tappaṭibhāganimittaṁ aggahesi – ‘‘aho vata sabbe sattā kāyavacīmanovaṅkaṁ pahāya tasaraṁ viya ujucittā bhaveyyu’’nti.",
  "atk-s0505a0:971_2": "Sā pāsādaṁ abhiruhitvāpi punappunaṁ tadeva nimittaṁ āvajjentī nisīdi.",
  "atk-s0505a0:971_3": "Evaṁ paṭipannāya cassā na cirasseva aniccalakkhaṇaṁ pākaṭaṁ ahosi, tadanusāreneva ca dukkhānattalakkhaṇānipi.",
  "atk-s0505a0:971_4": "Athassā tayopi bhavā ādittā viya upaṭṭhahiṁsu.",
  "atk-s0505a0:971_5": "Taṁ tathā vipassamānaṁ ñatvā bhagavā gandhakuṭiyaṁ nisinnova obhāsaṁ muñci.",
  "atk-s0505a0:971_6": "Sā taṁ disvā ‘‘kiṁ ida’’nti āvajjentī bhagavantaṁ passe nisinnamiva disvā uṭṭhāya pañjalikā aṭṭhāsi.",
  "atk-s0505a0:971_7": "Athassā bhagavā sappāyaṁ viditvā dhammadesanāvasena imaṁ gāthamabhāsi.",
  "atk-s0505a0:972_0": "Tassattho – yo ve ekaggacittatāya akuppavimuttitāya ca vuḍḍhihānīnaṁ abhāvato vikkhīṇajātisaṁsārattā bhavantarūpagamanābhāvato ca ṭhitatto, pahīnakāyavacīmanovaṅkatāya agatigamanābhāvena vā tasaraṁva uju, hirottappasampannattā jigucchati kammehi pāpakehi, pāpakāni kammāni gūthagataṁ viya muttagataṁ viya ca jigucchati, hirīyatīti vuttaṁ hoti.",
  "atk-s0505a0:972_1": "Yogavibhāgena hi upayogatthe karaṇavacanaṁ saddasatthe sijjhati.",
  "atk-s0505a0:972_2": "Vīmaṁsamāno visamaṁ samañcāti kāyavisamādivisamaṁ kāyasamādisamañca pahānabhāvanākiccasādhanena maggapaññāya vīmaṁsamāno upaparikkhamāno.",
  "atk-s0505a0:972_3": "Taṁ vāpi khīṇāsavaṁ dhīrā muniṁ vedayantīti. Kiṁ vuttaṁ hoti?",
  "atk-s0505a0:972_4": "Yathāvuttanayena maggapaññāya vīmaṁsamāno visamaṁ samañca yo ve ṭhitatto hoti, so evaṁ tasaraṁva uju hutvā kiñci vītikkamaṁ anāpajjanto jigucchati kammehi pāpakehi.",
  "atk-s0505a0:972_5": "Taṁ vāpi dhīrā muniṁ vedayanti.",
  "atk-s0505a0:972_6": "Yato īdiso hotīti khīṇāsavamuniṁ dassento arahattanikūṭena gāthaṁ desesi.",
  "atk-s0505a0:972_7": "Desanāpariyosāne seṭṭhidhītā sotāpattiphale patiṭṭhahi.",
  "atk-s0505a0:972_8": "Ettha ca vikappe vā samuccaye vā vāsaddo daṭṭhabbo.",
  "atk-s0505a0:973_0": "218.Yo saññatattoti kā uppatti?",
  "atk-s0505a0:973_1": "Bhagavati kira āḷaviyaṁ viharante āḷavīnagare aññataro tantavāyo sattavassikaṁ dhītaraṁ āṇāpesi – ‘‘amma, hiyyo avasiṭṭhatasaraṁ na bahu, tasaraṁ vaṭṭetvā lahuṁ tantavāyasālaṁ āgaccheyyāsi, mā kho cirāyī’’ti. Sā ‘‘sādhū’’ti sampaṭicchi.",
  "atk-s0505a0:973_2": "So sālaṁ gantvā tantaṁ vinento aṭṭhāsi.",
  "atk-s0505a0:973_3": "Taṁ divasañca bhagavā mahākaruṇāsamāpattito vuṭṭhāya lokaṁ volokento tassā dārikāya sotāpattiphalūpanissayaṁ desanāpariyosāne caturāsītiyā pāṇasahassānañca dhammābhisamayaṁ disvā pageva sarīrapaṭijagganaṁ katvā pattacīvaramādāya nagaraṁ pāvisi.",
  "atk-s0505a0:973_4": "Manussā bhagavantaṁ disvā – ‘‘addhā ajja koci anuggahetabbo atthi, pageva paviṭṭho bhagavā’’ti bhagavantaṁ upagacchiṁsu.",
  "atk-s0505a0:973_5": "Bhagavā yena maggena sā dārikā pitusantikaṁ gacchati, tasmiṁ aṭṭhāsi.",
  "atk-s0505a0:973_6": "Nagaravāsino taṁ padesaṁ sammajjitvā, paripphositvā, pupphūpahāraṁ katvā, vitānaṁ bandhitvā, āsanaṁ paññāpesuṁ.",
  "atk-s0505a0:973_7": "Nisīdi bhagavā paññatte āsane, mahājanakāyo parivāretvā aṭṭhāsi.",
  "atk-s0505a0:973_8": "Sā dārikā taṁ padesaṁ pattā mahājanaparivutaṁ bhagavantaṁ disvā pañcapatiṭṭhitena vandi.",
  "atk-s0505a0:973_9": "Taṁ bhagavā āmantetvā – ‘‘dārike kuto āgatāsī’’ti pucchi. ‘‘Na jānāmi bhagavā’’ti. ‘‘Kuhiṁ gamissasī’’ti? ‘‘Na jānāmi bhagavā’’ti. ‘‘Na jānāsī’’ti? ‘‘Jānāmi bhagavā’’ti. ‘‘Jānāsī’’ti? ‘‘Na jānāmi bhagavā’’ti.",
  "atk-s0505a0:974_0": "Taṁ sutvā manussā ujjhāyanti – ‘‘passatha, bho, ayaṁ dārikā attano gharā āgatāpi bhagavatā pucchiyamānā ‘na jānāmī’ti āha, tantavāyasālaṁ gacchantī cāpi pucchiyamānā ‘na jānāmī’ti āha, ‘na jānāsī’ti vuttā ‘jānāmī’ti āha, ‘jānāsī’ti vuttā ‘na jānāmī’ti āha, sabbaṁ paccanīkameva karotī’’ti.",
  "atk-s0505a0:974_1": "Bhagavā manussānaṁ tamatthaṁ pākaṭaṁ kātukāmo taṁ pucchi – ‘‘kiṁ mayā pucchitaṁ, kiṁ tayā vutta’’nti?",
  "atk-s0505a0:974_2": "Sā āha – ‘‘na maṁ, bhante, koci na jānāti, gharato āgatā tantavāyasālaṁ gacchatī’’ti;",
  "atk-s0505a0:974_3": "apica maṁ tumhe paṭisandhivasena pucchatha, ‘‘kuto āgatāsī’’ti, cutivasena pucchatha, ‘‘kuhiṁ gamissasī’’ti ahañca na jānāmi. ‘‘Kuto camhi āgatā;",
  "atk-s0505a0:974_4": "nirayā vā devalokā vā’’ti, na hi jānāmi, ‘‘kuhimpi gamissāmi nirayaṁ vā devalokaṁ vā’’ti, tasmā ‘‘na jānāmī’’ti avacaṁ.",
  "atk-s0505a0:974_5": "Tato maṁ bhagavā maraṇaṁ sandhāya pucchi – ‘‘na jānāsī’’ti, ahañca jānāmi.",
  "atk-s0505a0:974_6": "‘‘Sabbesaṁ maraṇaṁ dhuva’’nti, tenāvocaṁ ‘‘jānāmī’’ti.",
  "atk-s0505a0:974_7": "Tato maṁ bhagavā maraṇakālaṁ sandhāya pucchi ‘‘jānāsī’’ti, ahañca na jānāmi ‘‘kadā marissāmi kiṁ ajja vā udāhu sve vā’’ti, tenāvocaṁ ‘‘na jānāmī’’ti.",
  "atk-s0505a0:974_8": "Bhagavā tāya vissajjitaṁ pañhaṁ ‘‘sādhu sādhū’’ti anumodi.",
  "atk-s0505a0:974_9": "Mahājanakāyopi ‘‘yāva paṇḍitā ayaṁ dārikā’’ti sādhukārasahassāni adāsi.",
  "atk-s0505a0:974_10": "Atha bhagavā dārikāya sappāyaṁ viditvā dhammaṁ desento –",
  "atk-s0505a0:975_0": "‘‘Andhabhūto ayaṁ loko, tanukettha vipassati;",
  "atk-s0505a0:976_0": "Sakuṇo jālamuttova, appo saggāya gacchatī’’ti. (dha. pa. 174) –",
  "atk-s0505a0:977_0": "Imaṁ gāthamāha.",
  "atk-s0505a0:977_1": "Sā gāthāpariyosāne sotāpattiphale patiṭṭhāsi, caturāsītiyā pāṇasahassānañca dhammābhisamayo ahosi.",
  "atk-s0505a0:978_0": "Sā bhagavantaṁ vanditvā pitu santikaṁ agamāsi.",
  "atk-s0505a0:978_1": "Pitā taṁ disvā ‘‘cirenāgatā’’ti kuddho vegena tante vemaṁ pakkhipi.",
  "atk-s0505a0:978_2": "Taṁ nikkhamitvā dārikāya kucchiṁ bhindi. Sā tattheva kālamakāsi.",
  "atk-s0505a0:978_3": "So disvā – ‘‘nāhaṁ mama dhītaraṁ pahariṁ, apica kho imaṁ vemaṁ vegasā nikkhamitvā imissā kucchiṁ bhindi.",
  "atk-s0505a0:978_4": "Jīvati nu kho nanu kho’’ti vīmaṁsanto mataṁ disvā cintesi – ‘‘manussā maṁ ‘iminā dhītā māritā’ti ñatvā upakkoseyyuṁ, tena rājāpi garukaṁ daṇḍaṁ paṇeyya, handāhaṁ paṭikacceva palāyāmī’’ti.",
  "atk-s0505a0:978_5": "So daṇḍabhayena palāyanto bhagavato santike kammaṭṭhānaṁ gahetvā araññe vasantānaṁ bhikkhūnaṁ vasanokāsaṁ pāpuṇi.",
  "atk-s0505a0:978_6": "Te ca bhikkhū upasaṅkamitvā pabbajjaṁ yāci.",
  "atk-s0505a0:978_7": "Te taṁ pabbājetvā tacapañcakakammaṭṭhānaṁ adaṁsu.",
  "atk-s0505a0:978_8": "So taṁ uggahetvā vāyamanto na cirasseva arahattaṁ pāpuṇi, te cassa ācariyupajjhāyā.",
  "atk-s0505a0:978_9": "Atha mahāpavāraṇāya sabbeva bhagavato santikaṁ agamaṁsu – ‘‘visuddhipavāraṇaṁ pavāressāmā’’ti.",
  "atk-s0505a0:978_10": "Bhagavā pavāretvā vutthavasso bhikkhusaṅghaparivuto gāmanigamādīsu cārikaṁ caramāno anupubbena āḷaviṁ agamāsi.",
  "atk-s0505a0:978_11": "Tattha manussā bhagavantaṁ nimantetvā dānādīni karontā taṁ bhikkhuṁ disvā ‘‘dhītaraṁ māretvā idāni kaṁ māretuṁ āgatosī’’tiādīni vatvā uppaṇḍesuṁ.",
  "atk-s0505a0:978_12": "Bhikkhū taṁ sutvā upaṭṭhānavelāyaṁ upasaṅkamitvā bhagavato etamatthaṁ ārocesuṁ.",
  "atk-s0505a0:978_13": "Bhagavā – ‘‘na, bhikkhave , ayaṁ bhikkhu dhītaraṁ māresi, sā attano kammena matā’’ti vatvā tassa bhikkhuno manussehi dubbijānaṁ khīṇāsavamunibhāvaṁ pakāsento bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:979_0": "Tassattho – yo tīsupi kammadvāresu sīlasaṁyamena saṁyatatto kāyena vā vācāya vā cetasā vā hiṁsādikaṁ na karoti pāpaṁ, tañca kho pana daharo vā daharavaye ṭhito, majjhimo vā majjhimavaye ṭhito, eteneva nayena thero vā pacchimavaye ṭhitoti kadācipi na karoti. Kiṁ kāraṇā?",
  "atk-s0505a0:979_1": "Yatatto, yasmā anuttarāya viratiyā sabbapāpehi uparatacittoti vuttaṁ hoti.",
  "atk-s0505a0:980_0": "Idāni muni arosaneyyo na so roseti kañcīti etesaṁ padānaṁ ayaṁ yojanā ca adhippāyo ca – so khīṇāsavamuni arosaneyyo ‘‘dhītumārako’’ti vā ‘‘pesakāro’’ti vā evamādinā nayena kāyena vā vācāya vā rosetuṁ, ghaṭṭetuṁ, bādhetuṁ araho na hoti.",
  "atk-s0505a0:980_1": "Sopi hi na roseti kañci, ‘‘nāhaṁ mama dhītaraṁ māremi, tvaṁ māresi, tumhādiso vā māretī’’tiādīni vatvā kañci na roseti, na ghaṭṭeti, na bādheti, tasmā sopi na rosaneyyo.",
  "atk-s0505a0:980_2": "Apica kho pana ‘‘tiṭṭhatu nāgo, mā nāgaṁ ghaṭṭesi, namo karohi nāgassā’’ti (ma. ni.",
  "atk-s0505a0:980_3": "1.249) vuttanayena namassitabboyeva hoti.",
  "atk-s0505a0:980_4": "Taṁ vāpi dhīrā muni vedayantīti ettha pana tampi dhīrāva muniṁ vedayantīti evaṁ padavibhāgo veditabbo.",
  "atk-s0505a0:980_5": "Adhippāyo cettha – taṁ ‘‘ayaṁ arosaneyyo’’ti ete bālamanussā ajānitvā rosenti.",
  "atk-s0505a0:980_6": "Ye pana dhīrā honti, te dhīrāva tampi muniṁ vedayanti, ayaṁ khīṇāsavamunīti jānantīti.",
  "atk-s0505a0:981_0": "219.Yadaggatoti kā uppatti?",
  "atk-s0505a0:981_1": "Sāvatthiyaṁ kira pañcaggadāyako nāma brāhmaṇo ahosi.",
  "atk-s0505a0:981_2": "So nipphajjamānesu sassesu khettaggaṁ, rāsaggaṁ, koṭṭhaggaṁ, kumbhiaggaṁ, bhojanagganti imāni pañca aggāni deti.",
  "atk-s0505a0:981_3": "Tattha paṭhamapakkāniyeva sāli-yava-godhūma-sīsāni āharāpetvā yāgupāyāsaputhukādīni paṭiyādetvā ‘‘aggassa dātā medhāvī, aggaṁ so adhigacchatī’’ti evaṁdiṭṭhiko hutvā buddhappamukhassa bhikkhusaṅghassa dānaṁ deti, idamassa khettaggadānaṁ.",
  "atk-s0505a0:981_4": "Nipphannesu pana sassesu lāyitesu madditesu ca varadhaññāni gahetvā tatheva dānaṁ deti, idamassa rāsaggadānaṁ.",
  "atk-s0505a0:981_5": "Puna tehi dhaññehi koṭṭhāgārāni pūrāpetvā paṭhamakoṭṭhāgāravivaraṇe paṭhamanīhaṭāni dhaññāni gahetvā tatheva dānaṁ deti, idamassa koṭṭhaggadānaṁ.",
  "atk-s0505a0:981_6": "Yaṁ yadeva panassa ghare randheti, tato aggaṁ anuppattapabbajitānaṁ adatvā antamaso dārakānampi na kiñci deti, idamassa kumbhiaggadānaṁ.",
  "atk-s0505a0:981_7": "Puna attano bhojanakāle paṭhamūpanītaṁ bhojanaṁ purebhattakāle saṅghassa, pacchābhattakāle sampattayācakānaṁ, tadabhāve antamaso sunakhānampi adatvā na bhuñjati, idamassa bhojanaggadānaṁ.",
  "atk-s0505a0:981_8": "Evaṁ so pañcaggadāyakotveva abhilakkhito ahosi.",
  "atk-s0505a0:982_0": "Athekadivasaṁ bhagavā paccūsasamaye buddhacakkhunā lokaṁ volokento tassa brāhmaṇassa brāhmaṇiyā ca sotāpattimaggaupanissayaṁ disvā sarīrapaṭijagganaṁ katvā atippageva gandhakuṭiṁ pāvisi.",
  "atk-s0505a0:982_1": "Bhikkhū pihitadvāraṁ gandhakuṭiṁ disvā – ‘‘ajja bhagavā ekakova gāmaṁ pavisitukāmo’’ti ñatvā bhikkhācāravelāya gandhakuṭiṁ padakkhiṇaṁ katvā piṇḍāya pavisiṁsu.",
  "atk-s0505a0:982_2": "Bhagavāpi brāhmaṇassa bhojanavelāyaṁ nikkhamitvā sāvatthiṁ pāvisi.",
  "atk-s0505a0:982_3": "Manussā bhagavantaṁ disvā evaṁ – ‘‘nūnajja koci satto anuggahetabbo atthi, tathā hi bhagavā ekakova paviṭṭho’’ti ñatvā na bhagavantaṁ upasaṅkamiṁsu nimantanatthāya.",
  "atk-s0505a0:982_4": "Bhagavāpi anupubbena brāhmaṇassa gharadvāraṁ sampatvā aṭṭhāsi.",
  "atk-s0505a0:982_5": "Tena ca samayena brāhmaṇo bhojanaṁ gahetvā nisinno hoti, brāhmaṇī panassa bījaniṁ gahetvā ṭhitā.",
  "atk-s0505a0:982_6": "Sā bhagavantaṁ disvā ‘‘sacāyaṁ brāhmaṇo passeyya, pattaṁ gahetvā sabbaṁ bhojanaṁ dadeyya, tato me puna pacitabbaṁ bhaveyyā’’ti cintetvā appasādañca maccherañca uppādetvā yathā brāhmaṇo bhagavantaṁ na passati, evaṁ tālavaṇṭena paṭicchādesi.",
  "atk-s0505a0:982_7": "Bhagavā taṁ ñatvā sarīrābhaṁ muñci.",
  "atk-s0505a0:982_8": "Taṁ brāhmaṇo suvaṇṇobhāsaṁ disvā ‘‘kimeta’’nti ullokento addasa bhagavantaṁ dvāre ṭhitaṁ.",
  "atk-s0505a0:982_9": "Brāhmaṇīpi ‘‘diṭṭhonena bhagavā’’ti tāvadeva tālavaṇṭaṁ nikkhipitvā bhagavantaṁ upasaṅkamitvā pañcapatiṭṭhitena vandi, vanditvā cassā uṭṭhahantiyā sappāyaṁ viditvā –",
  "atk-s0505a0:983_0": "‘‘Sabbaso nāmarūpasmiṁ, yassa natthi mamāyitaṁ;",
  "atk-s0505a0:984_0": "Asatā ca na socati, sa ve bhikkhūti vuccatī’’ti. (dha. pa. 367) –",
  "atk-s0505a0:985_0": "Imaṁ gāthamabhāsi.",
  "atk-s0505a0:985_1": "Sā gāthāpariyosāneyeva sotāpattiphale patiṭṭhāsi.",
  "atk-s0505a0:985_2": "Brāhmaṇopi bhagavantaṁ antogharaṁ pavesetvā, varāsane nisīdāpetvā, dakkhiṇodakaṁ datvā, attano upanītabhojanaṁ upanāmesi – ‘‘tumhe, bhante, sadevake loke aggadakkhiṇeyyā, sādhu, me taṁ bhojanaṁ attano patte patiṭṭhāpethā’’ti.",
  "atk-s0505a0:985_3": "Bhagavā tassa anuggahatthaṁ paṭiggahetvā paribhuñji.",
  "atk-s0505a0:985_4": "Katabhattakicco ca brāhmaṇassa sappāyaṁ viditvā imaṁ gāthamabhāsi.",
  "atk-s0505a0:986_0": "Tassattho – yaṁ kumbhito paṭhamameva gahitattā aggato, addhāvasesāya kumbhiyā āgantvā tato gahitattā majjhato, ekadvikaṭacchumattāvasesāya kumbhiyā āgantvā tato gahitattā sesato vā piṇḍaṁ labhetha. Paradattūpajīvīti pabbajito.",
  "atk-s0505a0:986_1": "So hi udakadantapoṇaṁ ṭhapetvā avasesaṁ pareneva dattaṁ upajīvati, tasmā ‘‘paradattūpajīvī’’ti vuccati.",
  "atk-s0505a0:986_2": "Nālaṁ thutuṁ nopi nipaccavādīti aggato laddhā attānaṁ vā dāyakaṁ vā thometumpi nārahati pahīnānunayattā.",
  "atk-s0505a0:986_3": "Sesato laddhā ‘‘kiṁ etaṁ iminā dinna’’ntiādinā nayena dāyakaṁ nipātetvā appiyavacanāni vattāpi na hoti pahīnapaṭighattā.",
  "atk-s0505a0:986_4": "Taṁ vāpi dhīrā muni vedayantīti tampi pahīnānunayapaṭighaṁ dhīrāva muniṁ vedayantīti brāhmaṇassa arahattanikūṭena gāthaṁ desesi.",
  "atk-s0505a0:986_5": "Gāthāpariyosāne brāhmaṇo sotāpattiphale patiṭṭhahīti.",
  "atk-s0505a0:987_0": "220.Muniṁ carantanti kā uppatti?",
  "atk-s0505a0:987_1": "Sāvatthiyaṁ kira aññataro seṭṭhiputto utuvasena tīsu pāsādesu sabbasampattīhi paricārayamāno daharova pabbajitukāmo hutvā, mātāpitaro yācitvā, khaggavisāṇasutte ‘‘kāmā hi citrā’’ti (su. ni.",
  "atk-s0505a0:987_2": "50) imissā gāthāya aṭṭhuppattiyaṁ vuttanayeneva tikkhattuṁ pabbajitvā ca uppabbajitvā ca catutthavāre arahattaṁ pāpuṇi.",
  "atk-s0505a0:987_3": "Taṁ pubbaparicayena bhikkhū bhaṇanti – ‘‘samayo, āvuso, uppabbajitu’’nti.",
  "atk-s0505a0:987_4": "So ‘‘abhabbo dānāhaṁ, āvuso, vibbhamitu’’nti āha.",
  "atk-s0505a0:987_5": "Taṁ sutvā bhikkhū bhagavato ārocesuṁ.",
  "atk-s0505a0:987_6": "Bhagavā ‘‘evametaṁ, bhikkhave, abhabbo so dāni vibbhamitu’’nti tassa khīṇāsavamunibhāvaṁ āvikaronto imaṁ gāthamāha.",
  "atk-s0505a0:988_0": "Tassattho – moneyyadhammasamannāgamena muniṁ, ekavihāritāya, pubbe vuttappakārāsu vā cariyāsu yāya kāyaci cariyāya carantaṁ, pubbe viya methunadhamme cittaṁ akatvā anuttarāya viratiyā virataṁ methunasmā.",
  "atk-s0505a0:988_1": "Dutiyapādassa sambandho – kīdisaṁ muniṁ carantaṁ virataṁ methunasmāti ce?",
  "atk-s0505a0:988_2": "Yo yobbane nopanibajjhate kvaci, yo bhadrepi yobbane vattamāne kvaci itthirūpe yathā pure, evaṁ methunarāgena na upanibajjhati.",
  "atk-s0505a0:988_3": "Atha vā kvaci attano vā parassa vā yobbane ‘‘yuvā tāvamhi, ayaṁ vā yuvāti paṭisevāmi tāva kāme’’ti evaṁ yo rāgena na upanibajjhatīti ayampettha attho.",
  "atk-s0505a0:988_4": "Na kevalañca virataṁ methunasmā, apica kho pana jātimadādibhedā madā, kāmaguṇesu sativippavāsasaṅkhātā pamādāpi ca virataṁ, evaṁ madappamādā viratattā eva ca vippamuttaṁ sabbakilesabandhanehi.",
  "atk-s0505a0:988_5": "Yathā vā eko lokikāyapi viratiyā virato hoti, na evaṁ, kiṁ pana vippamuttaṁ virataṁ, sabbakilesabandhanehi vippamuttattā lokuttaraviratiyā viratantipi attho.",
  "atk-s0505a0:988_6": "Taṁ vāpi dhīrā muni vedayantīti tampi dhīrā eva muniṁ vedayanti, tumhe pana naṁ na vedayatha, tena naṁ evaṁ bhaṇathāti dasseti.",
  "atk-s0505a0:989_0": "221.Aññāya lokanti kā uppatti?",
  "atk-s0505a0:989_1": "Bhagavā kapilavatthusmiṁ viharati.",
  "atk-s0505a0:989_2": "Tena samayena nandassa ābharaṇamaṅgalaṁ, abhisekamaṅgalaṁ, āvāhamaṅgalanti tīṇi maṅgalāni akaṁsu.",
  "atk-s0505a0:989_3": "Bhagavāpi tattha nimantito pañcahi bhikkhusatehi saddhiṁ tattha gantvā bhuñjitvā nikkhamanto nandassa hatthe pattaṁ adāsi.",
  "atk-s0505a0:989_4": "Taṁ nikkhamantaṁ disvā janapadakalyāṇī ‘‘tuvaṭṭaṁ kho, ayyaputta, āgaccheyyāsī’’ti āha.",
  "atk-s0505a0:989_5": "So bhagavato gāravena ‘‘handa bhagavā patta’’nti vattuṁ asakkonto vihārameva gato.",
  "atk-s0505a0:989_6": "Bhagavā gandhakuṭipariveṇe ṭhatvā ‘‘āhara, nanda, patta’’nti gahetvā ‘‘pabbajissasī’’ti āha.",
  "atk-s0505a0:989_7": "So bhagavato gāravena paṭikkhipituṁ asakkonto ‘‘pabbajāmi, bhagavā’’ti āha. Taṁ bhagavā pabbājesi.",
  "atk-s0505a0:989_8": "So pana janapadakalyāṇiyā vacanaṁ punappunaṁ saranto ukkaṇṭhi. Bhikkhū bhagavato ārocesuṁ.",
  "atk-s0505a0:989_9": "Bhagavā nandassa anabhiratiṁ vinodetukāmo ‘‘tāvatiṁsabhavanaṁ gatapubbosi, nandā’’ti āha.",
  "atk-s0505a0:989_10": "Nando ‘‘nāhaṁ, bhante, gatapubbo’’ti avoca.",
  "atk-s0505a0:990_0": "Tato naṁ bhagavā attano ānubhāvena tāvatiṁsabhavanaṁ netvā vejayantapāsādadvāre aṭṭhāsi.",
  "atk-s0505a0:990_1": "Bhagavato āgamanaṁ viditvā sakko accharāgaṇaparivuto pāsādā orohi.",
  "atk-s0505a0:990_2": "Tā sabbāpi kassapassa bhagavato sāvakānaṁ pādamakkhanatelaṁ datvā kakuṭapādiniyo ahesuṁ.",
  "atk-s0505a0:990_3": "Atha bhagavā nandaṁ āmantesi – ‘‘passasi no, tvaṁ nanda, imāni pañca accharāsatāni kakuṭapādānī’’ti sabbaṁ vitthāretabbaṁ.",
  "atk-s0505a0:990_4": "Mātugāmassa nāma nimittānubyañjanaṁ gahetabbanti sakalepi buddhavacane etaṁ natthi.",
  "atk-s0505a0:990_5": "Atha ca panettha bhagavā upāyakusalatāya āturassa dose uggiletvā nīharitukāmo vejjo subhojanaṁ viya nandassa rāgaṁ uggiletvā nīharitukāmo nimittānubyañjanaggahaṇaṁ anuññāsi yathā taṁ anuttaro purisadammasārathi.",
  "atk-s0505a0:990_6": "Tato bhagavā accharāhetu nandassa brahmacariye abhiratiṁ disvā bhikkhū āṇāpesi – ‘‘bhatakavādena nandaṁ codethā’’ti.",
  "atk-s0505a0:990_7": "So tehi codiyamāno lajjito yoniso manasi karonto paṭipajjitvā na cirasseva arahattaṁ sacchākāsi.",
  "atk-s0505a0:990_8": "Tassa caṅkamanakoṭiyaṁ rukkhe adhivatthā devatā bhagavato etamatthaṁ ārocesi. Bhagavatopi ñāṇaṁ udapādi.",
  "atk-s0505a0:990_9": "Bhikkhū ajānantā tathevāyasmantaṁ codenti.",
  "atk-s0505a0:990_10": "Bhagavā ‘‘na, bhikkhave, idāni nando evaṁ codetabbo’’ti tassa khīṇāsavamunibhāvaṁ dīpento tesaṁ bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:991_0": "Tassattho – dukkhasaccavavatthānakaraṇena khandhādilokaṁ aññāya jānitvā vavatthapetvā nirodhasaccasacchikiriyāya paramatthadassiṁ, samudayappahānena catubbidhampi oghaṁ, pahīnasamudayattā rūpamadādivegasahanena cakkhādiāyatanasamuddañca atitariya atitaritvā atikkamitvā maggabhāvanāya, ‘‘tanniddesā tādī’’ti imāya tādilakkhaṇappattiyā tādiṁ.",
  "atk-s0505a0:991_1": "Yo vāyaṁ kāmarāgādikilesarāsiyeva avahananaṭṭhena ogho, kucchitagatipariyāyena samuddanaṭṭhena samuddo, samudayappahāneneva taṁ oghaṁ samuddañca atitariya atitiṇṇoghattā idāni tumhehi evaṁ vuccamānepi vikāramanāpajjanatāya tādimpi evampettha attho ca adhippāyo ca veditabbo.",
  "atk-s0505a0:991_2": "Taṁ chinnaganthaṁ asitaṁ anāsavanti idaṁ panassa thutivacanameva, imāya catusaccabhāvanāya catunnaṁ ganthānaṁ chinnattā chinnaganthaṁ, diṭṭhiyā taṇhāya vā katthaci anissitattā asitaṁ, catunnaṁ āsavānaṁ abhāvena anāsavanti vuttaṁ hoti.",
  "atk-s0505a0:991_3": "Taṁ vāpi dhīrā muni vedayantīti tampi dhīrāva khīṇāsavamuniṁ vedayanti tumhe pana avedayamānā evaṁ bhaṇathāti dasseti.",
  "atk-s0505a0:992_0": "222.Asamāubhoti kā uppatti?",
  "atk-s0505a0:992_1": "Aññataro bhikkhu kosalaraṭṭhe paccantagāmaṁ nissāya araññe viharati.",
  "atk-s0505a0:992_2": "Tasmiñca gāme migaluddako tassa bhikkhuno vasanokāsaṁ gantvā mige bandhati.",
  "atk-s0505a0:992_3": "So araññaṁ pavisanto theraṁ gāmaṁ piṇḍāya pavisantampi passati, araññā āgacchanto gāmato nikkhamantampi passati.",
  "atk-s0505a0:992_4": "Evaṁ abhiṇhadassanena there jātasineho ahosi.",
  "atk-s0505a0:992_5": "So yadā bahuṁ maṁsaṁ labhati, tadā therassāpi rasapiṇḍapātaṁ deti.",
  "atk-s0505a0:992_6": "Manussā ujjhāyanti – ‘‘ayaṁ bhikkhu ‘amukasmiṁ padese migā tiṭṭhanti, caranti, pānīyaṁ pivantī’ti luddakassa āroceti.",
  "atk-s0505a0:992_7": "Tato luddako mige māreti, tena ubho saṅgamma jīvikaṁ kappentī’’ti.",
  "atk-s0505a0:992_8": "Atha bhagavā janapadacārikaṁ caramāno taṁ janapadaṁ agamāsi.",
  "atk-s0505a0:992_9": "Bhikkhū gāmaṁ piṇḍāya pavisantā taṁ pavattiṁ sutvā bhagavato ārocesuṁ.",
  "atk-s0505a0:992_10": "Bhagavā luddakena saddhiṁ samānajīvikābhāvasādhakaṁ tassa bhikkhuno khīṇāsavamunibhāvaṁ dīpento tesaṁ bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:993_0": "Tassattho – yo ca, bhikkhave, bhikkhu, yo ca luddako, ete asamā ubho.",
  "atk-s0505a0:993_1": "Yaṁ manussā bhaṇanti ‘‘samānajīvikā’’ti, taṁ micchā. Kiṁ kāraṇā?",
  "atk-s0505a0:993_2": "Dūravihāravuttino, dūre vihāro ca vutti ca nesanti dūravihāravuttino.",
  "atk-s0505a0:993_3": "Vihāroti vasanokāso, so ca bhikkhuno araññe, luddakassa ca gāme.",
  "atk-s0505a0:993_4": "Vuttīti jīvikā, sā ca bhikkhuno gāme sapadānabhikkhācariyā, luddakassa ca araññe migasakuṇamāraṇā.",
  "atk-s0505a0:993_5": "Puna caparaṁ gihī dāraposī, so luddako tena kammena puttadāraṁ poseti.",
  "atk-s0505a0:993_6": "Amamo ca subbato, puttadāresu taṇhādiṭṭhimamattavirahito sucivatattā sundaravatattā ca subbato so khīṇāsavabhikkhu.",
  "atk-s0505a0:993_7": "Puna caparaṁ parapāṇarodhāya gihī asaññato, so luddako gihī parapāṇarodhāya tesaṁ pāṇānaṁ jīvitindriyupacchedāya kāyavācācittehi asaṁyato.",
  "atk-s0505a0:993_8": "Niccaṁ munī rakkhati pāṇine yato, itaro pana khīṇāsavamuni kāyavācācittehi niccaṁ yato saṁyato pāṇino rakkhati.",
  "atk-s0505a0:993_9": "Evaṁ sante te kathaṁ samānajīvikā bhavissantīti?",
  "atk-s0505a0:994_0": "223.Sikhī yathāti kā uppatti?",
  "atk-s0505a0:994_1": "Bhagavati kapilavatthusmiṁ viharante sākiyānaṁ kathā udapādi – ‘‘paṭhamakasotāpanno pacchā sotāpattiṁ pattassa dhammena vuḍḍhataro hoti, tasmā pacchā sotāpannena bhikkhunā paṭhamasotāpannassa gihino abhivādanādīni kattabbānī’’ti taṁ kathaṁ aññataro piṇḍacāriko bhikkhu sutvā bhagavato ārocesi.",
  "atk-s0505a0:994_2": "Bhagavā ‘‘aññā eva hi ayaṁ jāti, pūjaneyyavatthu liṅga’’nti sandhāya ‘‘anāgāmīpi ce, bhikkhave, gihī hoti, tena tadahupabbajitassāpi sāmaṇerassa abhivādanādīni kattabbānevā’’ti vatvā puna pacchā sotāpannassāpi bhikkhuno paṭhamasotāpannagahaṭṭhato atimahantaṁ visesaṁ dassento bhikkhūnaṁ dhammadesanatthaṁ imaṁ gāthamabhāsi.",
  "atk-s0505a0:995_0": "Tassattho – yvāyaṁ matthake jātāya sikhāya sabbhāvena sikhī, maṇidaṇḍasadisāya gīvāya nīlagīvoti ca mayūravihaṅgamo vuccati.",
  "atk-s0505a0:995_1": "So yathā haritahaṁsatambahaṁsakhīrahaṁsakāḷahaṁsapākahaṁsasuvaṇṇahaṁsesu yvāyaṁ suvaṇṇahaṁso, tassa haṁsassa javena soḷasimpi kalaṁ na upeti.",
  "atk-s0505a0:995_2": "Suvaṇṇahaṁso hi muhuttakena yojanasahassampi gacchati, yojanampi asamattho itaro.",
  "atk-s0505a0:995_3": "Dassanīyatāya pana ubhopi dassanīyā honti, evaṁ gihī paṭhamasotāpannopi kiñcāpi maggadassanena dassanīyo hoti.",
  "atk-s0505a0:995_4": "Atha kho so pacchā sotāpannassāpi maggadassanena tulyadassanīyabhāvassāpi bhikkhuno javena nānukaroti. Katamena javena?",
  "atk-s0505a0:995_5": "Uparimaggavipassanāñāṇajavena.",
  "atk-s0505a0:995_6": "Gihino hi taṁ ñāṇaṁ dandhaṁ hoti puttadārādijaṭāya jaṭitattā, bhikkhuno pana tikkhaṁ hoti tassā jaṭāya vijaṭitattā.",
  "atk-s0505a0:995_7": "Svāyamattho bhagavatā ‘‘munino vivittassa vanamhi jhāyato’’ti iminā pādena dīpito.",
  "atk-s0505a0:995_8": "Ayañhi sekkhamuni bhikkhu kāyacittavivekena ca vivitto hoti, lakkhaṇārammaṇūpanijjhānena ca niccaṁ vanasmiṁ jhāyati.",
  "atk-s0505a0:995_9": "Kuto gihino evarūpo viveko ca jhānañcāti ayañhettha adhippāyoti?",
  "atk-s0505a0:996_0": "Paramatthajotikāya khuddaka-aṭṭhakathāya",
  "atk-s0505a0:997_0": "Suttanipāta-aṭṭhakathāya munisuttavaṇṇanā niṭṭhitā.",
  "atk-s0505a0:998_0": "Niṭṭhito ca paṭhamo vaggo atthavaṇṇanānayato, nāmena",
  "atk-s0505a0:999_0": "Uragavaggoti."
}