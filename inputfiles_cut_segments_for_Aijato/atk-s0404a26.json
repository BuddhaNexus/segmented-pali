{
  "atk-s0404a26:0_0": "(12) 2. Paccorohaṇivaggo",
  "atk-s0404a26:1_0": "1-2. Adhammasuttadvayavaṇṇanā",
  "atk-s0404a26:2_0": "113-114.",
  "atk-s0404a26:2_1": "Dutiyassa paṭhame pāṭiyekkaṁ pucchā ca vissajjanā ca katā. Dutiye ekatova.",
  "atk-s0404a26:3_0": "3. Tatiyaadhammasuttavaṇṇanā",
  "atk-s0404a26:4_0": "115.",
  "atk-s0404a26:4_1": "Tatiye uddesaṁ uddisitvāti mātikaṁ nikkhipitvā.",
  "atk-s0404a26:4_2": "Satthuceva saṁvaṇṇitoti pañcasu ṭhānesu etadagge ṭhapentena satthārā saṁvaṇṇito.",
  "atk-s0404a26:4_3": "Sambhāvitoti guṇasambhāvanāya sambhāvito. Pahotīti sakkoti. Atisitvāti atikkamitvā.",
  "atk-s0404a26:4_4": "Jānaṁ jānātīti jānitabbakaṁ jānāti.",
  "atk-s0404a26:4_5": "Passaṁ passatīti passitabbakaṁ passati.",
  "atk-s0404a26:4_6": "Cakkhubhūtoti cakkhu viya bhūto jāto nibbatto. Ñāṇabhūtoti ñāṇasabhāvo. Dhammabhūtoti dhammasabhāvo. Brahmabhūtoti seṭṭhasabhāvo. Vattāti vattuṁ samattho.",
  "atk-s0404a26:4_7": "Pavattāti pavattetuṁ samattho.",
  "atk-s0404a26:4_8": "Atthassa ninnetāti atthaṁ nīharitvā dassetā.",
  "atk-s0404a26:4_9": "Yathā no bhagavāti yathā amhākaṁ bhagavā byākareyya.",
  "atk-s0404a26:5_0": "4. Ajitasuttavaṇṇanā",
  "atk-s0404a26:6_0": "116. Catutthe ajitoti evaṁnāmako.",
  "atk-s0404a26:6_1": "Cittaṭṭhānasatānīti cittuppādasatāni.",
  "atk-s0404a26:6_2": "Yehīti yehi cittaṭṭhānasatehi anuyuñjiyamānā.",
  "atk-s0404a26:6_3": "Upāraddhāva jānanti upāraddhasmāti viraddhā niggahitā evaṁ jānanti ‘‘viraddhā mayaṁ, niggahitā mayaṁ, āropito no doso’’ti.",
  "atk-s0404a26:6_4": "Paṇḍitavatthūnīti paṇḍitabhāvatthāya kāraṇāni.",
  "atk-s0404a26:7_0": "5-6. Saṅgāravasuttādivaṇṇanā",
  "atk-s0404a26:8_0": "117-118.",
  "atk-s0404a26:8_1": "Pañcame orimaṁ tīranti lokiyaṁ orimatīraṁ.",
  "atk-s0404a26:8_2": "Pārimaṁ tīranti lokuttaraṁ pārimatīraṁ. Pāragāminoti nibbānagāmino.",
  "atk-s0404a26:8_3": "Tīramevānudhāvatīti sakkāyadiṭṭhitīraṁyeva anudhāvati.",
  "atk-s0404a26:8_4": "Dhammedhammānuvattinoti sammā akkhāte navavidhe lokuttaradhamme anudhammavattino, tassa dhammassānucchavikāya sahasīlāya pubbabhāgapaṭipattiyā pavattamānā.",
  "atk-s0404a26:8_5": "Maccudheyyaṁsuduttaranti maccuno ṭhānabhūtaṁ tebhūmakavaṭṭaṁ suduttaraṁ taritvā.",
  "atk-s0404a26:8_6": "Pāramessantīti nibbānaṁ pāpuṇissanti.",
  "atk-s0404a26:9_0": "Okā anokamāgammāti vaṭṭato vivaṭṭaṁ āgamma.",
  "atk-s0404a26:9_1": "Viveke yattha dūramanti yasmiṁ kāyacittaupadhiviveke durabhiramaṁ, tatrābhiratimiccheyya.",
  "atk-s0404a26:9_2": "Hitvā kāmeti duvidhepi kāme pahāya. Akiñcanoti nippalibodho.",
  "atk-s0404a26:9_3": "Ādānapaṭinissageti gahaṇapaṭinissaggasaṅkhāte nibbāne.",
  "atk-s0404a26:9_4": "Anupādāya ye ratāti catūhi upādānehi kiñcipi anupādiyitvā ye abhiratā.",
  "atk-s0404a26:9_5": "Parinibbutāti te apaccayaparinibbānena parinibbutā nāmāti veditabbā. Chaṭṭhaṁ bhikkhūnaṁ desitaṁ.",
  "atk-s0404a26:10_0": "7-8. Paccorohaṇīsuttadvayavaṇṇanā",
  "atk-s0404a26:11_0": "119-120.",
  "atk-s0404a26:11_1": "Sattame paccorohaṇīti pāpassa paccorohaṇaṁ. Pattharitvāti santharitvā.",
  "atk-s0404a26:11_2": "Antarā ca velaṁ antarā ca agyāgāranti vālikārāsissa ca aggiagārassa ca antare.",
  "atk-s0404a26:11_3": "Aṭṭhamaṁ bhikkhusaṅghassa desitaṁ.",
  "atk-s0404a26:11_4": "Sesaṁ sabbattha uttānatthamevāti.",
  "atk-s0404a26:12_0": "Paccorohaṇivaggo dutiyo."
}