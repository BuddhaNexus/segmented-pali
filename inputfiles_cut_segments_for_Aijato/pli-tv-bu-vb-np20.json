{
  "pli-tv-bu-vb-np20:0.1_0": "Theravāda Vinaya",
  "pli-tv-bu-vb-np20:0.2_0": "Mahāvibhaṅga",
  "pli-tv-bu-vb-np20:0.3_0": "Nissaggiyakaṇḍa",
  "pli-tv-bu-vb-np20:0.4_0": "Kosiyavagga",
  "pli-tv-bu-vb-np20:0.5_0": "20. Kayavikkayasikkhāpada",
  "pli-tv-bu-vb-np20:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np20:1.2_0": "Tena kho pana samayena āyasmā upanando sakyaputto paṭṭo hoti cīvarakammaṁ kātuṁ.",
  "pli-tv-bu-vb-np20:1.3_0": "So paṭapilotikānaṁ saṅghāṭiṁ karitvā surattaṁ suparikammakataṁ katvā pārupi.",
  "pli-tv-bu-vb-np20:1.4_0": "Atha kho aññataro paribbājako mahagghaṁ paṭaṁ pārupitvā yenāyasmā upanando sakyaputto tenupasaṅkami;",
  "pli-tv-bu-vb-np20:1.4_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np20:1.5_0": "“sundarā kho tyāyaṁ, āvuso, saṅghāṭi;",
  "pli-tv-bu-vb-np20:1.6_0": "dehi me paṭenā”ti.",
  "pli-tv-bu-vb-np20:1.7_0": "“Jānāhi, āvuso”ti.",
  "pli-tv-bu-vb-np20:1.8_0": "“Āmāvuso, jānāmī”ti.",
  "pli-tv-bu-vb-np20:1.9_0": "“Handāvuso”ti, adāsi.",
  "pli-tv-bu-vb-np20:1.10_0": "Atha kho so paribbājako taṁ saṅghāṭiṁ pārupitvā paribbājakārāmaṁ agamāsi.",
  "pli-tv-bu-vb-np20:1.11_0": "Paribbājakā taṁ paribbājakaṁ etadavocuṁ—",
  "pli-tv-bu-vb-np20:1.12_0": "“sundarā kho tyāyaṁ, āvuso, saṅghāṭi;",
  "pli-tv-bu-vb-np20:1.13_0": "kuto tayā laddhā”ti?",
  "pli-tv-bu-vb-np20:1.14_0": "“Tena me, āvuso, paṭena parivattitā”ti.",
  "pli-tv-bu-vb-np20:1.15_0": "“Katihipi tyāyaṁ, āvuso, saṅghāṭi bhavissati,",
  "pli-tv-bu-vb-np20:1.16_0": "soyeva te paṭo varo”ti.",
  "pli-tv-bu-vb-np20:1.17_0": "Atha kho so paribbājako—“saccaṁ kho paribbājakā āhaṁsu—‘katihipi myāyaṁ saṅghāṭi bhavissati. Soyeva me paṭo varo’”ti",
  "pli-tv-bu-vb-np20:1.18_0": "yenāyasmā upanando sakyaputto tenupasaṅkami;",
  "pli-tv-bu-vb-np20:1.18_1": "upasaṅkamitvā āyasmantaṁ upanandaṁ sakyaputtaṁ etadavoca—",
  "pli-tv-bu-vb-np20:1.19_0": "“handa te, āvuso, saṅghāṭi; dehi me paṭan”ti.",
  "pli-tv-bu-vb-np20:1.20_0": "“Nanu tvaṁ, āvuso, mayā vutto— ‘jānāhi, āvuso’ti.",
  "pli-tv-bu-vb-np20:1.21_0": "Nāhaṁ dassāmī”ti.",
  "pli-tv-bu-vb-np20:1.22_0": "Atha kho so paribbājako ujjhāyati khiyyati vipāceti—",
  "pli-tv-bu-vb-np20:1.23_0": "“gihīpi naṁ gihissa vippaṭisārissa denti,",
  "pli-tv-bu-vb-np20:1.24_0": "kiṁ pana pabbajito pabbajitassa na dassatī”ti.",
  "pli-tv-bu-vb-np20:1.25_0": "Assosuṁ kho bhikkhū tassa paribbājakassa ujjhāyantassa khiyyantassa vipācentassa.",
  "pli-tv-bu-vb-np20:1.26_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np20:1.27_0": "“kathañhi nāma āyasmā upanando sakyaputto paribbājakena saddhiṁ kayavikkayaṁ samāpajjissatī”ti.",
  "pli-tv-bu-vb-np20:1.28_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np20:1.29_0": "“saccaṁ kira tvaṁ, upananda, paribbājakena saddhiṁ kayavikkayaṁ samāpajjasī”ti?",
  "pli-tv-bu-vb-np20:1.30_0": "“Saccaṁ, bhagavā”ti.",
  "pli-tv-bu-vb-np20:1.31_0": "Vigarahi buddho bhagavā …pe…",
  "pli-tv-bu-vb-np20:1.32_0": "kathañhi nāma tvaṁ, moghapurisa, paribbājakena saddhiṁ kayavikkayaṁ samāpajjissasi.",
  "pli-tv-bu-vb-np20:1.33_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np20:1.34_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np20:1.35.1_0": "“Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyan”ti.",
  "pli-tv-bu-vb-np20:2.1_0": "Yo panāti",
  "pli-tv-bu-vb-np20:2.2_0": "yo yādiso …pe…",
  "pli-tv-bu-vb-np20:2.3_0": "bhikkhūti",
  "pli-tv-bu-vb-np20:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np20:2.5_0": "Nānappakārakaṁ nāma",
  "pli-tv-bu-vb-np20:2.6_0": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi dantakaṭṭhampi dasikasuttampi.",
  "pli-tv-bu-vb-np20:2.7_0": "Kayavikkayaṁ samāpajjeyyāti",
  "pli-tv-bu-vb-np20:2.8_0": "iminā imaṁ dehi, iminā imaṁ āhara, iminā imaṁ parivattehi, iminā imaṁ cetāpehīti.",
  "pli-tv-bu-vb-np20:2.8_1": "Ajjhācarati, āpatti dukkaṭassa.",
  "pli-tv-bu-vb-np20:2.9_0": "Yato kayitañca hoti vikkayitañca attano bhaṇḍaṁ parahatthagataṁ parabhaṇḍaṁ attano hatthagataṁ, nissaggiyaṁ hoti.",
  "pli-tv-bu-vb-np20:2.10_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np20:2.11_0": "Evañca pana, bhikkhave, nissajjitabbaṁ.",
  "pli-tv-bu-vb-np20:2.12_0": "…pe…",
  "pli-tv-bu-vb-np20:2.13_0": "“ahaṁ, bhante, nānappakārakaṁ kayavikkayaṁ samāpajjiṁ.",
  "pli-tv-bu-vb-np20:2.14_0": "Idaṁ me nissaggiyaṁ.",
  "pli-tv-bu-vb-np20:2.15_0": "Imāhaṁ saṅghassa nissajjāmī”ti …pe…",
  "pli-tv-bu-vb-np20:2.16_0": "dadeyyāti …pe…",
  "pli-tv-bu-vb-np20:2.17_0": "dadeyyunti …pe…",
  "pli-tv-bu-vb-np20:2.18_0": "āyasmato dammīti.",
  "pli-tv-bu-vb-np20:2.19.1_0": "Kayavikkaye kayavikkayasaññī, nissaggiyaṁ pācittiyaṁ.",
  "pli-tv-bu-vb-np20:2.20_0": "Kayavikkaye vematiko, nissaggiyaṁ pācittiyaṁ.",
  "pli-tv-bu-vb-np20:2.21_0": "Kayavikkaye nakayavikkayasaññī, nissaggiyaṁ pācittiyaṁ.",
  "pli-tv-bu-vb-np20:2.22_0": "Nakayavikkaye kayavikkayasaññī, āpatti dukkaṭassa.",
  "pli-tv-bu-vb-np20:2.23_0": "Nakayavikkaye vematiko, āpatti dukkaṭassa.",
  "pli-tv-bu-vb-np20:2.24_0": "Nakayavikkaye nakayavikkayasaññī, anāpatti.",
  "pli-tv-bu-vb-np20:2.25.1_0": "Anāpatti—",
  "pli-tv-bu-vb-np20:2.26_0": "agghaṁ pucchati,",
  "pli-tv-bu-vb-np20:2.27_0": "kappiyakārakassa ācikkhati,",
  "pli-tv-bu-vb-np20:2.28_0": "“idaṁ amhākaṁ atthi, amhākañca iminā ca iminā ca attho”ti bhaṇati,",
  "pli-tv-bu-vb-np20:2.29_0": "ummattakassa,",
  "pli-tv-bu-vb-np20:2.30_0": "ādikammikassāti.",
  "pli-tv-bu-vb-np20:2.31_0": "Kayavikkayasikkhāpadaṁ niṭṭhitaṁ dasamaṁ.",
  "pli-tv-bu-vb-np20:2.32_0": "Kosiyavaggo dutiyo.",
  "pli-tv-bu-vb-np20:2.33_0": "Tassuddānaṁ",
  "pli-tv-bu-vb-np20:2.34_0": "Kosiyā suddhadvebhāgā,",
  "pli-tv-bu-vb-np20:2.35_0": "chabbassāni nisīdanaṁ;",
  "pli-tv-bu-vb-np20:2.36_0": "Dve ca lomāni uggaṇhe,",
  "pli-tv-bu-vb-np20:2.37_0": "ubho nānappakārakāti."
}