{
  "tika-vin02t39:0_0": "Adhikaraṇabhedavaṇṇanā",
  "tika-vin02t39:1_0": "340.",
  "tika-vin02t39:1_1": "Yasmā adhikaraṇaṁ ukkoṭento samathappattameva ukkoṭeti, tasmā ‘‘vivādādhikaraṇaṁ ukkoṭento kati samathe ukkoṭetī’’tiādi vuttaṁ.",
  "tika-vin02t39:2_0": "341.Pāḷimuttakavinicchayenevāti vinayalakkhaṇaṁ vinā kevalaṁ dhammadesanāmattavasenevāti attho.",
  "tika-vin02t39:2_1": "Yenāpi vinicchayenāti pāḷimuttakavinicchayameva sandhāya vuttaṁ.",
  "tika-vin02t39:2_2": "Khandhakato ca parivārato ca suttenāti khandhakaparivārato ānītasuttena. Nijjhāpentīti paññāpenti.",
  "tika-vin02t39:3_0": "342.Kiccaṁ nissāya uppajjanakakiccānanti pubbe kataukkhepanīyādikiccaṁ nissāya uppajjanakakiccānaṁ. Kīdisānaṁ? Yāvatatiyasamanubhāsanādīnaṁ.",
  "tika-vin02t39:4_0": "343.Taṁ hīti taṁ vivādādhikaraṇaṁ.",
  "tika-vin02t39:5_0": "344.Adhikaraṇesu yena adhikaraṇena sammanti, taṁ dassetuṁ vuttanti yadā adhikaraṇehi sammanti, tadā kiccādhikaraṇeneva sammanti, na aññehi adhikaraṇehīti dassanatthaṁ vuttanti adhippāyo.",
  "tika-vin02t39:6_0": "353.",
  "tika-vin02t39:6_1": "‘‘Sattannaṁ samathānaṁ katame chattiṁsa samuṭṭhānā’’ti pucchitvāpi ‘‘kammassa kiriyā karaṇa’’ntiādinā sammukhāvinayassa samuṭṭhānāni avibhajitvāva sativinayādīnaṁ channaññeva cha samuṭṭhānāni vibhattāni, taṁ kasmāti āha ‘‘kiñcāpi sattannaṁ samathāna’’ntiādi.",
  "tika-vin02t39:6_2": "Sativinayādīnaṁ viya saṅghasammukhatādīnaṁ kiccayatā nāma natthīti āha ‘‘kammasaṅgahābhāvenā’’ti."
}