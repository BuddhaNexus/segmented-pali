{
  "anya-e0105n14:0_0": "Vetullavādassa dutiyaniggaho",
  "anya-e0105n14:1_0": "Goṭhābhayo pana rājā pañcasu mahāvihāra, cetiya, thūpārāma, issarasamaṇaka, vessagirivihārasaṅkhātesu vihāresu mahābhikkhusaṅghaṁ ekato sannipātetvā taṁ pavattiṁ pucchitvā vetullavādassa abuddhabhāsitabhāvaṁ ñatvā taṁvādino saṭṭhi pāpabhikkhū lakkhaṇāhate katvā raṭṭhato pabbājesi, vetullapotthakāni ca jhāpetvā buddhasāsanaṁ jotesi mahāvaṁse 36, 111-112-gāthāsu, nikāya 13-piṭṭhe.",
  "anya-e0105n14:2_0": "Tadā raṭṭhato pabbājitesu tesu bhikkhūsu keci kāvīrapaṭṭanaṁ gantvā tattha vasanti.",
  "anya-e0105n14:2_1": "Tasmiñca samaye eko aññatitthiyamāṇavako desantarato kāvīramāgantvā paṭṭanagāmikehi tesaṁ bhikkhūnaṁ katūpahāraṁ disvā lābhasakkāraṁ nissāya tesaṁ santike pabbajitvā saṅghamittoti nāmena pākaṭo ahosi.",
  "anya-e0105n14:2_2": "So mahāvihāravāsīnaṁ dhammavinicchayaṁ nissāya goṭhābhayaraññā vetullavādahetu tesaṁ bhikkhūnaṁ raṭṭhā pabbājitabhāvaṁ ñatvā mahāvihāravāsīnaṁ kuddho hutvā ‘‘vetullavādaṁ vā ne gāhāpessāmi, vihāre vā nesaṁ ummūletvā vināsessāmī’’ti sīhaḷadīpaṁ gantvā rājānaṁ pasādetvā tassa dve putte sippaṁ sikkhāpessāmīti ārabhi.",
  "anya-e0105n14:2_3": "Tathāpi attano vādassa jānanasamatthaṁ jeṭṭhatissaṁ ohāya anāgate attano vacanaṁ kārāpetuṁ sakkuṇeyyaṁ kaniṭṭhaṁ mahāsenakumārameva saṅgaṇhitvā sippaṁ sikkhāpesi.",
  "anya-e0105n14:2_4": "Vituno accayena jeṭṭhatissakumāre rajjaṁ patte (810-819-bu-va) so tassa rañño bhīto kāvīrapaṭṭanameva gato mahāvaṁse 36, 113-gāthādīsu, nikāya 14-piṭṭhe.",
  "anya-e0105n14:3_0": "Mahāsenarañño pana kāle (819-845-bu-va) so puna sīhaḷadīpamāgantvā abhayagirivihāre vasanto mahāvihāravāsīhi vetullavādaṁ gāhāpetuṁ nānāpakārehi vāyāmamakāsi.",
  "anya-e0105n14:3_1": "Tathāpi tehi taṁ gāhāpetuṁ asakkonto rājānaṁ upasaṅkamitvā nānākāraṇehi saññāpetvā ‘‘yo koci ekassapi bhikkhussa mahāvihāravāsino āhāraṁ dadeyya, tassa sataṁ daṇḍo’’ti rañño āṇāya nagare bheriṁ carāpesi.",
  "anya-e0105n14:3_2": "Tadā mahāvihāravāsino nagare piṇḍāya carantā tayo divase bhikkhamaladdhā mahāpāsāde sannipatitvā ‘‘sace mayaṁ khudāhetu adhammaṁ dhammoti gaṇheyyāma, bahū janā taṁ gahetvā apāyagāmino bhavissanti, mayañca sabbe sāvajjā bhavissāma, tasmā na mayaṁ jīvitahetupi vetullavādaṁ paṭiggaṇhissāmā’’ti sammantayitvā mahāvihārādike sabbavihāre chaḍḍetvā rohaṇajanapadañca malayapadesañca agamiṁsu mahāvaṁse 37, 2-6-gāthāsu. nikāyasaṅgahe 14-piṭṭhe."
}