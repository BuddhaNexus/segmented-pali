{
  "atk-vin01a2:0_0": "1. Pārājikakaṇḍaṁ",
  "atk-vin01a2:1_0": "1. Paṭhamapārājikaṁ",
  "atk-vin01a2:2_0": "Sudinnabhāṇavāravaṇṇanā",
  "atk-vin01a2:3_0": "24.",
  "atk-vin01a2:3_1": "Ito paraṁ tena kho pana samayena vesāliyā avidūretiādi yebhuyyena uttānatthaṁ.",
  "atk-vin01a2:3_2": "Tasmā anupadavaṇṇanaṁ pahāya yattha yattha vattabbaṁ atthi, taṁ tadeva vaṇṇayissāma.",
  "atk-vin01a2:3_3": "Kalandagāmoti kalandakā vuccanti kāḷakā, tesaṁ vasena laddhanāmo gāmo.",
  "atk-vin01a2:3_4": "Kalandaputtoti gāmavasena laddhanāmassa rājasammatassa cattālīsakoṭivibhavassa kalandaseṭṭhino putto.",
  "atk-vin01a2:3_5": "Yasmā pana tasmiṁ gāme aññepi kalandanāmakā manussā atthi, tasmā kalandaputtoti vatvā puna seṭṭhiputtoti vuttaṁ. Sambahulehīti bahukehi.",
  "atk-vin01a2:3_6": "Sahāyakehīti sukhadukkhāni saha āyanti upagacchantīti sahāyā, sahāyā eva sahāyakā, tehi sahāyakehi. Saddhinti ekato.",
  "atk-vin01a2:3_7": "Kenacideva karaṇīyenāti kenacideva bhaṇḍappayojanauddhārasāraṇādinā kiccena;",
  "atk-vin01a2:3_8": "kattikanakkhattakīḷākiccenātipi vadanti.",
  "atk-vin01a2:3_9": "Bhagavā hi kattikajuṇhapakkhe vesāliṁ sampāpuṇi.",
  "atk-vin01a2:3_10": "Kattikanakkhattakīḷā cettha uḷārā hoti. Tadatthaṁ gatoti veditabbo.",
  "atk-vin01a2:4_0": "Addasa khoti kathaṁ addasa?",
  "atk-vin01a2:4_1": "So kira nagarato bhuttapātarāsaṁ suddhuttarāsaṅgaṁ mālāgandhavilepanahatthaṁ buddhadassanatthaṁ dhammasavanatthañca nikkhamantaṁ mahājanaṁ disvā ‘‘kva gacchathā’’ti pucchi.",
  "atk-vin01a2:4_2": "‘‘Buddhadassanatthaṁ dhammasavanatthañcā’’ti.",
  "atk-vin01a2:4_3": "Tena hi ‘‘ahampi gacchāmī’’ti gantvā catubbidhāya parisāya parivutaṁ brahmassarena dhammaṁ desentaṁ bhagavantaṁ addasa.",
  "atk-vin01a2:4_4": "Tena vuttaṁ – ‘‘addasa kho…pe… desenta’’nti. Disvānassāti disvāna assa.",
  "atk-vin01a2:4_5": "Etadahosīti pubbe katapuññatāya codiyamānassa bhabbakulaputtassa etaṁ ahosi. Kiṁ ahosi?",
  "atk-vin01a2:4_6": "Yaṁnūnāhampi dhammaṁ suṇeyyanti .",
  "atk-vin01a2:4_7": "Tattha yannūnāti parivitakkadassanametaṁ.",
  "atk-vin01a2:4_8": "Evaṁ kirassa parivitakko uppanno ‘‘yamayaṁ parisā ekaggacittā dhammaṁ suṇāti, aho vatāhampi taṁ suṇeyya’’nti.",
  "atk-vin01a2:5_0": "Athakho sudinno kalandaputto yena sā parisāti idha kasmā ‘‘yena bhagavā’’ti avatvā ‘‘yena sā parisā’’ti vuttanti ce.",
  "atk-vin01a2:5_1": "Bhagavantañhi parivāretvā uḷāruḷārajanā mahatī parisā nisinnā, tatra na sakkā iminā pacchā āgatena bhagavantaṁ upasaṅkamitvā nisīdituṁ.",
  "atk-vin01a2:5_2": "Parisāya pana ekasmiṁ padese sakkāti so taṁ parisaṁyeva upasaṅkamanto.",
  "atk-vin01a2:5_3": "Tena vuttaṁ – ‘‘atha kho sudinno kalandaputto yena sā parisā’’ti.",
  "atk-vin01a2:5_4": "Ekamantaṁ nisinnassa kho sudinnassa kalandaputtassa etadahosīti na nisinnamattasseva ahosi, atha kho bhagavato sittayūpasaṁhitaṁ thokaṁ dhammakathaṁ sutvā;",
  "atk-vin01a2:5_5": "taṁ panassa yasmā ekamantaṁ nisinnasseva ahosi.",
  "atk-vin01a2:5_6": "Tena vuttaṁ – ‘‘ekamantaṁ nisinnassa kho sudinnassa kalandaputtassa etadahosī’’ti. Kiṁ ahosīti? Yathā yathā khotiādi.",
  "atk-vin01a2:6_0": "Tatrāyaṁ saṅkhepakathā – ahaṁ kho yena yena ākārena bhagavatā dhammaṁ desitaṁ ājānāmi, tena tena me upaparikkhato evaṁ hoti yadetaṁ sittayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ caritabbaṁ, ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ.",
  "atk-vin01a2:6_1": "Saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ.",
  "atk-vin01a2:6_2": "Idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ.",
  "atk-vin01a2:6_3": "Yaṁnūnāhaṁ kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā paridahitvā agārasmā nikkhamitvā anagāriyaṁ pabbajeyyanti.",
  "atk-vin01a2:6_4": "Ettha ca yasmā agārassa hitaṁ kasivāṇijjādikammaṁ agāriyanti vuccati, tañca pabbajjāya natthi;",
  "atk-vin01a2:6_5": "tasmā pabbajjā ‘‘anagāriyā’’ti ñātabbā. Taṁ anagāriyaṁ pabbajjaṁ. Pabbajeyyanti paribbajeyyaṁ.",
  "atk-vin01a2:7_0": "25.Aciravuṭṭhitāya parisāya yena bhagavā tenupasaṅkamīti sudinno avuṭṭhitāya parisāya na bhagavantaṁ pabbajjaṁ yāci. Kasmā?",
  "atk-vin01a2:7_1": "Tatrassa bahū ñātisālohitā mittāmaccā santi, te ‘‘‘tvaṁ mātāpitūnaṁ ekaputtako, na labbhā tayā pabbajitu’nti bāhāyampi gahetvā ākaḍḍheyyuṁ, tato pabbajjāya antarāyo bhavissatī’’ti saheva parisāya uṭṭhahitvā thokaṁ gantvā puna kenaci sarīrakiccalesena nivattitvā bhagavantaṁ upasaṅkamma pabbajjaṁ yāci.",
  "atk-vin01a2:7_2": "Tena vuttaṁ – ‘‘atha kho sudinno kalandaputto aciravuṭṭhitāya parisāya…pe… pabbājetu maṁ bhagavā’’ti.",
  "atk-vin01a2:8_0": "Bhagavā pana yasmā rāhulakumārassa pabbajitato pabhuti mātāpitūhi ananuññātaṁ puttaṁ na pabbājeti, tasmā naṁ pucchi – ‘‘anuññātosi pana tvaṁ sudinna mātāpitūhi…pe… pabbajjāyā’’ti.",
  "atk-vin01a2:9_0": "26.",
  "atk-vin01a2:9_1": "Ito paraṁ pāṭhānusāreneva gantvā taṁ karaṇīyaṁ tīretvāti ettha evamattho veditabbo – dhuranikkhepeneva taṁ karaṇīyaṁ niṭṭhāpetvāti;",
  "atk-vin01a2:9_2": "na hi pabbajjāya tibbacchandassa bhaṇḍappayojanauddhārasāraṇādīsu vā nakkhattakīḷāyaṁ vā cittaṁ namati.",
  "atk-vin01a2:9_3": "Amma tātāti ettha pana ammāti mātaraṁ ālapati; tātāti pitaraṁ. Tvaṁ khosīti tvaṁ kho asi. Ekaputtakoti ekova puttako;",
  "atk-vin01a2:9_4": "añño te jeṭṭho vā kaniṭṭho vā natthi.",
  "atk-vin01a2:9_5": "Ettha ca ‘‘ekaputto’’ti vattabbe anukampāvasena ‘‘ekaputtako’’ti vuttaṁ. Piyoti pītijananako. Manāpoti manavaḍḍhanako. Sukhedhitoti sukhena edhito; sukhasaṁvaḍḍhitoti attho.",
  "atk-vin01a2:9_6": "Sukhaparihatoti sukhena parihato;",
  "atk-vin01a2:9_7": "jātakālato pabhuti dhātīhi aṅkato aṅkaṁ haritvā dhāriyamāno assakarathakādīhi bālakīḷanakehi kīḷamāno sādurasabhojanaṁ bhojiyamāno sukhena parihato.",
  "atk-vin01a2:10_0": "Na tvaṁ, tāta sudinna, kiñci dukkhassa jānāsīti tvaṁ tāta sudinna kiñci appamattakampi kalabhāgaṁ dukkhassa na jānāsi;",
  "atk-vin01a2:10_1": "atha vā kiñci dukkhena nānubhosīti attho.",
  "atk-vin01a2:10_2": "Karaṇatthe sāmivacanaṁ, anubhavanatthe ca jānanā;",
  "atk-vin01a2:10_3": "atha vā kiñci dukkhaṁ nassarasīti attho.",
  "atk-vin01a2:10_4": "Upayogatthe sāmivacanaṁ, saraṇatthe ca jānanā.",
  "atk-vin01a2:10_5": "Vikappadvayepi purimapadassa uttarapadena samānavibhattilopo daṭṭhabbo.",
  "atk-vin01a2:10_6": "Taṁ sabbaṁ saddasatthānusārena ñātabbaṁ.",
  "atk-vin01a2:10_7": "Maraṇenapi mayaṁ te akāmakā vinā bhavissāmāti sacepi tava amhesu jīvamānesu maraṇaṁ bhaveyya, tena te maraṇenapi mayaṁ akāmakā anicchakā na attano ruciyā, vinā bhavissāma;",
  "atk-vin01a2:10_8": "tayā viyogaṁ vā pāpuṇissāmāti attho.",
  "atk-vin01a2:10_9": "Kiṁ pana mayaṁ tanti evaṁ sante kiṁ pana kiṁ nāma taṁ kāraṇaṁ yena mayaṁ taṁ jīvantaṁ anujānissāma;",
  "atk-vin01a2:10_10": "atha vā kiṁ pana mayaṁ tanti kena pana kāraṇena mayaṁ taṁ jīvantaṁ anujānissāmāti evamettha attho daṭṭhabbo.",
  "atk-vin01a2:11_0": "27.Tatthevāti yattha naṁ ṭhitaṁ mātāpitaro nānujāniṁsu, tattheva ṭhāne.",
  "atk-vin01a2:11_1": "Anantarahitāyāti kenaci attharaṇena anatthatāya.",
  "atk-vin01a2:12_0": "28.Paricārehīti gandhabbanaṭanāṭakādīni paccupaṭṭhāpetvā tattha sahāyakehi saddhiṁ yathāsukhaṁ indriyāni cārehi sañcārehi;",
  "atk-vin01a2:12_1": "ito cito ca upanehīti vuttaṁ hoti.",
  "atk-vin01a2:12_2": "Atha vā paricārehīti gandhabbanaṭanāṭakādīni paccupaṭṭhāpetvā tattha sahāyakehi saddhiṁ laḷa, upalaḷa, rama, kīḷassūtipi vuttaṁ hoti.",
  "atk-vin01a2:12_3": "Kāme paribhuñjantoti attano puttadārehi saddhiṁ bhoge bhuñjanto.",
  "atk-vin01a2:12_4": "Puññāni karontoti buddhañca dhammañca saṅghañca ārabbha dānappadānādīni sugatimaggasodhakāni kusalakammāni karonto.",
  "atk-vin01a2:12_5": "Tuṇhī ahosīti kathānuppabandhavicchedanatthaṁ nirālāpasallāpo ahosi.",
  "atk-vin01a2:12_6": "Athassa mātāpitaro tikkhattuṁ vatvā paṭivacanampi alabhamānā sahāyake pakkosāpetvā ‘‘esa vo sahāyako pabbajitukāmo, nivāretha na’’nti āhaṁsu.",
  "atk-vin01a2:12_7": "Tepi taṁ upasaṅkamitvā tikkhattuṁ avocuṁ, tesampi tuṇhī ahosi.",
  "atk-vin01a2:12_8": "Tena vuttaṁ – ‘‘atha kho sudinnassa kalandaputtassa sahāyakā…pe… tuṇhī ahosī’’ti.",
  "atk-vin01a2:13_0": "29.",
  "atk-vin01a2:13_1": "Athassa sahāyakānaṁ etadahosi – ‘‘sace ayaṁ pabbajjaṁ alabhamāno marissati na koci guṇo bhavissati.",
  "atk-vin01a2:13_2": "Pabbajitaṁ pana naṁ mātāpitaropi kālena kālaṁ passissanti. Mayampi passissāma.",
  "atk-vin01a2:13_3": "Pabbajjāpi ca nāmesā bhāriyā, divase divase mattikāpattaṁ gahetvā piṇḍāya caritabbaṁ.",
  "atk-vin01a2:13_4": "Ekaseyyaṁ ekabhattaṁ brahmacariyaṁ atidukkaraṁ.",
  "atk-vin01a2:13_5": "Ayañca sukhumālo nāgarikajātiyo, so taṁ carituṁ asakkonto puna idheva āgamissati.",
  "atk-vin01a2:13_6": "Handassa mātāpitaro anujānāpessāmā’’ti. Te tathā akaṁsu. Mātāpitaropi naṁ anujāniṁsu.",
  "atk-vin01a2:13_7": "Tena vuttaṁ – ‘‘atha kho sudinnassa kalandaputtassa sahāyakā yena sudinnassa kalandaputtassa mātāpitaro…pe… anuññātosi mātāpitūhi agārasmā anagāriyaṁ pabbajjāyā’’ti.",
  "atk-vin01a2:14_0": "30.Haṭṭhoti tuṭṭho.",
  "atk-vin01a2:14_1": "Udaggoti pītivasena abbhunnatakāyacitto.",
  "atk-vin01a2:14_2": "Katipāhanti katipayāni divasāni.",
  "atk-vin01a2:14_3": "Balaṁ gāhetvāti sappāyabhojanāni bhuñjanto, ucchādananhāpanādīhi ca kāyaṁ pariharanto, kāyabalaṁ janetvā mātāpitaro vanditvā assumukhaṁ ñātiparivaṭṭaṁ pahāya yena bhagavā tenupasaṅkami…pe… pabbājetu maṁ bhante bhagavāti.",
  "atk-vin01a2:14_4": "Bhagavā samīpe ṭhitaṁ aññataraṁ piṇḍacārikaṁ bhikkhuṁ āmantesi – ‘‘tena hi bhikkhu sudinnaṁ pabbājehi ceva upasampādehi cā’’ti.",
  "atk-vin01a2:14_5": "‘‘Sādhu, bhante’’ti kho so bhikkhu bhagavato paṭissuṇitvā sudinnaṁ kalandaputtaṁ jinadattiyaṁ saddhivihārikaṁ laddhā pabbājesi ceva upasampādesi ca.",
  "atk-vin01a2:14_6": "Tena vuttaṁ – ‘‘alattha khosudinno kalandaputto bhagavato santike pabbajjaṁ, alattha upasampada’’nti.",
  "atk-vin01a2:15_0": "Ettha pana ṭhatvā sabbaaṭṭhakathāsu pabbajjā ca upasampadā ca kathitā.",
  "atk-vin01a2:15_1": "Mayaṁ pana yathāṭhitapāḷivaseneva khandhake kathayissāma.",
  "atk-vin01a2:15_2": "Na kevalañcetaṁ, aññampi yaṁ khandhake vā parivāre vā kathetabbaṁ aṭṭhakathācariyehi vibhaṅgekathitaṁ, taṁ sabbaṁ tattha tattheva kathayissāma.",
  "atk-vin01a2:15_3": "Evañhi kathiyamāne pāḷikkameneva vaṇṇanā katā hoti.",
  "atk-vin01a2:15_4": "Tato tena tena vinicchayena atthikānaṁ pāḷikkameneva imaṁ vinayasaṁvaṇṇanaṁ oloketvā so so vinicchayo suviññeyyo bhavissatīti.",
  "atk-vin01a2:16_0": "Acirūpasampannoti aciraṁ upasampanno hutvā;",
  "atk-vin01a2:16_1": "upasampadato nacirakāleyevāti vuttaṁ hoti.",
  "atk-vin01a2:16_2": "Evarūpeti evaṁvidhe evaṁjātike.",
  "atk-vin01a2:16_3": "Dhutaguṇeti kilesaniddhunanake guṇe.",
  "atk-vin01a2:16_4": "Samādāya vattatīti samādiyitvā gaṇhitvā vattati carati viharati.",
  "atk-vin01a2:16_5": "Āraññiko hotīti gāmantasenāsanaṁ paṭikkhipitvā āraññikadhutaṅgavasena araññavāsiko hoti.",
  "atk-vin01a2:16_6": "Piṇḍapātikoti atirekalābhapaṭikkhepena cuddasa bhattāni paṭikkhipitvā piṇḍapātikadhutaṅgavasena piṇḍapātiko hoti.",
  "atk-vin01a2:16_7": "Paṁsukūlikoti gahapaticīvaraṁ paṭikkhipitvā paṁsukūlikadhutaṅgavasena paṁsukūliko hoti.",
  "atk-vin01a2:16_8": "Sapadānacārikoti loluppacāraṁ paṭikkhipitvā sapadānacārikadhutaṅgavasena sapadānacāriko hoti;",
  "atk-vin01a2:16_9": "gharapaṭipāṭiyā bhikkhāya pavisati.",
  "atk-vin01a2:16_10": "Vajjigāmanti vajjīnaṁ gāmaṁ vajjīsu vā gāmaṁ.",
  "atk-vin01a2:17_0": "Aḍḍhā mahaddhanātiādīsu upabhogaparibhogūpakaraṇamahantatāya aḍḍhā;",
  "atk-vin01a2:17_1": "ye hi tesaṁ upabhogā yāni ca upabhogūpakaraṇāni, tāni mahantāni bahulāni sārakānīti vuttaṁ hoti.",
  "atk-vin01a2:17_2": "Nidhetvā ṭhapitadhanamahantatāya mahaddhanā.",
  "atk-vin01a2:17_3": "Mahābhogāti divasaparibbayasaṅkhātabhogamahantatāya mahābhogā.",
  "atk-vin01a2:17_4": "Aññehi upabhogehi jātarūparajatasseva pahūtatāya pahūtajātarūparajatā.",
  "atk-vin01a2:17_5": "Alaṅkārabhūtassa vittūpakaraṇassa pītipāmojjakaraṇassa pahūtatāya pahūtavittūpakaraṇā.",
  "atk-vin01a2:17_6": "Vohāravasena parivattentassa dhanadhaññassa pahūtatāya pahūtadhanadhaññāti veditabbā.",
  "atk-vin01a2:18_0": "Senāsanaṁsaṁsāmetvāti senāsanaṁ paṭisāmetvā;",
  "atk-vin01a2:18_1": "yathā na vinassati tathā naṁ suṭṭhu ṭhapetvāti attho.",
  "atk-vin01a2:18_2": "Saṭṭhimatte thālipāketi gaṇanaparicchedato saṭṭhithālipāke.",
  "atk-vin01a2:18_3": "Ekameko cettha thālipāko dasannaṁ bhikkhūnaṁ bhattaṁ gaṇhāti.",
  "atk-vin01a2:18_4": "Taṁ sabbampi channaṁ bhikkhusatānaṁ bhattaṁ hoti.",
  "atk-vin01a2:18_5": "Bhattābhihāraṁ abhihariṁsūti ettha abhiharīyatīti abhihāro. Kiṁ abhiharīyati? Bhattaṁ.",
  "atk-vin01a2:18_6": "Bhattameva abhihāro bhattābhihāro, taṁ bhattābhihāraṁ.",
  "atk-vin01a2:18_7": "Abhihariṁsūti abhimukhā hariṁsu.",
  "atk-vin01a2:18_8": "Tassa santikaṁ gahetvā āgamaṁsūti attho. Etassa kiṁ pamāṇanti? Saṭṭhi thālipākā.",
  "atk-vin01a2:18_9": "Tena vuttaṁ – ‘‘saṭṭhimatte thālipāke bhattābhihāraṁ abhihariṁsū’’ti.",
  "atk-vin01a2:18_10": "Bhikkhūnaṁ vissajjetvāti sayaṁ ukkaṭṭhapiṇḍapātikattā sapadānacāraṁ caritukāmo bhikkhūnaṁ paribhogatthāya pariccajitvā datvā.",
  "atk-vin01a2:18_11": "Ayaṁ hi āyasmā ‘‘bhikkhū ca lābhaṁ lacchanti ahañca piṇḍakena na kilamissāmī’’ti etadatthameva āgato.",
  "atk-vin01a2:18_12": "Tasmā attano āgamanānurūpaṁ karonto bhikkhūnaṁ vissajjetvā sayaṁ piṇḍāya pāvisi.",
  "atk-vin01a2:19_0": "31.Ñātidāsīti ñātakānaṁ dāsī.",
  "atk-vin01a2:19_1": "Ābhidosikanti pārivāsikaṁ ekarattātikkantaṁ pūtibhūtaṁ.",
  "atk-vin01a2:19_2": "Tatrāyaṁ padattho – pūtibhāvadosena abhibhūtoti abhidoso, abhidosova ābhidosiko, ekarattātikkantassa vā nāmasaññā esā, yadidaṁ ābhidosikoti, taṁ ābhidosikaṁ. Kummāsanti yavakummāsaṁ.",
  "atk-vin01a2:19_3": "Chaḍḍetukāmā hotīti yasmā antamaso dāsakammakarānampi gorūpānampi aparibhogāraho, tasmā taṁ kacavaraṁ viya bahi chaḍḍetukāmā hoti. Sacetanti sace etaṁ.",
  "atk-vin01a2:19_4": "Bhaginīti ariyavohārena ñātidāsiṁ ālapati.",
  "atk-vin01a2:19_5": "Chaḍḍanīyadhammanti chaḍḍetabbasabhāvaṁ.",
  "atk-vin01a2:19_6": "Idaṁ vuttaṁ hoti – ‘‘bhagini, etaṁ sace bahi chaḍḍanīyadhammaṁ nissaṭṭhapariggahaṁ, taṁ idha me patte ākirā’’ti.",
  "atk-vin01a2:20_0": "Kiṁ pana evaṁ vattuṁ labbhati, viññatti vā payuttavācā vā na hotīti? Na hoti. Kasmā? Nissaṭṭhapariggahattā.",
  "atk-vin01a2:20_1": "Yañhi chaḍḍanīyadhammaṁ nissaṭṭhapariggahaṁ, yattha sāmikā anālayā honti, taṁ sabbaṁ ‘‘detha āharatha idha ākirathā’’ti vattuṁ vaṭṭati.",
  "atk-vin01a2:20_2": "Tathā hi aggaariyavaṁsiko āyasmā raṭṭhapālopi ‘‘chaḍḍanīyadhammaṁ kummāsaṁ idha me patte ākirā’’ti (ma. ni. 2.299) avaca.",
  "atk-vin01a2:20_3": "Tasmā yaṁ evarūpaṁ chaḍḍanīyadhammaṁ aññaṁ vā apariggahitaṁ vanamūlaphalabhesajjādikaṁ taṁ sabbaṁ yathāsukhaṁ āharāpetvā paribhuñjitabbaṁ, na kukkuccāyitabbaṁ.",
  "atk-vin01a2:20_4": "Hatthānanti bhikkhāggahaṇatthaṁ pattaṁ upanāmayato maṇibandhato pabhuti dvinnampi hatthānaṁ.",
  "atk-vin01a2:20_5": "Pādānanti nivāsanantato paṭṭhāya dvinnampi pādānaṁ.",
  "atk-vin01a2:20_6": "Sarassāti ‘‘sacetaṁ bhaginī’’ti vācaṁ nicchārayato sarassa ca.",
  "atk-vin01a2:20_7": "Nimittaṁ aggahesīti gihikāle sallakkhitapubbaṁ ākāraṁ aggahesi sañjāni sallakkhesi.",
  "atk-vin01a2:20_8": "Sudinno hi bhagavato dvādasame vasse pabbajito vīsatime vasse ñātikulaṁ piṇḍāya paviṭṭho sayaṁ pabbajjāya aṭṭhavassiko hutvā;",
  "atk-vin01a2:20_9": "tena naṁ sā ñātidāsī disvāva na sañjāni, nimittaṁ pana aggahesīti.",
  "atk-vin01a2:21_0": "Sudinnassa mātaraṁ etadavocāti atigarunā pabbajjūpagatena sāmiputtena saddhiṁ ‘‘tvaṁ nu kho me, bhante, ayyo sudinno’’tiādivacanaṁ vattuṁ avisahantī vegena gharaṁ pavisitvā sudinnassa mātaraṁ etaṁ avoca. Yaggheti ārocanatthe nipāto.",
  "atk-vin01a2:21_1": "Sace je saccanti ettha jeti ālapane nipāto.",
  "atk-vin01a2:21_2": "Evañhi tasmiṁ dese dāsijanaṁ ālapanti, tasmā ‘‘tvaṁ, bhoti dāsi, sace saccaṁ bhaṇasī’’ti evamettha attho daṭṭhabbo.",
  "atk-vin01a2:22_0": "32.Aññataraṁ kuṭṭamūlanti tasmiṁ kira dese dānapatīnaṁ gharesu sālā honti, āsanāni cettha paññattāni honti, upaṭṭhāpitaṁ udakakañjiyaṁ;",
  "atk-vin01a2:22_1": "tattha pabbajitā piṇḍāya caritvā nisīditvā bhuñjanti.",
  "atk-vin01a2:22_2": "Sace icchanti, dānapatīnampi santakaṁ gaṇhanti.",
  "atk-vin01a2:22_3": "Tasmā tampi aññatarassa kulassa īdisāya sālāya aññataraṁ kuṭṭamūlanti veditabbaṁ.",
  "atk-vin01a2:22_4": "Na hi pabbajitā kapaṇamanussā viya asāruppe ṭhāne nisīditvā bhuñjantīti.",
  "atk-vin01a2:23_0": "Atthi nāma tātāti ettha atthīti vijjamānatthe;",
  "atk-vin01a2:23_1": "nāmāti pucchanatthe maññanatthe ca nipāto.",
  "atk-vin01a2:23_2": "Idañhi vuttaṁ hoti – ‘‘atthi nu kho, tāta sudinna, amhākaṁ dhanaṁ, na mayaṁ niddhanāti vattabbā, yesaṁ no tvaṁ īdise ṭhāne nisīditvā ābhidosikaṁ kummāsaṁ paribhuñjissasi’’;",
  "atk-vin01a2:23_3": "tathā ‘‘atthi nu kho, tāta sudinna, amhākaṁ jīvitaṁ, na mayaṁ matāti vattabbā, yesaṁ no tvaṁ īdise ṭhāne nisīditvā ābhidosikaṁ kummāsaṁ paribhuñjissasi’’;",
  "atk-vin01a2:23_4": "tathā ‘‘atthi maññe, tāta sudinna, tava abbhantare sāsanaṁ nissāya paṭiladdho samaṇaguṇo, yaṁ tvaṁ subhojanarasasaṁvaḍḍhitopi imaṁ jigucchaneyyaṁ ābhidosikaṁ kummāsaṁ amatamiva nibbikāro paribhuñjissasī’’ti.",
  "atk-vin01a2:24_0": "So pana gahapati dukkhābhitunnatāya etamatthaṁ paripuṇṇaṁ katvā vattumasakkonto ‘‘atthi nāma, tāta sudinna, ābhidosikaṁ kummāsaṁ paribhuñjissasī’’ti ettakameva avoca.",
  "atk-vin01a2:24_1": "Akkharacintakā panettha imaṁ lakkhaṇaṁ vadanti – anokappanāmarisanatthavasena etaṁ atthināmasadde upapade ‘‘paribhuñjissasī’’ti anāgatavacanaṁ kataṁ.",
  "atk-vin01a2:24_2": "Tassāyamattho – atthi nāma…pe… paribhuñjissasi, idaṁ paccakkhampi ahaṁ na saddahāmi na marisayāmīti.",
  "atk-vin01a2:24_3": "Tatāyaṁ ābhidosikoti tato tava gehato ayaṁ ābhidosiko kummāso laddhoti attho. Tatoyantipi pāṭho.",
  "atk-vin01a2:24_4": "Tadāyantipi paṭhanti, taṁ na sundaraṁ.",
  "atk-vin01a2:24_5": "Yena sakapitu nivesananti yena sakassa pitu attano pitu nivesananti attho;",
  "atk-vin01a2:24_6": "thero pitari pemeneva subbaco hutvā agamāsi.",
  "atk-vin01a2:24_7": "Adhivāsesīti thero ukkaṭṭhapiṇḍapātikopi samāno ‘‘sace ekabhattampi na gahessāmi, ativiya nesaṁ domanassaṁ bhavissatī’’ti ñātīnaṁ anukampāya adhivāsesi.",
  "atk-vin01a2:25_0": "33.Opuñjāpetvāti upalimpāpetvā.",
  "atk-vin01a2:25_1": "Ekaṁ hiraññassāti ettha hiraññanti kahāpaṇo veditabbo.",
  "atk-vin01a2:25_2": "Purisoti nātidīgho nātirasso majjhimappamāṇo veditabbo.",
  "atk-vin01a2:25_3": "Tirokaraṇīyanti karaṇatthe bhummaṁ;",
  "atk-vin01a2:25_4": "sāṇipākārena parikkhipitvāti attho.",
  "atk-vin01a2:25_5": "Atha vā tiro karonti etenāti tirokaraṇīyaṁ, taṁ parikkhipitvā; samantato katvāti attho.",
  "atk-vin01a2:25_6": "Tena hīti yasmā ajja sudinno āgamissati tena kāraṇena.",
  "atk-vin01a2:25_7": "Hi iti padapūraṇamatte nipāto.",
  "atk-vin01a2:25_8": "Tenāti ayampi vā uyyojanatthe nipātoyeva.",
  "atk-vin01a2:26_0": "34.Pubbaṇhasamayanti ettha kiñcāpi pāḷiyaṁ kālārocanaṁ na vuttaṁ, atha kho ārociteyeva kāle agamāsīti veditabbo.",
  "atk-vin01a2:26_1": "Idaṁ te tātāti dve puñje dassento āha. Mātūti janettiyā. Mattikanti mātito āgataṁ;",
  "atk-vin01a2:26_2": "idaṁ te mātāmahiyā mātu imaṁ gehaṁ āgacchantiyā dinnadhananti attho.",
  "atk-vin01a2:26_3": "Itthikāya itthidhananti hīḷento āha .",
  "atk-vin01a2:26_4": "Itthikāya nāma itthiparibhogānaṁyeva nhānacuṇṇādīnaṁ atthāya laddhaṁ dhanaṁ kittakaṁ bhaveyya. Tassāpi tāva parimāṇaṁ passa.",
  "atk-vin01a2:26_5": "Atha vā idaṁ te tāta sudinna mātu dhanaṁ, tañca kho mattikaṁ, na mayā dinnaṁ, tava mātuyeva santakanti vuttaṁ hoti.",
  "atk-vin01a2:26_6": "Taṁ panetaṁ na kasiyā na vaṇijjāya sambhūtaṁ, apica kho itthikāya itthidhanaṁ.",
  "atk-vin01a2:26_7": "Yaṁ itthikāya ñātikulato sāmikakulaṁ gacchantiyā laddhabbaṁ nhānacuṇṇādīnaṁ atthāya itthidhanaṁ, taṁ tāva ettakanti evamettha attho daṭṭhabbo.",
  "atk-vin01a2:27_0": "Aññaṁ pettikaṁ aññaṁ pitāmahanti yaṁ pana te pitu ca pitāmahānañca santakaṁ, taṁ aññaṁyeva.",
  "atk-vin01a2:27_1": "Nihitañca payuttañca ativiya bahu;",
  "atk-vin01a2:27_2": "ettha ca pitāmahanti taddhitalopaṁ katvā veditabbaṁ. Petāmahanti vā pāṭho.",
  "atk-vin01a2:27_3": "Labbhā tāta sudinna hīnāyāvattitvāti tāta, sudinna, uttamaṁ ariyaddhajaṁ pabbajitaliṅgaṁ pahāya hīnāya gihibhāvāya āvattitvā labbhā bhogā bhuñjituṁ, nālabbhā bhuñjituṁ, na tvaṁ rājabhīto pabbajito, na iṇāyikehi palibuddho hutvāti.",
  "atk-vin01a2:27_4": "Tāta na ussahāmīti ettha pana tātāti vacanaṁ gehasitapemena āha, na samaṇatejena. Na ussahāmīti na sakkomi.",
  "atk-vin01a2:27_5": "Na visahāmīti nappahomi, na samatthomhi.",
  "atk-vin01a2:28_0": "‘‘Vadeyyāma kho taṁ gahapatī’’ti idaṁ pana vacanaṁ samaṇatejenāha.",
  "atk-vin01a2:28_1": "Nātikaḍḍheyyāsīti yaṁ te mayi pemaṁ patiṭṭhitaṁ, taṁ kodhavasena na atikaḍḍheyyāsi;",
  "atk-vin01a2:28_2": "sace na kujjheyyāsīti vuttaṁ hoti.",
  "atk-vin01a2:28_3": "Tato seṭṭhi ‘‘putto me saṅgahaṁ maññe kattukāmo’’ti udaggacitto āha – ‘‘vadehi tāta sudinnā’’ti.",
  "atk-vin01a2:28_4": "Tenahīti uyyojanatthe vibhattipatirūpako nipāto.",
  "atk-vin01a2:28_5": "Tatonidānanti taṁnidānaṁ taṁhetukanti paccattavacanassa to-ādeso veditabbo; samāse cassa lopābhāvo.",
  "atk-vin01a2:28_6": "Bhayaṁ vāti ‘‘kinti me bhoge neva rājāno hareyyu’’ntiādinā nayena vuttaṁ rājādibhayaṁ; cittutrāsoti attho.",
  "atk-vin01a2:28_7": "Chambhitattanti rājūhi vā corehi vā ‘‘dhanaṁ dehī’’ti kammakāraṇaṁ kāriyamānassa kāyiñjanaṁ kāyakampo hadayamaṁsacalanaṁ.",
  "atk-vin01a2:28_8": "Lomahaṁsoti uppanne bhaye lomānaṁ haṁsanaṁ uddhaggabhāvo.",
  "atk-vin01a2:28_9": "Ārakkhoti anto ca bahi ca rattiñca divā ca ārakkhaṇaṁ.",
  "atk-vin01a2:29_0": "35.Tena hi vadhūti seṭṭhi gahapati dhanaṁ dassetvā puttaṁ attanā gihibhāvatthāya palobhetuṁ asakkonto ‘‘mātugāmasadisaṁ dāni purisānaṁ bandhanaṁ natthī’’ti maññitvā tassa purāṇadutiyikaṁ āmantesi – ‘‘tena hi vadhū’’ti.",
  "atk-vin01a2:29_1": "Purāṇadutiyikanti purāṇaṁ dutiyikaṁ pubbe gihikāle dutiyikaṁ, gehasitasukhupabhogasahāyikaṁ bhūtapubbabhariyanti attho.",
  "atk-vin01a2:29_2": "Tena hīti yena kāraṇena mātugāmasadisaṁ bandhanaṁ natthi.",
  "atk-vin01a2:29_3": "Pādesu gahetvāti pāde gahetvā;",
  "atk-vin01a2:29_4": "upayogatthe bhummavacanaṁ, pādesu vā taṁ gahetvā.",
  "atk-vin01a2:29_5": "‘‘Kīdisā nāma tā ayyaputta accharāyo’’ti kasmā evamāha?",
  "atk-vin01a2:29_6": "Tadā kira sambahule khattiyakumārepi brāhmaṇakumārepi seṭṭhiputtepi mahāsampattiyo pahāya pabbajante disvā pabbajjāguṇaṁ ajānantā kathaṁ samuṭṭhāpenti – ‘‘kasmā ete pabbajantī’’ti.",
  "atk-vin01a2:29_7": "Athaññe vadanti – ‘‘devaccharānaṁ devanāṭakānaṁ kāraṇā’’ti. Sā kathā vitthārikā ahosi. Taṁ gahetvā ayaṁ evamāhāti.",
  "atk-vin01a2:29_8": "Thero taṁ paṭikkhipanto na kho ahaṁ bhaginīti āha.",
  "atk-vin01a2:29_9": "Samudācaratīti voharati vadeti.",
  "atk-vin01a2:29_10": "Tattheva mucchitā papatāti naṁ bhaginivādena samudācarantaṁ disvā ‘‘anatthiko dāni mayā ayaṁ yo maṁ pajāpatiṁ samānaṁ attanā saddhiṁ ekamātukucchiyā sayitadārikaṁ viya maññatī’’ti samuppannabalavasokā hutvā tasmiṁyeva padese mucchitā papatā; patitāti attho.",
  "atk-vin01a2:30_0": "Mā no viheṭhayitthāti mā amhe dhanaṁ dassetvā mātugāmañca uyyojetvā viheṭhayittha; vihesā hesā pabbajitānanti.",
  "atk-vin01a2:30_1": "Tena hi tāta sudinna bījakampi dehīti ettha tena hīti abhiratiyaṁ uyyojeti.",
  "atk-vin01a2:30_2": "Sace tvaṁ abhirato brahmacariyaṁ carasi, caritvā ākāse nisīditvā parinibbāyitā hohi, amhākaṁ pana kulavaṁsabījakaṁ ekaṁ puttaṁ dehi.",
  "atk-vin01a2:30_3": "Mā no aputtakaṁ sāpateyyaṁ licchavayo atiharāpesunti mayañhi licchavīnaṁ gaṇarājūnaṁ rajje vasāma, te te pituno accayena imaṁ sāpateyyaṁ evaṁ mahantaṁ amhākaṁ vibhavaṁ aputtakaṁ kuladhanarakkhakena puttena virahitaṁ attano rājantepuraṁ atiharāpeyyunti, taṁ te mā atiharāpesuṁ, mā atiharāpentūti.",
  "atk-vin01a2:31_0": "Etaṁ kho me, amma, sakkā kātunti kasmā evamāha?",
  "atk-vin01a2:31_1": "So kira cintesi – ‘‘etesaṁ sāpateyyassa ahameva sāmī, añño natthi.",
  "atk-vin01a2:31_2": "Te maṁ sāpateyyarakkhaṇatthāya niccaṁ anubandhissanti;",
  "atk-vin01a2:31_3": "tenāhaṁ na lacchāmi appossukko samaṇadhammaṁ kātuṁ, puttakaṁ pana labhitvā oramissanti, tato ahaṁ yathāsukhaṁ samaṇadhammaṁ karissāmī’’ti imaṁ nayaṁ passanto evamāhāti.",
  "atk-vin01a2:32_0": "36.Pupphanti utukāle uppannalohitassa nāmaṁ.",
  "atk-vin01a2:32_1": "Mātugāmassa hi utukāle gabbhapatiṭṭhānaṭṭhāne lohitavaṇṇā piḷakā saṇṭhahitvā satta divasāni vaḍḍhitvā bhijjanti, tato lohitaṁ paggharati, tassetaṁ nāmaṁ ‘‘puppha’’nti.",
  "atk-vin01a2:32_2": "Taṁ pana yāva balavaṁ hoti bahu paggharati, tāva dinnāpi paṭisandhi na tiṭṭhati, doseneva saddhiṁ paggharati;",
  "atk-vin01a2:32_3": "dose pana paggharite suddhe vatthumhi dinnā paṭisandhi khippaṁ patiṭṭhāti.",
  "atk-vin01a2:32_4": "Pupphaṁsā uppajjīti pupphaṁ assā uppajji;",
  "atk-vin01a2:32_5": "akāralopena sandhi purāṇadutiyikāya bāhāyaṁ gahetvāti purāṇadutiyikāya yā bāhā, tatra naṁ gahetvāti attho.",
  "atk-vin01a2:33_0": "Apaññatte sikkhāpadeti paṭhamapārājikasikkhāpade aṭṭhapite.",
  "atk-vin01a2:33_1": "Bhagavato kira paṭhamabodhiyaṁ vīsati vassāni bhikkhū cittaṁ ārādhayiṁsu, na evarūpaṁ ajjhācāramakaṁsu.",
  "atk-vin01a2:33_2": "Taṁ sandhāyeva idaṁ suttamāha – ‘‘ārādhayiṁsu vata me, bhikkhave, bhikkhū ekaṁ samayaṁ citta’’nti (ma. ni. 1.225).",
  "atk-vin01a2:33_3": "Atha bhagavā ajjhācāraṁ apassanto pārājikaṁ vā saṅghādisesaṁ vā na paññapesi.",
  "atk-vin01a2:33_4": "Tasmiṁ tasmiṁ pana vatthusmiṁ avasese pañca khuddakāpattikkhandhe eva paññapesi.",
  "atk-vin01a2:33_5": "Tena vuttaṁ – ‘‘apaññatte sikkhāpade’’ti.",
  "atk-vin01a2:34_0": "Anādīnavadassoti yaṁ bhagavā idāni sikkhāpadaṁ paññapento ādīnavaṁ dassessati, taṁ apassanto anavajjasaññī hutvā.",
  "atk-vin01a2:34_1": "Sace hi ‘‘ayaṁ idaṁ na karaṇīyanti vā mūlacchejjāya vā saṁvattatī’’ti jāneyya, saddhāpabbajito kulaputto tatonidānaṁ jīvitakkhayaṁ pāpuṇantopi na kareyya.",
  "atk-vin01a2:34_2": "Ettha pana ādīnavaṁ apassanto niddosasaññī ahosi.",
  "atk-vin01a2:34_3": "Tena vuttaṁ – ‘‘anādīnavadasso’’ti.",
  "atk-vin01a2:34_4": "Purāṇadutiyikāyāti bhummavacanaṁ. Abhiviññāpesīti pavattesi;",
  "atk-vin01a2:34_5": "pavattanāpi hi kāyaviññatticopanato ‘‘viññāpanā’’ti vuccati.",
  "atk-vin01a2:34_6": "Tikkhattuṁ abhiviññāpanañcesa gabbhasaṇṭhānasanniṭṭhānatthamakāsīti veditabbo.",
  "atk-vin01a2:35_0": "Sā tena gabbhaṁ gaṇhīti sā ca teneva ajjhācārena gabbhaṁ gaṇhi, na aññathā.",
  "atk-vin01a2:35_1": "Kiṁ pana aññathāpi gabbhaggahaṇaṁ hotīti ? Hoti. Kathaṁ?",
  "atk-vin01a2:35_2": "Kāyasaṁsaggena , coḷaggahaṇena, asucipānena, nābhiparāmasanena, rūpadassanena, saddena, gandhena.",
  "atk-vin01a2:35_3": "Itthiyo hi ekaccā utusamaye chandarāgarattā purisānaṁ hatthaggāha-veṇiggāha-aṅgapaccaṅgaparāmasanaṁ sādiyantiyopi gabbhaṁ gaṇhanti.",
  "atk-vin01a2:35_4": "Evaṁ kāyasaṁsaggena gabbhaggahaṇaṁ hoti.",
  "atk-vin01a2:36_0": "Udāyittherassa pana purāṇadutiyikā bhikkhunī taṁ asuciṁ ekadesaṁ mukhena aggahesi, ekadesaṁ coḷakeneva saddhiṁ aṅgajāte pakkhipi. Sā tena gabbhaṁ gaṇhi.",
  "atk-vin01a2:36_1": "Evaṁ coḷaggahaṇena gabbhaggahaṇaṁ hoti.",
  "atk-vin01a2:37_0": "Migasiṅgatāpasassa mātā migī utusamaye tāpasassa passāvaṭṭhānaṁ āgantvā sasambhavaṁ passāvaṁ pivi.",
  "atk-vin01a2:37_1": "Sā tena gabbhaṁ gaṇhitvā migasiṅgaṁ vijāyi.",
  "atk-vin01a2:37_2": "Evaṁ asucipānena gabbhaggahaṇaṁ hoti.",
  "atk-vin01a2:38_0": "Sāmassa pana bodhisattassa mātāpitūnaṁ cakkhuparihāniṁ ñatvā sakko puttaṁ dātukāmo dukūlapaṇḍitaṁ āha – ‘‘vaṭṭati tumhākaṁ methunadhammo’’ti?",
  "atk-vin01a2:38_1": "‘‘Anatthikā mayaṁ etena, isipabbajjaṁ pabbajitāmhā’’ti.",
  "atk-vin01a2:38_2": "‘‘Tena hi imissā utusamaye aṅguṭṭhena nābhiṁ parāmaseyyāthā’’ti. So tathā akāsi.",
  "atk-vin01a2:38_3": "Sā tena gabbhaṁ gaṇhitvā sāmaṁ tāpasadārakaṁ vijāyi.",
  "atk-vin01a2:38_4": "Evaṁ nābhiparāmasanena gabbhaggahaṇaṁ hoti.",
  "atk-vin01a2:38_5": "Eteneva nayena maṇḍabyassa ca caṇḍapajjotassa ca vatthu veditabbaṁ.",
  "atk-vin01a2:39_0": "Kathaṁ rūpadassanena hoti?",
  "atk-vin01a2:39_1": "Idhekaccā itthī utusamaye purisasaṁsaggaṁ alabhamānā chandarāgavasena antogehagatāva purisaṁ upanijjhāyati rājorodhā viya, sā tena gabbhaṁ gaṇhāti.",
  "atk-vin01a2:39_2": "Evaṁ rūpadassanena gabbhaggahaṇaṁ hoti.",
  "atk-vin01a2:40_0": "Balākāsu pana puriso nāma natthi, tā utusamaye meghasaddaṁ sutvā gabbhaṁ gaṇhanti.",
  "atk-vin01a2:40_1": "Kukkuṭiyopi kadāci ekassa kukkuṭassa saddaṁ sutvā bahukāpi gabbhaṁ gaṇhanti. Tathā gāvī usabhassa.",
  "atk-vin01a2:40_2": "Evaṁ saddena gabbhaggahaṇaṁ hoti.",
  "atk-vin01a2:41_0": "Gāvī eva ca kadāci usabhagandhena gabbhaṁ gaṇhanti.",
  "atk-vin01a2:41_1": "Evaṁ gandhena gabbhaggahaṇaṁ hoti.",
  "atk-vin01a2:42_0": "Idha panāyaṁ ajjhācārena gabbhaṁ gaṇhi.",
  "atk-vin01a2:42_1": "Yaṁ sandhāya vuttaṁ – ‘‘mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, evaṁ tiṇṇaṁ sannipātā gabbhassāvakkanti hotī’’ti (ma. ni. 1.408).",
  "atk-vin01a2:43_0": "Bhummādevā saddamanussāvesunti yasmā natthi loke raho nāma pāpakammaṁ pakubbato.",
  "atk-vin01a2:43_1": "Sabbapaṭhamaṁ hissa taṁ pāpaṁ attanā jānāti, tato ārakkhadevatā, athaññāpi paracittaviduniyo devatā.",
  "atk-vin01a2:43_2": "Tasmāssa paracittavidū sakalavanasaṇḍanissitā bhummā devā taṁ ajjhācāraṁ disvā saddaṁ anussāvesuṁ.",
  "atk-vin01a2:43_3": "Yathā aññepi devā suṇanti, tathā nicchāresuṁ. Kinti ?",
  "atk-vin01a2:43_4": "Nirabbudo vata, bho…pe… ādīnavo uppāditoti.",
  "atk-vin01a2:43_5": "Tassattho verañjakaṇḍe vuttanayeneva veditabbo.",
  "atk-vin01a2:44_0": "Bhummānaṁ devānaṁ saddaṁ sutvā cātumahārājikāti ettha pana bhummānaṁ devānaṁ saddaṁ ākāsaṭṭhadevatā assosuṁ;",
  "atk-vin01a2:44_1": "ākāsaṭṭhānaṁ cātumahārājikāti ayamanukkamo veditabbo.",
  "atk-vin01a2:44_2": "Brahmakāyikāti asaññasatte ca arūpāvacare ca ṭhapetvā sabbepi brahmāno assosuṁ;",
  "atk-vin01a2:44_3": "sutvā ca saddamanussāvesunti veditabbo.",
  "atk-vin01a2:44_4": "Itiha tena khaṇenāti evaṁ tena sudinnassa ajjhācārakkhaṇena.",
  "atk-vin01a2:44_5": "Tena muhuttenāti ajjhācāramuhutteneva.",
  "atk-vin01a2:44_6": "Yāva brahmalokāti yāva akaniṭṭhabrahmalokā.",
  "atk-vin01a2:44_7": "Abbhuggacchīti abhiuggacchi abbhuṭṭhāsi ekakolāhalamahosīti.",
  "atk-vin01a2:45_0": "Puttaṁ vijāyīti suvaṇṇabimbasadisaṁ pacchimabhavikasattaṁ janesi.",
  "atk-vin01a2:45_1": "Bījakoti nāmamakaṁsūti na aññaṁ nāmaṁ kātumadaṁsu, ‘‘bījakampi dehī’’ti mātāmahiyā vuttabhāvassa pākaṭattā ‘‘bījako tvevassa nāmaṁ hotū’’ti ‘‘bījako’’ti nāmamakaṁsu.",
  "atk-vin01a2:45_2": "Puttassa pana nāmavaseneva ca mātāpitūnampissa nāmamakaṁsu.",
  "atk-vin01a2:45_3": "Te aparena samayenāti bījakañca bījakamātarañca sandhāya vuttaṁ.",
  "atk-vin01a2:45_4": "Bījakassa kira sattaṭṭhavassakāle tassa mātā bhikkhunīsu so ca bhikkhūsu pabbajitvā kalyāṇamitte upanissāya arahatte patiṭṭhahiṁsu.",
  "atk-vin01a2:45_5": "Tena vuttaṁ – ‘‘ubho agārasmā anagāriyaṁ pabbajitvā arahattaṁ sacchākaṁsū’’ti.",
  "atk-vin01a2:46_0": "37.",
  "atk-vin01a2:46_1": "Evaṁ mātāputtānaṁ pabbajjā saphalā ahosi.",
  "atk-vin01a2:46_2": "Pitā pana vippaṭisārābhibhūto vihāsi.",
  "atk-vin01a2:46_3": "Tena vuttaṁ – ‘‘atha kho āyasmato sudinnassaahudeva kukkucca’’ntiādi.",
  "atk-vin01a2:46_4": "Tattha ahudevāti ahu eva, dakāro padasandhikaro. Ahosiyevāti attho.",
  "atk-vin01a2:46_5": "Kukkuccanti ajjhācārahetuko pacchānutāpo.",
  "atk-vin01a2:46_6": "Vippaṭisārotipi tasseva nāmaṁ.",
  "atk-vin01a2:46_7": "So hi viññūhi akattabbatāya kucchitakiriyabhāvato kukkuccaṁ.",
  "atk-vin01a2:46_8": "Kataṁ ajjhācāraṁ nivattetuṁ asamatthatāya taṁ paṭicca virūpaṁ saraṇabhāvato vippaṭisāroti vuccati.",
  "atk-vin01a2:46_9": "Alābhā vata meti mayhaṁ vata alābhā;",
  "atk-vin01a2:46_10": "ye jhānādīnaṁ guṇānaṁ alābhā nāma, te mayhaṁ, na aññassāti adhippāyo.",
  "atk-vin01a2:46_11": "Na vata me lābhāti yepi me paṭiladdhā pabbajjasaraṇagamanasikkhāsamādānaguṇā, tepi neva mayhaṁ lābhā ajjhācāramalīnattā.",
  "atk-vin01a2:46_12": "Dulladdhaṁ vata meti idaṁ sāsanaṁ laddhampi me dulladdhaṁ.",
  "atk-vin01a2:46_13": "Na vata me suladdhanti yathā aññesaṁ kulaputtānaṁ, evaṁ na vata me suladdhaṁ. Kasmā?",
  "atk-vin01a2:46_14": "Yamahaṁ evaṁ svākkhātedhammavinaye…pe… brahmacariyaṁ caritunti.",
  "atk-vin01a2:46_15": "Brahmacariyanti sikkhattayasaṅgahitaṁ maggabrahmacariyaṁ.",
  "atk-vin01a2:46_16": "Kiso ahosīti khādituṁ vā bhuñjituṁ vā asakkonto tanuko ahosi appamaṁsalohito .",
  "atk-vin01a2:46_17": "Uppaṇḍuppaṇḍukajātoti sañjātuppaṇḍuppaṇḍukabhāvo paṇḍupalāsappaṭibhāgo.",
  "atk-vin01a2:46_18": "Dhamanisanthatagattoti pariyādinnamaṁsalohitattā sirājāleneva santharitagatto.",
  "atk-vin01a2:46_19": "Antomanoti anusocanavasena abbhantareyeva ṭhitacitto.",
  "atk-vin01a2:46_20": "Hadayavatthuṁ nissāya pavattanavasena pana sabbepi antomanāyeva.",
  "atk-vin01a2:46_21": "Līnamanoti uddese paripucchāya kammaṭṭhāne adhisīle adhicitte adhipaññāya vattapaṭipattipūraṇe ca nikkhittadhuro avipphāriko aññadatthu kosajjavaseneva līno saṅkucito mano assāti līnamano. Dukkhīti cetodukkhena dukkhī.",
  "atk-vin01a2:46_22": "Dummanoti dosena duṭṭhamano, virūpamano vā domanassābhibhūtatāya.",
  "atk-vin01a2:46_23": "Pajjhāyīti vippaṭisāravasena vahacchinno viya gadrabho taṁ taṁ cintayi.",
  "atk-vin01a2:47_0": "38.Sahāyakā bhikkhūti taṁ evaṁbhūtaṁ gaṇasaṅgaṇikāpapañcena vītināmentaṁ disvā yassa vissāsikā kathāphāsukā bhikkhū te naṁ etadavocuṁ.",
  "atk-vin01a2:47_1": "Pīṇindriyoti pasādapatiṭṭhānokāsassa sampuṇṇattā paripuṇṇacakkhuādiindriyo.",
  "atk-vin01a2:47_2": "So dāni tvanti ettha dānīti nipāto, so pana tvanti vuttaṁ hoti.",
  "atk-vin01a2:47_3": "Kaccino tvanti kacci nu tvaṁ . Anabhiratoti ukkaṇṭhito;",
  "atk-vin01a2:47_4": "gihibhāvaṁ patthayamānoti attho.",
  "atk-vin01a2:47_5": "Tasmā tameva anabhiratiṁ paṭikkhipanto āha – ‘‘na kho ahaṁ, āvuso, anabhirato’’ti.",
  "atk-vin01a2:47_6": "Adhikusalānaṁ pana dhammānaṁ bhāvanāya abhiratova ahanti .",
  "atk-vin01a2:47_7": "Atthi me pāpakammaṁ katanti mayā kataṁ ekaṁ pāpakammaṁ atthi upalabbhati saṁvijjati, niccakālaṁ abhimukhaṁ viya me tiṭṭhati.",
  "atk-vin01a2:47_8": "Atha naṁ pakāsento ‘‘purāṇadutiyikāyā’’tiādimāha.",
  "atk-vin01a2:48_0": "Alañhi te, āvuso sudinna, kukkuccāyāti āvuso sudinna, tuyhetaṁ pāpakammaṁ alaṁ samatthaṁ kukkuccāya;",
  "atk-vin01a2:48_1": "paṭibalaṁ kukkuccaṁ uppādetunti vuttaṁ hoti.",
  "atk-vin01a2:48_2": "Yaṁ tvanti ādimhi yena pāpena tvaṁ na sakkhissasi brahmacariyaṁ carituṁ, taṁ te pāpaṁ alaṁ kukkuccāyāti evaṁ sambandho veditabbo.",
  "atk-vin01a2:48_3": "Atha naṁ anusāsantā ‘‘nanu āvuso bhagavatā’’tiādimāhaṁsu.",
  "atk-vin01a2:48_4": "Tattha nanūti anumatiggahaṇatthe nipāto.",
  "atk-vin01a2:48_5": "Anekapariyāyenāti anekakāraṇena. Virāgāyāti virāgatthāya.",
  "atk-vin01a2:48_6": "No sarāgāyāti no rāgena rajjanatthāya.",
  "atk-vin01a2:48_7": "Bhagavatā hi ‘‘imaṁ me dhammaṁ sutvā sattā sabbabhavabhogesu virajjissanti, no rajjissantī’’ etadatthāya dhammo desitoti adhippāyo. Esa nayo sabbapadesu.",
  "atk-vin01a2:48_8": "Idaṁ panettha pariyāyavacanamattaṁ.",
  "atk-vin01a2:48_9": "Visaṁyogāyāti kilesehi visaṁyujjanatthāya.",
  "atk-vin01a2:48_10": "No saṁyogāyāti na saṁyujjanatthāya. Anupādānāyāti aggahaṇatthāya.",
  "atk-vin01a2:48_11": "Nosaupādānāyāti na saṅgahaṇatthāya.",
  "atk-vin01a2:49_0": "Tatthanāma tvanti tasmiṁ nāma tvaṁ.",
  "atk-vin01a2:49_1": "Sarāgāya cetessasīti saha rāgena vattamānāya methunadhammāya cetessasi kappessasi pakappessasi;",
  "atk-vin01a2:49_2": "etadatthaṁ vāyamissasīti attho. Esa nayo sabbattha.",
  "atk-vin01a2:49_3": "Puna rāgavirāgādīni nava padāni nibbattitalokuttaranibbānameva sandhāya vuttāni.",
  "atk-vin01a2:49_4": "Tasmā rāgavirāgāyāti vā madanimmadanāyāti vā vuttepi ‘‘nibbānatthāyā’’ti evameva attho daṭṭhabbo.",
  "atk-vin01a2:49_5": "Nibbānañhi yasmā taṁ āgamma ārabbha paṭicca rāgo virajjati na hoti, tasmā rāgavirāgoti vuccati.",
  "atk-vin01a2:49_6": "Yasmā pana taṁ āgamma mānamada-purisamadādayo madā nimmadā amadā honti vinassanti, tasmā madanimmadananti vuccati.",
  "atk-vin01a2:49_7": "Yasmā ca taṁ āgamma sabbāpi kāmapipāsā vinayaṁ abbhatthaṁ yāti, tasmā pipāsavinayoti vuccati.",
  "atk-vin01a2:49_8": "Yasmā pana taṁ āgamma pañca kāmaguṇālayā samugghātaṁ gacchanti, tasmā ālayasamugghātoti vuccati.",
  "atk-vin01a2:49_9": "Yasmā ca taṁ āgamma tebhūmakavaṭṭaṁ upacchijjati, tasmā vaṭṭupacchedoti vuccati.",
  "atk-vin01a2:49_10": "Yasmā pana taṁ āgamma sabbaso taṇhā khayaṁ gacchati virajjati nirujjhati ca, tasmā taṇhakkhayo virāgo nirodhoti vuccati.",
  "atk-vin01a2:49_11": "Yasmā panetaṁ catasso yoniyo, pañca gatiyo, satta viññāṇaṭṭhitiyo, nava ca sattāvāse, aparāparabhāvāya vinanato ābandhanato saṁsibbanato vānanti laddhavohārāya taṇhāya nikkhantaṁ nissaṭaṁ visaṁyuttaṁ, tasmā nibbānanti vuccatīti.",
  "atk-vin01a2:50_0": "Kāmānaṁ pahānaṁ akkhātanti vatthukāmānaṁ, kilesakāmānañca pahānaṁ vuttaṁ.",
  "atk-vin01a2:50_1": "Kāmasaññānaṁ pariññāti sabbāsampi kāmasaññānaṁ ñātatīraṇapahānavasena tividhā pariññā akkhātā.",
  "atk-vin01a2:50_2": "Kāmapipāsānanti kāmesu pātabyatānaṁ kāme vā pātumicchānaṁ.",
  "atk-vin01a2:50_3": "Kāmavitakkānanti kāmupasañhitānaṁvitakkānaṁ.",
  "atk-vin01a2:50_4": "Kāmapariḷāhānanti pañcakāmaguṇikarāgavasena uppannapariḷāhānaṁ antodāhānaṁ.",
  "atk-vin01a2:50_5": "Imesu pañcasu ṭhānesu kilesakkhayakaro lokuttaramaggova kathito.",
  "atk-vin01a2:50_6": "Sabbapaṭhamesu pana tīsu ṭhānesu lokiyalokuttaramissako maggo kathitoti veditabbo.",
  "atk-vin01a2:51_0": "Netaṁ āvusoti na etaṁ āvuso, tava pāpakammaṁ appasannānañca pasādāya evarūpānaṁ pasādatthāya na hoti. Atha khvetanti atha kho etaṁ. Atha kho tantipi pāṭho.",
  "atk-vin01a2:51_1": "Aññathattāyāti pasādaññathābhāvāya vippaṭisārāya hoti.",
  "atk-vin01a2:51_2": "Ye maggena anāgatasaddhā, tesaṁ vippaṭisāraṁ karoti – ‘‘īdisepi nāma dhammavinaye mayaṁ pasannā, yatthevaṁ duppaṭipannā bhikkhū’’ti.",
  "atk-vin01a2:51_3": "Ye pana maggenāgatasaddhā, tesaṁ sineru viya vātehi acalo pasādo īdisehi vatthūhi ito vā dāruṇatarehi.",
  "atk-vin01a2:51_4": "Tena vuttaṁ – ‘‘ekaccānaṁ aññathattāyā’’ti.",
  "atk-vin01a2:52_0": "39.Bhagavato etamatthaṁ ārocesunti bhagavato etaṁ atthaṁ ācikkhiṁsu paṭivedayiṁsu.",
  "atk-vin01a2:52_1": "Ārocayamānā ca neva piyakamyatāya na bhedapurekkhāratāya , na tassāyasmato avaṇṇapakāsanatthāya, na kalisāsanāropanatthāya, nāpi ‘‘idaṁ sutvā bhagavā imassa sāsane patiṭṭhaṁ na dassati, nikkaḍḍhāpessati na’’nti maññamānā ārocesuṁ.",
  "atk-vin01a2:52_2": "Atha kho ‘‘imaṁ sāsane uppannaṁ abbudaṁ ñatvā bhagavā sikkhāpadaṁ paññapessati, velaṁ mariyādaṁ āṇaṁ ṭhapessatī’’ti ārocesuṁ.",
  "atk-vin01a2:53_0": "Etasmiṁ nidāne etasmiṁ pakaraṇeti ettha sudinnassa ajjhācāravītikkamo sikkhāpadapaññattiyā kāraṇattā nidānañceva pakaraṇañcāti vuttoti veditabbo.",
  "atk-vin01a2:53_1": "Kāraṇañhi yasmā nideti attano phalaṁ ‘‘gaṇhātha na’’nti dassentaṁ viya appeti, pakaroti ca naṁ kattuṁ ārabhati, karotiyeva vā;",
  "atk-vin01a2:53_2": "tasmā nidānañceva pakaraṇañcāti vuccati.",
  "atk-vin01a2:53_3": "Vigarahi buddho bhagavāti buddho bhagavā vigarahi nindi;",
  "atk-vin01a2:53_4": "yathā taṁ vaṇṇāvaṇṇārahānaṁ vaṇṇañca avaṇṇañca bhaṇantesu aggapuggalo.",
  "atk-vin01a2:53_5": "Na hi bhagavato sīlavītikkamakaraṁ puggalaṁ disvā ‘‘ayaṁ jātiyā vā gottena vā kolaputtiyena vā ganthena vā dhutaṅgena vā ñāto yasassī īdisaṁ puggalaṁ rakkhituṁ vaṭṭatī’’ti cittaṁ uppajjati, nāpi pesalaṁ guṇavantaṁ disvā tassa guṇaṁ paṭicchādetuṁ cittaṁ uppajjati.",
  "atk-vin01a2:53_6": "Atha kho garahitabbaṁ garahati eva, pasaṁsitabbañca pasaṁsati eva, ayañca garahitabbo;",
  "atk-vin01a2:53_7": "tasmā taṁ tādilakkhaṇe ṭhito avikampamānena cittena vigarahi buddho bhagavā ‘‘ananucchavika’’ntiādīhi vacanehi.",
  "atk-vin01a2:54_0": "Tatthāyaṁ atthavaṇṇanā – yadidaṁ tayā, moghapurisa, tucchamanussa kammaṁ kataṁ, taṁ samaṇakaraṇānaṁ dhammānaṁ maggaphalanibbānasāsanānaṁ vā na anucchavikaṁ, tesaṁ chaviṁ chāyaṁ sundarabhāvaṁ na anveti nānugacchati, atha kho ārakāva tehi dhammehi.",
  "atk-vin01a2:54_1": "Ananucchavikattā eva ca ananulomikaṁ, tesaṁ na anulometi;",
  "atk-vin01a2:54_2": "atha kho vilomaṁ paccanīkabhāve ṭhitaṁ.",
  "atk-vin01a2:54_3": "Ananulomikattā eva ca appatirūpaṁ, patirūpaṁ sadisaṁ paṭibhāgaṁ na hoti, atha kho asadisaṁ appaṭibhāgameva.",
  "atk-vin01a2:54_4": "Appatirūpattā eva ca assāmaṇakaṁ, samaṇānaṁ kammaṁ na hoti. Assāmaṇakattā akappiyaṁ.",
  "atk-vin01a2:54_5": "Yañhi samaṇakammaṁ na hoti, taṁ tesaṁ na kappati. Akappiyattā akaraṇīyaṁ.",
  "atk-vin01a2:54_6": "Na hi samaṇā yaṁ na kappati, taṁ karonti.",
  "atk-vin01a2:54_7": "Tañcetaṁ tayā kataṁ, tasmā ananucchavikaṁ te, moghapurisa, kataṁ…pe… akaraṇīyanti.",
  "atk-vin01a2:54_8": "Kathañhi nāmāti kena nāma kāraṇena, kiṁ nāma kāraṇaṁ passantoti vuttaṁ hoti.",
  "atk-vin01a2:54_9": "Tato kāraṇābhāvaṁ dassento parato ‘‘nanu mayā moghapurisā’’tiādimāha. Taṁ sabbaṁ vuttatthameva.",
  "atk-vin01a2:55_0": "Idāni yasmā yaṁ tena pāpakammaṁ kataṁ, taṁ vipaccamānaṁ ativiya dukkhavipākaṁ hoti, tasmāssa taṁ vipākaṁ dassetuṁ katāparādhaṁ viya puttaṁ anukampakā mātāpitaro dayālukena cittena sudinnaṁ paribhāsanto ‘‘varaṁ te moghapurisā’’tiādimāha.",
  "atk-vin01a2:55_1": "Tattha āsu sīghaṁ etassa visaṁ āgacchatīti āsīviso.",
  "atk-vin01a2:55_2": "Ghoraṁ caṇḍamassa visanti ghoraviso, tassa āsīvisassa ghoravisassa.",
  "atk-vin01a2:55_3": "‘‘Pakkhitta’’nti etassa ‘‘vara’’nti iminā sambandho .",
  "atk-vin01a2:55_4": "Īdisassa āsīvisassa ghoravisassa mukhe aṅgajātaṁ varaṁ pakkhittaṁ;",
  "atk-vin01a2:55_5": "sace pakkhittaṁ bhaveyya, varaṁ siyā;",
  "atk-vin01a2:55_6": "sundaraṁ sādhu suṭṭhu siyāti attho.",
  "atk-vin01a2:55_7": "Na tvevāti na tu eva varaṁ na sundarameva na sādhumeva na suṭṭhumeva. Esa nayo sabbattha. Kaṇhasappassāti kāḷasappassa.",
  "atk-vin01a2:55_8": "Aṅgārakāsuyāti aṅgārapuṇṇakūpe, aṅgārarāsimhi vā.",
  "atk-vin01a2:55_9": "Ādittāyāti padittāya gahitaaggivaṇṇāya.",
  "atk-vin01a2:55_10": "Sampajjalitāyāti samantato pajjalitāya acciyo muccantiyā. Sajotibhūtāyāti sappabhāya.",
  "atk-vin01a2:55_11": "Samantato uṭṭhitāhi jālāhi ekappabhāsamudayabhūtāyāti vuttaṁ hoti.",
  "atk-vin01a2:56_0": "Taṁ kissa hetūti yaṁ mayā vuttaṁ ‘‘vara’’nti taṁ kissa hetu, katarena kāraṇenāti ce?",
  "atk-vin01a2:56_1": "Maraṇaṁ vā nigaccheyyāti yo tattha aṅgajātaṁ pakkhipeyya, so maraṇaṁ vā nigaccheyya maraṇamattaṁ vā dukkhaṁ.",
  "atk-vin01a2:56_2": "Itonidānañca kho…pe… upapajjeyyāti yaṁ idaṁ mātugāmassa aṅgajāte aṅgajātapakkhipanaṁ, itonidānaṁ tassa kārako puggalo nirayaṁ upapajjeyya;",
  "atk-vin01a2:56_3": "evaṁ kammassa mahāsāvajjataṁ passanto taṁ garahi, na tassa dukkhāgamaṁ icchamāno.",
  "atk-vin01a2:56_4": "Tattha nāma tvanti tasmiṁ nāma evarūpe kamme evaṁ mahāsāvajje samānepi tvaṁ.",
  "atk-vin01a2:56_5": "Yaṁ tvanti ettha yanti hīḷanatthe nipāto.",
  "atk-vin01a2:56_6": "Tvanti taṁ-saddassa vevacanaṁ;",
  "atk-vin01a2:56_7": "dvīhipi yaṁ vā taṁ vā hīḷitamavaññātanti vuttaṁ hoti.",
  "atk-vin01a2:56_8": "Asaddhammanti asataṁ nīcajanānaṁ dhammaṁ; tehi sevitabbanti attho.",
  "atk-vin01a2:56_9": "Gāmadhammanti gāmānaṁ dhammaṁ;",
  "atk-vin01a2:56_10": "gāmavāsikamanussānaṁ dhammanti vuttaṁ hoti.",
  "atk-vin01a2:56_11": "Vasaladhammanti pāpadhamme vasanti paggharantīti vasalā, tesaṁ vasalānaṁ hīnapurisānaṁ dhammaṁ, vasalaṁ vā kilesapaggharaṇakaṁ dhammaṁ.",
  "atk-vin01a2:56_12": "Duṭṭhullanti duṭṭhu ca kilesadūsitaṁ thūlañca asukhumaṁ, anipuṇanti vuttaṁ hoti.",
  "atk-vin01a2:56_13": "Odakantikanti udakakiccaṁ antikaṁ avasānaṁ assāti odakantiko, taṁ odakantikaṁ.",
  "atk-vin01a2:56_14": "Rahassanti rahobhavaṁ, paṭicchanne okāse uppajjanakaṁ.",
  "atk-vin01a2:56_15": "Ayañhi dhammo jigucchanīyattā na sakkā āvi aññesaṁ dassanavisaye kātuṁ, tena vuttaṁ – ‘‘rahassa’’nti.",
  "atk-vin01a2:56_16": "Dvayaṁdvayasamāpattinti dvīhi dvīhi samāpajjitabbaṁ, dvayaṁ dvayaṁ samāpattintipi pāṭho.",
  "atk-vin01a2:56_17": "Dayaṁ dayaṁ samāpattintipi paṭhanti, taṁ na sundaraṁ.",
  "atk-vin01a2:56_18": "Samāpajjissasīti etaṁ ‘‘tattha nāma tva’’nti ettha vuttanāmasaddena yojetabbaṁ ‘‘samāpajjissasi nāmā’’ti.",
  "atk-vin01a2:57_0": "Bahūnaṁkho…pe… ādikattā pubbaṅgamoti sāsanaṁ sandhāya vadati.",
  "atk-vin01a2:57_1": "Imasmiṁ sāsane tvaṁ bahūnaṁ puggalānaṁ akusalānaṁ dhammānaṁ ādikattā, sabbapaṭhamaṁ karaṇato;",
  "atk-vin01a2:57_2": "pubbaṅgamo sabbapaṭhamaṁ etaṁ maggaṁ paṭipannattā;",
  "atk-vin01a2:57_3": "dvāraṁdado, upāyadassakoti vuttaṁ hoti.",
  "atk-vin01a2:57_4": "Imañhi lesaṁ laddhā tava anusikkhamānā bahū puggalā nānappakārake makkaṭiyā methunapaṭisevanādike akusaladhamme karissantīti ayamettha adhippāyo.",
  "atk-vin01a2:58_0": "Anekapariyāyenāti imehi ‘‘ananucchavika’’ntiādinā nayena vuttehi, bahūhi kāraṇehi.",
  "atk-vin01a2:58_1": "Dubbharatāya…pe… kosajjassa avaṇṇaṁ bhāsitvāti dubbharatādīnaṁ vatthubhūtassa asaṁvarassa avaṇṇaṁ nindaṁ garahaṁ bhāsitvāti attho.",
  "atk-vin01a2:58_2": "Yasmā hi asaṁvare ṭhitassa puggalassa attā dubbharatañceva dupposatañca āpajjati, tasmā asaṁvaro ‘‘dubbharatā, dupposatā’’ti ca vuccati.",
  "atk-vin01a2:58_3": "Yasmā pana asaṁvare ṭhitassa attā catūsu paccayesu mahicchataṁ sineruppamāṇepi ca paccaye laddhā asantuṭṭhitaṁ āpajjati, tasmā asaṁvaro ‘‘mahicchatā, asantuṭṭhitā’’ti ca vuccati.",
  "atk-vin01a2:58_4": "Yasmā ca asaṁvare ṭhitassa attā gaṇasaṅgaṇikāya ceva kilesasaṅgaṇikāya ca saṁvattati, kosajjānugato ca hoti aṭṭhakusītavatthupāripūriyā saṁvattati, tasmā asaṁvaro ‘‘saṅgaṇikā, ceva kosajjañcā’’ti vuccati.",
  "atk-vin01a2:59_0": "Subharatāya…pe… vīriyārambhassa vaṇṇaṁ bhāsitvāti subharatādīnaṁ vatthubhūtassa saṁvarassa vaṇṇaṁ bhāsitvāti attho.",
  "atk-vin01a2:59_1": "Yasmā hi asaṁvaraṁ pahāya saṁvare ṭhitassa attā subharo hoti suposo, catūsu ca paccayesu appicchataṁ nittaṇhabhāvaṁ āpajjati, ekamekasmiñca paccaye yathālābha-yathābala-yathāsāruppavasena tippabhedāya santuṭṭhiyā saṁvattati, tasmā saṁvaro ‘‘subharatā ceva suposatā ca appiccho ca santuṭṭho cā’’ti vuccati.",
  "atk-vin01a2:60_0": "Yasmā pana asaṁvaraṁ pahāya saṁvare ṭhitassa attā kilesasallekhanatāya ceva niddhunanatāya ca saṁvattati, tasmā saṁvaro ‘‘sallekho ca dhuto cā’’ti vuccati.",
  "atk-vin01a2:61_0": "Yasmā ca asaṁvaraṁ pahāya saṁvare ṭhitassa attā kāyavācānaṁ appāsādikaṁ appasādanīyaṁ asantaṁ asāruppaṁ kāyavacīduccaritaṁ cittassa appāsādikaṁ appasādanīyaṁ asantaṁ asāruppaṁ akusalavitakkattayañca anupagamma tabbiparītassa kāyavacīsucaritassa ceva kusalavitakkattayassa ca pāsādikassa pasādanīyassa santassa sāruppassa pāripūriyā saṁvattati, tasmā saṁvaro ‘‘pāsādiko’’ti vuccati.",
  "atk-vin01a2:62_0": "Yasmā pana asaṁvaraṁ pahāya saṁvare ṭhitassa attā sabbakilesāpacayabhūtāya, vivaṭṭāya, aṭṭhavīriyārambhavatthupāripūriyā ca saṁvattati, tasmā saṁvaro ‘‘apacayo ceva vīriyārambho cā’’ti vuccatīti.",
  "atk-vin01a2:63_0": "Bhikkhūnaṁ tadanucchavikaṁ tadanulomikanti tattha sannipatitānaṁ bhikkhūnaṁ yaṁ idāni sikkhāpadaṁ paññapessati, tassa anucchavikañceva anulomikañca.",
  "atk-vin01a2:63_1": "Yo vā ayaṁ subharatādīhi saṁvaro vutto, tassa anucchavikañceva anulomikañca saṁvarappahānapaṭisaṁyuttaṁ asuttantavinibaddhaṁ pāḷivinimuttaṁ okkantikadhammadesanaṁ katvāti attho.",
  "atk-vin01a2:63_2": "Bhagavā kira īdisesu ṭhānesu pañcavaṇṇakusumamālaṁ karonto viya, ratanadāmaṁ sajjento viya, ca ye paṭikkhipanādhippāyā asaṁvarābhiratā te samparāyikena vaṭṭabhayena tajjento anekappakāraṁ ādīnavaṁ dassento, ye sikkhākāmā saṁvare ṭhitā te appekacce arahatte patiṭṭhapento appekacce anāgāmi-sakadāgāmi-sotāpattiphalesu upanissayavirahitepi saggamagge patiṭṭhapento dīghanikāyappamāṇampi majjhimanikāyappamāṇampi dhammadesanaṁ karoti.",
  "atk-vin01a2:63_3": "Taṁ sandhāyetaṁ vuttaṁ – ‘‘bhikkhūnaṁ tadanucchavikaṁ tadanulomikaṁ dhammiṁ kathaṁ katvā’’ti.",
  "atk-vin01a2:64_0": "Tena hīti tena sudinnassa ajjhācārena kāraṇabhūtena.",
  "atk-vin01a2:64_1": "Sikkhāpadanti ettha sikkhitabbāti sikkhā, pajjate imināti padaṁ, sikkhāya padaṁ sikkhāpadaṁ;",
  "atk-vin01a2:64_2": "sikkhāya adhigamupāyoti attho.",
  "atk-vin01a2:64_3": "Atha vā mūlaṁ nissayo patiṭṭhāti vuttaṁ hoti.",
  "atk-vin01a2:64_4": "Methunaviratiyā methunasaṁvarassetaṁ adhivacanaṁ.",
  "atk-vin01a2:64_5": "Methunasaṁvaro hi tadaññesaṁ sikkhāsaṅkhātānaṁ sīlavipassanājhānamaggadhammānaṁ vuttatthavasena padattā idha ‘‘sikkhāpada’’nti adhippeto.",
  "atk-vin01a2:64_6": "Ayañca attho sikkhāpadavibhaṅge vuttanayeneva veditabbo.",
  "atk-vin01a2:64_7": "Apica tassatthassa dīpakaṁ vacanampi ‘‘sikkhāpada’’nti veditabbaṁ.",
  "atk-vin01a2:64_8": "Vuttampi cetaṁ – ‘‘sikkhāpadanti yo tattha nāmakāyo padakāyo niruttikāyo byañjanakāyo’’ti.",
  "atk-vin01a2:64_9": "Atha vā yathā ‘‘anabhijjhā dhammapada’’nti vutte anabhijjhā eko dhammakoṭṭhāsoti attho hoti, evamidhāpi ‘‘sikkhāpada’’nti sikkhākoṭṭhāso sikkhāya eko padesotipi attho veditabbo.",
  "atk-vin01a2:65_0": "Dasaatthavase paṭiccāti dasa kāraṇavase sikkhāpadapaññattihetu adhigamanīye hitavisese paṭicca āgamma ārabbha, dasannaṁ hitavisesānaṁ nipphattiṁ sampassamānoti vuttaṁ hoti.",
  "atk-vin01a2:65_1": "Idāni te dasa atthavase dassento ‘‘saṅghasuṭṭhutāyā’’tiādimāha.",
  "atk-vin01a2:65_2": "Tattha saṅghasuṭṭhutā nāma saṅghassa suṭṭhubhāvo, ‘‘suṭṭhu devā’’ti āgataṭṭhāne viya ‘‘suṭṭhu, bhante’’ti vacanasampaṭicchanabhāvo .",
  "atk-vin01a2:65_3": "Yo ca tathāgatassa vacanaṁ sampaṭicchati , tassa taṁ dīgharattaṁ hitāya sukhāya hoti, tasmā saṅghassa ‘‘suṭṭhu, bhante’’ti mama vacanasampaṭicchanatthaṁ paññapessāmi, asampaṭicchane ādīnavaṁ sampaṭicchane ca ānisaṁsaṁ dassetvā, na balakkārena abhibhavitvāti etamatthaṁ āvikaronto āha – ‘‘saṅghasuṭṭhutāyā’’ti.",
  "atk-vin01a2:65_4": "Saṅghaphāsutāyāti saṅghassa phāsubhāvāya;",
  "atk-vin01a2:65_5": "sahajīvitāya sukhavihāratthāyāti attho.",
  "atk-vin01a2:66_0": "Dummaṅkūnaṁ puggalānaṁ niggahāyāti dummaṅkū nāma dussīlapuggalā;",
  "atk-vin01a2:66_1": "ye maṅkutaṁ āpādiyamānāpi dukkhena āpajjanti, vītikkamaṁ karontā vā katvā vā na lajjanti, tesaṁ niggahatthāya;",
  "atk-vin01a2:66_2": "te hi sikkhāpade asati ‘‘kiṁ tumhehi diṭṭhaṁ, kiṁ sutaṁ – kiṁ amhehi kataṁ;",
  "atk-vin01a2:66_3": "katarasmiṁ vatthusmiṁ katamaṁ āpattiṁ āropetvā amhe niggaṇhathā’’ti saṅghaṁ viheṭhessanti, sikkhāpade pana sati te saṅgho sikkhāpadaṁ dassetvā dhammena vinayena satthusāsanena niggahessati.",
  "atk-vin01a2:66_4": "Tena vuttaṁ – ‘‘dummaṅkūnaṁ puggalānaṁ niggahāyā’’ti.",
  "atk-vin01a2:67_0": "Pesalānaṁ bhikkhūnaṁ phāsuvihārāyāti pesalānaṁ piyasīlānaṁ bhikkhūnaṁ phāsuvihāratthāya.",
  "atk-vin01a2:67_1": "Piyasīlā hi bhikkhū kattabbākattabbaṁ sāvajjānavajjaṁ velaṁ mariyādaṁ ajānantā sikkhattayapāripūriyā ghaṭamānā kilamanti, sandiṭṭhamānā ubbāḷhā honti.",
  "atk-vin01a2:67_2": "Kattabbākattabbaṁ pana sāvajjānavajjaṁ velaṁ mariyādaṁ ñatvā sikkhattayapāripūriyā ghaṭamānā na kilamanti, sandiṭṭhamānā na ubbāḷhā honti.",
  "atk-vin01a2:67_3": "Tena nesaṁ sikkhāpadapaññāpanā phāsuvihārāya saṁvattati.",
  "atk-vin01a2:67_4": "Yo vā dummaṅkūnaṁ puggalānaṁ niggaho, sveva etesaṁ phāsuvihāro.",
  "atk-vin01a2:67_5": "Dussīlapuggale nissāya hi uposatho na tiṭṭhati , pavāraṇā na tiṭṭhati, saṅghakammāni nappavattanti, sāmaggī na hoti, bhikkhū anekaggā uddesaparipucchākammaṭṭhānādīni anuyuñjituṁ na sakkonti.",
  "atk-vin01a2:67_6": "Dussīlesu pana niggahitesu sabbopi ayaṁ upaddavo na hoti.",
  "atk-vin01a2:67_7": "Tato pesalā bhikkhū phāsu viharanti.",
  "atk-vin01a2:67_8": "Evaṁ ‘‘pesalānaṁ bhikkhūnaṁ phāsu vihārāyā’’ti ettha dvidhā attho veditabbo.",
  "atk-vin01a2:68_0": "Diṭṭhadhammikānaṁ āsavānaṁ saṁvarāyāti diṭṭhadhammikā āsavā nāma asaṁvare ṭhitena tasmiññeva attabhāve pattabbā pāṇippahāra-daṇḍappahāra-hatthaccheda-pādaccheda-akitti-ayasavippaṭisārādayo dukkhavisesā.",
  "atk-vin01a2:68_1": "Iti imesaṁ diṭṭhadhammikānaṁ āsavānaṁ saṁvarāya pidhānāya āgamanamaggathakanāyāti attho.",
  "atk-vin01a2:69_0": "Samparāyikānaṁ āsavānaṁ paṭighātāyāti samparāyikā āsavā nāma asaṁvare ṭhitena katapāpakammamūlakā samparāye narakādīsu pattabbā dukkhavisesā, tesaṁ paṭighātatthāya paṭippassambhanatthāya vūpasamatthāyāti vuttaṁ hoti.",
  "atk-vin01a2:70_0": "Appasannānaṁ pasādāyāti sikkhāpadapaññattiyā hi sati sikkhāpadapaññattiṁ ñatvā vā yathāpaññattaṁ paṭipajjamāne bhikkhū disvā vā yepi appasannā paṇḍitamanussā, te ‘‘yāni vata loke mahājanassa rajjana-dussana-muyhanaṭṭhānāni, tehi ime samaṇā sakyaputtiyā ārakā viratā viharanti, dukkaraṁ vata karonti, bhāriyaṁ vata karontī’’ti pasādaṁ āpajjanti, vinayapiṭake potthakaṁ disvā micchādiṭṭhika-tivedī brāhmaṇo viya.",
  "atk-vin01a2:70_1": "Tena vuttaṁ – ‘‘appasannānaṁ pasādāyā’’ti.",
  "atk-vin01a2:71_0": "Pasannānaṁ bhiyyobhāvāyāti yepi sāsane pasannā kulaputtā tepi sikkhāpadapaññattiṁ ñatvā yathāpaññattaṁ paṭipajjamāne bhikkhū vā disvā ‘‘aho ayyā dukkarakārino, ye yāvajīvaṁ ekabhattaṁ brahmacariyaṁ vinayasaṁvaraṁ anupālentī’’ti bhiyyo bhiyyo pasīdanti.",
  "atk-vin01a2:71_1": "Tena vuttaṁ – ‘‘pasannānaṁ bhiyyobhāvāyā’’ti.",
  "atk-vin01a2:72_0": "Saddhammaṭṭhitiyāti tividho saddhammo – pariyattisaddhammo, paṭipattisaddhammo, adhigamasaddhammoti.",
  "atk-vin01a2:72_1": "Tattha piṭakattayasaṅgahitaṁ sabbampi buddhavacanaṁ ‘‘pariyattisaddhammo’’ nāma.",
  "atk-vin01a2:72_2": "Terasa dhutaguṇā, cuddasa khandhakavattāni, dveasīti mahāvattāni, sīlasamādhivipassanāti ayaṁ ‘‘paṭipattisaddhammo’’ nāma.",
  "atk-vin01a2:72_3": "Cattāro ariyamaggā cattāri ca sāmaññaphalāni nibbānañcāti ayaṁ ‘‘adhigamasaddhammo’’ nāma.",
  "atk-vin01a2:72_4": "So sabbopi yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ aññañca buddhavacanaṁ pariyāpuṇanti, yathāpaññattañca paṭipajjamānā paṭipattiṁ pūretvā paṭipattiyā adhigantabbaṁ lokuttaradhammaṁ adhigacchanti, tasmā sikkhāpadapaññattiyā ciraṭṭhitiko hoti.",
  "atk-vin01a2:72_5": "Tena vuttaṁ – ‘‘saddhammaṭṭhitiyā’’ti.",
  "atk-vin01a2:73_0": "Vinayānuggahāyāti sikkhāpadapaññattiyā hi sati saṁvaravinayo ca pahānavinayo ca samathavinayo ca paññattivinayo cāti catubbidhopi vinayo anuggahito hoti upatthambhito sūpatthambhito.",
  "atk-vin01a2:73_1": "Tena vuttaṁ – ‘‘vinayānuggahāyā’’ti.",
  "atk-vin01a2:74_0": "Sabbāneva cetāni padāni ‘‘sikkhāpadaṁ paññapessāmī’’ti iminā vacanena saddhiṁ yojetabbāni .",
  "atk-vin01a2:74_1": "Tatrāyaṁ paṭhamapacchimapadayojanā – ‘‘saṅghasuṭṭhutāya sikkhāpadaṁ paññapessāmi, vinayānuggahāya sikkhāpadaṁ paññapessāmī’’ti.",
  "atk-vin01a2:75_0": "Api cettha yaṁ saṅghasuṭṭhu taṁ saṅghaphāsu, yaṁ saṅghaphāsu taṁ dummaṅkūnaṁ puggalānaṁ niggahāyāti evaṁ saṅkhalikanayaṁ;",
  "atk-vin01a2:75_1": "yaṁ saṅghasuṭṭhu taṁ saṅghaphāsu, yaṁ saṅghasuṭṭhu taṁ dummaṅkūnaṁ puggalānaṁ niggahāyāti evañca ekekapadamūlikaṁ dasakkhattuṁ yojanaṁ katvā yaṁ vuttaṁ parivāre (pari. 334) –",
  "atk-vin01a2:76_0": "‘‘Atthasataṁ dhammasataṁ, dve ca niruttisatāni;",
  "atk-vin01a2:77_0": "Cattāri ñāṇasatāni, atthavase pakaraṇe’’ti.",
  "atk-vin01a2:78_0": "Taṁ sabbaṁ veditabbaṁ.",
  "atk-vin01a2:78_1": "Taṁ panetaṁ yasmā parivāreyeva āvi bhavissati, tasmā idha na vaṇṇitanti.",
  "atk-vin01a2:79_0": "Evaṁ sikkhāpadapaññattiyā ānisaṁsaṁ dassetvā tasmiṁ sikkhāpade bhikkhūhi kattabbakiccaṁ dīpento ‘‘evañca pana, bhikkhave, imaṁ sikkhāpadaṁ uddiseyyāthā’’ti āha. Kiṁ vuttaṁ hoti?",
  "atk-vin01a2:79_1": "Bhikkhave, imaṁ pana mayā iti sandassitānisaṁsaṁ sikkhāpadaṁ evaṁ pātimokkhuddese uddiseyyātha ca pariyāpuṇeyyātha ca dhāreyyātha ca aññesañca vāceyyāthāti.",
  "atk-vin01a2:79_2": "Atirekānayanattho hi ettha ca saddo, tenāyamattho ānīto hotīti.",
  "atk-vin01a2:80_0": "Idāni yaṁ vuttaṁ ‘‘imaṁ sikkhāpada’’nti taṁ dassento ‘‘yo pana bhikkhu methunaṁ dhammaṁ paṭiseveyya, pārājiko hoti asaṁvāso’’ti āha.",
  "atk-vin01a2:80_1": "Evaṁ mūlacchejjavasena daḷhaṁ katvā paṭhamapārājike paññatte aparampi anupaññattatthāya makkaṭīvatthu udapādi.",
  "atk-vin01a2:80_2": "Tassuppattidīpanatthametaṁ vuttaṁ – evañcidaṁ bhagavatā bhikkhūnaṁ sikkhāpadaṁ paññattaṁ hotīti.",
  "atk-vin01a2:80_3": "Tassattho – bhagavatā bhikkhūnaṁ idaṁ sikkhāpadaṁ evaṁ paññattaṁ hoti ca, idañca aññaṁ vatthu udapādīti.",
  "atk-vin01a2:81_0": "Paṭhamapaññattikathā niṭṭhitā.",
  "atk-vin01a2:82_0": "Sudinnabhāṇavāraṁ niṭṭhitaṁ.",
  "atk-vin01a2:83_0": "Makkaṭīvatthukathā",
  "atk-vin01a2:84_0": "40.",
  "atk-vin01a2:84_1": "Idāni yaṁ taṁ aññaṁ vatthu uppannaṁ, taṁ dassetuṁ ‘‘tena kho pana samayenā’’tiādimāha.",
  "atk-vin01a2:84_2": "Tatrāyaṁ anuttānapadavaṇṇanā – makkaṭiṁ āmisenāti mahāvane bhikkhūnaṁ khantimettādiguṇānubhāvena nirāsaṅkacittā bahū migamorakukkuṭamakkaṭādayo tiracchānā padhānāgāraṭṭhānesu vicaranti.",
  "atk-vin01a2:84_3": "Tatra ekaṁ makkaṭiṁ āmisena yāgubhattakhajjakādinā upalāpetvā, saṅgaṇhitvāti vuttaṁ hoti. Tassāti bhummavacanaṁ.",
  "atk-vin01a2:84_4": "Paṭisevatīti pacurapaṭisevano hoti;",
  "atk-vin01a2:84_5": "pacuratthe hi vattamānavacanaṁ.",
  "atk-vin01a2:84_6": "So bhikkhūti so methunadhammapaṭisevanako bhikkhu.",
  "atk-vin01a2:84_7": "Senāsanacārikaṁ āhiṇḍantāti te bhikkhū āgantukā buddhadassanāya āgatā pātova āgantukabhattāni labhitvā katabhattakiccā bhikkhūnaṁ nivāsanaṭṭhānāni passissāmāti vicariṁsu.",
  "atk-vin01a2:84_8": "Tena vuttaṁ – ‘‘senāsanacārikaṁ āhiṇḍantā’’ti.",
  "atk-vin01a2:84_9": "Yena te bhikkhū tenupasaṅkamīti tiracchānagatā nāma ekabhikkhunā saddhiṁ vissāsaṁ katvā aññesupi tādisaññeva cittaṁ uppādenti.",
  "atk-vin01a2:84_10": "Tasmā sā makkaṭī yena te bhikkhū tenupasaṅkami;",
  "atk-vin01a2:84_11": "upasaṅkamitvā ca attano vissāsikabhikkhusseva tesampi taṁ vikāraṁ dassesi.",
  "atk-vin01a2:85_0": "Cheppanti naṅguṭṭhaṁ. Oḍḍīti abhimukhaṁ ṭhapesi.",
  "atk-vin01a2:85_1": "Nimittampi akāsīti yena niyāmena yāya kiriyāya methunādhippāyaṁ te jānanti taṁ akāsīti attho . So bhikkhūti yassāyaṁ vihāro.",
  "atk-vin01a2:85_2": "Ekamantaṁ nilīyiṁsūti ekasmiṁ okāse paṭicchannā acchiṁsu.",
  "atk-vin01a2:86_0": "41.Saccaṁ, āvusoti sahoḍḍhaggahito coro viya paccakkhaṁ disvā coditattā ‘‘kiṁ vā mayā kata’’ntiādīni vattuṁ asakkonto ‘‘saccaṁ, āvuso’’ti āha.",
  "atk-vin01a2:86_1": "Nanu, āvuso, tatheva taṁ hotīti āvuso yathā manussitthiyā, nanu tiracchānagatitthiyāpi taṁ sikkhāpadaṁ tatheva hoti.",
  "atk-vin01a2:86_2": "Manussitthiyāpi hi dassanampi gahaṇampi āmasanampi phusanampi ghaṭṭanampi duṭṭhullameva.",
  "atk-vin01a2:86_3": "Tiracchānagatitthiyāpi taṁ sabbaṁ duṭṭhullameva. Ko ettha viseso?",
  "atk-vin01a2:86_4": "Alesaṭṭhāne tvaṁ lesaṁ oḍḍesīti.",
  "atk-vin01a2:87_0": "42.Antamaso tiracchānagatāyapi pārājiko hoti asaṁvāsoti tiracchānagatāyapi methunaṁ dhammaṁ paṭisevitvā pārājiko yeva hotīti daḷhataraṁ sikkhāpadamakāsi.",
  "atk-vin01a2:87_1": "Duvidhañhi sikkhāpadaṁ – lokavajjaṁ, paṇṇattivajjañca.",
  "atk-vin01a2:87_2": "Tattha yassa sacittakapakkhe cittaṁ akusalameva hoti, taṁ lokavajjaṁ nāma. Sesaṁ paṇṇattivajjaṁ.",
  "atk-vin01a2:87_3": "Tattha lokavajje anupaññatti uppajjamānā rundhantī dvāraṁ pidahantī sotaṁ pacchindamānā gāḷhataraṁ karontī uppajjati, aññatra adhimānā, aññatra supinantāti ayaṁ pana vītikkamābhāvā abbohārikattā ca vuttā.",
  "atk-vin01a2:87_4": "Paṇṇattivajje akate vītikkame uppajjamānā sithilaṁ karontī mocentī dvāraṁ dadamānā aparāparampi anāpattiṁ kurumānā uppajjati, gaṇabhojanaparamparabhojanādīsu anupaññattiyo viya.",
  "atk-vin01a2:87_5": "‘‘Antamaso taṅkhaṇikāyapī’’ti evarūpā pana kate vītikkame uppannattā paññattigatikāva hoti.",
  "atk-vin01a2:87_6": "Idaṁ pana paṭhamasikkhāpadaṁ yasmā lokavajjaṁ, na paṇṇattivajjaṁ;",
  "atk-vin01a2:87_7": "tasmā ayamanupaññatti rundhantī dvāraṁ pidahantī sotaṁ pacchindamānā gāḷhataraṁ karontī uppajji.",
  "atk-vin01a2:88_0": "Evaṁ dvepi vatthūni sampiṇḍetvā mūlacchejjavasena daḷhataraṁ katvā paṭhamapārājike paññatte aparampi anupaññattatthāya vajjiputtakavatthu udapādi.",
  "atk-vin01a2:88_1": "Tassuppattidassanatthametaṁ vuttaṁ – ‘‘evañcidaṁ bhagavatā bhikkhūnaṁ sikkhāpadaṁ paññattaṁ hotī’’ti .",
  "atk-vin01a2:88_2": "Tassattho – bhagavatā bhikkhūnaṁ idaṁ sikkhāpadaṁ evaṁ paññattaṁ hoti ca idañca aññampi vatthu udapādīti.",
  "atk-vin01a2:89_0": "Makkaṭīvatthukathā niṭṭhitā.",
  "atk-vin01a2:90_0": "Santhatabhāṇavāro",
  "atk-vin01a2:91_0": "Vajjiputtakavatthuvaṇṇanā",
  "atk-vin01a2:92_0": "43-44.",
  "atk-vin01a2:92_1": "Idāni yaṁ taṁ aññampi vatthu uppannaṁ, taṁ dassetuṁ ‘‘tena kho pana samayenā’’tiādimāha.",
  "atk-vin01a2:92_2": "Tatrāpi ayamanuttānapadavaṇṇanā – vesālikāti vesālivāsino.",
  "atk-vin01a2:92_3": "Vajjiputtakāti vajjiraṭṭhe vesāliyaṁ kulānaṁ puttā.",
  "atk-vin01a2:92_4": "Sāsane kira yo yo upaddavo ādīnavo abbudamuppajji, sabbaṁ taṁ vajjiputtake nissāya.",
  "atk-vin01a2:92_5": "Tathā hi devadattopi vajjiputtake pakkhe labhitvā saṅghaṁ bhindi.",
  "atk-vin01a2:92_6": "Vajjiputtakā eva ca vassasataparinibbute bhagavati uddhammaṁ ubbinayaṁ satthusāsanaṁ dīpesuṁ.",
  "atk-vin01a2:92_7": "Imepi tesaṁ yeva ekacce evaṁ paññattepi sikkhāpade yāvadatthaṁ bhuñjiṁsu…pe… methunaṁ dhammaṁ paṭiseviṁsūti.",
  "atk-vin01a2:93_0": "Ñātibyasanenapīti ettha asanaṁ byasanaṁ vikkhepo viddhaṁsanaṁ vināsoti sabbametaṁ ekatthaṁ.",
  "atk-vin01a2:93_1": "Ñātīnaṁ byasanaṁ ñātibyasanaṁ, tena ñātibyasanena, rājadaṇḍabyādhimaraṇavippavāsanimittena ñātivināsenāti attho. Esa nayo dutiyapadepi.",
  "atk-vin01a2:93_2": "Tatiyapade pana ārogyavināsako rogo eva rogabyasanaṁ.",
  "atk-vin01a2:93_3": "So hi ārogyaṁ byasati vikkhipati vināsetīti byasanaṁ.",
  "atk-vin01a2:93_4": "Rogova byasanaṁ rogabyasanaṁ, tena rogabyasanena.",
  "atk-vin01a2:93_5": "Phuṭṭhāti adhipannā abhibhūtā samannāgatāti attho.",
  "atk-vin01a2:94_0": "Na mayaṁ, bhante ānanda, buddhagarahinoti bhante ānanda, mayaṁ na buddhaṁ garahāma, na buddhassa dosaṁ dema.",
  "atk-vin01a2:94_1": "Na dhammagarahino, na saṅghagarahino.",
  "atk-vin01a2:94_2": "Attagarahino mayanti attānameva mayaṁ garahāma, attano dosaṁ dema. Alakkhikāti nissirikā. Appapuññāti parittapuññā.",
  "atk-vin01a2:94_3": "Vipassakā kusalānaṁ dhammānanti ye aṭṭhatiṁsārammaṇesu vibhattā kusalā dhammā, tesaṁ vipassakā;",
  "atk-vin01a2:94_4": "tato tato ārammaṇato vuṭṭhāya teva dhamme vipassamānāti attho.",
  "atk-vin01a2:94_5": "Pubbarattāpararattanti rattiyā pubbaṁ pubbarattaṁ, rattiyā aparaṁ apararattaṁ, paṭhamayāmañca pacchimayāmañcāti vuttaṁ hoti.",
  "atk-vin01a2:94_6": "Bodhipakkhikānanti bodhissa pakkhe bhavānaṁ, arahattamaggañāṇassa upakārakānanti attho.",
  "atk-vin01a2:94_7": "Bhāvanānuyoganti vaḍḍhanānuyogaṁ.",
  "atk-vin01a2:94_8": "Anuyuttā vihareyyāmāti gihipalibodhaṁ āvāsapalibodhañca pahāya vivittesu senāsanesu yuttapayuttā anaññakiccā vihareyyāma.",
  "atk-vin01a2:95_0": "Evamāvusoti thero etesaṁ āsayaṁ ajānanto idaṁ nesaṁ mahāgajjitaṁ sutvā ‘‘sace ime īdisā bhavissanti, sādhū’’ti maññamāno ‘‘evamāvuso’’ti sampaṭicchi.",
  "atk-vin01a2:95_1": "Aṭṭhānametaṁ anavakāsoti ubhayampetaṁ kāraṇapaṭikkhepavacanaṁ.",
  "atk-vin01a2:95_2": "Kāraṇañhi yasmā tattha tadāyattavuttibhāvena phalaṁ tiṭṭhati.",
  "atk-vin01a2:95_3": "Yasmā cassa taṁ okāso hoti tadāyattavuttibhāvena, tasmā ‘‘ṭhānañca avakāso cā’’ti vuccati, taṁ paṭikkhipanto āha – ‘‘aṭṭhānametaṁ, ānanda , anavakāso’’ti.",
  "atk-vin01a2:95_4": "Etaṁ ṭhānaṁ vā okāso vā natthi.",
  "atk-vin01a2:95_5": "Yaṁ tathāgatoti yena tathāgato vajjīnaṁ vā…pe… samūhaneyya, taṁ kāraṇaṁ natthīti attho.",
  "atk-vin01a2:95_6": "Yadi hi bhagavā etesaṁ ‘‘labheyyāma upasampada’’nti yācantānaṁ upasampadaṁ dadeyya, evaṁ sante ‘‘pārājiko hoti asaṁvāso’’ti paññattaṁ samūhaneyya.",
  "atk-vin01a2:95_7": "Yasmā panetaṁ na samūhanati, tasmā ‘‘aṭṭhānameta’’ntiādimāha.",
  "atk-vin01a2:96_0": "So āgato na upasampādetabboti ‘‘yadi hi evaṁ āgato upasampadaṁ labheyya, sāsane agāravo bhaveyya.",
  "atk-vin01a2:96_1": "Sāmaṇerabhūmiyaṁ pana ṭhito sagāravo ca bhavissati, attatthañca karissatī’’ti ñatvā anukampamāno bhagavā āha – ‘‘so āgato na upasampādetabbo’’ti.",
  "atk-vin01a2:96_2": "So āgato upasampādetabboti evaṁ āgato bhikkhubhāve ṭhatvā avipannasīlatāya sāsane sagāravo bhavissati, so sati upanissaye nacirasseva uttamatthaṁ pāpuṇissatīti ñatvā upasampādetabboti āha.",
  "atk-vin01a2:97_0": "Evaṁ methunaṁ dhammaṁ paṭisevitvā āgatesu anupasampādetabbañca upasampādetabbañca dassetvā tīṇipi vatthūni samodhānetvā paripuṇṇaṁ katvā sikkhāpadaṁ paññapetukāmo ‘‘evañca pana, bhikkhave, imaṁ sikkhāpadaṁ uddiseyyāthā’’ti vatvā ‘‘yo pana bhikkhu…pe… asaṁvāso’’ti paripuṇṇaṁ sikkhāpadaṁ paññapesi.",
  "atk-vin01a2:98_0": "Vajjiputtakavatthuvaṇṇanā niṭṭhitā.",
  "atk-vin01a2:99_0": "Catubbidhavinayakathā",
  "atk-vin01a2:100_0": "45.",
  "atk-vin01a2:100_1": "Idānissa atthaṁ vibhajanto ‘‘yo panāti, yo yādiso’’tiādimāha.",
  "atk-vin01a2:100_2": "Tasmiṁ pana sikkhāpade ca sikkhāpadavibhaṅge ca sakale ca vinayavinicchaye kosallaṁ patthayantena catubbidho vinayo jānitabbo –",
  "atk-vin01a2:101_0": "Catubbidhañhi vinayaṁ, mahātherā mahiddhikā;",
  "atk-vin01a2:102_0": "Nīharitvā pakāsesuṁ, dhammasaṅgāhakā purā.",
  "atk-vin01a2:103_0": "Katamaṁ catubbidhaṁ?",
  "atk-vin01a2:103_1": "Suttaṁ, suttānulomaṁ, ācariyavādaṁ, attanomatinti.",
  "atk-vin01a2:103_2": "Yaṁ sandhāya vuttaṁ – ‘‘āhaccapadena rasena ācariyavaṁsena adhippāyā’’ti, ettha hi āhaccapadanti suttaṁ adhippetaṁ, rasoti suttānulomaṁ, ācariyavaṁsoti ācariyavādo, adhippāyoti attanomati.",
  "atk-vin01a2:104_0": "Tattha suttaṁnāma sakale vinayapiṭake pāḷi.",
  "atk-vin01a2:105_0": "Suttānulomaṁ nāma cattāro mahāpadesā;",
  "atk-vin01a2:105_1": "ye bhagavatā evaṁ vuttā – ‘‘yaṁ, bhikkhave , mayā ‘idaṁ na kappatī’ti appaṭikkhittaṁ, taṁ ce akappiyaṁ anulometi;",
  "atk-vin01a2:105_2": "kappiyaṁ paṭibāhati, taṁ vo na kappati.",
  "atk-vin01a2:105_3": "Yaṁ, bhikkhave, mayā ‘idaṁ na kappatī’ti appaṭikkhittaṁ, taṁ ce kappiyaṁ anulometi;",
  "atk-vin01a2:105_4": "akappiyaṁ paṭibāhati, taṁ vo kappati.",
  "atk-vin01a2:105_5": "Yaṁ, bhikkhave , mayā ‘idaṁ kappatī’ti ananuññātaṁ, taṁ ce akappiyaṁ anulometi, kappiyaṁ paṭibāhati; taṁ vo na kappati.",
  "atk-vin01a2:105_6": "Yaṁ, bhikkhave, mayā ‘idaṁ kappatī’ti ananuññātaṁ, taṁ ce kappiyaṁ anulometi, akappiyaṁ paṭibāhati; taṁ vo kappatī’’ti (mahāva. 305).",
  "atk-vin01a2:106_0": "Ācariyavādo nāma dhammasaṅgāhakehi pañcahi arahantasatehi ṭhapitā pāḷivinimuttā okkantavinicchayappavattā aṭṭhakathātanti.",
  "atk-vin01a2:107_0": "Attanomati nāma sutta-suttānuloma-ācariyavāde muñcitvā anumānena attano anubuddhiyā nayaggāhena upaṭṭhitākārakathanaṁ.",
  "atk-vin01a2:108_0": "Apica suttantābhidhammavinayaṭṭhakathāsu āgato sabbopi theravādo ‘‘attanomati’’ nāma.",
  "atk-vin01a2:108_1": "Taṁ pana attanomatiṁ gahetvā kathentena na daḷhaggāhaṁ gahetvā voharitabbaṁ.",
  "atk-vin01a2:108_2": "Kāraṇaṁ sallakkhetvā atthena pāḷiṁ, pāḷiyā ca atthaṁ saṁsanditvā kathetabbaṁ.",
  "atk-vin01a2:108_3": "Attanomati ācariyavāde otāretabbā.",
  "atk-vin01a2:108_4": "Sace tattha otarati ceva sameti ca, gahetabbā.",
  "atk-vin01a2:108_5": "Sace neva otarati na sameti, na gahetabbā.",
  "atk-vin01a2:108_6": "Ayañhi attanomati nāma sabbadubbalā.",
  "atk-vin01a2:108_7": "Attanomatito ācariyavādo balavataro.",
  "atk-vin01a2:109_0": "Ācariyavādopi suttānulome otāretabbo.",
  "atk-vin01a2:109_1": "Tattha otaranto samentoyeva gahetabbo, itaro na gahetabbo.",
  "atk-vin01a2:109_2": "Ācariyavādato hi suttānulomaṁ balavataraṁ.",
  "atk-vin01a2:110_0": "Suttānulomampi sutte otāretabbaṁ.",
  "atk-vin01a2:110_1": "Tattha otarantaṁ samentameva gahetabbaṁ, itaraṁ na gahetabbaṁ.",
  "atk-vin01a2:110_2": "Suttānulomato hi suttameva balavataraṁ.",
  "atk-vin01a2:110_3": "Suttañhi appaṭivattiyaṁ kārakasaṅghasadisaṁ buddhānaṁ ṭhitakālasadisaṁ.",
  "atk-vin01a2:110_4": "Tasmā yadā dve bhikkhū sākacchanti, sakavādī suttaṁ gahetvā katheti, paravādī suttānulomaṁ.",
  "atk-vin01a2:110_5": "Tehi aññamaññaṁ khepaṁ vā garahaṁ vā akatvā suttānulomaṁ sutte otāretabbaṁ.",
  "atk-vin01a2:110_6": "Sace otarati sameti, gahetabbaṁ. No ce, na gahetabbaṁ; suttasmiṁyeva ṭhātabbaṁ.",
  "atk-vin01a2:110_7": "Athāyaṁ suttaṁ gahetvā katheti, paro ācariyavādaṁ.",
  "atk-vin01a2:110_8": "Tehipi aññamaññaṁ khepaṁ vā garahaṁ vā akatvā ācariyavādo sutte otāretabbo.",
  "atk-vin01a2:110_9": "Sace otarati sameti, gahetabbo.",
  "atk-vin01a2:110_10": "Anotaranto asamento ca gārayhācariyavādo na gahetabbo; suttasmiṁyeva ṭhātabbaṁ.",
  "atk-vin01a2:111_0": "Athāyaṁ suttaṁ gahetvā katheti, paro attanomatiṁ.",
  "atk-vin01a2:111_1": "Tehipi aññamaññaṁ khepaṁ vā garahaṁ vā akatvā attanomati sutte otāretabbā.",
  "atk-vin01a2:111_2": "Sace otarati sameti, gahetabbā. No ce, na gahetabbā. Suttasmiṁ yeva ṭhātabbaṁ.",
  "atk-vin01a2:112_0": "Atha panāyaṁ suttānulomaṁ gahetvā katheti, paro suttaṁ.",
  "atk-vin01a2:112_1": "Suttaṁ suttānulome otāretabbaṁ.",
  "atk-vin01a2:112_2": "Sace otarati sameti, tisso saṅgītiyo ārūḷhaṁ pāḷiāgataṁ paññāyati, gahetabbaṁ.",
  "atk-vin01a2:112_3": "No ce tathā paññāyati na otarati na sameti, bāhirakasuttaṁ vā hoti siloko vā aññaṁ vā gārayhasuttaṁ guḷhavessantaraguḷhavinayavedallādīnaṁ aññatarato āgataṁ, na gahetabbaṁ.",
  "atk-vin01a2:112_4": "Suttānulomasmiṁyeva ṭhātabbaṁ.",
  "atk-vin01a2:113_0": "Athāyaṁ suttānulomaṁ gahetvā katheti, paro ācariyavādaṁ.",
  "atk-vin01a2:113_1": "Ācariyavādo suttānulome otāretabbo.",
  "atk-vin01a2:113_2": "Sace otarati sameti, gahetabbo. No ce, na gahetabbo. Suttānulomeyeva ṭhātabbaṁ.",
  "atk-vin01a2:114_0": "Athāyaṁ suttānulomaṁ gahetvā katheti, paro attanomatiṁ.",
  "atk-vin01a2:114_1": "Attanomati suttānulome otāretabbā.",
  "atk-vin01a2:114_2": "Sace otarati sameti, gahetabbā. No ce, na gahetabbā. Suttānulomeyeva ṭhātabbaṁ.",
  "atk-vin01a2:115_0": "Atha panāyaṁ ācariyavādaṁ gahetvā katheti, paro suttaṁ.",
  "atk-vin01a2:115_1": "Suttaṁ ācariyavāde otāretabbaṁ.",
  "atk-vin01a2:115_2": "Sace otarati sameti, gahetabbaṁ.",
  "atk-vin01a2:115_3": "Itaraṁ gārayhasuttaṁ na gahetabbaṁ. Ācariyavādeyeva ṭhātabbaṁ.",
  "atk-vin01a2:116_0": "Athāyaṁ ācariyavādaṁ gahetvā katheti, paro suttānulomaṁ.",
  "atk-vin01a2:116_1": "Suttānulomaṁ ācariyavāde otāretabbaṁ.",
  "atk-vin01a2:116_2": "Otarantaṁ samentameva gahetabbaṁ, itaraṁ na gahetabbaṁ. Ācariyavādeyeva ṭhātabbaṁ.",
  "atk-vin01a2:117_0": "Athāyaṁ ācariyavādaṁ gahetvā katheti, paro attanomatiṁ.",
  "atk-vin01a2:117_1": "Attanomati ācariyavāde otāretabbā.",
  "atk-vin01a2:117_2": "Sace otarati sameti, gahetabbā. No ce, na gahetabbā. Ācariyavādeyeva ṭhātabbaṁ.",
  "atk-vin01a2:118_0": "Atha panāyaṁ attanomatiṁ gahetvā katheti, paro suttaṁ.",
  "atk-vin01a2:118_1": "Suttaṁ attanomatiyaṁ otāretabbaṁ.",
  "atk-vin01a2:118_2": "Sace otarati sameti, gahetabbaṁ.",
  "atk-vin01a2:118_3": "Itaraṁ gārayhasuttaṁ na gahetabbaṁ. Attanomatiyameva ṭhātabbaṁ.",
  "atk-vin01a2:119_0": "Athāyaṁ attanomatiṁ gahetvā katheti, paro suttānulomaṁ.",
  "atk-vin01a2:119_1": "Suttānulomaṁ attanomatiyaṁ otāretabbaṁ.",
  "atk-vin01a2:119_2": "Otarantaṁ samentameva gahetabbaṁ, itaraṁ na gahetabbaṁ. Attanomatiyameva ṭhātabbaṁ.",
  "atk-vin01a2:120_0": "Athāyaṁ attanomatiṁ gahetvā katheti, paro ācariyavādaṁ.",
  "atk-vin01a2:120_1": "Ācariyavādo attanomatiyaṁ otāretabbo.",
  "atk-vin01a2:120_2": "Sace otarati sameti, gahetabbo;",
  "atk-vin01a2:120_3": "itaro gārayhācariyavādo na gahetabbo. Attanomatiyameva ṭhātabbaṁ.",
  "atk-vin01a2:120_4": "Attano gahaṇameva baliyaṁ kātabbaṁ.",
  "atk-vin01a2:120_5": "Sabbaṭṭhānesu ca khepo vā garahā vā na kātabbāti.",
  "atk-vin01a2:121_0": "Atha panāyaṁ ‘‘kappiya’’nti gahetvā katheti, paro ‘‘akappiya’’nti.",
  "atk-vin01a2:121_1": "Sutte ca suttānulome ca otāretabbaṁ.",
  "atk-vin01a2:121_2": "Sace kappiyaṁ hoti, kappiye ṭhātabbaṁ.",
  "atk-vin01a2:121_3": "Sace akappiyaṁ, akappiye ṭhātabbaṁ.",
  "atk-vin01a2:122_0": "Athāyaṁ tassa kappiyabhāvasādhakaṁ suttato bahuṁ kāraṇañca vinicchayañca dasseti, paro kāraṇaṁ na vindati. Kappiyeva ṭhātabbaṁ.",
  "atk-vin01a2:122_1": "Atha paro tassa akappiyabhāvasādhakaṁ suttato bahuṁ kāraṇañca vinicchayañca dasseti, anena attano gahaṇanti katvā daḷhaṁ ādāya na ṭhātabbaṁ.",
  "atk-vin01a2:122_2": "‘‘Sādhū’’ti sampaṭicchitvā akappiyeva ṭhātabbaṁ.",
  "atk-vin01a2:122_3": "Atha dvinnampi kāraṇacchāyā dissati, paṭikkhittabhāvoyeva sādhu, akappiye ṭhātabbaṁ.",
  "atk-vin01a2:122_4": "Vinayañhi patvā kappiyākappiyavicāraṇamāgamma rundhitabbaṁ, gāḷhaṁ kattabbaṁ, sotaṁ pacchinditabbaṁ, garukabhāveyeva ṭhātabbaṁ.",
  "atk-vin01a2:123_0": "Atha panāyaṁ ‘‘akappiya’’nti gahetvā katheti, paro ‘‘kappiya’’nti.",
  "atk-vin01a2:123_1": "Sutte ca suttānulome ca otāretabbaṁ.",
  "atk-vin01a2:123_2": "Sace kappiyaṁ hoti, kappiye ṭhātabbaṁ.",
  "atk-vin01a2:123_3": "Sace akappiyaṁ, akappiye ṭhātabbaṁ.",
  "atk-vin01a2:124_0": "Athāyaṁ bahūhi suttavinicchayakāraṇehi akappiyabhāvaṁ dasseti, paro kāraṇaṁ na vindati, akappiye ṭhātabbaṁ.",
  "atk-vin01a2:124_1": "Atha paro bahūhi suttavinicchayakāraṇehi kappiyabhāvaṁ dasseti, ayaṁ kāraṇaṁ na vindati, kappiye ṭhātabbaṁ.",
  "atk-vin01a2:124_2": "Atha dvinnampi kāraṇacchāyā dissati, attano gahaṇaṁ na vissajjetabbaṁ.",
  "atk-vin01a2:124_3": "Yathā cāyaṁ kappiyākappiye akappiyakappiye ca vinicchayo vutto;",
  "atk-vin01a2:124_4": "evaṁ anāpattiāpattivāde āpattānāpattivāde ca, lahukagarukāpattivāde garukalahukāpattivāde cāpi vinicchayo veditabbo.",
  "atk-vin01a2:124_5": "Nāmamattaṁyeva hi ettha nānaṁ, yojanānaye nānaṁ natthi, tasmā na vitthāritaṁ.",
  "atk-vin01a2:125_0": "Evaṁ kappiyākappiyādivinicchaye uppanne yo sutta-suttānulomaācariyavādaattanomatīsu atirekakāraṇaṁ labhati, tassa vāde ṭhātabbaṁ.",
  "atk-vin01a2:125_1": "Sabbaso pana kāraṇaṁ vinicchayaṁ alabhantena suttaṁ na jahitabbaṁ, suttasmiṁyeva ṭhātabbanti.",
  "atk-vin01a2:125_2": "Evaṁ tasmiṁ sikkhāpade ca sikkhāpadavibhaṅge ca sakale ca vinayavinicchaye kosallaṁ patthayantena ayaṁ catubbidho vinayo jānitabbo.",
  "atk-vin01a2:126_0": "Imañca pana catubbidhaṁ vinayaṁ ñatvāpi vinayadharena puggalena tilakkhaṇasamannāgatena bhavitabbaṁ.",
  "atk-vin01a2:126_1": "Tīṇi hi vinayadharassa lakkhaṇāni icchitabbāni. Katamāni tīṇi?",
  "atk-vin01a2:126_2": "‘‘Suttañcassa svāgataṁ hoti suppavatti suvinicchitaṁ suttato anubyañjanato’’ti idamekaṁ lakkhaṇaṁ.",
  "atk-vin01a2:126_3": "‘‘Vinaye kho pana ṭhito hoti asaṁhīro’’ti idaṁ dutiyaṁ.",
  "atk-vin01a2:126_4": "‘‘Ācariyaparamparā kho panassa suggahitā hoti sumanasikatā sūpadhāritā’’ti idaṁ tatiyaṁ.",
  "atk-vin01a2:127_0": "Tattha suttaṁ nāma sakalaṁ vinayapiṭakaṁ.",
  "atk-vin01a2:127_1": "Tañcassa svāgataṁ hotīti suṭṭhu āgataṁ.",
  "atk-vin01a2:127_2": "Suppavattīti suṭṭhu pavattaṁ paguṇaṁ vācuggataṁ suvinicchitaṁ.",
  "atk-vin01a2:127_3": "Suttato anubyañjanatoti pāḷito ca paripucchato ca aṭṭhakathāto ca suvinicchitaṁ hoti, kaṅkhacchedaṁ katvā uggahitaṁ.",
  "atk-vin01a2:128_0": "Vinaye kho pana ṭhito hotīti vinaye lajjībhāvena patiṭṭhito hoti.",
  "atk-vin01a2:128_1": "Alajjī hi bahussutopi samāno lābhagarutāya tantiṁ visaṁvādetvā uddhammaṁ ubbinayaṁ satthusāsanaṁ dīpetvā sāsane mahantaṁ upaddavaṁ karoti.",
  "atk-vin01a2:128_2": "Saṅghabhedampi saṅgharājimpi uppādeti.",
  "atk-vin01a2:128_3": "Lajjī pana kukkuccako sikkhākāmo jīvitahetupi tantiṁ avisaṁvādetvā dhammameva vinayameva ca dīpeti, satthusāsanaṁ garuṁ katvā ṭhapeti.",
  "atk-vin01a2:128_4": "Tathā hi pubbe mahātherā tikkhattuṁ vācaṁ nicchāresuṁ – ‘‘anāgate lajjī rakkhissati, lajjī rakkhissati, lajjī rakkhissatī’’ti.",
  "atk-vin01a2:128_5": "Evaṁ yo lajjī, so vinayaṁ avijahanto avokkamanto lajjībhāvena vinaye ṭhito hoti suppatiṭṭhitoti.",
  "atk-vin01a2:128_6": "Asaṁhīroti saṁhīro nāma yo pāḷiyaṁ vā aṭṭhakathāyaṁ vā heṭṭhato vā uparito vā padapaṭipāṭiyā vā pucchiyamāno vitthunati vipphandati santiṭṭhituṁ na sakkoti;",
  "atk-vin01a2:128_7": "yaṁ yaṁ parena vuccati taṁ taṁ anujānāti;",
  "atk-vin01a2:128_8": "sakavādaṁ chaḍḍetvā paravādaṁ gaṇhāti.",
  "atk-vin01a2:128_9": "Yo pana pāḷiyaṁ vā aṭṭhakathāya vā heṭṭhupariyena vā padapaṭipāṭiyā vā pucchiyamāno na vitthunati na vipphandati, ekekalomaṁ saṇḍāsena gaṇhanto viya ‘‘evaṁ mayaṁ vadāma;",
  "atk-vin01a2:128_10": "evaṁ no ācariyā vadantī’’ti vissajjeti;",
  "atk-vin01a2:128_11": "yamhi pāḷi ca pāḷivinicchayo ca suvaṇṇabhājane pakkhittasīhavasā viya parikkhayaṁ pariyādānaṁ agacchanto tiṭṭhati, ayaṁ vuccati ‘‘asaṁhīro’’ti.",
  "atk-vin01a2:129_0": "Ācariyaparamparā kho panassa suggahitā hotīti theraparamparā vaṁsaparamparā cassa suu gahitā hoti.",
  "atk-vin01a2:129_1": "Sumanasikatāti suṭṭhu manasikatā;",
  "atk-vin01a2:129_2": "āvajjitamatte ujjalitapadīpo viya hoti.",
  "atk-vin01a2:129_3": "Sūpadhāritāti suṭṭhu upadhāritā pubbāparānusandhito atthato kāraṇato ca upadhāritā;",
  "atk-vin01a2:129_4": "attano matiṁ pahāya ācariyasuddhiyā vattā hoti ‘‘mayhaṁ ācariyo asukācariyassa santike uggaṇhi, so asukassā’’ti evaṁ sabbaṁ ācariyaparamparaṁ theravādaṅgaṁ āharitvā yāva upālitthero sammāsambuddhassa santike uggaṇhīti pāpetvā ṭhapeti.",
  "atk-vin01a2:129_5": "Tatopi āharitvā upālitthero sammāsambuddhassa santike uggaṇhi, dāsakatthero attano upajjhāyassa upālittherassa, soṇakatthero attano upajjhāyassa dāsakattherassa, siggavatthero attano upajjhāyassa soṇakattherassa, moggaliputtatissatthero attano upajjhāyassa siggavattherassa caṇḍavajjittherassa cāti.",
  "atk-vin01a2:129_6": "Evaṁ sabbaṁ ācariyaparamparaṁ theravādaṅgaṁ āharitvā attano ācariyaṁ pāpetvā ṭhapeti.",
  "atk-vin01a2:129_7": "Evaṁ uggahitā hi ācariyaparamparā suggahitā hoti.",
  "atk-vin01a2:129_8": "Evaṁ asakkontena pana avassaṁ dve tayo parivaṭṭā uggahetabbā.",
  "atk-vin01a2:129_9": "Sabbapacchimena hi nayena yathā ācariyo ca ācariyācariyo ca pāḷiñca paripucchañca vadanti, tathā ñātuṁ vaṭṭati.",
  "atk-vin01a2:130_0": "Imehi ca pana tīhi lakkhaṇehi samannāgatena vinayadharena vatthuvinicchayatthaṁ sannipatite saṅghe otiṇṇe vatthusmiṁ codakena ca cuditakena ca vutte vattabbe sahasā avinicchinitvāva cha ṭhānāni oloketabbāni. Katamāni cha?",
  "atk-vin01a2:130_1": "Vatthu oloketabbaṁ, mātikā oloketabbā, padabhājanīyaṁ oloketabbaṁ, tikaparicchedo oloketabbo, antarāpatti oloketabbā, anāpatti oloketabbāti.",
  "atk-vin01a2:131_0": "Vatthuṁ olokentopi hi ‘‘tiṇena vā paṇṇena vā paṭicchādetvā āgantabbaṁ, na tveva naggena āgantabbaṁ;",
  "atk-vin01a2:131_1": "yo āgaccheyya, āpatti dukkaṭassā’’ti (pārā.",
  "atk-vin01a2:131_2": "517) evaṁ ekaccaṁ āpattiṁ passati.",
  "atk-vin01a2:131_3": "So taṁ suttaṁ ānetvā taṁ adhikaraṇaṁ vūpasamessati.",
  "atk-vin01a2:132_0": "Mātikaṁ olokentopi ‘‘sampajānamusāvāde pācittiya’’ntiādinā (pāci.",
  "atk-vin01a2:132_1": "2) nayena pañcannaṁ āpattīnaṁ aññataraṁ āpattiṁ passati, so taṁ suttaṁ ānetvā taṁ adhikaraṇaṁ vūpasamessati.",
  "atk-vin01a2:133_0": "Padabhājanīyaṁ olokentopi ‘‘akkhayite sarīre methunaṁ dhammaṁ paṭisevati, āpatti pārājikassa.",
  "atk-vin01a2:133_1": "Yebhuyyena khayite sarīre methunaṁ dhammaṁ paṭisevati, āpatti thullaccayassā’’tiādinā (pārā.",
  "atk-vin01a2:133_2": "59 ādayo, atthato samānaṁ) nayena sattannaṁ āpattīnaṁ aññataraṁ āpattiṁ passati, so padabhājanīyato suttaṁ ānetvā taṁ adhikaraṇaṁ vūpasamessati.",
  "atk-vin01a2:134_0": "Tikaparicchedaṁ olokentopi tikasaṅghādisesaṁ vā tikapācittiyaṁ vā tikadukkaṭaṁ vā aññataraṁ vā āpattiṁ tikaparicchede passati, so tato suttaṁ ānetvā taṁ adhikaraṇaṁ vūpasamessati.",
  "atk-vin01a2:135_0": "Antarāpattiṁ olokentopi ‘‘paṭilātaṁ ukkhipati, āpatti dukkaṭassā’’ti (pāci.",
  "atk-vin01a2:135_1": "355) evaṁ yā sikkhāpadantaresu antarāpatti hoti taṁ passati, so taṁ suttaṁ ānetvā taṁ adhikaraṇaṁ vūpasamessati.",
  "atk-vin01a2:136_0": "Anāpattiṁ olokentopi ‘‘anāpatti bhikkhu asādiyantassa, atheyyacittassa, na maraṇādhippāyassa, anullapanādhippāyassa, na mocanādhippāyassa, asañcicca, assatiyā, ajānantassā’’ti (pārā.",
  "atk-vin01a2:136_1": "72 ādayo) evaṁ tasmiṁ tasmiṁ sikkhāpade niddiṭṭhaṁ anāpattiṁ passati, so taṁ suttaṁ ānetvā taṁ adhikaraṇaṁ vūpasamessati.",
  "atk-vin01a2:137_0": "Yo hi bhikkhu catubbidhavinayakovido tilakkhaṇasampanno imāni cha ṭhānāni oloketvā adhikaraṇaṁ vūpasamessati, tassa vinicchayo appaṭivattiyo, buddhena sayaṁ nisīditvā vinicchitasadiso hoti.",
  "atk-vin01a2:137_1": "Taṁ cevaṁ vinicchayakusalaṁ bhikkhuṁ koci katasikkhāpadavītikkamo bhikkhu upasaṅkamitvā attano kukkuccaṁ puccheyya;",
  "atk-vin01a2:137_2": "tena sādhukaṁ sallakkhetvā sace anāpatti hoti, ‘‘anāpattī’’ti vattabbaṁ.",
  "atk-vin01a2:137_3": "Sace pana āpatti hoti, ‘‘āpattī’’ti vattabbaṁ.",
  "atk-vin01a2:137_4": "Sā desanāgāminī ce, ‘‘desanāgāminī’’ti vattabbaṁ.",
  "atk-vin01a2:137_5": "Vuṭṭhānagāminī ce, ‘‘vuṭṭhānagāminī’’ti vattabbaṁ.",
  "atk-vin01a2:137_6": "Athassa pārājikacchāyā dissati, ‘‘pārājikāpattī’’ti na tāva vattabbaṁ. Kasmā?",
  "atk-vin01a2:137_7": "Methunadhammavītikkamo hi uttarimanussadhammavītikkamo ca oḷāriko.",
  "atk-vin01a2:137_8": "Adinnādānamanussaviggahavītikkamā pana sukhumā cittalahukā.",
  "atk-vin01a2:137_9": "Te sukhumeneva āpajjati , sukhumena rakkhati, tasmā visesena taṁvatthukaṁ kukkuccaṁ pucchiyamāno ‘‘āpattī’’ti avatvā sacassa ācariyo dharati, tato tena so bhikkhu ‘‘amhākaṁ ācariyaṁ pucchā’’ti pesetabbo.",
  "atk-vin01a2:137_10": "Sace so puna āgantvā ‘‘tumhākaṁ ācariyo suttato nayato oloketvā ‘satekiccho’ti maṁ āhā’’ti vadati, tato anena so ‘‘sādhu suṭṭhu yaṁ ācariyo bhaṇati taṁ karohī’’ti vattabbo.",
  "atk-vin01a2:137_11": "Atha panassa ācariyo natthi, saddhiṁ uggahitatthero pana atthi, tassa santikaṁ pesetabbo – ‘‘amhehi saha uggahitatthero gaṇapāmokkho, taṁ gantvā pucchā’’ti.",
  "atk-vin01a2:137_12": "Tenāpi ‘‘satekiccho’’ti vinicchite ‘‘sādhu suṭṭhu tassa vacanaṁ karohī’’ti vattabbo.",
  "atk-vin01a2:137_13": "Atha saddhiṁ uggahitattheropi natthi, antevāsiko paṇḍito atthi, tassa santikaṁ pesetabbo – ‘‘asukadaharaṁ gantvā pucchā’’ti.",
  "atk-vin01a2:137_14": "Tenāpi ‘‘satekiccho’’ti vinicchite ‘‘sādhu suṭṭhu tassa vacanaṁ karohī’’ti vattabbo.",
  "atk-vin01a2:137_15": "Atha daharassāpi pārājikacchāyāva upaṭṭhāti, tenāpi ‘‘pārājikosī’’ti na vattabbo.",
  "atk-vin01a2:137_16": "Dullabho hi buddhuppādo, tato dullabhatarā pabbajjā ca upasampadā ca.",
  "atk-vin01a2:137_17": "Evaṁ pana vattabbo – ‘‘vivittaṁ okāsaṁ sammajjitvā divāvihāraṁ nisīditvā sīlāni sodhetvā dvattiṁsākāraṁ tāva manasi karohī’’ti.",
  "atk-vin01a2:137_18": "Sace tassa arogaṁ sīlaṁ kammaṭṭhānaṁ ghaṭayati, saṅkhārā pākaṭā hutvā upaṭṭhahanti, upacārappanāppattaṁ viya cittampi ekaggaṁ hoti, divasaṁ atikkantampi na jānāti.",
  "atk-vin01a2:137_19": "So divasātikkame upaṭṭhānaṁ āgato evaṁ vattabbo – ‘‘kīdisā te cittappavattī’’ti.",
  "atk-vin01a2:137_20": "Ārocitāya cittappavattiyā vattabbo – ‘‘pabbajjā nāma cittavisuddhatthāya, appamatto samaṇadhammaṁ karohī’’ti.",
  "atk-vin01a2:138_0": "Yassa pana sīlaṁ bhinnaṁ hoti, tassa kammaṭṭhānaṁ na ghaṭayati, patodābhitunnaṁ viya cittaṁ vikampati, vippaṭisāragginā ḍayhati, tattapāsāṇe nisinno viya taṅkhaṇaññeva vuṭṭhāti.",
  "atk-vin01a2:138_1": "So āgato ‘‘kā te cittappavattī’’ti pucchitabbo.",
  "atk-vin01a2:138_2": "Ārocitāya cittappavattiyā ‘‘natthi loke raho nāma pāpakammaṁ pakubbato.",
  "atk-vin01a2:138_3": "Sabbapaṭhamañhi pāpaṁ karonto attanā jānāti, athassa ārakkhadevatā paracittavidū samaṇabrāhmaṇā aññā ca devatā jānanti, tvaṁyeva dāni tava sotthiṁ pariyesāhī’’ti vattabbo.",
  "atk-vin01a2:139_0": "Niṭṭhitā catubbidhavinayakathā",
  "atk-vin01a2:140_0": "Vinayadharassa ca lakkhaṇādikathā.",
  "atk-vin01a2:141_0": "Bhikkhupadabhājanīyavaṇṇanā",
  "atk-vin01a2:142_0": "Idāni sikkhāpadavibhaṅgassa atthaṁ vaṇṇayissāma.",
  "atk-vin01a2:142_1": "Yaṁ vuttaṁ yo panāti yo yādisotiādi.",
  "atk-vin01a2:142_2": "Ettha yo panāti vibhajitabbapadaṁ;",
  "atk-vin01a2:142_3": "yo yādisotiādīni tassa vibhajanapadāni.",
  "atk-vin01a2:142_4": "Ettha ca yasmā panāti nipātamattaṁ; yoti atthapadaṁ;",
  "atk-vin01a2:142_5": "tañca aniyamena puggalaṁ dīpeti, tasmā tassa atthaṁ dassento aniyamena puggaladīpakaṁ yo saddameva āha.",
  "atk-vin01a2:142_6": "Tasmā ettha evamattho veditabbo – yo panāti yo yokocīti vuttaṁ hoti.",
  "atk-vin01a2:142_7": "Yasmā pana yo yokoci nāma, so avassaṁ liṅga-yutta-jāti-nāma-gotta-sīla-vihāra-gocaravayesu ekenākārena paññāyati, tasmā taṁ tathā ñāpetuṁ taṁ pabhedaṁ pakāsento ‘‘yādiso’’tiādimāha.",
  "atk-vin01a2:142_8": "Tattha yādisoti liṅgavasena yādiso vā tādiso vā hotu;",
  "atk-vin01a2:142_9": "dīgho vā rasso vā kāḷo vā odāto vā maṅguracchavi vā kiso vā thūlo vāti attho.",
  "atk-vin01a2:142_10": "Yathāyuttoti yogavasena yena vā tena vā yutto hotu;",
  "atk-vin01a2:142_11": "navakammayutto vā uddesayutto vā vāsadhurayutto vāti attho.",
  "atk-vin01a2:142_12": "Yathājaccoti jātivasena yaṁjacco vā taṁjacco vā hotu;",
  "atk-vin01a2:142_13": "khattiyo vā brāhmaṇo vā vesso vā suddo vāti attho.",
  "atk-vin01a2:142_14": "Yathānāmoti nāmavasena yathānāmo vā tathānāmo vā hotu;",
  "atk-vin01a2:142_15": "buddharakkhito vā dhammarakkhito vā saṅgharakkhito vāti attho.",
  "atk-vin01a2:142_16": "Yathāgottoti gottavasena yathāgotto vā tathāgotto vā yena vā tena vā gottena hotu;",
  "atk-vin01a2:142_17": "kaccāyano vā vāsiṭṭho vā kosiyo vāti attho.",
  "atk-vin01a2:142_18": "Yathāsīloti sīlesu yathāsīlo vā tathāsīlo vā hotu;",
  "atk-vin01a2:142_19": "navakammasīlo vā uddesasīlo vā vāsadhurasīlo vāti attho.",
  "atk-vin01a2:142_20": "Yathāvihārīti vihāresupi yathāvihārī vā tathāvihārī vā hotu;",
  "atk-vin01a2:142_21": "navakammavihārī vā uddesavihārī vā vāsadhuravihārī vāti attho.",
  "atk-vin01a2:142_22": "Yathāgocaroti gocaresupi yathāgocaro vā tathāgocaro vā hotu;",
  "atk-vin01a2:142_23": "navakammagocaro vā uddesagocaro vā vāsadhuragocaro vāti attho.",
  "atk-vin01a2:142_24": "Thero vāti ādīsu vayovuḍḍhādīsu yo vā so vā hotu;",
  "atk-vin01a2:142_25": "paripuṇṇadasavassatāya thero vā ūnapañcavassatāya navo vā atirekapañcavassatāya majjhimo vāti attho.",
  "atk-vin01a2:142_26": "Atha kho sabbova imasmiṁ atthe eso vuccati ‘‘yo panā’’ti.",
  "atk-vin01a2:143_0": "Bhikkhuniddese bhikkhatīti bhikkhako;",
  "atk-vin01a2:143_1": "labhanto vā alabhanto vā ariyāya yācanāya yācatīti attho.",
  "atk-vin01a2:143_2": "Buddhādīhi ajjhupagataṁ bhikkhācariyaṁ ajjhupagatattā bhikkhācariyaṁ ajjhupagato nāma.",
  "atk-vin01a2:143_3": "Yo hi koci appaṁ vā mahantaṁ vā bhogakkhandhaṁ pahāya agārasmā anagāriyaṁ pabbajito, so kasigorakkhādīhi jīvikakappanaṁ hitvā liṅgasampaṭicchaneneva bhikkhācariyaṁ ajjhupagatoti bhikkhu.",
  "atk-vin01a2:143_4": "Parapaṭibaddhajīvikattā vā vihāramajjhe kājabhattaṁ bhuñjamānopi bhikkhācariyaṁ ajjhupagatoti bhikkhu;",
  "atk-vin01a2:143_5": "piṇḍiyālopabhojanaṁ nissāya pabbajjāya ussāhajātattā vā bhikkhācariyaṁ ajjhupagatoti bhikkhu.",
  "atk-vin01a2:143_6": "Agghaphassavaṇṇabhedena bhinnaṁ paṭaṁ dhāretīti bhinnapaṭadharo.",
  "atk-vin01a2:143_7": "Tattha satthakacchedanena agghabhedo veditabbo.",
  "atk-vin01a2:143_8": "Sahassagghanakopi hi paṭo satthakena khaṇḍākhaṇḍikaṁ chinno bhinnaggho hoti.",
  "atk-vin01a2:143_9": "Purimagghato upaḍḍhampi na agghati.",
  "atk-vin01a2:143_10": "Suttasaṁsibbanena phassabhedo veditabbo.",
  "atk-vin01a2:143_11": "Sukhasamphassopi hi paṭo suttehi saṁsibbito bhinnaphasso hoti. Kharasamphassataṁ pāpuṇāti.",
  "atk-vin01a2:143_12": "Sūcimalādīhi vaṇṇabhedo veditabbo.",
  "atk-vin01a2:143_13": "Suparisuddhopi hi paṭo sūcikammato paṭṭhāya sūcimalena, hatthasedamalajallikāhi, avasāne rajanakappakaraṇehi ca bhinnavaṇṇo hoti; pakativaṇṇaṁ vijahati.",
  "atk-vin01a2:143_14": "Evaṁ tīhākārehi bhinnapaṭadhāraṇato bhinnapaṭadharoti bhikkhu.",
  "atk-vin01a2:143_15": "Gihivatthavisabhāgānaṁ vā kāsāvānaṁ dhāraṇamatteneva bhinnapaṭadharoti bhikkhu.",
  "atk-vin01a2:144_0": "Samaññāyāti paññattiyā vohārenāti attho.",
  "atk-vin01a2:144_1": "Samaññāya eva hi ekacco ‘‘bhikkhū’’ti paññāyati.",
  "atk-vin01a2:144_2": "Tathā hi nimantanādimhi bhikkhūsu gaṇiyamānesu sāmaṇerepi gahetvā ‘‘sataṁ bhikkhū sahassaṁ bhikkhū’’ti vadanti.",
  "atk-vin01a2:144_3": "Paṭiññāyāti attano paṭijānanena paṭiññāyapi hi ekacco ‘‘bhikkhū’’ti paññāyati. Tassa ‘‘ko etthāti? Ahaṁ, āvuso, bhikkhū’’ti (a. ni.",
  "atk-vin01a2:144_4": "10.96) evamādīsu sambhavo daṭṭhabbo .",
  "atk-vin01a2:144_5": "Ayaṁ pana ānandattherena vuttā dhammikā paṭiññā.",
  "atk-vin01a2:144_6": "Rattibhāge pana dussīlāpi paṭipathaṁ āgacchantā ‘‘ko etthā’’ti vutte adhammikāya paṭiññāya abhūtāya ‘‘mayaṁ bhikkhū’’ti vadanti.",
  "atk-vin01a2:145_0": "Ehi bhikkhūti ehi bhikkhu nāma bhagavato ‘‘ehi bhikkhū’’ti vacanamattena bhikkhubhāvaṁ ehibhikkhūpasampadaṁ patto.",
  "atk-vin01a2:145_1": "Bhagavā hi ehibhikkhubhāvāya upanissayasampannaṁ puggalaṁ disvā rattapaṁsukūlantarato suvaṇṇavaṇṇaṁ dakkhiṇahatthaṁ nīharitvā brahmaghosaṁ nicchārento ‘‘ehi, bhikkhu, cara brahmacariyaṁ sammā dukkhassa antakiriyāyā’’ti vadati.",
  "atk-vin01a2:145_2": "Tassa saheva bhagavato vacanena gihiliṅgaṁ antaradhāyati, pabbajjā ca upasampadā ca ruhati. Bhaṇḍu kāsāyavasano hoti.",
  "atk-vin01a2:145_3": "Ekaṁ nivāsetvā ekaṁ pārupitvā ekaṁ aṁse ṭhapetvā vāmaṁsakūṭe āsattanīluppalavaṇṇamattikāpatto –",
  "atk-vin01a2:146_0": "‘‘Ticīvarañca patto ca, vāsi sūci ca bandhanaṁ;",
  "atk-vin01a2:147_0": "Parissāvanena aṭṭhete, yuttayogassa bhikkhuno’’ti.",
  "atk-vin01a2:148_0": "Evaṁ vuttehi aṭṭhahi parikkhārehi sarīre paṭimukkehiyeva saṭṭhivassikatthero viya iriyāpathasampanno buddhācariyako buddhupajjhāyako sammāsambuddhaṁ vandamānoyeva tiṭṭhati.",
  "atk-vin01a2:148_1": "Bhagavā hi paṭhamabodhiyaṁ ekasmiṁ kāle ehibhikkhūpasampadāya eva upasampādeti.",
  "atk-vin01a2:148_2": "Evaṁ upasampannāni ca sahassupari ekacattālīsuttarāni tīṇi bhikkhusatāni ahesuṁ;",
  "atk-vin01a2:148_3": "seyyathidaṁ – pañca pañcavaggiyattherā, yaso kulaputto, tassa parivārā catupaṇṇāsa sahāyakā, tiṁsa bhaddavaggiyā, sahassapurāṇajaṭilā, saddhiṁ dvīhi aggasāvakehi aḍḍhateyyasatā paribbājakā, eko aṅgulimālattheroti. Vuttañhetaṁ aṭṭhakathāyaṁ –",
  "atk-vin01a2:149_0": "‘‘Tīṇi sataṁ sahassañca, cattālīsaṁ punāpare;",
  "atk-vin01a2:150_0": "Eko ca thero sappañño, sabbe te ehibhikkhukā’’ti.",
  "atk-vin01a2:151_0": "Na kevalañca ete eva, aññepi bahū santi.",
  "atk-vin01a2:151_1": "Seyyathidaṁ – tisataparivāro selo brāhmaṇo, sahassaparivāro mahākappino, dasasahassā kapilavatthuvāsino kulaputtā, soḷasasahassā pārāyanikabrāhmaṇāti evamādayo.",
  "atk-vin01a2:151_2": "Te pana vinayapiṭake pāḷiyaṁ na niddiṭṭhattā na vuttā.",
  "atk-vin01a2:151_3": "Ime tattha niddiṭṭhattā vuttāti.",
  "atk-vin01a2:152_0": "‘‘Sattavīsa sahassāni, tīṇiyeva satāni ca;",
  "atk-vin01a2:153_0": "Etepi sabbe saṅkhātā, sabbe te ehibhikkhukā’’ti.",
  "atk-vin01a2:154_0": "Tīhi saraṇagamanehi upasampannoti ‘‘buddhaṁ saraṇaṁ gacchāmī’’tiādinā nayena tikkhattuṁ vācaṁ bhinditvā vuttehi tīhi saraṇagamanehi upasampanno.",
  "atk-vin01a2:154_1": "Ayañhi upasampadā nāma aṭṭhavidhā – ehibhikkhūpasampadā, saraṇagamanūpasampadā, ovādapaṭiggahaṇūpasampadā, pañhabyākaraṇūpasampadā, garudhammapaṭiggahaṇūpasampadā, dūtenūpasampadā, aṭṭhavācikūpasampadā, ñatticatutthakammūpasampadāti.",
  "atk-vin01a2:154_2": "Tattha ehibhikkhūpasampadā, saraṇagamanūpasampadā ca vuttā eva.",
  "atk-vin01a2:155_0": "Ovādapaṭiggahaṇūpasampadā nāma ‘‘tasmātiha te, kassapa, evaṁ sikkhitabbaṁ – ‘tibbaṁ me hirottappaṁ paccupaṭṭhitaṁ bhavissati theresu navesu majjhimesu cā’ti.",
  "atk-vin01a2:155_1": "Evañhi te, kassapa, sikkhitabbaṁ.",
  "atk-vin01a2:155_2": "Tasmātiha te, kassapa, evaṁ sikkhitabbaṁ – ‘yaṁ kiñci dhammaṁ sossāmi kusalūpasaṁhitaṁ, sabbaṁ taṁ aṭṭhiṁ katvā manasi katvā sabbacetasā samannāharitvā ohitasoto dhammaṁ sossāmī’ti.",
  "atk-vin01a2:155_3": "Evaṁ hi te, kassapa, sikkhitabbaṁ.",
  "atk-vin01a2:155_4": "Tasmātiha te, kassapa, evaṁ sikkhitabbaṁ – ‘sātasahagatā ca me kāyagatāsati na vijahissatī’ti.",
  "atk-vin01a2:155_5": "Evañhi te, kassapa, sikkhitabba’’nti (saṁ. ni.",
  "atk-vin01a2:155_6": "2.154) iminā ovādapaṭiggahaṇena mahākassapattherassa anuññātaupasampadā.",
  "atk-vin01a2:156_0": "Pañhabyākaraṇūpasampadā nāma sopākassa anuññātaupasampadā.",
  "atk-vin01a2:156_1": "Bhagavā kira pubbārāme anucaṅkamantaṁ sopākasāmaṇeraṁ ‘‘‘uddhumātakasaññā’ti vā, sopāka, ‘rūpasaññā’ti vā ime dhammā nānatthā nānābyañjanā , udāhu ekatthā, byañjanameva nāna’’nti dasa asubhanissite pañhe pucchi. So te byākāsi.",
  "atk-vin01a2:156_2": "Bhagavā tassa sādhukāraṁ datvā ‘‘kativassosi tvaṁ, sopākā’’ti pucchi. ‘‘Sattavassohaṁ, bhagavā’’ti.",
  "atk-vin01a2:156_3": "‘‘Sopāka, tvaṁ mama sabbaññutaññāṇena saddhiṁ saṁsanditvā pañhe byākāsī’’ti āraddhacitto upasampadaṁ anujāni. Ayaṁ pañhabyākaraṇūpasampadā.",
  "atk-vin01a2:157_0": "Garudhammapaṭiggahaṇūpasampadā nāma mahāpajāpatiyā aṭṭhagarudhammassa paṭiggahaṇena anuññātaupasampadā.",
  "atk-vin01a2:158_0": "Dūtenūpasampadā nāma aḍḍhakāsiyā gaṇikāya anuññātaupasampadā.",
  "atk-vin01a2:159_0": "Aṭṭhavācikūpasampadā nāma bhikkhuniyā bhikkhunisaṅghato ñatticatutthena bhikkhusaṅghato ñatticatutthenāti imehi dvīhi kammehi upasampadā.",
  "atk-vin01a2:160_0": "Ñatticatutthakammūpasampadā nāma bhikkhūnaṁ etarahi upasampadā.",
  "atk-vin01a2:160_1": "Imāsu aṭṭhasu upasampadāsu ‘‘yā sā, bhikkhave, mayā tīhi saraṇagamanehi upasampadā anuññātā, taṁ ajjatagge paṭikkhipāmi.",
  "atk-vin01a2:160_2": "Anujānāmi, bhikkhave, ñatticatutthena kammena upasampādetu’’nti (mahāva.",
  "atk-vin01a2:160_3": "69) evaṁ anuññātāya imāya upasampadāya upasampannoti vuttaṁ hoti.",
  "atk-vin01a2:161_0": "Bhadroti apāpako.",
  "atk-vin01a2:161_1": "Kalyāṇaputhujjanādayo hi yāva arahā, tāva bhadrena sīlena samādhinā paññāya vimuttiyā vimuttiñāṇadassanena ca samannāgatattā ‘‘bhadro bhikkhū’’ti saṅkhyaṁ gacchanti.",
  "atk-vin01a2:161_2": "Sāroti tehiyeva sīlasārādīhi samannāgatattā nīlasamannāgamena nīlo paṭo viya ‘‘sāro bhikkhū’’ti veditabbo.",
  "atk-vin01a2:161_3": "Vigatakilesapheggubhāvato vā khīṇāsavova ‘‘sāro’’ti veditabbo.",
  "atk-vin01a2:161_4": "Sekhoti puthujjanakalyāṇakena saddhiṁ satta ariyā tisso sikkhā sikkhantīti sekhā.",
  "atk-vin01a2:161_5": "Tesu yo koci ‘‘sekho bhikkhū’’ti veditabbo. Na sikkhatīti asekho.",
  "atk-vin01a2:161_6": "Sekkhadhamme atikkamma aggaphale ṭhito, tato uttari sikkhitabbābhāvato khīṇāsavo ‘‘asekho’’ti vuccati.",
  "atk-vin01a2:161_7": "Samaggena saṅghenāti sabbantimena pariyāyena pañcavaggakaraṇīye kamme yāvatikā bhikkhū kammappattā, tesaṁ āgatattā chandārahānaṁ chandassa āhaṭattā, sammukhībhūtānañca appaṭikkosanato ekasmiṁ kamme samaggabhāvaṁ upagatena.",
  "atk-vin01a2:161_8": "Ñatticatutthenāti tīhi anussāvanāhi ekāya ca ñattiyā kātabbena.",
  "atk-vin01a2:161_9": "Kammenāti dhammikena vinayakammena.",
  "atk-vin01a2:161_10": "Akuppenāti vatthu-ñatti-anussāvana-sīmā-parisasampattisampannattā akopetabbataṁ appaṭikkositabbatañca upagatena.",
  "atk-vin01a2:161_11": "Ṭhānārahenāti kāraṇārahena satthusāsanārahena.",
  "atk-vin01a2:161_12": "Upasampanno nāma uparibhāvaṁ samāpanno, pattoti attho.",
  "atk-vin01a2:161_13": "Bhikkhubhāvo hi uparibhāvo, tañcesa yathāvuttena kammena samāpannattā ‘‘upasampanno’’ti vuccati.",
  "atk-vin01a2:161_14": "Ettha ca ñatticatutthakammaṁ ekameva āgataṁ.",
  "atk-vin01a2:161_15": "Imasmiṁ pana ṭhāne ṭhatvā cattāri saṅghakammāni nīharitvā vitthārato kathetabbānīti sabbaaṭṭhakathāsu vuttaṁ.",
  "atk-vin01a2:161_16": "Tāni ca ‘‘apalokanakammaṁ ñattikammaṁ ñattidutiyakammaṁ ñatticatutthakamma’’nti paṭipāṭiyā ṭhapetvā vitthārena khandhakato parivārāvasāne kammavibhaṅgato ca pāḷiṁ āharitvā kathitāni.",
  "atk-vin01a2:161_17": "Tāni mayaṁ parivārāvasāne kammavibhaṅgeyeva vaṇṇayissāma.",
  "atk-vin01a2:161_18": "Evañhi sati paṭhamapārājikavaṇṇanā ca na bhāriyā bhavissati;",
  "atk-vin01a2:161_19": "yathāṭhitāya ca pāḷiyā vaṇṇanā suviññeyyā bhavissati.",
  "atk-vin01a2:161_20": "Tāni ca ṭhānāni asuññāni bhavissanti;",
  "atk-vin01a2:161_21": "tasmā anupadavaṇṇanameva karoma.",
  "atk-vin01a2:162_0": "Tatrāti tesu ‘‘bhikkhako’’tiādinā nayena vuttesu bhikkhūsu.",
  "atk-vin01a2:162_1": "Yvāyaṁ bhikkhūti yo ayaṁ bhikkhu.",
  "atk-vin01a2:162_2": "Samaggena saṅghena…pe… upasampannoti aṭṭhasu upasampadāsu ñatticatuttheneva kammena upasampanno.",
  "atk-vin01a2:162_3": "Ayaṁ imasmiṁ atthe adhippeto bhikkhūti ayaṁ imasmiṁ ‘‘methunaṁ dhammaṁ paṭisevitvā pārājiko hotī’’ti atthe ‘‘bhikkhū’’ti adhippeto.",
  "atk-vin01a2:162_4": "Itare pana ‘‘bhikkhako’’ti ādayo atthuddhāravasena vuttā.",
  "atk-vin01a2:162_5": "Tesu ca ‘‘bhikkhako’’ti ādayo niruttivasena vuttā, ‘‘samaññāya bhikkhu, paṭiññāya bhikkhū’’ti ime dve abhilāpavasena vuttā, ‘‘ehi bhikkhū’’ti buddhena upajjhāyena paṭiladdhaupasampadāvasena vutto.",
  "atk-vin01a2:162_6": "Saraṇagamanabhikkhu anuppannāya kammavācāya upasampadāvasena vutto, ‘‘bhadro’’tiādayo guṇavasena vuttāti veditabbā.",
  "atk-vin01a2:163_0": "Bhikkhupadabhājanīyaṁ niṭṭhitaṁ.",
  "atk-vin01a2:164_0": "Sikkhāsājīvapadabhājanīyavaṇṇanā",
  "atk-vin01a2:165_0": "Idāni ‘‘bhikkhūna’’nti idaṁ padaṁ visesatthābhāvato avibhajitvāva yaṁ sikkhañca sājīvañca samāpannattā bhikkhūnaṁ sikkhāsājīvasamāpanno hoti, taṁ dassento sikkhātiādimāha. Tattha sikkhitabbāti sikkhā. Tissoti gaṇanaparicchedo .",
  "atk-vin01a2:165_1": "Adhisīlasikkhāti adhikaṁ uttamaṁ sīlanti adhisīlaṁ;",
  "atk-vin01a2:165_2": "adhisīlañca taṁ sikkhitabbato sikkhā cāti adhisīlasikkhā.",
  "atk-vin01a2:165_3": "Esa nayo adhicitta-adhipaññāsikkhāsu.",
  "atk-vin01a2:166_0": "Katamaṁ panettha sīlaṁ, katamaṁ adhisīlaṁ, katamaṁ cittaṁ, katamaṁ adhicittaṁ, katamā paññā, katamā adhipaññāti?",
  "atk-vin01a2:166_1": "Vuccate – pañcaṅgadasaṅgasīlaṁ tāva sīlameva.",
  "atk-vin01a2:166_2": "Tañhi buddhe uppannepi anuppannepi loke pavattati.",
  "atk-vin01a2:166_3": "Uppanne buddhe tasmiṁ sīle buddhāpi sāvakāpi mahājanaṁ samādapenti.",
  "atk-vin01a2:166_4": "Anuppanne buddhe paccekabuddhā ca kammavādino ca dhammikā samaṇabrāhmaṇā cakkavattī ca mahārājāno mahābodhisattā ca samādapenti.",
  "atk-vin01a2:166_5": "Sāmampi paṇḍitā samaṇabrāhmaṇā samādiyanti.",
  "atk-vin01a2:166_6": "Te taṁ kusalaṁ dhammaṁ paripūretvā devesu ca manussesu ca sampattiṁ anubhonti.",
  "atk-vin01a2:166_7": "Pātimokkhasaṁvarasīlaṁ pana ‘‘adhisīla’’nti vuccati, tañhi sūriyo viya pajjotānaṁ sineru viya pabbatānaṁ sabbalokiyasīlānaṁ adhikañceva uttamañca, buddhuppādeyeva ca pavattati, na vinā buddhuppādā.",
  "atk-vin01a2:166_8": "Na hi taṁ paññattiṁ uddharitvā añño satto ṭhapetuṁ sakkoti, buddhāyeva pana sabbaso kāyavacīdvāraajjhācārasotaṁ chinditvā tassa tassa vītikkamassa anucchavikaṁ taṁ sīlasaṁvaraṁ paññapenti.",
  "atk-vin01a2:166_9": "Pātimokkhasaṁvaratopi ca maggaphalasampayuttameva sīlaṁ adhisīlaṁ, taṁ pana idha anadhippetaṁ.",
  "atk-vin01a2:166_10": "Na hi taṁ samāpanno bhikkhu methunaṁ dhammaṁ paṭisevati.",
  "atk-vin01a2:167_0": "Kāmāvacarāni pana aṭṭha kusalacittāni, lokiyaaṭṭhasamāpatticittāni ca ekajjhaṁ katvā cittamevāti veditabbāni.",
  "atk-vin01a2:167_1": "Buddhuppādānuppāde cassa pavatti, samādapanaṁ samādānañca sīle vuttanayeneva veditabbaṁ.",
  "atk-vin01a2:167_2": "Vipassanāpādakaṁ aṭṭhasamāpatticittaṁ pana ‘‘adhicitta’’nti vuccati.",
  "atk-vin01a2:167_3": "Tañhi adhisīlaṁ viya sīlānaṁ sabbalokiyacittānaṁ adhikañceva uttamañca, buddhuppādeyeva ca hoti, na vinā buddhuppādā.",
  "atk-vin01a2:167_4": "Tatopi ca maggaphalacittameva adhicittaṁ, taṁ pana idha anadhippetaṁ.",
  "atk-vin01a2:167_5": "Na hi taṁ samāpanno bhikkhu methunaṁ dhammaṁ paṭisevati.",
  "atk-vin01a2:168_0": "‘‘Atthi dinnaṁ, atthi yiṭṭha’’nti (dha. sa. 1371; vibha. 793; ma. ni.",
  "atk-vin01a2:168_1": "3.92) -ādinayappavattaṁ pana kammassakatañāṇaṁ paññā, sā hi buddhe uppannepi anuppannepi loke pavattati.",
  "atk-vin01a2:168_2": "Uppanne buddhe tassā paññāya buddhāpi buddhasāvakāpi mahājanaṁ samādapenti.",
  "atk-vin01a2:168_3": "Anuppanne buddhe paccekabuddhā ca kammavādino ca dhammikā samaṇabrāhmaṇā cakkavattī ca mahārājāno mahābodhisattā ca samādapenti.",
  "atk-vin01a2:168_4": "Sāmampi paṇḍitā sattā samādiyanti.",
  "atk-vin01a2:168_5": "Tathā hi aṅkuro dasavassasahassāni mahādānaṁ adāsi.",
  "atk-vin01a2:168_6": "Velāmo, vessantaro, aññe ca bahū paṇḍitamanussā mahādānāni adaṁsu.",
  "atk-vin01a2:168_7": "Te taṁ kusalaṁ dhammaṁ paripūretvā devesu ca manussesu ca sampattiṁ anubhaviṁsu.",
  "atk-vin01a2:168_8": "Tilakkhaṇākāraparicchedakaṁ pana vipassanāñāṇaṁ ‘‘adhipaññā’’ti vuccati.",
  "atk-vin01a2:168_9": "Sā hi adhisīla-adhicittāni viya sīlacittānaṁ sabbalokiyapaññānaṁ adhikā ceva uttamā ca, na ca vinā buddhuppādā loke pavattati.",
  "atk-vin01a2:168_10": "Tatopi ca maggaphalapaññāva adhipaññā, sā pana idha anadhippetā.",
  "atk-vin01a2:168_11": "Na hi taṁ samāpanno bhikkhu methunaṁ dhammaṁ paṭisevatīti.",
  "atk-vin01a2:169_0": "Tatrāti tāsu tīsu sikkhāsu.",
  "atk-vin01a2:169_1": "Yāyaṁ adhisīlasikkhāti yā ayaṁ pātimokkhasīlasaṅkhātā adhisīlasikkhā.",
  "atk-vin01a2:169_2": "Etaṁ sājīvaṁ nāmāti etaṁ sabbampi bhagavatā vinaye ṭhapitaṁ sikkhāpadaṁ, yasmā ettha nānādesajātigottādibhedabhinnā bhikkhū saha jīvanti ekajīvikā sabhāgajīvikā sabhāgavuttino honti, tasmā ‘‘sājīva’’nti vuccati.",
  "atk-vin01a2:169_3": "Tasmiṁ sikkhatīti taṁ sikkhāpadaṁ cittassa adhikaraṇaṁ katvā ‘‘yathāsikkhāpadaṁ nu kho sikkhāmi na sikkhāmī’’ti cittena olokento sikkhati.",
  "atk-vin01a2:169_4": "Na kevalañcāyametasmiṁ sājīvasaṅkhāte sikkhāpadeyeva sikkhati, sikkhāyapi sikkhati, ‘‘etaṁ sājīvaṁ nāmā’’ti imassa pana anantarassa padassa vasena ‘‘tasmiṁ sikkhatī’’ti vuttaṁ.",
  "atk-vin01a2:169_5": "Kiñcāpi taṁ evaṁ vuttaṁ, atha kho ayamettha attho daṭṭhabbo – tassā ca sikkhāya sikkhaṁ paripūrento sikkhati, tasmiñca sikkhāpade avītikkamanto sikkhatīti.",
  "atk-vin01a2:169_6": "Tena vuccati sājīvasamāpannoti idampi anantarassa sājīvapadasseva vasena vuttaṁ.",
  "atk-vin01a2:169_7": "Yasmā pana so sikkhampi samāpanno, tasmā sikkhāsamāpannotipi atthato veditabbo.",
  "atk-vin01a2:169_8": "Evañhi sati ‘‘sikkhāsājīvasamāpanno’’ti etassa padassa padabhājanampi paripuṇṇaṁ hoti.",
  "atk-vin01a2:170_0": "Sikkhāsājīvapadabhājanīyaṁ niṭṭhitaṁ.",
  "atk-vin01a2:171_0": "Sikkhāpaccakkhānavibhaṅgavaṇṇanā",
  "atk-vin01a2:172_0": "Sikkhaṁappaccakkhāya dubbalyaṁ anāvikatvāti sikkhañca appaṭikkhipitvā dubbalabhāvañca appakāsetvā.",
  "atk-vin01a2:172_1": "Yasmā ca dubbalye āvikatepi sikkhā appaccakkhātāva hoti, sikkhāya pana paccakkhātāya dubbalyaṁ āvikatameva hoti.",
  "atk-vin01a2:172_2": "Tasmā ‘‘dubbalyaṁ anāvikatvā’’ti iminā padena na koci visesattho labbhati.",
  "atk-vin01a2:172_3": "Yathā pana ‘‘dirattatirattaṁ sahaseyyaṁ kappeyyā’’ti vutte dirattavacanena na koci visesattho labbhati, kevalaṁ lokavohāravasena byañjanasiliṭṭhatāya mukhārūḷhatāya etaṁ vuttaṁ.",
  "atk-vin01a2:172_4": "Evamidampi vohāravasena byañjanasiliṭṭhatāya mukhārūḷhatāya vuttanti veditabbaṁ.",
  "atk-vin01a2:173_0": "Yasmā vā bhagavā sātthaṁ sabyañjanaṁ dhammaṁ deseti, tasmā ‘‘sikkhaṁ appaccakkhāyā’’ti iminā atthaṁ sampādetvā ‘‘dubbalyaṁ anāvikatvā’’ti iminā byañjanaṁ sampādeti.",
  "atk-vin01a2:173_1": "Parivārakapadavirahitañhi ekameva atthapadaṁ vuccamānaṁ parivāravirahito rājā viya, vatthālaṅkāravirahito viya ca puriso na sobhati;",
  "atk-vin01a2:173_2": "parivārakena pana atthānulomena sahāyapadena saddhiṁ taṁ sobhatīti.",
  "atk-vin01a2:174_0": "Yasmā vā sikkhāpaccakkhānassa ekaccaṁ dubbalyāvikammaṁ attho hoti, tasmā taṁ sandhāya ‘‘sikkhaṁ appaccakkhāyā’’tipadassa atthaṁ vivaranto ‘‘dubbalyaṁ anāvikatvā’’ti āha.",
  "atk-vin01a2:175_0": "Tattha siyā yasmā na sabbaṁ dubbalyāvikammaṁ sikkhāpaccakkhānaṁ, tasmā ‘‘dubbalyaṁ anāvikatvā’’ti paṭhamaṁ vatvā tassa atthaniyamanatthaṁ ‘‘sikkhaṁ appaccakkhāyā’’ti vattabbanti, tañca na; kasmā? Atthānukkamābhāvato.",
  "atk-vin01a2:175_1": "‘‘Sikkhāsājīvasamāpanno’’ti hi vuttattā yaṁ sikkhaṁ samāpanno, taṁ appaccakkhāyāti vuccamāno anukkameneva attho vutto hoti, na aññathā.",
  "atk-vin01a2:175_2": "Tasmā idameva paṭhamaṁ vuttanti.",
  "atk-vin01a2:176_0": "Apica anupaṭipāṭiyāpi ettha attho veditabbo. Kathaṁ?",
  "atk-vin01a2:176_1": "‘‘Sikkhāsājīvasamāpanno’’ti ettha yaṁ sikkhaṁ samāpanno taṁ appaccakkhāya yañca sājīvaṁ samāpanno tattha dubbalyaṁ anāvikatvāti.",
  "atk-vin01a2:177_0": "Idāni sikkhāpaccakkhānadubbalyāvikammānaṁ visesāvisesaṁ sikkhāpaccakkhānalakkhaṇañca dassento ‘‘atthi bhikkhave’’tiādimāha.",
  "atk-vin01a2:177_1": "Tattha atthi bhikkhavetiādīni dve mātikāpadāni;",
  "atk-vin01a2:177_2": "tāni vibhajanto ‘‘kathañca bhikkhave’’tiādimāha.",
  "atk-vin01a2:177_3": "Tatrāyaṁ anuttānapadavaṇṇanā – kathanti kena ākārena.",
  "atk-vin01a2:177_4": "Dubbalyāvikammañcāti dubbalyassa āvikammañca. Idhāti imasmiṁ sāsane.",
  "atk-vin01a2:177_5": "Ukkaṇṭhitoti anabhiratiyā imasmiṁ sāsane kicchajīvikappatto.",
  "atk-vin01a2:177_6": "Atha vā ajja yāmi, sve yāmi, ito yāmi, ettha yāmīti uddhaṁ kaṇṭhaṁ katvā viharamāno, vikkhitto anekaggoti vuttaṁ hoti.",
  "atk-vin01a2:177_7": "Anabhiratoti sāsane abhirativirahito.",
  "atk-vin01a2:178_0": "Sāmaññā cavitukāmoti samaṇabhāvato apagantukāmo.",
  "atk-vin01a2:178_1": "Bhikkhubhāvanti bhikkhubhāvena. Karaṇatthe upayogavacanaṁ.",
  "atk-vin01a2:178_2": "‘‘Kaṇṭhe āsattena aṭṭīyeyyā’’tiādīsu (pārā.",
  "atk-vin01a2:178_3": "162) pana yathālakkhaṇaṁ karaṇavacaneneva vuttaṁ.",
  "atk-vin01a2:178_4": "Aṭṭīyamānoti aṭṭaṁ pīḷitaṁ dukkhitaṁ viya attānaṁ ācaramāno;",
  "atk-vin01a2:178_5": "tena vā bhikkhubhāvena aṭṭo kariyamāno pīḷiyamānoti attho. Harāyamānoti lajjamāno.",
  "atk-vin01a2:178_6": "Jigucchamānoti asuciṁ viya taṁ jigucchanto.",
  "atk-vin01a2:178_7": "Gihibhāvaṁ patthayamānotiādīni uttānatthāniyeva.",
  "atk-vin01a2:178_8": "Yaṁnūnāhaṁ buddhaṁ paccakkheyyanti ettha yaṁnūnāti parivitakkadassane nipāto.",
  "atk-vin01a2:178_9": "Idaṁ vuttaṁ hoti – ‘‘sacāhaṁ buddhaṁ paccakkheyyaṁ, sādhu vata me siyā’’ti.",
  "atk-vin01a2:178_10": "Vadati viññāpetīti imamatthaṁ etehi vā aññehi vā byañjanehi vacībhedaṁ katvā vadati ceva, yassa ca vadati, taṁ viññāpeti jānāpeti.",
  "atk-vin01a2:178_11": "Evampīti uparimatthasampiṇḍanatto pikāro.",
  "atk-vin01a2:178_12": "Evampi dubbalyāvikammañceva hoti sikkhā ca appaccakkhātā, aññathāpi.",
  "atk-vin01a2:179_0": "Idāni taṁ aññathāpi dubbalyāvikammaṁ sikkhāya ca appaccakkhānaṁ dassento ‘‘atha vā panā’’tiādimāha.",
  "atk-vin01a2:179_1": "Taṁ sabbaṁ atthato uttānameva.",
  "atk-vin01a2:179_2": "Padato panettha ādito paṭṭhāya ‘‘buddhaṁ paccakkheyyaṁ, dhammaṁ, saṅghaṁ, sikkhaṁ, vinayaṁ, pātimokkhaṁ, uddesaṁ, upajjhāyaṁ, ācariyaṁ, saddhivihārikaṁ, antevāsikaṁ, samānupajjhāyakaṁ, samānācariyakaṁ, sabrahmacāriṁ paccakkheyya’’nti imāni cuddasa padāni paccakkhānākārena vuttāni.",
  "atk-vin01a2:180_0": "Gihī assantiādīni ‘‘gihī, upāsako, ārāmiko, sāmaṇero, titthiyo, titthiyasāvako, assamaṇo, asakyaputtiyo assa’’nti imāni aṭṭha padāni ‘‘assa’’nti iminā bhāvavikappākārena vuttāni.",
  "atk-vin01a2:180_1": "Evaṁ ‘‘yaṁnūnāha’’nti iminā paṭisaṁyuttāni dvāvīsati padāni.",
  "atk-vin01a2:181_0": "46.",
  "atk-vin01a2:181_1": "Yathā ca etāni, evaṁ ‘‘yadi panāhaṁ, apāhaṁ, handāhaṁ, hoti me’’ti imesu ekamekena paṭisaṁyuttāni dvāvīsatīti sabbāneva satañca dasa ca padāni honti.",
  "atk-vin01a2:182_0": "47.",
  "atk-vin01a2:182_1": "Tato paraṁ saritabbavatthudassananayena pavattāni ‘‘mātaraṁ sarāmī’’tiādīni sattarasa padāni.",
  "atk-vin01a2:182_2": "Tattha khettanti sālikhettādiṁ.",
  "atk-vin01a2:182_3": "Vatthunti tiṇapaṇṇasākaphalāphalasamuṭṭhānaṭṭhānaṁ.",
  "atk-vin01a2:182_4": "Sippanti kumbhakārapesakārasippādikaṁ.",
  "atk-vin01a2:183_0": "48.",
  "atk-vin01a2:183_1": "Tato paraṁ sakiñcanasapalibodhabhāvadassanavasena pavattāni ‘‘mātā me atthi, sā mayā posetabbā’’tiādīni nava padāni.",
  "atk-vin01a2:184_0": "49.",
  "atk-vin01a2:184_1": "Tato paraṁ sanissayasappatiṭṭhabhāvadassanavasena pavattāni ‘‘mātā me atthi, sā maṁ posessatī’’tiādīni soḷasa padāni.",
  "atk-vin01a2:185_0": "50.",
  "atk-vin01a2:185_1": "Tato paraṁ ekabhattaekaseyyabrahmacariyānaṁ dukkarabhāvadassanavasena pavattāni ‘‘dukkara’’ntiādīni aṭṭha padāni.",
  "atk-vin01a2:186_0": "Tattha dukkaranti ekabhattādīnaṁ karaṇe dukkarataṁ dasseti.",
  "atk-vin01a2:186_1": "Na sukaranti sukarabhāvaṁ paṭikkhipati.",
  "atk-vin01a2:186_2": "Evaṁ duccaraṁ na sucaranti ettha.",
  "atk-vin01a2:186_3": "Na ussahāmīti tattha ussāhābhāvaṁ asakkuṇeyyataṁ dasseti.",
  "atk-vin01a2:186_4": "Na visahāmīti asayhataṁ dasseti.",
  "atk-vin01a2:186_5": "Na ramāmīti ratiyā abhāvaṁ dasseti.",
  "atk-vin01a2:186_6": "Nābhiramāmīti abhiratiyā abhāvaṁ dasseti.",
  "atk-vin01a2:186_7": "Evaṁ imāni ca paññāsa, purimāni ca dasuttarasatanti saṭṭhisataṁ padāni dubbalyāvikammavāre vuttānīti veditabbāni.",
  "atk-vin01a2:187_0": "51.",
  "atk-vin01a2:187_1": "Sikkhāpaccakkhānavārepi ‘‘kathañca bhikkhave’’ti ādi sabbaṁ atthato uttānameva.",
  "atk-vin01a2:187_2": "Padato panetthāpi ‘‘buddhaṁ paccakkhāmi, dhammaṁ, saṅghaṁ, sikkhaṁ, vinayaṁ, pātimokkhaṁ, uddesaṁ, upajjhāyaṁ, ācariyaṁ, saddhivihārikaṁ, antevāsikaṁ, samānupajjhāyakaṁ, samānācariyakaṁ, sabrahmacāriṁ paccakkhāmī’’ti imāni cuddasa padāni sikkhāpaccakkhānavacanasambandhena pavattāni.",
  "atk-vin01a2:187_3": "Sabbapadesu ca ‘‘vadati viññāpetī’’ti vacanassa ayamattho – vacībhedaṁ katvā vadati, yassa ca vadati taṁ teneva vacībhedena ‘‘ayaṁ sāsanaṁ jahitukāmo sāsanato muccitukāmo bhikkhubhāvaṁ cajitukāmo imaṁ vākyabhedaṁ karotī’’ti viññāpeti sāveti jānāpeti.",
  "atk-vin01a2:188_0": "Sace panāyaṁ ‘‘buddhaṁ paccakkhāmī’’ti vattukāmo padapaccābhaṭṭhaṁ katvā ‘‘paccakkhāmi buddha’’nti vā vadeyya.",
  "atk-vin01a2:188_1": "Milakkhabhāsāsu vā aññatarabhāsāya tamatthaṁ vadeyya.",
  "atk-vin01a2:188_2": "‘‘Buddhaṁ paccakkhāmī’’ti vattukāmo uppaṭipāṭiyā ‘‘dhammaṁ paccakkhāmī’’ti vā ‘‘sabrahmacāriṁ paccakkhāmī’’ti vā vadeyya, seyyathāpi uttarimanussadhammavibhaṅge ‘‘paṭhamaṁ jhānaṁ samāpajjāmī’’ti vattukāmo ‘‘dutiyaṁ jhāna’’nti vadati, sace yassa vadati so ‘‘ayaṁ bhikkhubhāvaṁ cajitukāmo etamatthaṁ vadatī’’ti ettakamattampi jānāti, viraddhaṁ nāma natthi;",
  "atk-vin01a2:188_3": "khettameva otiṇṇaṁ, paccakkhātāva hoti sikkhā.",
  "atk-vin01a2:188_4": "Sakkattā vā brahmattā vā cutasatto viya cutova hoti sāsanā.",
  "atk-vin01a2:189_0": "Sace pana ‘‘buddhaṁ paccakkhi’’nti vā, ‘‘buddhaṁ paccakkhissāmī’’ti vā, ‘‘buddhaṁ paccakkheyya’’nti vāti atītānāgataparikappavacanehi vadati, dūtaṁ vā pahiṇāti, sāsanaṁ vā peseti, akkharaṁ vā chindati, hatthamuddāya vā tamatthaṁ āroceti, appaccakkhātā hoti sikkhā.",
  "atk-vin01a2:189_1": "Uttarimanussadhammārocanaṁ pana hatthamuddāyapi sīsaṁ eti.",
  "atk-vin01a2:189_2": "Sikkhāpaccakkhānaṁ manussajātikasattassa santike cittasampayuttaṁ vacībhedaṁ karontasseva sīsaṁ eti.",
  "atk-vin01a2:189_3": "Vacībhedaṁ katvā viññāpentopi ca yadi ‘‘ayameva jānātū’’ti ekaṁ niyametvā āroceti, tañca soyeva jānāti, paccakkhātā hoti sikkhā.",
  "atk-vin01a2:189_4": "Atha so na jānāti, añño samīpe ṭhito jānāti, appaccakkhātā hoti sikkhā.",
  "atk-vin01a2:189_5": "Atha dvinnaṁ ṭhitaṭṭhāne dvinnampi niyametvā ‘‘etesaṁ ārocemī’’ti vadati, tesu ekasmiṁ jānantepi dvīsu jānantesupi paccakkhātāva hoti sikkhā.",
  "atk-vin01a2:189_6": "Evaṁ sambahulesupi veditabbaṁ.",
  "atk-vin01a2:190_0": "Sace pana anabhiratiyā pīḷito sabhāge bhikkhū parisaṅkamāno ‘‘yo koci jānātū’’ti uccasaddaṁ karonto ‘‘buddhaṁ paccakkhāmī’’ti vadati, tañca avidūre ṭhito navakammiko vā añño vā samayaññū puriso sutvā ‘‘ukkaṇṭhito ayaṁ samaṇo gihibhāvaṁ pattheti, sāsanato cuto’’ti jānāti, paccakkhātāva hoti sikkhā.",
  "atk-vin01a2:190_1": "Taṅkhaṇaññeva pana apubbaṁ acarimaṁ dujjānaṁ, sace āvajjanasamaye jānāti;",
  "atk-vin01a2:190_2": "yathā pakatiyā loke manussā vacanaṁ sutvā jānanti, paccakkhātā hoti sikkhā.",
  "atk-vin01a2:190_3": "Atha aparabhāge ‘‘kiṁ iminā vutta’’nti kaṅkhanto cirena jānāti, appaccakkhātā hoti sikkhā.",
  "atk-vin01a2:190_4": "Idañhi sikkhāpaccakkhānañca upari abhūtārocanaduṭṭhullavācā-attakāmaduṭṭhadosabhūtā-rocanasikkhāpadāni ca ekaparicchedāni.",
  "atk-vin01a2:190_5": "Āvajjanasamaye ñāte eva sīsaṁ enti, ‘‘kiṁ ayaṁ bhaṇatī’’ti kaṅkhatā cirena ñāte sīsaṁ na enti.",
  "atk-vin01a2:190_6": "Yathā cāyaṁ ‘‘buddhaṁ paccakkhāmī’’ti pade vinicchaye vutto; evaṁ sabbapadesu veditabbo.",
  "atk-vin01a2:191_0": "Yasmā ca yadā sikkhā paccakkhātā hoti, tadā ‘‘yaṁnūnāhaṁ buddhaṁ paccakkheyya’’ntiādīni avadatāpi dubbalyaṁ āvikatameva hoti;",
  "atk-vin01a2:191_1": "tasmā sabbesaṁ padānaṁ avasāne vuttaṁ – ‘‘evampi, bhikkhave, dubbalyāvikammañceva hoti sikkhā ca paccakkhātā’’ti.",
  "atk-vin01a2:192_0": "Tato paraṁ gihīti maṁ dhārehīti ettha sacepi ‘‘gihī bhavissāmī’’ti vā ‘‘gihī homī’’ti vā ‘‘gihī jātomhī’’ti vā ‘‘gihimhī’’ti vā vadati, appaccakkhātā hoti sikkhā.",
  "atk-vin01a2:192_1": "Sace pana ‘‘ajja paṭṭhāya gihīti maṁ dhārehī’’ti vā ‘‘jānāhī’’ti vā ‘‘sañjānāhī’’ti vā ‘‘manasi karohī’’ti vā vadati, ariyakena vā vadati milakkhakena vā;",
  "atk-vin01a2:192_2": "evametasmiṁ atthe vutte yassa vadati, sace so jānāti, paccakkhātā hoti sikkhā.",
  "atk-vin01a2:192_3": "Esa nayo sesesupi ‘‘upāsako’’tiādīsu sattasu padesu.",
  "atk-vin01a2:192_4": "Evaṁ imāni ca aṭṭha, purimāni ca cuddasāti dvāvīsati padāni honti.",
  "atk-vin01a2:193_0": "52.",
  "atk-vin01a2:193_1": "Ito paraṁ purimāneva cuddasa padāni ‘‘alaṁ me, kinnu me, na mamattho, sumuttāha’’nti imehi catūhi yojetvā vuttāni chappaññāsa honti.",
  "atk-vin01a2:193_2": "Tattha alanti hotu, pariyattanti attho.",
  "atk-vin01a2:193_3": "Kiṁnu meti kiṁ mayhaṁ kiccaṁ, kiṁ karaṇīyaṁ, kiṁ sādhetabbanti attho.",
  "atk-vin01a2:193_4": "Na mamatthoti natthi mama attho. Sumuttāhanti sumutto ahaṁ. Sesamettha vuttanayameva.",
  "atk-vin01a2:193_5": "Evaṁ imāni ca chappaññāsa purimāni ca dvāvīsatīti aṭṭhasattati padāni sarūpeneva vuttāni.",
  "atk-vin01a2:194_0": "53.",
  "atk-vin01a2:194_1": "Yasmā pana tesaṁ vevacanehipi sikkhāpaccakkhānaṁ hoti, tasmā ‘‘yāni vā panaññānipī’’tiādimāha.",
  "atk-vin01a2:194_2": "Tattha yāni vā panaññānipīti pāḷiyaṁ ‘‘buddha’’ntiādīni āgatapadāni ṭhapetvā yāni aññāni atthi.",
  "atk-vin01a2:194_3": "Buddhavevacanāni vāti buddhassa vā pariyāyanāmāni…pe… asakyaputtiyassa vā.",
  "atk-vin01a2:194_4": "Tattha vaṇṇapaṭṭhāne āgataṁ nāmasahassaṁ upāligāthāsu (ma. ni.",
  "atk-vin01a2:194_5": "2.76) nāmasataṁ aññāni ca guṇato labbhamānāni nāmāni ‘‘buddhavevacanānī’’ti veditabbāni.",
  "atk-vin01a2:194_6": "Sabbānipi dhammassa nāmāni dhammavevacanānīti veditabbāni. Esa nayo sabbattha.",
  "atk-vin01a2:195_0": "Ayaṁ panettha yojanā – buddhaṁ paccakkhāmīti na vevavacanena paccakkhānaṁ yathārutameva.",
  "atk-vin01a2:195_1": "‘‘Sammāsambuddhaṁ paccakkhāmi, anantabuddhiṁ, anomabuddhiṁ, bodhipaññāṇaṁ, dhīraṁ, vigatamohaṁ, pabhinnakhīlaṁ, vijitavijayaṁ paccakkhāmī’’ti evamādibuddhavevacanena sikkhāpaccakkhānaṁ.",
  "atk-vin01a2:196_0": "Dhammaṁ paccakkhāmīti na vevacanena paccakkhānaṁ, yathārutameva.",
  "atk-vin01a2:196_1": "‘‘Svākkhātaṁ dhammaṁ paccakkhāmi, sandiṭṭhikaṁ, akālikaṁ, ehipassikaṁ, opaneyyikaṁ, paccattaṁ veditabbaṁ viññūhi dhammaṁ paccakkhāmi.",
  "atk-vin01a2:196_2": "Asaṅkhataṁ dhammaṁ paccakkhāmi;",
  "atk-vin01a2:196_3": "virāgaṁ, nirodhaṁ, amataṁ dhammaṁ paccakkhāmi, dīghanikāyaṁ paccakkhāmi, brahmajālaṁ majjhimanikāyaṁ, mūlapariyāyaṁ, saṁyuttanikāyaṁ, oghataraṇaṁ, aṅguttaranikāyaṁ, cittapariyādānaṁ, khuddakanikāyaṁ, jātakaṁ, abhidhammaṁ, kusalaṁ dhammaṁ, akusalaṁ dhammaṁ, abyākataṁ dhammaṁ, satipaṭṭhānaṁ, sammappadhānaṁ, iddhipādaṁ, indriyaṁ, balaṁ, bojjhaṅgaṁ, maggaṁ, phalaṁ, nibbānaṁ paccakkhāmī’’ti caturāsītidhammakkhandhasahassesu ekadhammakkhandhassapi nāmaṁ dhammavevacanameva.",
  "atk-vin01a2:196_4": "Evaṁ dhammavevacanena sikkhāpaccakkhānaṁ hoti.",
  "atk-vin01a2:197_0": "Saṅghaṁ paccakkhāmīti na vevacanena paccakkhānaṁ.",
  "atk-vin01a2:197_1": "‘‘Suppaṭipannaṁ saṅghaṁ paccakkhāmi, ujuppaṭipannaṁ, ñāyappaṭipannaṁ, sāmīcippaṭipannaṁ saṅghaṁ, catupurisayugaṁ saṅghaṁ, aṭṭhapurisapuggalaṁ saṅghaṁ, āhuneyyaṁ saṅghaṁ, pāhuneyyaṁ, dakkhiṇeyyaṁ, añjalikaraṇīyaṁ, anuttaraṁ puññakkhettaṁ saṅghaṁ paccakkhāmī’’ti evaṁ saṅghavevacanena sikkhāpaccakkhānaṁ hoti.",
  "atk-vin01a2:198_0": "Sikkhaṁ paccakkhāmīti na vevacanena paccakkhānaṁ.",
  "atk-vin01a2:198_1": "‘‘Bhikkhusikkhaṁ paccakkhāmi, bhikkhunīsikkhaṁ, adhisīlasikkhaṁ, adhicittasikkhaṁ, adhipaññāsikkhaṁ paccakkhāmī’’ti evaṁ sikkhāvevacanena sikkhāpaccakkhānaṁ hoti.",
  "atk-vin01a2:199_0": "Vinayaṁ paccakkhāmīti na vevacanena paccakkhānaṁ.",
  "atk-vin01a2:199_1": "‘‘Bhikkhuvinayaṁ paccakkhāmi, bhikkhunīvinayaṁ, paṭhamaṁ pārājikaṁ, dutiyaṁ tatiyaṁ catutthaṁ pārājikaṁ, saṅghādisesaṁ, thullaccayaṁ, pācittiyaṁ, pāṭidesanīyaṁ, dukkaṭaṁ, dubbhāsitaṁ paccakkhāmī’’ti evamādivinayavevacanena sikkhāpaccakkhānaṁ hoti.",
  "atk-vin01a2:200_0": "Pātimokkhaṁ paccakkhāmīti na vevacanena paccakkhānaṁ.",
  "atk-vin01a2:200_1": "‘‘Bhikkhupātimokkhaṁ bhikkhunīpātimokkhaṁ paccakkhāmī’’ti evaṁ pātimokkhavevacanena sikkhāpaccakkhānaṁ hoti.",
  "atk-vin01a2:201_0": "Uddesaṁ paccakkhāmīti na vevacanena paccakkhānaṁ.",
  "atk-vin01a2:201_1": "‘‘Bhikkhupātimokkhuddesaṁ, bhikkhunīpātimokkhuddesaṁ , paṭhamaṁ pātimokkhuddesaṁ, dutiyaṁ tatiyaṁ catutthaṁ pañcamaṁ pātimokkhuddesaṁ, sammāsambuddhuddesaṁ, anantabuddhiuddesaṁ, anomabuddhiuddesaṁ, bodhipaññāṇuddesaṁ, dhīruddesaṁ, vigatamohuddesaṁ, pabhinnakhīluddesaṁ, vijitavijayuddesaṁ paccakkhāmī’’ti evamādiuddesavevacanena sikkhāpaccakkhānaṁ hoti.",
  "atk-vin01a2:202_0": "Upajjhāyaṁ paccakkhāmīti na vevacanena paccakkhānaṁ.",
  "atk-vin01a2:202_1": "‘‘Yo maṁ pabbājesi, yo maṁ upasampādesi, yassa mūlenāhaṁ pabbajito, yassa mūlenāhaṁ upasampanno, yassamūlikā mayhaṁ pabbajjā, yassamūlikā mayhaṁ upasampadā tāhaṁ paccakkhāmī’’ti evaṁ upajjhāyavevacanena sikkhāpaccakkhānaṁ hoti.",
  "atk-vin01a2:203_0": "Ācariyaṁ paccakkhāmīti na vevacanena paccakkhānaṁ.",
  "atk-vin01a2:203_1": "‘‘Yo maṁ pabbājesi, yo maṁ anussāvesi, yāhaṁ nissāya vasāmi, yāhaṁ uddisāpemi, yāhaṁ paripucchāmi, yo maṁ uddisati, yo maṁ paripucchāpeti tāhaṁ paccakkhāmī’’ti evaṁ ācariyavevacanena sikkhāpaccakkhānaṁ hoti.",
  "atk-vin01a2:204_0": "Saddhivihārikaṁ paccakkhāmīti na vevacanena paccakkhānaṁ.",
  "atk-vin01a2:204_1": "‘‘Yāhaṁ pabbājesiṁ, yāhaṁ upasampādesiṁ, mayhaṁ mūlena yo pabbajito, mayhaṁ mūlena yo upasampanno, mayhaṁmūlikā yassa pabbajjā, mayhaṁ mūlikā yassa upasampadā tāhaṁ paccakkhāmī’’ti evaṁ saddhivihārikavevacanena sikkhāpaccakkhānaṁ hoti.",
  "atk-vin01a2:205_0": "Antevāsikaṁpaccakkhāmīti na vevacanena paccakkhānaṁ.",
  "atk-vin01a2:205_1": "‘‘Yāhaṁ pabbājesiṁ, yāhaṁ anussāvesiṁ, yo maṁ nissāya vasati, yo maṁ uddisāpeti, yo maṁ paripucchati, yassāhaṁ uddisāmi, yāhaṁ paripucchāpemi taṁ paccakkhāmī’’ti evaṁ antevāsikavevacanena sikkhāpaccakkhānaṁ hoti.",
  "atk-vin01a2:206_0": "Samānupajjhāyakaṁ paccakkhāmīti na vevacanena paccakkhānaṁ.",
  "atk-vin01a2:206_1": "‘‘Mayhaṁ upajjhāyo yaṁ pabbājesi, yaṁ upasampādesi, yo tassa mūlena pabbajito, yo tassa mūlena upasampanno, yassa tammūlikā pabbajjā, yassa tammūlikā upasampadā taṁ paccakkhāmī’’ti evaṁ samānupajjhāyakavevacanena sikkhāpaccakkhānaṁ hoti.",
  "atk-vin01a2:207_0": "Samānācariyakaṁpaccakkhāmīti na vevacanena paccakkhānaṁ.",
  "atk-vin01a2:207_1": "‘‘Mayhaṁ ācariyo yaṁ pabbājesi, yaṁ anussāvesi, yo taṁ nissāya vasati, yo taṁ uddisāpeti paripucchati, yassa me ācariyo uddisati, yaṁ paripucchāpeti taṁ paccakkhāmī’’ti evaṁ samānācariyakavevacanena sikkhāpaccakkhānaṁ hoti.",
  "atk-vin01a2:208_0": "Sabrahmacāriṁ paccakkhāmīti na vevacanena paccakkhānaṁ.",
  "atk-vin01a2:208_1": "‘‘Yenāhaṁ saddhiṁ adhisīlaṁ sikkhāmi, adhicittaṁ adhipaññaṁ sikkhāmi taṁ paccakkhāmī’’ti evaṁ sabrahmacārivevacanena sikkhāpaccakkhānaṁ hoti.",
  "atk-vin01a2:209_0": "Gihīti maṁ dhārehīti na vevacanena paccakkhānaṁ.",
  "atk-vin01a2:209_1": "‘‘Āgārikoti maṁ dhārehi, kassako, vāṇijo, gorakkho, okallako, moḷibaddho, kāmaguṇikoti maṁ dhārehī’’ti evaṁ gihivevacanena sikkhāpaccakkhānaṁ hoti.",
  "atk-vin01a2:210_0": "Upāsakoti maṁ dhārehīti na vevacanena paccakkhānaṁ.",
  "atk-vin01a2:210_1": "‘‘Dvevāciko upāsakoti maṁ dhārehi, tevāciko upāsako, buddhaṁ saraṇagamaniko, dhammaṁ saṅghaṁ saraṇagamaniko, pañcasikkhāpadiko dasasikkhāpadiko upāsakoti maṁ dhārehī’’ti evaṁ upāsakavevacanena sikkhāpaccakkhānaṁ hoti.",
  "atk-vin01a2:211_0": "Ārāmikoti maṁ dhārehīti na vevacanena paccakkhānaṁ.",
  "atk-vin01a2:211_1": "‘‘Kappiyakārakoti maṁ dhārehi, veyyāvaccakaro, appaharitakārako, yāgubhājako, phalabhājako, khajjakabhājakoti maṁ dhārehī’’ti evaṁ ārāmikavevacanena sikkhāpaccakkhānaṁ hoti.",
  "atk-vin01a2:212_0": "Sāmaṇeroti maṁ dhārehīti na vevacanena paccakkhānaṁ.",
  "atk-vin01a2:212_1": "‘‘Kumārakoti maṁ dhārehi, cellako, ceṭako, moḷigallo, samaṇuddeso’ti maṁ dhārehī’’ti evaṁ sāmaṇeravecanena sikkhāpaccakkhānaṁ hoti.",
  "atk-vin01a2:213_0": "Titthiyoti maṁ dhārehīti na vevacanena paccakkhānaṁ.",
  "atk-vin01a2:213_1": "‘‘Nigaṇṭhoti maṁ dhārehi, ājīvako, tāpaso, paribbājako, paṇḍaraṅgoti maṁ dhārehī’’ti evaṁ titthiyavevacanena sikkhāpaccakkhānaṁ hoti.",
  "atk-vin01a2:214_0": "Titthiyasāvakotimaṁ dhārehīti na vevacanena paccakkhānaṁ.",
  "atk-vin01a2:214_1": "‘‘Nigaṇṭhasāvakoti maṁ dhārehi’’ ājīvaka tāpasa paribbājaka paṇḍaraṅgasāvakoti maṁ dhārehīti evaṁ titthiyasāvakavevacanena sikkhāpaccakkhānaṁ hoti.",
  "atk-vin01a2:215_0": "Assamaṇoti maṁ dhārehīti na vevacanena paccakkhānaṁ.",
  "atk-vin01a2:215_1": "‘‘Dussīloti maṁ dhārehi, pāpadhammo, asucisaṅkassarasamācāro, paṭicchannakammanto, assamaṇo samaṇapaṭiñño, abrahmacārī brahmacāripaṭiñño, antopūti, avassuto, kasambujāto, koṇṭho’ti maṁ dhārehī’’ti evaṁ assamaṇavevacanena sikkhāpaccakkhānaṁ hoti.",
  "atk-vin01a2:216_0": "Asakyaputtiyoti maṁ dhārehīti na vevacanena paccakkhānaṁ.",
  "atk-vin01a2:216_1": "‘‘Na sammāsambuddhaputtoti maṁ dhārehi, na anantabuddhiputto, na anomabuddhiputto, na bodhipaññāṇaputto, na dhīraputto, na vigatamohaputto, na pabhinnakhīlaputto , na vijitavijayaputtoti maṁ dhārehī’’ti evamādiasakyaputtiyavevacanena sikkhāpaccakkhānaṁ hoti.",
  "atk-vin01a2:217_0": "Tehi ākārehi tehi liṅgehi tehi nimittehīti tehi ‘‘buddhavevacanāni vā’’tiādinā nayena vuttehi buddhādīnaṁ vevacanehi.",
  "atk-vin01a2:217_1": "Vevacanāni hi sikkhāpaccakkhānassa kāraṇattā ākārāni, buddhādīnaṁ saṇṭhānadīpanattā sikkhāpaccakkhānasaṇṭhānattā eva vā liṅgāni, sikkhāpaccakkhānassa sañjānanahetuto manussānaṁ tilakādīni viya nimittānīti vuccanti.",
  "atk-vin01a2:217_2": "Evaṁ kho bhikkhaveti ito paraṁ aññassa sikkhāpaccakkhānakāraṇassa abhāvato niyamento āha.",
  "atk-vin01a2:217_3": "Ayañhettha attho, evameva dubbalyāvikammañceva hoti sikkhāpaccakkhānañca, na ito paraṁ kāraṇamatthīti.",
  "atk-vin01a2:218_0": "54.",
  "atk-vin01a2:218_1": "Evaṁ sikkhāpaccakkhānalakkhaṇaṁ dassetvā appaccakkhāne asammohatthaṁ tasseva ca sikkhāpaccakkhānalakkhaṇassa puggalādivasena vipattidassanatthaṁ ‘‘kathañca, bhikkhave, appaccakkhātā’’tiādimāha.",
  "atk-vin01a2:218_2": "Tattha yehi ākārehītiādi vuttanayameva.",
  "atk-vin01a2:218_3": "Ummattakoti yakkhummattako vā pittummattako vā yo koci viparītasañño, so sace paccakkhāti, appaccakkhātā hoti sikkhā.",
  "atk-vin01a2:218_4": "Ummattakassāti tādisasseva ummattakassa;",
  "atk-vin01a2:218_5": "tādisassa hi santike sace pakatatto sikkhaṁ paccakkhāti, ummattako na jānāti, appaccakkhātāva hoti sikkhā.",
  "atk-vin01a2:218_6": "Khittacittoti yakkhummattako vuccati.",
  "atk-vin01a2:218_7": "Purimapade pana ummattakasāmaññena vuttaṁ ‘‘yakkhummattako vā pittummattako vā’’ti.",
  "atk-vin01a2:218_8": "Ubhinnampi viseso anāpattivāre āvi bhavissati .",
  "atk-vin01a2:218_9": "Evaṁ khittacitto sikkhaṁ paccakkhāti, appaccakkhātāva hoti.",
  "atk-vin01a2:218_10": "Tassa santike paccakkhātāpi tamhi ajānante appaccakkhātāva hoti.",
  "atk-vin01a2:219_0": "Vedanāṭṭoti balavatiyā dukkhavedanāya phuṭṭho mucchāpareto;",
  "atk-vin01a2:219_1": "tena vilapantena paccakkhātāpi appaccakkhātāva hoti.",
  "atk-vin01a2:219_2": "Tassa santike paccakkhātāpi tamhi ajānante appaccakkhātā hoti.",
  "atk-vin01a2:220_0": "Devatāya santiketi bhummadevataṁ ādiṁ katvā yāva akaniṭṭhadevatāya santike paccakkhātāpi appaccakkhātāva hoti.",
  "atk-vin01a2:220_1": "Tiracchānagatassāti nāgamāṇavakassa vā supaṇṇamāṇavakassa vā kinnara-hatthi-makkaṭādīnaṁ vā yassa kassaci santike paccakkhātāpi appaccakkhātāva hoti .",
  "atk-vin01a2:220_2": "Tatra ummattakādīnaṁ santike ajānanabhāvena appaccakkhātāti āha.",
  "atk-vin01a2:220_3": "Devatāya santike atikhippaṁ jānanabhāvena.",
  "atk-vin01a2:220_4": "Devatā nāma mahāpaññā tihetukapaṭisandhikā atikhippaṁ jānanti, cittañca nāmetaṁ lahuparivattaṁ.",
  "atk-vin01a2:220_5": "Tasmā cittalahukassa puggalassa cittavaseneva ‘‘mā atikhippaṁ vināso ahosī’’ti devatāya santike sikkhāpaccakkhānaṁ paṭikkhipi.",
  "atk-vin01a2:221_0": "Manussesu pana niyamo natthi.",
  "atk-vin01a2:221_1": "Yassa kassaci sabhāgassa vā visabhāgassa vā gahaṭṭhassa vā pabbajitassa vā viññussa santike paccakkhātā paccakkhātāva hoti.",
  "atk-vin01a2:221_2": "Sace pana so na jānāti, appaccakkhātāva hotīti etamatthaṁ dassento ‘‘ariyakenā’’tiādimāha.",
  "atk-vin01a2:221_3": "Tattha ariyakaṁ nāma ariyavohāro, māgadhabhāsā.",
  "atk-vin01a2:221_4": "Milakkhakaṁ nāma yo koci anariyako andhadamiḷādi.",
  "atk-vin01a2:221_5": "So ca na paṭivijānātīti bhāsantare vā anabhiññatāya, buddhasamaye vā akovidatāya ‘‘idaṁ nāma atthaṁ esa bhaṇatī’’ti nappaṭivijānāti.",
  "atk-vin01a2:221_6": "Davāyāti sahasā aññaṁ bhaṇitukāmo sahasā ‘‘buddhaṁ paccakkhāmī’’ti bhaṇati.",
  "atk-vin01a2:221_7": "Ravāyāti ravābhaññena, ‘‘aññaṁ bhaṇissāmī’’ti aññaṁ bhaṇanto. Purimena ko visesoti ce?",
  "atk-vin01a2:221_8": "Purimaṁ paṇḍitassāpi sahasāvasena aññabhaṇanaṁ.",
  "atk-vin01a2:221_9": "Idaṁ pana mandattā momūhattā apakataññuttā pakkhalantassa ‘‘aññaṁ bhaṇissāmī’’ti aññabhaṇanaṁ.",
  "atk-vin01a2:222_0": "Asāvetukāmo sāvetīti imassa sikkhāpadassa pāḷiṁ vāceti paripucchati uggaṇhāti sajjhāyaṁ karoti vaṇṇeti, ayaṁ vuccati ‘‘asāvetukāmo sāvetī’’ti.",
  "atk-vin01a2:222_1": "Sāvetukāmo na sāvetīti dubbalabhāvaṁ āvikatvā sikkhaṁ paccakkhanto vacībhedaṁ na karoti, ayaṁ vuccati ‘‘sāvetukāmo na sāvetī’’ti.",
  "atk-vin01a2:222_2": "Aviññussa sāvetīti mahallakassa vā potthakarūpasadisassa, garumedhassa vā samaye akovidassa, gāmadārakānaṁ vā aviññutaṁ pattānaṁ sāveti.",
  "atk-vin01a2:222_3": "Viññussa na sāvetīti paṇḍitassa ñātuṁ samatthassa na sāveti.",
  "atk-vin01a2:222_4": "Sabbaso vā panāti ‘‘buddhaṁ paccakkhāmī’’tiādīsu yena yena pariyāyena sikkhā paccakkhātā hoti, tato ekampi vacībhedaṁ katvā na sāveti.",
  "atk-vin01a2:222_5": "Evaṁ khoti appaccakkhānalakkhaṇaṁ niyameti.",
  "atk-vin01a2:222_6": "Ayaṁ hettha attho – ‘‘evameva sikkhā appaccakkhātā hoti, na aññena kāraṇenā’’ti.",
  "atk-vin01a2:223_0": "Sikkhāpaccakkhānavibhaṅgaṁ niṭṭhitaṁ.",
  "atk-vin01a2:224_0": "Mūlapaññattivaṇṇanā",
  "atk-vin01a2:225_0": "55.",
  "atk-vin01a2:225_1": "Idāni ‘‘methunaṁ dhammaṁ paṭiseveyyā’’tiādīnaṁ atthadassanatthaṁ ‘‘methunadhammo nāmā’’tiādimāha.",
  "atk-vin01a2:225_2": "Tattha methunadhammo nāmāti idaṁ niddisitabbassa methunadhammassa uddesapadaṁ.",
  "atk-vin01a2:225_3": "Asaddhammoti asataṁ nīcajanānaṁ dhammo.",
  "atk-vin01a2:225_4": "Gāmadhammoti gāmavāsīnaṁ sevanadhammo.",
  "atk-vin01a2:225_5": "Vasaladhammoti vasalānaṁ dhammo;",
  "atk-vin01a2:225_6": "kilesavassanato vā sayameva vasalo dhammoti vasaladhammo.",
  "atk-vin01a2:225_7": "Duṭṭhullanti duṭṭhuñca kilesehi duṭṭhattā, thūlañca anipuṇabhāvatoti duṭṭhullaṁ.",
  "atk-vin01a2:225_8": "Ito paṭṭhāya ca tīsu padesu ‘‘yo so’’ti idaṁ parivattetvā ‘‘yaṁ ta’’nti katvā yojetabbaṁ – ‘‘yaṁ taṁ duṭṭhullaṁ, yaṁ taṁ odakantikaṁ, yaṁ taṁ rahassa’’nti.",
  "atk-vin01a2:225_9": "Ettha ca yasmā tassa kammassa parivārabhūtaṁ dassanampi gahaṇampi āmasanampi phusanampi ghaṭṭanampi duṭṭhullaṁ, tasmāpi taṁ kammaṁ duṭṭhullaṁ.",
  "atk-vin01a2:225_10": "Yaṁ taṁ duṭṭhullaṁ so methunadhammo.",
  "atk-vin01a2:225_11": "Udakaṁ assa ante suddhatthaṁ ādīyatīti udakantaṁ, udakantameva odakantikaṁ;",
  "atk-vin01a2:225_12": "yaṁ taṁ odakantikaṁ , so methunadhammo.",
  "atk-vin01a2:225_13": "Raho paṭicchanne okāse kattabbatāya rahassaṁ.",
  "atk-vin01a2:225_14": "Yaṁ taṁ rahassaṁ, so methunadhammoti evaṁ yojanā veditabbā.",
  "atk-vin01a2:226_0": "Dvayena dvayena samāpajjitabbato dvayaṁdvayasamāpatti.",
  "atk-vin01a2:226_1": "Tattha yojanā – ‘‘yā sā dvayaṁdvayasamāpatti so methunadhammo nāmā’’ti.",
  "atk-vin01a2:226_2": "Idha pana taṁ sabbaṁ ekajjhaṁ nigamento āha ‘‘eso methunadhammo nāmā’’ti.",
  "atk-vin01a2:226_3": "Kiṁ kāraṇā vuccati methunadhammoti?",
  "atk-vin01a2:226_4": "Ubhinnaṁ rattānaṁ sārattānaṁ avassutānaṁ pariyuṭṭhitānaṁ ubhinnaṁ sadisānaṁ dhammoti, taṁ kāraṇā vuccati methunadhammoti.",
  "atk-vin01a2:227_0": "Paṭisevati nāmāti idaṁ ‘‘paṭiseveyyā’’ti ettha yenākārena paṭiseveyyāti vuccati, tassākārassa dassanatthaṁ mātikāpadaṁ.",
  "atk-vin01a2:227_1": "Yo nittena nimittantiādīsu yo bhikkhu itthiyā nimittena attano nimittaṁ, itthiyā aṅgajātena attano aṅgajātaṁ sabbantimena pamāṇena ekatilabījamattampi vātena asamphuṭṭhe allokāse paveseti, eso paṭisevati nāma;",
  "atk-vin01a2:227_2": "ettakena sīlabhedaṁ pāpuṇāti, pārājiko hoti.",
  "atk-vin01a2:228_0": "Ettha ca itthinimitte cattāri passāni, vemajjhañcāti pañca ṭhānāni labbhanti.",
  "atk-vin01a2:228_1": "Purisanimitte cattāri passāni, majjhaṁ, uparicāti cha.",
  "atk-vin01a2:228_2": "Tasmā itthinimitte heṭṭhā pavesentopi pārājiko hoti.",
  "atk-vin01a2:228_3": "Uparito pavesentopi, ubhohi passehi pavesentopi cattāri ṭhānāni muñcitvā majjhena pavesentopi pārājiko hoti.",
  "atk-vin01a2:228_4": "Purisanimittaṁ pana heṭṭhābhāgena chupantaṁ pavesentopi pārājiko hoti.",
  "atk-vin01a2:228_5": "Uparibhāgena chupantaṁ pavesentopi, ubhohi passehi chupantaṁ pavesentopi, majjheneva chupantaṁ pavesentopi samañchitaṅguliṁ viya majjhimapabbapiṭṭhiyā saṅkocetvā uparibhāgena chupantaṁ pavesentopi pārājiko hoti.",
  "atk-vin01a2:228_6": "Tattha tulādaṇḍasadisaṁ pavesentassāpi cattāri passāni, majjhañcāti pañca ṭhānāni;",
  "atk-vin01a2:228_7": "saṅkocetvā pavesentassāpi cattāri passāni, uparibhāgamajjhañcāti pañca ṭhānāni – evaṁ sabbānipi purisanimitte dasa ṭhānāni honti.",
  "atk-vin01a2:229_0": "Nimitte jātaṁ anaṭṭhakāyappasādaṁ cammakhīlaṁ vā piḷakaṁ vā paveseti, āpatti pārājikassa.",
  "atk-vin01a2:229_1": "Naṭṭhakāyappasādaṁ matacammaṁ vā sukkhapiḷakaṁ vā paveseti, āpatti dukkaṭassa.",
  "atk-vin01a2:229_2": "Methunassādena lomaṁ vā aṅguli-aṅguṭṭhabījādīni vā pavesentassāpi dukkaṭameva.",
  "atk-vin01a2:229_3": "Ayañca methunakathā nāma yasmā duṭṭhullā kathā asabbhikathā, tasmā etaṁ vā aññaṁ vā vinaye īdisaṁ ṭhānaṁ kathentena paṭikkūlamanasikārañca samaṇasaññañca hirottappañca paccupaṭṭhapetvā sammāsambuddhe gāravaṁ uppādetvā asamakāruṇikassa lokanāthassa karuṇāguṇaṁ āvajjetvā kathetabbaṁ.",
  "atk-vin01a2:229_4": "So hi nāma bhagavā sabbaso kāmehi vinivattamānasopi sattānuddayāya lokānukampāya sattesu kāruññataṁ paṭicca sikkhāpadapaññāpanatthāya īdisaṁ kathaṁ kathesi.",
  "atk-vin01a2:229_5": "‘‘Aho satthu karuṇāguṇo’’ti evaṁ lokanāthassa karuṇāguṇaṁ āvajjetvā kathetabbaṁ.",
  "atk-vin01a2:230_0": "Apica yadi bhagavā sabbākārena īdisaṁ kathaṁ na katheyya, ko jāneyya ‘‘ettakesu",
  "atk-vin01a2:231_0": "Ṭhānesu pārājikaṁ, ettakesu thullaccayaṁ, ettakesu dukkaṭa’’nti.",
  "atk-vin01a2:231_1": "Tasmā suṇantenapi kathentenapi bījakena mukhaṁ apidhāya dantavidaṁsakaṁ hasamānena na nisīditabbaṁ.",
  "atk-vin01a2:231_2": "‘‘Sammāsambuddhenāpi īdisaṁ kathita’’nti paccavekkhitvā gabbhitena hirottappasampannena satthupaṭibhāgena hutvā kathetabbanti.",
  "atk-vin01a2:232_0": "Mūlapaññattaṁ niṭṭhitaṁ.",
  "atk-vin01a2:233_0": "Anupaññattivāre – antamasoti sabbantimena paricchedena.",
  "atk-vin01a2:233_1": "Tiracchānagatāyapīti paṭisandhivasena tiracchānesu gatāyapi.",
  "atk-vin01a2:233_2": "Pageva manussitthiyāti paṭhamataraṁ manussajātikāya itthiyā.",
  "atk-vin01a2:233_3": "Pārājikavatthubhūtā eva cettha tiracchānagatitthī tiracchānagatāti gahetabbā, na sabbā. Tatrāyaṁ paricchedo –",
  "atk-vin01a2:234_0": "Apadānaṁ ahi macchā, dvipadānañca kukkuṭī;",
  "atk-vin01a2:235_0": "Catuppadānaṁ majjārī, vatthu pārājikassimāti.",
  "atk-vin01a2:236_0": "Tattha ahiggahaṇena sabbāpi ajagaragonasādibhedā dīghajāti saṅgahitā.",
  "atk-vin01a2:236_1": "Tasmā dīghajātīsu yattha tiṇṇaṁ maggānaṁ aññatarasmiṁ sakkā tilaphalamattampi pavesetuṁ, sā pārājikavatthu.",
  "atk-vin01a2:236_2": "Avasesā dukkaṭavatthūti veditabbā.",
  "atk-vin01a2:236_3": "Macchaggahaṇena sabbāpi macchakacchapamaṇḍūkādibhedā odakajāti saṅgahitā.",
  "atk-vin01a2:236_4": "Tatrāpi dīghajātiyaṁ vuttanayeneva pārājikavatthu ca dukkaṭavatthu ca veditabbaṁ.",
  "atk-vin01a2:236_5": "Ayaṁ pana viseso – pataṅgamukhamaṇḍūkā nāma honti tesaṁ mukhasaṇṭhānaṁ mahantaṁ, chiddaṁ appakaṁ, tattha pavesanaṁ nappahoti;",
  "atk-vin01a2:236_6": "mukhasaṇṭhānaṁ pana vaṇasaṅkhepaṁ gacchati, tasmā taṁ thullaccayavatthūti veditabbaṁ.",
  "atk-vin01a2:236_7": "Kukkuṭiggahaṇena sabbāpi kākakapotādibhedā pakkhijāti saṅgahitā.",
  "atk-vin01a2:236_8": "Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "atk-vin01a2:236_9": "Majjāriggahaṇena sabbāpi rukkhasunakha-muṅgusa-godhādibhedā catuppadajāti saṅgahitā.",
  "atk-vin01a2:236_10": "Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "atk-vin01a2:237_0": "Pārājikoti parājito, parājayaṁ āpanno.",
  "atk-vin01a2:237_1": "Ayañhi pārājikasaddo sikkhāpadāpattipuggalesu vattati.",
  "atk-vin01a2:237_2": "Tattha ‘‘aṭṭhānametaṁ, ānanda, anavakāso yaṁ tathāgato vajjīnaṁ vā vajjiputtakānaṁ vā kāraṇā sāvakānaṁ pārājikaṁ sikkhāpadaṁ paññattaṁ samūhaneyyā’’ti (pārā.",
  "atk-vin01a2:237_3": "43) evaṁ sikkhāpade vattamāno veditabbo.",
  "atk-vin01a2:237_4": "‘‘Āpattiṁ tvaṁ, bhikkhu, āpanno pārājika’’nti (pārā. 67) evaṁ āpattiyaṁ.",
  "atk-vin01a2:237_5": "‘‘Na mayaṁ pārājikā, yo avahaṭo so pārājiko’’ti (pārā.",
  "atk-vin01a2:237_6": "155) evaṁ puggale vattamāno veditabbo.",
  "atk-vin01a2:237_7": "‘‘Pārājikena dhammena anuddhaṁseyyā’’tiādīsu (pārā.",
  "atk-vin01a2:237_8": "384) pana dhamme vattatīti vadanti.",
  "atk-vin01a2:237_9": "Yasmā pana tattha dhammoti katthaci āpatti , katthaci sikkhāpadameva adhippetaṁ, tasmā so visuṁ na vattabbo.",
  "atk-vin01a2:237_10": "Tattha sikkhāpadaṁ yo taṁ atikkamati, taṁ parājeti, tasmā ‘‘pārājika’’nti vuccati.",
  "atk-vin01a2:237_11": "Āpatti pana yo naṁ ajjhāpajjati, taṁ parājeti, tasmā ‘‘pārājikā’’ti vuccati.",
  "atk-vin01a2:237_12": "Puggalo yasmā parājito parājayamāpanno, tasmā ‘‘pārājiko’’ti vuccati.",
  "atk-vin01a2:237_13": "Etameva hi atthaṁ sandhāya parivārepi –",
  "atk-vin01a2:238_0": "‘‘Pārājikanti yaṁ vuttaṁ, taṁ suṇohi yathātathaṁ;",
  "atk-vin01a2:239_0": "Cuto paraddho bhaṭṭho ca, saddhammā hi niraṅkato;",
  "atk-vin01a2:240_0": "Saṁvāsopi tahiṁ natthi, tenetaṁ iti vuccatī’’ti vuttaṁ. (pari. 339);",
  "atk-vin01a2:241_0": "Ayañhettha attho – ‘‘taṁ sikkhāpadaṁ vītikkamanto āpattiñca āpanno puggalo cuto hotīti sabbaṁ yojetabbaṁ.",
  "atk-vin01a2:241_1": "Tena vuccatīti yena kāraṇena assamaṇo hoti asakyaputtiyo paribhaṭṭho chinno parājito sāsanato, tena vuccati. Kinti? ‘‘Pārājiko hotī’’ti.",
  "atk-vin01a2:242_0": "Saha vasanti etthāti saṁvāso, taṁ dassetuṁ ‘‘saṁvāso nāmā’’ti vatvā ‘‘ekakamma’’ntiādimāha.",
  "atk-vin01a2:242_1": "Tatrāyaṁ saddhiṁ yojanāya vaṇṇanā – catubbidhampi saṅghakammaṁ sīmāparicchinnehi pakatattehi bhikkhūhi ekato kattabbattā ekakammaṁ nāma.",
  "atk-vin01a2:242_2": "Tathā pañcavidhopi pātimokkhuddeso ekato uddisitabbattā ekuddeso nāma.",
  "atk-vin01a2:242_3": "Paññattaṁ pana sikkhāpadaṁ sabbehipi lajjīpuggalehi samaṁ sikkhitabbabhāvato samasikkhatā nāma.",
  "atk-vin01a2:242_4": "Ettha yasmā sabbepi lajjino etesu kammādīsu saha vasanti, na ekopi tato bahiddhā sandissati, tasmā tāni sabbānipi gahetvā ‘‘eso saṁvāso nāmā’’ti āha.",
  "atk-vin01a2:242_5": "So ca vuttappakāro saṁvāso tena puggalena saddhiṁ natthi, tena kāraṇena so pārājiko puggalo asaṁvāsoti vuccatīti.",
  "atk-vin01a2:243_0": "56.",
  "atk-vin01a2:243_1": "Evaṁ uddiṭṭhasikkhāpadaṁ padānukkamena vibhajitvā idāni yaṁ taṁ ‘‘paṭiseveyyā’’ti ettha yenākārena paṭiseveyyāti vuccati, tassākārassa dassanatthaṁ ‘‘paṭisevati nāmā’’ti idaṁ mātikāpadaṁ ṭhapetvā ‘‘nimittena nimittaṁ aṅgajātena aṅgajāta’’nti vuttaṁ.",
  "atk-vin01a2:243_2": "Tattha yasmā na kevalaṁ itthiyā eva nimittaṁ pārājikavatthu, na ca manussitthiyā eva, suvaṇṇarajatādimayānañca itthīnampi nimittaṁ vatthumeva na hoti;",
  "atk-vin01a2:243_3": "tasmā yaṁ yaṁ vatthu hoti, taṁ taṁ dassetuṁ ‘‘tisso itthiyo’’tiādinā nayena yesaṁ nimittāni vatthūni honti, te satte vatvā ‘‘manussitthiyā tayo magge’’tiādinā nayena tāni vatthūni āha.",
  "atk-vin01a2:244_0": "Tattha tisso itthiyo, tayo ubhatobyañjanakā, tayo paṇḍakā, tayo purisāti pārājikavatthūnaṁ nimittānaṁ nissayā dvādasa sattā honti. Tesu itthipurisā pākaṭā eva .",
  "atk-vin01a2:244_1": "Paṇḍakaubhatobyañjanakabhedo pabbajjākhandhakavaṇṇanāyaṁ pākaṭo bhavissati.",
  "atk-vin01a2:245_0": "Manussitthiyā tayo magge methunaṁ dhammaṁ paṭisevantassāti ettha ca manussitthiyā tīsu maggesūti attho veditabbo. Evaṁ sabbattha.",
  "atk-vin01a2:245_1": "Sabbe eva cete manussitthiyā tayo maggā, amanussitthiyā tayo, tiracchānagatitthiyā tayoti nava;",
  "atk-vin01a2:245_2": "manussaubhatobyañjanakādīnaṁ nava;",
  "atk-vin01a2:245_3": "manussapaṇḍakādīnaṁ dve dve katvā cha;",
  "atk-vin01a2:245_4": "tathā manussapurisādīnanti samatiṁsa maggā honti.",
  "atk-vin01a2:245_5": "Etesu nimittasaṅkhātesu yattha katthaci attano aṅgajātaṁ tilaphalamattampi pavesetvā methunaṁ dhammaṁ paṭisevanto pārājikaṁ āpajjati.",
  "atk-vin01a2:246_0": "Paṭhamacatukkakathāvaṇṇanā",
  "atk-vin01a2:247_0": "57.",
  "atk-vin01a2:247_1": "Āpajjanto pana yasmā sevanacitteneva āpajjati, na vinā tena;",
  "atk-vin01a2:247_2": "tasmā taṁ lakkhaṇaṁ dassento bhagavā ‘‘bhikkhussa sevanacittaṁ upaṭṭhite’’tiādimāha.",
  "atk-vin01a2:247_3": "Tattha bhikkhussāti methunasevanakassa bhikkhussa.",
  "atk-vin01a2:247_4": "Sevanacittaṁ upaṭṭhiteti bhummatthe paccattavacanaṁ, sevanacitte paccupaṭṭhiteti attho.",
  "atk-vin01a2:247_5": "Vaccamaggaṁ aṅgajātaṁ pavesentassāti yena maggena vaccaṁ nikkhamati taṁ maggaṁ attano aṅgajātaṁ purisanimittaṁ tilaphalamattampi pavesentassa.",
  "atk-vin01a2:247_6": "Āpatti pārājikassāti āpatti pārājikā assa hotīti attho.",
  "atk-vin01a2:247_7": "Atha vā āpattīti āpajjanaṁ hoti.",
  "atk-vin01a2:247_8": "Pārājikassāti pārājikadhammassa. Esa nayo sabbattha.",
  "atk-vin01a2:248_0": "58.",
  "atk-vin01a2:248_1": "Evaṁ sevanacitteneva pavesentassa āpattiṁ dassetvā idāni yasmā taṁ pavesanaṁ nāma na kevalaṁ attūpakkameneva, parūpakkamenāpi hoti .",
  "atk-vin01a2:248_2": "Tatrāpi ca sādiyantasseva āpatti paṭisevanacittasamaṅgissa, na itarassa.",
  "atk-vin01a2:248_3": "Tasmā ye saddhāpabbajitā kulaputtā sammāpaṭipannakā parūpakkamena pavesanepi sati na sādiyanti, tesaṁ rakkhaṇatthaṁ ‘‘bhikkhupaccatthikā manussitthi’’ntiādimāha.",
  "atk-vin01a2:249_0": "Tattha paṭipakkhaṁ atthayanti icchantīti paccatthikā, bhikkhū eva paccatthikā bhikkhupaccatthikā;",
  "atk-vin01a2:249_1": "visabhāgānaṁ veribhikkhūnametaṁ adhivacanaṁ.",
  "atk-vin01a2:249_2": "Manussitthiṁ bhikkhussa santike ānetvāti issāpakatā taṁ bhikkhuṁ nāsetukāmā āmisena vā upalāpetvā mittasanthavavasena vā ‘‘idaṁ amhākaṁ kiccaṁ karohī’’ti vatvā kañci manussitthiṁ rattibhāge tassa bhikkhussa vasanokāsaṁ ānetvā.",
  "atk-vin01a2:249_3": "Vaccamaggena aṅgajātaṁ abhinisīdentīti taṁ bhikkhuṁ hatthapādasīsādīsu suggahitaṁ nipparipphandaṁ gahetvā itthiyā vaccamaggena tassa bhikkhuno aṅgajātaṁ abhinisīdenti; sampayojentīti attho.",
  "atk-vin01a2:250_0": "So cetiādīsu so ce bhikkhu vaccamaggabbhantaraṁ attano aṅgajātassa pavesanaṁ sādiyati adhivāseti tasmiṁ khaṇe sevanacittaṁ upaṭṭhāpeti.",
  "atk-vin01a2:250_1": "Paviṭṭhaṁ sādiyati adhivāseti, paviṭṭhakāle sevanacittaṁ upaṭṭhāpeti.",
  "atk-vin01a2:250_2": "Ṭhitaṁ sādiyati adhivāseti, ṭhānappattakāle sukkavissaṭṭhisamaye sevanacittaṁ upaṭṭhāpeti.",
  "atk-vin01a2:250_3": "Uddharaṇaṁ sādiyati adhivāseti, nīharaṇakāle paṭisevanacittaṁ upaṭṭhāpeti.",
  "atk-vin01a2:250_4": "Evaṁ catūsu ṭhānesu sādiyanto ‘‘mama verisamaṇehi idaṁ kata’’nti vattuṁ na labhati, pārājikāpattimeva āpajjati.",
  "atk-vin01a2:250_5": "Yathā ca imāni cattāri sādiyanto āpajjati;",
  "atk-vin01a2:250_6": "evaṁ purimaṁ ekaṁ asādiyitvā tīṇi sādiyantopi, dve asādiyitvā dve sādiyantopi, tīṇi asādiyitvā ekaṁ sādiyantopi āpajjatiyeva.",
  "atk-vin01a2:250_7": "Sabbaso pana asādiyanto āsīvisamukhaṁ viya aṅgārakāsuṁ viya ca paviṭṭhaṁ aṅgajātaṁ maññamāno nāpajjati.",
  "atk-vin01a2:250_8": "Tena vuttaṁ – ‘‘pavesanaṁ na sādiyati…pe… uddharaṇaṁ na sādiyati, anāpattī’’ti.",
  "atk-vin01a2:250_9": "Imañhi evarūpaṁ āraddhavipassakaṁ kāye ca jīvite ca anapekkhaṁ ekādasahi aggīhi sampajjalitāni ca sabbāyatanāni ukkhittāsike viya ca vadhake pañca kāmaguṇe passantaṁ puggalaṁ rakkhanto bhagavā paccatthikānañcassa manorathavighātaṁ karonto imaṁ ‘‘pavesanaṁ na sādiyatī’’tiādikaṁ catukkaṁ nīharitvā ṭhapesīti.",
  "atk-vin01a2:251_0": "Paṭhamacatukkakathā niṭṭhitā.",
  "atk-vin01a2:252_0": "Ekūnasattatidvisatacatukkakathā",
  "atk-vin01a2:253_0": "59-60.",
  "atk-vin01a2:253_1": "Evaṁ paṭhamacatukkaṁ dassetvā idāni yasmā bhikkhupaccatthikā itthiṁ ānetvā na kevalaṁ vaccamaggeneva abhinisīdenti, atha kho passāvamaggenapi mukhenapi.",
  "atk-vin01a2:253_2": "Itthiṁ ānetvāpi ca keci jāgarantiṁ ānenti, keci suttaṁ, keci mattaṁ, keci ummattaṁ, keci pamattaṁ aññavihitaṁ vikkhittacittanti attho.",
  "atk-vin01a2:253_3": "Keci mataṁ akkhāyitaṁ, soṇasiṅgālādīhi akkhāyitanimittanti attho.",
  "atk-vin01a2:253_4": "Keci mataṁ yebhuyyena akkhāyitaṁ, yebhuyyena akkhāyitā nāma yassā nimitte vaccamagge passāvamagge mukhe vā bahutaro okāso akkhāyito hoti.",
  "atk-vin01a2:253_5": "Keci mataṁ yebhuyyena khāyitaṁ, yebhuyyena khāyitā nāma yassā vaccamaggādike nimitte bahuṁ khāyitaṁ hoti, appaṁ akkhāyitaṁ.",
  "atk-vin01a2:253_6": "Na kevalañca manussitthimeva ānenti, atha kho amanussitthimpi tiracchānagatitthimpi.",
  "atk-vin01a2:253_7": "Na kevalañca vuttappakāraṁ itthimeva, ubhatobyañjanakampi paṇḍakampi purisampi ānenti.",
  "atk-vin01a2:253_8": "Tasmā tesaṁ vasena aññānipi catukkāni dassento ‘‘bhikkhupaccatthikā manussitthiṁ jāgaranti’’ntiādimāha.",
  "atk-vin01a2:254_0": "Tattha pāḷiyā asammohatthaṁ vuttacatukkāni evaṁ saṅkhyāto veditabbāni – manussitthiyā tiṇṇaṁ maggānaṁ vasena tīṇi suddhikacatukkāni, tīṇi jāgarantīcatukkāni, tīṇi suttacatukkāni, tīṇi mattacatukkāni, tīṇi ummattacatukkāni, tīṇi pamattacatukkāni, tīṇi mataakkhāyitacatukkāni, tīṇi yebhuyyena akkhāyitacatukkāni, tīṇi yebhuyyena khāyitacatukkānīti sattavīsati catukkāni. Tathā amanussitthiyā;",
  "atk-vin01a2:254_1": "tathā tiracchānagatitthiyāti itthivāre ekāsīti catukkāni.",
  "atk-vin01a2:254_2": "Yathā ca itthivāre evaṁ ubhatobyañjanakavāre.",
  "atk-vin01a2:254_3": "Paṇḍakapurisavāresu pana dvinnaṁ maggānaṁ vasena catupaṇṇāsa catupaṇṇāsa honti.",
  "atk-vin01a2:254_4": "Evaṁ sabbānipi dvesatāni, sattati ca catukkāni honti, tāni uttānatthāniyeva.",
  "atk-vin01a2:255_0": "Sabbavāresu panettha ‘‘mataṁ yebhuyyena akkhāyitaṁ khāyita’’nti etasmiṁ ṭhāne ayaṁ vinicchayo – tambapaṇṇidīpe kira dve vinayadharā samānācariyakā therā ahesuṁ – upatissatthero ca, phussadevatthero ca.",
  "atk-vin01a2:255_1": "Te mahābhaye uppanne vinayapiṭakaṁ pariharantā rakkhiṁsu.",
  "atk-vin01a2:255_2": "Tesu upatissatthero byattataro.",
  "atk-vin01a2:255_3": "Tassāpi dve antevāsikā ahesuṁ – mahāpadumatthero ca mahāsumatthero ca.",
  "atk-vin01a2:255_4": "Tesu mahāsumatthero nakkhattuṁ vinayapiṭakaṁ assosi, mahāpadumatthero tena saddhiṁ navakkhattuṁ, visuñca ekakova navakkhattunti aṭṭhārasakkhattuṁ assosi; ayameva tesu byattataro .",
  "atk-vin01a2:255_5": "Tesu mahāsumatthero navakkhattuṁ vinayapiṭakaṁ sutvā ācariyaṁ muñcitvā aparagaṅgaṁ agamāsi.",
  "atk-vin01a2:255_6": "Tato mahāpadumatthero āha – ‘‘sūro vata, re, esa vinayadharo yo dharamānakaṁyeva ācariyaṁ muñcitvā aññattha vasitabbaṁ maññati.",
  "atk-vin01a2:255_7": "Nanu ācariye dharamāne vinayapiṭakañca aṭṭhakathā ca anekakkhattuṁ gahetvāpi na vissajjetabbaṁ, niccakālaṁ sotabbaṁ, anusaṁvaccharaṁ sajjhāyitabba’’nti.",
  "atk-vin01a2:256_0": "Evaṁ vinayagarukānaṁ bhikkhūnaṁ kāle ekadivasaṁ upatissatthero mahāpadumattherappamukhānaṁ pañcannaṁ antevāsikasatānaṁ paṭhamapārājikasikkhāpade imaṁ padesaṁ vaṇṇento nisinno hoti.",
  "atk-vin01a2:256_1": "Taṁ antevāsikā pucchiṁsu – ‘‘bhante, yebhuyyena akkhāyite pārājikaṁ, yebhuyyena khāyite thullaccayaṁ, upaḍḍhakkhāyite kena bhavitabba’’nti?",
  "atk-vin01a2:256_2": "Thero āha – ‘‘āvuso, buddhā nāma pārājikaṁ paññapentā na sāvasesaṁ katvā paññapenti, anavasesaṁyeva katvā sabbaṁ pariyādiyitvā sotaṁ chinditvā pārājikavatthusmiṁ pārājikameva paññapenti.",
  "atk-vin01a2:256_3": "Idañhi sikkhāpadaṁ lokavajjaṁ, na paṇṇattivajjaṁ.",
  "atk-vin01a2:256_4": "Tasmā yadi upaḍḍhakkhāyite pārājikaṁ bhaveyya, paññapeyya sammāsambuddho.",
  "atk-vin01a2:256_5": "Pārājikacchāyā panettha na dissati, thullaccayameva dissatī’’ti.",
  "atk-vin01a2:257_0": "Apica matasarīre pārājikaṁ paññapento bhagavā yebhuyyena akkhāyite ṭhapesi ‘‘tato paraṁ pārājikaṁ natthī’’ti dassetuṁ.",
  "atk-vin01a2:257_1": "Thullaccayaṁ paññapento yebhuyyena khāyite ṭhapesi ‘‘tato paraṁ thullaccayaṁ natthī’’ti dassetuntipi veditabbaṁ.",
  "atk-vin01a2:257_2": "Khāyitākhāyitañca nāmetaṁ matasarīrasmiṁyeva veditabbaṁ, na jīvamāne.",
  "atk-vin01a2:257_3": "Jīvamāne hi nakhapiṭṭhippamāṇepi chavimaṁse vā nhārumhi vā sati pārājikameva hoti.",
  "atk-vin01a2:257_4": "Yadipi nimittaṁ sabbaso khāyitaṁ chavicammaṁ natthi, nimittasaṇṭhānaṁ paññāyati, pavesanaṁ jāyati, pārājikameva.",
  "atk-vin01a2:257_5": "Nimittasaṇṭhānaṁ pana anavasesetvā sabbasmiṁ nimitte chinditvā samantato tacchetvā uppāṭite vaṇasaṅkhepavasena thullaccayaṁ.",
  "atk-vin01a2:257_6": "Nimittato patitāya maṁsapesiyā upakkamantassa dukkaṭaṁ.",
  "atk-vin01a2:257_7": "Matasarīre pana yadipi sabbaṁ sarīraṁ khāyitaṁ hoti, yadipi akkhāyitaṁ, tayo pana maggā akkhāyitā, tesu upakkamantassa pārājikaṁ.",
  "atk-vin01a2:257_8": "Yebhuyyena akkhāyite pārājikameva.",
  "atk-vin01a2:257_9": "Upaḍḍhakkhāyite ca yebhuyyena khāyite ca thullaccayaṁ.",
  "atk-vin01a2:258_0": "Manussānaṁ jīvamānakasarīre akkhināsakaṇṇacchiddavatthikosesu satthakādīhi katavaṇe vā methunarāgena tilaphalamattampi aṅgajātaṁ pavesentassa thullaccayameva.",
  "atk-vin01a2:258_1": "Avasesasarīre upakacchakādīsu dukkaṭaṁ.",
  "atk-vin01a2:258_2": "Mate allasarīre pārājikakkhette pārājikaṁ, thullaccayakkhette thullaccayaṁ, dukkaṭakkhette dukkaṭaṁ.",
  "atk-vin01a2:258_3": "Yadā pana sarīraṁ uddhumātakaṁ hoti kuthitaṁ nīlamakkhikasamākiṇṇaṁ kimikulasamākulaṁ navahi vaṇamukhehi paggaḷitapubbakuṇapabhāvena upagantumpi asakkuṇeyyaṁ, tadā pārājikavatthuñca thullaccayavatthuñca vijahati;",
  "atk-vin01a2:258_4": "tādise sarīre yattha katthaci upakkamato dukkaṭameva.",
  "atk-vin01a2:258_5": "Tiracchānagatānaṁ hatthi-assa-goṇa-gadrabha-oṭṭhamahiṁsādīnaṁ nāsāya thullaccayaṁ. Vatthikose thullaccayameva.",
  "atk-vin01a2:258_6": "Sabbesampi tiracchānagatānaṁ akkhikaṇṇavaṇesu dukkaṭaṁ, avasesasarīrepi dukkaṭameva.",
  "atk-vin01a2:258_7": "Matānaṁ allasarīre pārājikakkhette pārājikaṁ, thullaccayakkhette thullaccayaṁ, dukkaṭakkhette dukkaṭaṁ.",
  "atk-vin01a2:259_0": "Kuthitakuṇape pana pubbe vuttanayeneva sabbattha dukkaṭaṁ.",
  "atk-vin01a2:259_1": "Kāyasaṁsaggarāgena vā methunarāgena vā jīvamānakapurisassa vatthikosaṁ appavesento nimittena nimittaṁ chupati, dukkaṭaṁ.",
  "atk-vin01a2:259_2": "Methunarāgena itthiyā appavesento nimittena nimittaṁ chupati, thullaccayaṁ.",
  "atk-vin01a2:259_3": "Mahāaṭṭhakathāyaṁ pana ‘‘itthinimittaṁ methunarāgena mukhena chupati thullaccaya’’nti vuttaṁ.",
  "atk-vin01a2:259_4": "Cammakkhandhake ‘‘chabbaggiyā bhikkhū aciravatiyā nadiyā gāvīnaṁ tarantīnaṁ visāṇesupi gaṇhanti, kaṇṇesupi gaṇhanti, gīvāyapi gaṇhanti, cheppāyapi gaṇhanti, piṭṭhimpi abhiruhanti, rattacittāpi aṅgajātaṁ chupantī’’ti (mahāva.",
  "atk-vin01a2:259_5": "252) imissā aṭṭhuppattiyā avisesena vuttaṁ – ‘‘na ca, bhikkhave, rattacittena aṅgajātaṁ chupitabbaṁ, yo chupeyya, āpatti thullaccayassā’’ti (mahāva. 252).",
  "atk-vin01a2:259_6": "Taṁ sabbampi saṁsanditvā yathā na virujjhati tathā gahetabbaṁ. Kathañca na virujjhati?",
  "atk-vin01a2:259_7": "Yaṁ tāva mahāaṭṭhakathāyaṁ vuttaṁ ‘‘methunarāgena mukhena chupatī’’ti.",
  "atk-vin01a2:259_8": "Tatra kira nimittamukhaṁ mukhanti adhippetaṁ.",
  "atk-vin01a2:259_9": "‘‘Methunarāgenā’’ti ca vuttattāpi ayameva tattha adhippāyoti veditabbo.",
  "atk-vin01a2:259_10": "Na hi itthinimitte pakatimukhena methunupakkamo hoti.",
  "atk-vin01a2:259_11": "Khandhakepi ye piṭṭhiṁ abhiruhantā methunarāgena aṅgajātena aṅgajātaṁ chupiṁsu, te sandhāya thullaccayaṁ vuttanti veditabbaṁ. Itarathā hi dukkaṭaṁ siyā.",
  "atk-vin01a2:259_12": "Keci panāhu ‘‘khandhakepi mukheneva chupanaṁ sandhāya oḷārikattā kammassa thullaccayaṁ vuttaṁ.",
  "atk-vin01a2:259_13": "Aṭṭhakathāyampi taṁ sandhāyabhāsitaṁ gahetvāva methunarāgena mukhena chupati thullaccayanti vutta’’nti.",
  "atk-vin01a2:259_14": "Tasmā suṭṭhu sallakkhetvā ubhosu vinicchayesu yo yuttataro so gahetabbo.",
  "atk-vin01a2:259_15": "Vinayaññū pana purimaṁ pasaṁsanti.",
  "atk-vin01a2:259_16": "Kāyasaṁsaggarāgena pana pakatimukhena vā nimittamukhena vā itthinimittaṁ chupantassa saṅghādiseso.",
  "atk-vin01a2:259_17": "Tiracchānagatitthiyā passāvamaggaṁ nimittamukhena chupantassa vuttanayeneva thullaccayaṁ.",
  "atk-vin01a2:259_18": "Kāyasaṁsaggarāgena dukkaṭanti.",
  "atk-vin01a2:260_0": "Ekūnasattatidvisatacatukkakathā niṭṭhitā.",
  "atk-vin01a2:261_0": "Santhatacatukkabhedakathā",
  "atk-vin01a2:262_0": "61-62.",
  "atk-vin01a2:262_1": "Evaṁ bhagavā paṭipannakassa bhikkhuno rakkhaṇatthaṁ sattatidvisatacatukkāni nīharitvā ‘‘idāni ye anāgate pāpabhikkhū ‘santhataṁ imaṁ na kiñci upādinnakaṁ upādinnakena phusati, ko ettha doso’ti sañcicca lesaṁ oḍḍessanti, tesaṁ sāsane patiṭṭhā eva na bhavissatī’’ti disvā tesu sattatidvisatacatukkesu ekamekaṁ catukkaṁ catūhi santhatādibhedehi bhinditvā dassento bhikkhupaccatthikā manussitthiṁ bhikkhussa santike ānetvā vaccamaggena passāvamaggena mukhena aṅgajātaṁ abhinisīdenti santhatāya asanthatassātiādimāha.",
  "atk-vin01a2:263_0": "Tattha santhatāya asanthatassātiādīsu santhatāya itthiyā vaccamaggena passāvamaggena mukhena asanthatassa bhikkhussa aṅgajātaṁ abhinisīdentīti iminā nayena yojanā veditabbā.",
  "atk-vin01a2:263_1": "Tattha santhatā nāma yassā tīsu maggesu yo koci maggo paliveṭhetvā vā anto vā pavesetvā yena kenaci vatthena vā paṇṇena vā vākapaṭṭena vā cammena vā tipusīsādīnaṁ paṭṭena vā paṭicchanno.",
  "atk-vin01a2:263_2": "Santhato nāma yassa aṅgajātaṁ tesaṁyeva vatthādīnaṁ yena kenaci paṭicchannaṁ.",
  "atk-vin01a2:263_3": "Tattha upādinnakena vā anupādinnakaṁ ghaṭṭiyatu, anupādinnakena vā upādinnakaṁ, anupādinnakena vā anupādinnakaṁ, upādinnakena vā upādinnakaṁ, sace yattake paviṭṭhe pārājikaṁ hotīti vuttaṁ, tattakaṁ pavisati, sabbattha sādiyantassa pārājikakkhette pārājikaṁ;",
  "atk-vin01a2:263_4": "thullaccayakkhette thullaccayaṁ, dukkaṭakkhette dukkaṭameva hoti.",
  "atk-vin01a2:263_5": "Sace itthinimittaṁ khāṇuṁ katvā santhataṁ, khāṇuṁ ghaṭṭentassa dukkaṭaṁ.",
  "atk-vin01a2:263_6": "Sace purisanimittaṁ khāṇuṁ katvā santhataṁ, khāṇuṁ pavesentassa dukkaṭaṁ.",
  "atk-vin01a2:263_7": "Sace ubhayaṁ khāṇuṁ katvā santhataṁ, khāṇunā khāṇuṁ ghaṭṭentassa dukkaṭaṁ.",
  "atk-vin01a2:263_8": "Sace itthinimitte veḷunaḷapabbādīnaṁ kiñci pakkhittaṁ, tassa heṭṭhābhāgaṁ cepi phusanto tilaphalamattaṁ paveseti, pārājikaṁ.",
  "atk-vin01a2:263_9": "Uparibhāgaṁ cepi ubhosu passesu ekapassaṁ cepi phusanto paveseti, pārājikaṁ.",
  "atk-vin01a2:263_10": "Cattāripi passāni aphusanto pavesetvā tassa talaṁ cepi phusati, pārājikaṁ.",
  "atk-vin01a2:263_11": "Yadi pana passesu vā tale vā aphusanto ākāsagatameva katvā pavesetvā nīharati, dukkaṭaṁ.",
  "atk-vin01a2:263_12": "Bahiddhā khāṇuke phusati dukkaṭameva.",
  "atk-vin01a2:263_13": "Yathā ca itthinimitte vuttaṁ, evaṁ sabbattha lakkhaṇaṁ veditabbanti.",
  "atk-vin01a2:264_0": "Santhatacatukkabhedakathā niṭṭhitā.",
  "atk-vin01a2:265_0": "Bhikkhupaccatthikacatukkabhedavaṇṇanā",
  "atk-vin01a2:266_0": "63-64.",
  "atk-vin01a2:266_1": "Evaṁ santhatacatukkabhedaṁ vatvā idāni yasmā na kevalaṁ manussitthiādike bhikkhussa eva santike ānenti.",
  "atk-vin01a2:266_2": "Atha kho bhikkhumpi tāsaṁ santike ānenti, tasmā tappabhedaṁ dassento ‘‘bhikkhupaccatthikā bhikkhuṁ manussitthiyā santike’’ti ādinā nayena sabbāni tāni catukkāni punapi nīharitvā dassesi.",
  "atk-vin01a2:266_3": "Tesu vinicchayo vuttanayeneva veditabboti.",
  "atk-vin01a2:267_0": "Bhikkhupaccatthikavasena catukkabhedavaṇṇanā niṭṭhitā.",
  "atk-vin01a2:268_0": "Rājapaccatthikādicatukkabhedakathā",
  "atk-vin01a2:269_0": "65.",
  "atk-vin01a2:269_1": "Yasmā pana na bhikkhupaccatthikā eva evaṁ karonti, rājapaccatthikādayopi karonti.",
  "atk-vin01a2:269_2": "Tasmā tampi pabhedaṁ dassento ‘‘rājapaccatthikā’’tiādimāha.",
  "atk-vin01a2:269_3": "Tattha rājāno eva paccatthikā rājapaccatthikā.",
  "atk-vin01a2:269_4": "Te ca sayaṁ ānentāpi aññehi āṇāpentāpi ānentiyevāti veditabbā.",
  "atk-vin01a2:269_5": "Corā eva paccatthikā corapaccatthikā.",
  "atk-vin01a2:269_6": "Dhuttāti methunupasaṁhitakhiḍḍāpasutā nāgarikakerāṭiyapurisā, itthidhuttasurādhuttādayo vā;",
  "atk-vin01a2:269_7": "dhuttā eva paccatthikā dhuttapaccatthikā.",
  "atk-vin01a2:269_8": "Gandhanti hadayaṁ vuccati, taṁ uppāṭentīti uppalagandhā, uppalagandhā eva paccatthikā uppalagandhapaccatthikā.",
  "atk-vin01a2:269_9": "Ete kira na kasivaṇijjādīhi jīvanti, panthaghātagāmaghātādīni katvā puttadāraṁ posenti.",
  "atk-vin01a2:269_10": "Te kammasiddhiṁ patthayamānā devatānaṁ āyācetvā tāsaṁ balikammatthaṁ manussānaṁ hadayaṁ uppāṭenti.",
  "atk-vin01a2:269_11": "Sabbakāle ca manussā dullabhā.",
  "atk-vin01a2:269_12": "Bhikkhū pana araññe viharantā sulabhā honti.",
  "atk-vin01a2:269_13": "Te sīlavantaṁ bhikkhuṁ gahetvā ‘‘sīlavato vadho nāma bhāriyo hotī’’ti maññamānā tassa sīlavināsanatthaṁ manussitthiādike vā ānenti; taṁ vā tattha nenti. Ayamettha viseso.",
  "atk-vin01a2:269_14": "Sesaṁ vuttanayeneva veditabbaṁ.",
  "atk-vin01a2:269_15": "Bhikkhupaccatthikavāre vuttanayeneva ca imesu catūsupi vāresu catukkāni veditabbāni.",
  "atk-vin01a2:269_16": "Pāḷiyaṁ pana saṁkhittena vuttāni.",
  "atk-vin01a2:270_0": "Sabbākārena catukkabhedakathā niṭṭhitā.",
  "atk-vin01a2:271_0": "Āpattānāpattivāravaṇṇanā",
  "atk-vin01a2:272_0": "66.",
  "atk-vin01a2:272_1": "Idāni yaṁ vuttaṁ ‘‘manussitthiyā tayo magge methunaṁ dhammaṁ paṭisevantassā’’tiādi, ettha asammohatthaṁ ‘‘maggena magga’’ntiādimāha.",
  "atk-vin01a2:272_2": "Tattha maggena magganti itthiyā tīsu maggesu aññatarena maggena attano aṅgajātaṁ paveseti atha vā sambhinnesu dvīsu maggesu passāvamaggena vaccamaggaṁ vaccamaggena vā passāvamaggaṁ paveseti.",
  "atk-vin01a2:272_3": "Maggena amagganti passāvādimaggena pavesetvā tassa sāmantā vaṇena nīharati.",
  "atk-vin01a2:272_4": "Amaggena magganti maggasāmantena vaṇena pavesetvā maggena nīharati.",
  "atk-vin01a2:272_5": "Amaggena amagganti dvīsu sambhinnavaṇesu ekena vaṇena pavesetvā dutiyena nīharati.",
  "atk-vin01a2:272_6": "Imassa suttassa anulomavasena sabbattha vaṇasaṅkhepe thullaccayaṁ veditabbaṁ.",
  "atk-vin01a2:273_0": "Idāni yaṁ parato vakkhati ‘‘anāpatti ajānantassa asādiyantassā’’ti, tattha asammohatthaṁ ‘‘bhikkhu suttabhikkhumhī’’tiādimāha.",
  "atk-vin01a2:273_1": "Tatrāyaṁ adhippāyo – yo paṭibuddho sādiyati so ‘‘suttamhi mayi eso vippaṭipajji, nāhaṁ jānāmī’’ti na muccati.",
  "atk-vin01a2:273_2": "Ubho nāsetabbāti cettha dvepi liṅganāsanena nāsetabbā.",
  "atk-vin01a2:273_3": "Tatra dūsakassa paṭiññākaraṇaṁ natthi, dūsito pucchitvā paṭiññāya nāsetabbo.",
  "atk-vin01a2:273_4": "Sace na sādiyati, na nāsetabbo. Esa nayo sāmaṇeravārepi.",
  "atk-vin01a2:274_0": "Evaṁ tattha tattha taṁ taṁ āpattiñca anāpattiñca dassetvā idāni anāpattimeva dassento ‘‘anāpatti ajānantassā’’tiādimāha.",
  "atk-vin01a2:274_1": "Tattha ajānanto nāma yo mahāniddaṁ okkanto parena kataṁ upakkamampi na jānāti vesāliyaṁ mahāvane divāvihāragato bhikkhu viya. Evarūpassa anāpatti.",
  "atk-vin01a2:274_2": "Vuttampi cetaṁ – ‘‘‘nāhaṁ bhagavā jānāmī’ti;",
  "atk-vin01a2:274_3": "‘anāpatti, bhikkhu, ajānantassā’’’ti (pārā. 75).",
  "atk-vin01a2:274_4": "Asādiyanto nāma yo jānitvāpi na sādiyati, tattheva sahasā vuṭṭhitabhikkhu viya.",
  "atk-vin01a2:274_5": "Vuttampi cetaṁ – ‘‘‘nāhaṁ bhagavā sādiyi’nti.",
  "atk-vin01a2:274_6": "‘Anāpatti, bhikkhu, asādiyantassā’’ti.",
  "atk-vin01a2:275_0": "Ummattako nāma pittummattako.",
  "atk-vin01a2:275_1": "Duvidhañhi pittaṁ – baddhapittaṁ, abaddhapittañcāti.",
  "atk-vin01a2:275_2": "Tattha abaddhapittaṁ lohitaṁ viya sabbaṅgagataṁ, tamhi kupite sattānaṁ kaṇḍukacchusarīrakampādīni honti.",
  "atk-vin01a2:275_3": "Tāni bhesajjakiriyāya vūpasamanti.",
  "atk-vin01a2:275_4": "Baddhapittaṁ pana pittakosake ṭhitaṁ.",
  "atk-vin01a2:275_5": "Tamhi kupite sattā ummattakā honti vipallatthasaññā hirottappaṁ chaḍḍetvā asāruppācāraṁ caranti.",
  "atk-vin01a2:275_6": "Lahukagarukāni sikkhāpadāni maddantāpi na jānanti.",
  "atk-vin01a2:275_7": "Bhesajjakiriyāyapi atekicchā honti.",
  "atk-vin01a2:275_8": "Evarūpassa ummattakassa anāpatti.",
  "atk-vin01a2:276_0": "Khittacitto nāma vissaṭṭhacitto yakkhummattako vuccati.",
  "atk-vin01a2:276_1": "Yakkhā kira bheravāni vā ārammaṇāni dassetvā mukhena hatthaṁ pavesetvā hadayarūpaṁ vā maddantā satte vikkhittacitte vipallatthasaññe karonti.",
  "atk-vin01a2:276_2": "Evarūpassa khittacittassa anāpatti.",
  "atk-vin01a2:276_3": "Tesaṁ pana ubhinnaṁ ayaṁ viseso – pittummattako niccameva ummattako hoti, pakatisaññaṁ na labhati.",
  "atk-vin01a2:276_4": "Yakkhummattako antarantarā pakatisaññaṁ paṭilabhatīti.",
  "atk-vin01a2:276_5": "Idha pana pittummattako vā hotu yakkhummattako vā, yo sabbaso muṭṭhassati kiñci na jānāti, aggimpi suvaṇṇampi gūthampi candanampi ekasadisaṁ maddantova vicarati, evarūpassa anāpatti.",
  "atk-vin01a2:276_6": "Antarantarā saññaṁ paṭilabhitvā ñatvā karontassa pana āpattiyeva.",
  "atk-vin01a2:277_0": "Vedanāṭṭo nāma yo adhimattāya dukkhavedanāya āturo kiñci na jānāti, evarūpassa anāpatti.",
  "atk-vin01a2:278_0": "Ādikammiko nāma yo tasmiṁ tasmiṁ kamme ādibhūto.",
  "atk-vin01a2:278_1": "Idha pana sudinnatthero ādikammiko, tassa anāpatti.",
  "atk-vin01a2:278_2": "Avasesānaṁ makkaṭīsamaṇavajjiputtakādīnaṁ āpattiyevāti.",
  "atk-vin01a2:279_0": "Padabhājanīyavaṇṇanā niṭṭhitā.",
  "atk-vin01a2:280_0": "Pakiṇṇakakathā",
  "atk-vin01a2:281_0": "Imasmiṁ pana sikkhāpade kosallatthaṁ idaṁ pakiṇṇakaṁveditabbaṁ –",
  "atk-vin01a2:282_0": "‘‘Samuṭṭhānañca kiriyā, atho saññā sacittakaṁ;",
  "atk-vin01a2:283_0": "Lokavajjañca kammañca, kusalaṁ vedanāya cā’’ti.",
  "atk-vin01a2:284_0": "Tattha ‘‘samuṭṭhāna’’nti sabbasaṅgāhakavasena cha sikkhāpadasamuṭṭhānāni.",
  "atk-vin01a2:284_1": "Tāni parivāre āvi bhavissanti.",
  "atk-vin01a2:284_2": "Samāsato pana sikkhāpadaṁ nāma – atthi chasamuṭṭhānaṁ, atthi catusamuṭṭhānaṁ, atthi tisamuṭṭhānaṁ, atthi kathinasamuṭṭhānaṁ, atthi eḷakalomasamuṭṭhānaṁ, atthi dhuranikkhepādisamuṭṭhānanti.",
  "atk-vin01a2:285_0": "Tatrāpi kiñci kiriyato samuṭṭhāti, kiñci akiriyato samuṭṭhāti, kiñci kiriyākiriyato samuṭṭhāti, kiñci siyā kiriyato, siyā akiriyato samuṭṭhāti, kiñci siyā kiriyato siyā kiriyākiriyato samuṭṭhāti.",
  "atk-vin01a2:286_0": "Tatrāpi atthi saññāvimokkhaṁ, atthi nosaññāvimokkhaṁ.",
  "atk-vin01a2:286_1": "Tattha yaṁ cittaṅgaṁ labhatiyeva, taṁ saññāvimokkhaṁ; itaraṁ nosaññāvimokkhaṁ.",
  "atk-vin01a2:287_0": "Puna atthi sacittakaṁ, atthi acittakaṁ.",
  "atk-vin01a2:287_1": "Yaṁ saheva cittena āpajjati, taṁ sacittakaṁ;",
  "atk-vin01a2:287_2": "yaṁ vināpi cittena āpajjati, taṁ acittakaṁ .",
  "atk-vin01a2:287_3": "Taṁ sabbampi lokavajjaṁ paṇṇattivajjanti duvidhaṁ. Tesaṁ lakkhaṇaṁ vuttameva.",
  "atk-vin01a2:288_0": "Kammakusalavedanāvasenāpi cettha atthi sikkhāpadaṁ kāyakammaṁ, atthi vacīkammaṁ.",
  "atk-vin01a2:288_1": "Tattha yaṁ kāyadvārikaṁ, taṁ kāyakammaṁ;",
  "atk-vin01a2:288_2": "yaṁ vacīdvārikaṁ, taṁ vacīkammanti veditabbaṁ.",
  "atk-vin01a2:288_3": "Atthi pana sikkhāpadaṁ kusalaṁ, atthi akusalaṁ, atthi abyākataṁ.",
  "atk-vin01a2:288_4": "Dvattiṁseva hi āpattisamauṭṭhāpakacittāni – aṭṭha kāmāvacarakusalāni, dvādasa akusalāni, dasa kāmāvacarakiriyacittāni, kusalato ca kiriyato ca dve abhiññācittānīti.",
  "atk-vin01a2:288_5": "Tesu yaṁ kusalacittena āpajjati, taṁ kusalaṁ; itarehi itaraṁ.",
  "atk-vin01a2:288_6": "Atthi ca sikkhāpadaṁ tivedanaṁ, atthi dvivedanaṁ, atthi ekavedanaṁ.",
  "atk-vin01a2:288_7": "Tattha yaṁ āpajjanto tīsu vedanāsu aññataravedanāsamaṅgī hutvā āpajjati, taṁ tivedanaṁ;",
  "atk-vin01a2:288_8": "yaṁ āpajjanto sukhasamaṅgī vā upekkhāsamaṅgī vā āpajjati, taṁ dvivedanaṁ;",
  "atk-vin01a2:288_9": "yaṁ āpajjanto dukkhavedanāsamaṅgīyeva āpajjati, taṁ ekavedananti veditabbaṁ. Evaṁ –",
  "atk-vin01a2:289_0": "‘‘Samuṭṭhānañca kiriyā, atho saññā sacittakaṁ;",
  "atk-vin01a2:290_0": "Lokavajjañca kammañca, kusalaṁ vedanāya cā’’ti.",
  "atk-vin01a2:291_0": "Imaṁ pakiṇṇakaṁ viditvā tesu samuṭṭhānādīsu idaṁ sikkhāpadaṁ samuṭṭhānato ekasamuṭṭhānaṁ.",
  "atk-vin01a2:291_1": "Aṅgavasena dukasamuṭṭhānaṁ, kāyacittato samuṭṭhāti.",
  "atk-vin01a2:291_2": "Kiriyasamuṭṭhānañca karontoyeva hi etaṁ āpajjati.",
  "atk-vin01a2:291_3": "Methunapaṭisaṁyuttāya kāmasaññāya abhāvena muccanato saññāvimokkhaṁ.",
  "atk-vin01a2:291_4": "‘‘Anāpatti ajānantassa asādiyantassā’’ti hi vuttaṁ.",
  "atk-vin01a2:291_5": "Methunacitteneva naṁ āpajjati, na vinā cittenāti sacittakaṁ.",
  "atk-vin01a2:291_6": "Rāgavaseneva āpajjitabbato lokavajjaṁ.",
  "atk-vin01a2:291_7": "Kāyadvāreneva samuṭṭhānato kāyakammaṁ.",
  "atk-vin01a2:291_8": "Cittaṁ panettha aṅgamattaṁ hoti, na tassa vasena kammabhāvo labbhati.",
  "atk-vin01a2:291_9": "Lobhacittena āpajjitabbato akusalacittaṁ.",
  "atk-vin01a2:291_10": "Sukhasamaṅgī vā upekkhāsamaṅgī vā taṁ āpajjatīti dvivedananti veditabbaṁ.",
  "atk-vin01a2:291_11": "Sabbañcetaṁ āpattiyaṁ yujjati.",
  "atk-vin01a2:291_12": "Sikkhāpadasīsena pana sabbaaṭṭhakathāsudesanā ārūḷhā, tasmā evaṁ vuttaṁ.",
  "atk-vin01a2:292_0": "Pakiṇṇakakathā niṭṭhitā.",
  "atk-vin01a2:293_0": "Vinītavatthuvaṇṇanā",
  "atk-vin01a2:294_0": "Makkaṭīvajjiputtā ca…pe… vuḍḍhapabbajito migoti idaṁ kiṁ?",
  "atk-vin01a2:294_1": "Imā vinītavatthūnaṁ bhagavatā sayaṁ vinicchitānaṁ tesaṁ tesaṁ vatthūnaṁ uddānagāthā nāma.",
  "atk-vin01a2:294_2": "Tāni vatthūni ‘‘sukhaṁ vinayadharā uggaṇhissantī’’ti dhammasaṅgāhakattherehi ṭhapitāni.",
  "atk-vin01a2:294_3": "Vatthugāthā pana dharamāneyeva bhagavati upālittherena ṭhapitā ‘‘iminā lakkhaṇena āyatiṁ vinayadharā vinayaṁ vinicchinissantī’’ti.",
  "atk-vin01a2:294_4": "Tasmā ettha vuttalakkhaṇaṁ sādhukaṁ sallakkhetvā paṭhamasikkhāpadaṁ vinicchinitabbaṁ.",
  "atk-vin01a2:294_5": "Dutiyādīnañca vinītavatthūsu vuttalakkhaṇena dutiyādīni.",
  "atk-vin01a2:294_6": "Vinītavatthūni hi sippikānaṁ paṭicchannakarūpāni viya vinayadharānaṁ paṭicchannakavatthūni hontīti.",
  "atk-vin01a2:295_0": "67.",
  "atk-vin01a2:295_1": "Tattha purimāni dve vatthūni anupaññattiyaṁyeva vuttatthāni.",
  "atk-vin01a2:295_2": "Tatiye vatthumhi gihiliṅgenāti gihivesena odātavattho hutvā.",
  "atk-vin01a2:295_3": "Catutthe natthi kiñci vattabbaṁ.",
  "atk-vin01a2:295_4": "Tato paresu sattasu vatthūsu kusacīranti kuse ganthetvā katacīraṁ.",
  "atk-vin01a2:295_5": "Vākacīraṁ nāma tāpasānaṁ vakkalaṁ.",
  "atk-vin01a2:295_6": "Phalakacīraṁ nāma phalakasaṇṭhānāni phalakāni sibbitvā katacīraṁ.",
  "atk-vin01a2:295_7": "Kesakambaloti kesehi tante vāyitvā katakambalo.",
  "atk-vin01a2:295_8": "Vālakambaloti camaravālehi vāyitvā katakambalo.",
  "atk-vin01a2:295_9": "Ulūkapakkhikanti ulūkasakuṇassa pakkhehi katanivāsanaṁ.",
  "atk-vin01a2:295_10": "Ajinakkhipanti salomaṁ sakhuraṁ ajinamigacammaṁ.",
  "atk-vin01a2:295_11": "Dvādasame vatthumhi sārattoti kāyasaṁsaggarāgena sāratto;",
  "atk-vin01a2:295_12": "taṁ rāgaṁ ñatvā bhagavā ‘‘āpatti saṅghādisesassā’’ti āha.",
  "atk-vin01a2:296_0": "68.",
  "atk-vin01a2:296_1": "Terasame vatthumhi uppalavaṇṇāti sā therī sāvatthiyaṁ seṭṭhidhītā satasahassakappe abhinīhārasampannā.",
  "atk-vin01a2:296_2": "Tassā pakatiyāpi atidassanīyā nīluppalavaṇṇā kāyacchavi, abbhantare pana kilesasantāpassa abhāvena ativiya virocati.",
  "atk-vin01a2:296_3": "Sā tāyeva vaṇṇapokkharatāya ‘‘uppalavaṇṇā’’ti nāmaṁ labhi.",
  "atk-vin01a2:296_4": "Paṭibaddhacittoti gihikālato paṭṭhāya rattacitto;",
  "atk-vin01a2:296_5": "so kira tassā ñātidārako hoti.",
  "atk-vin01a2:296_6": "Atha khoti anantaratthe nipāto;",
  "atk-vin01a2:296_7": "mañcake nisinnānantaramevāti vuttaṁ hoti.",
  "atk-vin01a2:296_8": "Divā bāhirato āgantvā dvāraṁ pidhāya nisinnānañhi paṭhamaṁ andhakāraṁ hoti.",
  "atk-vin01a2:296_9": "So yāvassā taṁ andhakāraṁ na nassati, tāvadeva evamakāsīti attho. Dūsesīti padhaṁsesi.",
  "atk-vin01a2:296_10": "Therī pana anavajjā attano samaṇasaññaṁ paccupaṭṭhapetvā asādiyantī nisīdi asaddhammādhippāyena parāmaṭṭhā aggikkhandha-silāthambha-khadirasārakhāṇukā viya.",
  "atk-vin01a2:296_11": "Sopi attano manorathaṁ pūretvā gato.",
  "atk-vin01a2:296_12": "Tassā theriyā dassanapathaṁ vijahantasseva ayaṁ mahāpathavī sinerupabbataṁ dhāretuṁ samatthāpi taṁ pāpapurisaṁ byāmamattakaḷevaraṁ dhāretuṁ asakkontī viya bhijjitvā vivaramadāsi.",
  "atk-vin01a2:296_13": "So taṅkhaṇaññeva avīcijālānaṁ indhanabhāvaṁ agamāsi.",
  "atk-vin01a2:296_14": "Bhagavā taṁ sutvā ‘‘anāpatti, bhikkhave, asādiyantiyā’’ti vatvā theriṁ sandhāya dhammapade imaṁ gāthaṁ abhāsi –",
  "atk-vin01a2:297_0": "‘‘Vāri pokkharapatteva, āraggeriva sāsapo;",
  "atk-vin01a2:298_0": "Yo na limpati kāmesu, tamahaṁ brūmi brāhmaṇa’’nti. (dha. pa. 401);",
  "atk-vin01a2:299_0": "69.",
  "atk-vin01a2:299_1": "Cuddasame vatthumhi itthiliṅgaṁ pātubhūtanti rattibhāge niddaṁ okkantassa purisasaṇṭhānaṁ massudāṭhikādi sabbaṁ antarahitaṁ itthisaṇṭhānaṁ uppannaṁ.",
  "atk-vin01a2:299_2": "Tameva upajjhaṁ tameva upasampadanti pubbe gahitaupajjhāyameva pubbe kataupasampadameva anujānāmi. Puna upajjhā na gahetabbā;",
  "atk-vin01a2:299_3": "upasampadā na kātabbāti attho.",
  "atk-vin01a2:299_4": "Tāniyevavassānīti bhikkhuupasampadato pabhuti yāva vassagaṇanā, taṁyeva vassagaṇanaṁ anujānāmi.",
  "atk-vin01a2:299_5": "Na ito paṭṭhāya vassagaṇanā kātabbāti attho.",
  "atk-vin01a2:299_6": "Bhikkhunīhi saṅgamitunti bhikkhunīhi saddhiṁ saṅgamituṁ saṅgantuṁ samaṅgī bhavituṁ anujānāmīti attho.",
  "atk-vin01a2:299_7": "Idaṁ vuttaṁ hoti – appatirūpaṁ dānissā bhikkhūnaṁ majjhe vasituṁ, bhikkhunupassayaṁ gantvā bhikkhunīhi saddhiṁ vasatūti.",
  "atk-vin01a2:299_8": "Yā āpattiyo bhikkhūnaṁ bhikkhunīhi sādhāraṇāti yā desanāgāminiyo vā vuṭṭhānagāminiyo vā āpattiyo bhikkhūnaṁ bhikkhunīhi saddhiṁ sādhāraṇā.",
  "atk-vin01a2:299_9": "Tā āpattiyo bhikkhunīnaṁ santike vuṭṭhātunti tā sabbāpi bhikkhunīhi kātabbaṁ vinayakammaṁ katvā bhikkhunīnaṁ santike vuṭṭhātuṁ anujānāmīti attho.",
  "atk-vin01a2:299_10": "Tāhi āpattīhi anāpattīti yā pana bhikkhūnaṁ bhikkhunīhi asādhāraṇā sukkavissaṭṭhi-ādikā āpattiyo, tāhi anāpatti.",
  "atk-vin01a2:299_11": "Liṅgaparivattanena tā āpattiyo vuṭṭhitāva honti.",
  "atk-vin01a2:299_12": "Puna pakatiliṅge uppannepi tāhi āpattīhi tassa anāpattiyevāti ayaṁ tāvettha pāḷivinicchayo.",
  "atk-vin01a2:300_0": "Ayaṁ pana pāḷimutto okkantikavinicchayo – imesu tāva dvīsu liṅgesu purisaliṅgaṁ uttamaṁ, itthiliṅgaṁ hīnaṁ;",
  "atk-vin01a2:300_1": "tasmā purisaliṅgaṁ balavaakusalena antaradhāyati.",
  "atk-vin01a2:300_2": "Itthiliṅgaṁ dubbalakusalena patiṭṭhāti.",
  "atk-vin01a2:300_3": "Itthiliṅgaṁ pana antaradhāyantaṁ dubbalaakusalena antaradhāyati.",
  "atk-vin01a2:300_4": "Purisaliṅgaṁ balavakusalena patiṭṭhāti.",
  "atk-vin01a2:300_5": "Evaṁ ubhayampi akusalena antaradhāyati, kusalena paṭilabbhati.",
  "atk-vin01a2:301_0": "Tattha sace dvinnaṁ bhikkhūnaṁ ekato sajjhāyaṁ vā dhammasākacchaṁ vā katvā ekāgāre nipajjitvā niddaṁ okkantānaṁ ekassa itthiliṅgaṁ pātubhavati, ubhinnampi sahaseyyāpatti hoti.",
  "atk-vin01a2:301_1": "So ce paṭibujjhitvā attano taṁ vippakāraṁ disvā dukkhī dummano rattibhāgeyeva itarassa āroceyya, tena samassāsetabbo – ‘‘hotu, mā cintayittha. Vaṭṭasseveso doso.",
  "atk-vin01a2:301_2": "Sammāsambuddhena dvāraṁ dinnaṁ, bhikkhu vā hotu bhikkhunī vā, anāvaṭo dhammo avārito saggamaggo’’ti.",
  "atk-vin01a2:301_3": "Samassāsetvā ca evaṁ vattabbaṁ – ‘‘tumhehi bhikkhunupassayaṁ gantuṁ vaṭṭati.",
  "atk-vin01a2:301_4": "Atthi vo kāci sandiṭṭhā bhikkhuniyo’’ti.",
  "atk-vin01a2:301_5": "Sacassā honti tādisā bhikkhuniyo atthīti, no ce honti natthīti vatvā so bhikkhu vattabbo – ‘‘mama saṅgahaṁ karotha;",
  "atk-vin01a2:301_6": "idāni maṁ paṭhamaṁ bhikkhunupassayaṁ nethā’’ti.",
  "atk-vin01a2:301_7": "Tena bhikkhunā taṁ gahetvā tassā vā sandiṭṭhānaṁ attano vā sandiṭṭhānaṁ bhikkhunīnaṁ santikaṁ gantabbaṁ.",
  "atk-vin01a2:301_8": "Gacchantena ca na ekakena gantabbaṁ.",
  "atk-vin01a2:301_9": "Catūhi pañcahi bhikkhūhi saddhiṁ jotikañca kattaradaṇḍañca gahetvā saṁvidahanaṁ parimocetvā ‘‘mayaṁ asukaṁ nāma ṭhānaṁ gacchāmā’’ti gantabbaṁ.",
  "atk-vin01a2:301_10": "Sace bahigāme dūre vihāro hoti, antarāmagge gāmantara-nadīpāra-rattivippavāsa-gaṇaohīyanāpattīhi anāpatti.",
  "atk-vin01a2:301_11": "Bhikkhunupassayaṁ gantvā tā bhikkhuniyo vattabbā – ‘‘asukaṁ nāma bhikkhuṁ jānāthā’’ti? ‘‘Āma, ayyā’’ti.",
  "atk-vin01a2:301_12": "‘‘Tassa itthiliṅgaṁ pātubhūtaṁ, saṅgahaṁ dānissa karothā’’ti.",
  "atk-vin01a2:301_13": "Tā ce ‘‘sādhu, ayyā, idāni mayampi sajjhāyissāma, dhammaṁ sossāma, gacchatha tumhe’’ti vatvā saṅgahaṁ karonti, ārādhikā ca honti saṅgāhikā lajjiniyo, tā kopetvā aññattha na gantabbaṁ.",
  "atk-vin01a2:301_14": "Gacchati ce, gāmantara-nadīpāra-rattivippavāsa-gaṇaohīyanāpattīhi na muccati.",
  "atk-vin01a2:301_15": "Sace pana lajjiniyo honti, na saṅgāhikāyo; aññattha gantuṁ labbhati.",
  "atk-vin01a2:301_16": "Sacepi alajjiniyo honti, saṅgahaṁ pana karonti;",
  "atk-vin01a2:301_17": "tāpi pariccajitvā aññattha gantuṁ labbhati.",
  "atk-vin01a2:301_18": "Sace lajjiniyo ca saṅgāhikā ca, ñātikā na honti, āsannagāme pana aññā ñātikāyo honti paṭijagganikā, tāsampi santikaṁ gantuṁ vaṭṭatīti vadanti.",
  "atk-vin01a2:301_19": "Gantvā sace bhikkhubhāvepi nissayapaṭipanno, patirūpāya bhikkhuniyā santike nissayo gahetabbo.",
  "atk-vin01a2:301_20": "Mātikā vā vinayo vā uggahito suggahito, puna uggaṇhanakāraṇaṁ natthi.",
  "atk-vin01a2:301_21": "Sace bhikkhubhāve parisāvacaro, tassa santikeyeva upasampannā sūpasampannā.",
  "atk-vin01a2:301_22": "Aññassa santike nissayo gahetabbo.",
  "atk-vin01a2:301_23": "Pubbe taṁ nissāya vasantehipi aññassa santikeyeva nissayo gahetabbo.",
  "atk-vin01a2:301_24": "Paripuṇṇavassasāmaṇerenāpi aññassa santikeyeva upajjhā gahetabbā.",
  "atk-vin01a2:302_0": "Yaṁ panassa bhikkhubhāve adhiṭṭhitaṁ ticīvarañca patto ca, taṁ adhiṭṭhānaṁ vijahati, puna adhiṭṭhātabbaṁ.",
  "atk-vin01a2:302_1": "Saṅkaccikā ca udakasāṭikā ca gahetabbā.",
  "atk-vin01a2:302_2": "Yaṁ atirekacīvaraṁ vā atirekapatto vā vinayakammaṁ katvā ṭhapito hoti, taṁ sabbampi vinayakammaṁ vijahati, puna kātabbaṁ.",
  "atk-vin01a2:302_3": "Paṭiggahitatelamadhuphāṇitādīnipi paṭiggahaṇaṁ vijahanti.",
  "atk-vin01a2:302_4": "Sace paṭiggahaṇato sattame divase liṅgaṁ parivattati, puna paṭiggahetvā sattāhaṁ vaṭṭati.",
  "atk-vin01a2:302_5": "Yaṁ pana bhikkhukāle aññassa bhikkhuno santakaṁ paṭiggahitaṁ, taṁ paṭiggahaṇaṁ na vijahati.",
  "atk-vin01a2:302_6": "Yaṁ ubhinnaṁ sādhāraṇaṁ avibhajitvā ṭhapitaṁ, taṁ pakatatto rakkhati.",
  "atk-vin01a2:302_7": "Yaṁ pana vibhattaṁ etasseva santakaṁ, taṁ paṭiggahaṇaṁ vijahati. Vuttampi cetaṁ parivāre –",
  "atk-vin01a2:303_0": "‘‘Telaṁ madhuṁ phāṇitañcāpi sappiṁ;",
  "atk-vin01a2:304_0": "Sāmaṁ gahetvāna nikkhipeyya;",
  "atk-vin01a2:305_0": "Avītivatte sattāhe;",
  "atk-vin01a2:306_0": "Sati paccaye paribhuñjantassa āpatti;",
  "atk-vin01a2:307_0": "Pañhā mesā kusalehi cintitā’’ti. (pari. 480);",
  "atk-vin01a2:308_0": "Idañhi liṅgaparivattanaṁ sandhāya vuttaṁ.",
  "atk-vin01a2:308_1": "Paṭiggahaṇaṁ nāma liṅgaparivattanena, kālaṁkiriyāya, sikkhāpaccakkhānena, hīnāyāvattanena, anupasampannassa dānena, anapekkhavissajjanena, acchinditvā gahaṇena ca vijahati.",
  "atk-vin01a2:308_2": "Tasmā sacepi harītakakhaṇḍampi paṭiggahetvā ṭhapitamatthi, sabbamassa paṭiggahaṇaṁ vijahati.",
  "atk-vin01a2:308_3": "Bhikkhuvihāre pana yaṁkiñcissā santakaṁ paṭiggahetvā vā appaṭiggahetvā vā ṭhapitaṁ, sabbassa sāva issarā, āharāpetvā gahetabbaṁ.",
  "atk-vin01a2:308_4": "Yaṁ panettha thāvaraṁ tassā santakaṁ senāsanaṁ vā uparopakā vā, te yassicchati tassa dātabbā.",
  "atk-vin01a2:308_5": "Terasasu sammutīsu yā bhikkhukāle laddhā sammuti, sabbā sā paṭippassambhati.",
  "atk-vin01a2:308_6": "Purimikāya senāsanaggāho paṭippassambhati.",
  "atk-vin01a2:308_7": "Sace pacchimikāya senāsane gahite liṅgaṁ parivattati, bhikkhunisaṅgho cassā uppannaṁ lābhaṁ dātukāmo hoti, apaloketvā dātabbo.",
  "atk-vin01a2:308_8": "Sace bhikkhunīhi sādhāraṇāya paṭicchannāya āpattiyā parivasantassa liṅgaṁ parivattati, pakkhamānattameva dātabbaṁ.",
  "atk-vin01a2:308_9": "Sace mānattaṁ carantassa parivattati, puna pakkhamānattameva dātabbaṁ.",
  "atk-vin01a2:308_10": "Sace ciṇṇamānattassa parivattati, bhikkhunīhi abbhānakammaṁ kātabbaṁ.",
  "atk-vin01a2:308_11": "Sace akusalavipāke parikkhīṇe pakkhamānattakāle punadeva liṅgaṁ parivattati, chārattaṁ mānattameva dātabbaṁ.",
  "atk-vin01a2:308_12": "Sace ciṇṇe pakkhamānatte parivattati, bhikkhūhi abbhānakammaṁ kātabbanti.",
  "atk-vin01a2:309_0": "Anantare bhikkhuniyā liṅgaparivattanavatthumhi idha vuttanayeneva sabbo vinicchayo veditabbo.",
  "atk-vin01a2:309_1": "Ayaṁ pana viseso – sacepi bhikkhunikāle āpannā sañcarittāpatti paṭicchannā hoti, parivāsadānaṁ natthi, chārattaṁ mānattameva dātabbaṁ.",
  "atk-vin01a2:309_2": "Sace pakkhamānattaṁ carantiyā liṅgaṁ parivattati, na tenattho, chārattaṁ mānattameva dātabbaṁ.",
  "atk-vin01a2:309_3": "Sace ciṇṇamānattāya parivattati, puna mānattaṁ adatvā bhikkhūhi abbhetabbo.",
  "atk-vin01a2:309_4": "Atha bhikkhūhi mānatte adinne puna liṅgaṁ parivattati, bhikkhunīhi pakkhamānattameva dātabbaṁ.",
  "atk-vin01a2:309_5": "Atha chārattaṁ mānattaṁ carantassa puna parivattati, pakkhamānattameva dātabbaṁ.",
  "atk-vin01a2:309_6": "Ciṇṇamānattassa pana liṅgaparivatte jāte bhikkhunīhi abbhānakammaṁ kātabbaṁ .",
  "atk-vin01a2:309_7": "Puna parivatte ca liṅge bhikkhunibhāve ṭhitāyapi yā āpattiyo pubbe paṭippassaddhā, tā suppaṭippassaddhā evāti.",
  "atk-vin01a2:310_0": "70.",
  "atk-vin01a2:310_1": "Ito parāni ‘‘mātuyā methunaṁ dhamma’’ntiādīni cattāri vatthūni uttānatthāniyeva.",
  "atk-vin01a2:311_0": "71.",
  "atk-vin01a2:311_1": "Mudupiṭṭhikavatthumhi so kira bhikkhu naṭapubbako.",
  "atk-vin01a2:311_2": "Tassa sippakosallatthaṁ parikammakatā piṭṭhi mudukā ahosi. Tasmā evaṁ kātuṁ asakkhi.",
  "atk-vin01a2:312_0": "Lambīvatthumhi tassa bhikkhussa aṅgajātaṁ dīghaṁ hoti lambati, tasmā lambīti vutto.",
  "atk-vin01a2:313_0": "Ito parāni dve vaṇavatthūni uttānāneva.",
  "atk-vin01a2:313_1": "Lepacittavatthumhi lepacittaṁ nāma cittakammarūpaṁ.",
  "atk-vin01a2:314_0": "Dārudhītalikavatthumhi dārudhītalikā nāma kaṭṭharūpaṁ.",
  "atk-vin01a2:314_1": "Yathā ca imesu dvīsu evaṁ aññesupi dantarūpa-potthakarūpa-loharūpādīsu anupādinnakesu itthirūpesu nimitte methunarāgena upakkamantassa asuci muccatu vā mā vā, dukkaṭameva.",
  "atk-vin01a2:314_2": "Kāyasaṁsaggarāgena upakkamantassāpi tatheva dukkaṭaṁ.",
  "atk-vin01a2:314_3": "Mocanarāgena pana upakkamantassa mutte saṅghādiseso, amutte thullaccayanti.",
  "atk-vin01a2:315_0": "72.",
  "atk-vin01a2:315_1": "Sundaravatthumhi ayaṁ sundaro nāma rājagahe kuladārako saddhāya pabbajito;",
  "atk-vin01a2:315_2": "attabhāvassa abhirūpatāya ‘‘sundaro’’ti nāmaṁ labhi.",
  "atk-vin01a2:315_3": "Taṁ rathikāya gacchantaṁ disvā samuppannachandarāgā sā itthī imaṁ vippakāraṁ akāsi. Thero pana anāgāmī. Tasmā so na sādiyi. Aññesaṁ pana avisayo eso.",
  "atk-vin01a2:316_0": "Ito paresu catūsu vatthūsu te bhikkhū jaḷā dummedhā mātugāmassa vacanaṁ gahetvā tathā katvā pacchā kukkuccāyiṁsu.",
  "atk-vin01a2:317_0": "73.",
  "atk-vin01a2:317_1": "Akkhāyitādīni tīṇi vatthūni uttānatthāneva.",
  "atk-vin01a2:317_2": "Dvīsu chinnasīsavatthūsu ayaṁ vinicchayo – vaṭṭakate mukhe vivaṭe aṅgajātaṁ pavesento sace heṭṭhā vā upari vā ubhayapassehi vā chupantaṁ paveseti, pārājikaṁ.",
  "atk-vin01a2:317_3": "Catūhipi passehi achupantaṁ pavesetvā abbhantare tālukaṁ chupati, pārājikameva.",
  "atk-vin01a2:317_4": "Cattāri passāni tālukañca achupanto ākāsagatameva katvā paveseti ca nīharati ca, dukkaṭaṁ.",
  "atk-vin01a2:317_5": "Yadi pana dantā suphusitā, antomukhe okāso natthi, dantā ca bahi oṭṭhamaṁsena paṭicchannā, tattha vātena asamphuṭṭhaṁ allokāsaṁ tilaphalamattampi pavesentassa pārājikameva.",
  "atk-vin01a2:317_6": "Uppāṭite pana oṭṭhamaṁse dantesuyeva upakkamantassa thullaccayaṁ.",
  "atk-vin01a2:317_7": "Yopi danto bahi nikkhamitvā tiṭṭhati , na sakkā oṭṭhehi pidahituṁ.",
  "atk-vin01a2:317_8": "Tattha upakkamantepi bahi nikkhantajivhāya upakkamantepi thullaccayameva.",
  "atk-vin01a2:317_9": "Jīvamānakasarīrepi bahi nikkhantajivhāya thullaccayameva.",
  "atk-vin01a2:317_10": "Yadi pana bahijivhāya paliveṭhetvā antomukhaṁ paveseti, pārājikameva.",
  "atk-vin01a2:317_11": "Uparigīvāya chinnasīsassapi adhobhāgena aṅgajātaṁ pavesetvā tālukaṁ chupantassa pārājikameva.",
  "atk-vin01a2:318_0": "Aṭṭhikavatthumhi susānaṁ gacchantassāpi dukkaṭaṁ.",
  "atk-vin01a2:318_1": "Aṭṭhikāni saṅkaḍḍhantassāpi, nimitte methunarāgena upakkamantassāpi, kāyasaṁsaggarāgena upakkamantassāpi, muccatu vā mā vā, dukkaṭameva.",
  "atk-vin01a2:318_2": "Mocanarāgena pana upakkamantassa muccante saṅghādiseso, amuccante thullaccayameva.",
  "atk-vin01a2:319_0": "Nāgīvatthumhi nāgamāṇavikā vā hotu kinnarīādīnaṁ vā aññatarā, sabbattha pārājikaṁ.",
  "atk-vin01a2:320_0": "Yakkhīvatthumhi sabbāpi devatā yakkhīyeva.",
  "atk-vin01a2:321_0": "Petīvatthumhi nijjhāmataṇhikādipetiyo allīyitumpi na sakkā. Vimānapetiyo pana atthi;",
  "atk-vin01a2:321_1": "yāsaṁ kāḷapakkhe akusalaṁ vipaccati, juṇhapakkhe devatā viya sampattiṁ anubhonti.",
  "atk-vin01a2:321_2": "Evarūpāya petiyā vā yakkhiyā vā sace dassana-gahaṇa-āmasana-phusana-ghaṭṭanāni paññāyanti, pārājikaṁ.",
  "atk-vin01a2:321_3": "Athāpi dassanaṁ natthi, itarāni paññāyanti, pārājikameva.",
  "atk-vin01a2:321_4": "Atha dassanagahaṇāni na paññāyanti, āmasanaphusanaghaṭṭanehi paññāyamānehi taṁ puggalaṁ visaññaṁ katvā attano manorathaṁ pūretvā gacchati, ayaṁ avisayo nāma.",
  "atk-vin01a2:321_5": "Tasmā ettha avisayattā anāpatti. Paṇḍakavatthu pākaṭameva.",
  "atk-vin01a2:322_0": "Upahatindriyavatthumhi upahatindriyoti upahatakāyappasādo khāṇukaṇṭakamiva sukhaṁ vā dukkhaṁ vā na vedayati.",
  "atk-vin01a2:322_1": "Avedayantassāpi sevanacittavasena āpatti.",
  "atk-vin01a2:323_0": "Chupitamattavatthusmiṁ yo ‘‘methunaṁ dhammaṁ paṭisevissāmī’’ti mātugāmaṁ gaṇhitvā methune virajjitvā vippaṭisārī hoti, dukkaṭamevassa hoti.",
  "atk-vin01a2:323_1": "Methunadhammassa hi pubbapayogā hatthaggāhādayo yāva sīsaṁ na pāpuṇāti, tāva dukkaṭe tiṭṭhanti. Sīse patte pārājikaṁ hoti.",
  "atk-vin01a2:323_2": "Paṭhamapārājikassa hi dukkaṭameva sāmantaṁ. Itaresaṁ tiṇṇaṁ thullaccayaṁ.",
  "atk-vin01a2:323_3": "Ayaṁ pana bhikkhu methunadhamme virajjitvā kāyasaṁsaggaṁ sādiyīti veditabbo.",
  "atk-vin01a2:323_4": "Tenāha bhagavā – ‘‘āpatti saṅghādisesassā’’ti.",
  "atk-vin01a2:324_0": "74.",
  "atk-vin01a2:324_1": "Bhaddiyavatthusmiṁ bhaddiyaṁ nāma taṁ nagaraṁ.",
  "atk-vin01a2:324_2": "Jātiyāvanaṁ nāma jātipupphagumbānaṁ ussannatāya evaṁ laddhanāmaṁ;",
  "atk-vin01a2:324_3": "taṁ tassa nagarassa upacāre vanaṁ hoti.",
  "atk-vin01a2:324_4": "So tattha nipanno tena vātupatthambhena mahāniddaṁ okkami.",
  "atk-vin01a2:324_5": "Ekarasaṁ bhavaṅgameva vattati.",
  "atk-vin01a2:324_6": "Kilinnaṁ passitvāti asucikiliṭṭhaṁ passitvā.",
  "atk-vin01a2:325_0": "75.",
  "atk-vin01a2:325_1": "Ito parāni sādiyanapaṭisaṁyuttāni cattāri vatthūni, ajānanavatthu cāti pañca uttānatthāneva.",
  "atk-vin01a2:326_0": "76.",
  "atk-vin01a2:326_1": "Dvīsu asādiyanavatthūsu sahasā vuṭṭhāsīti āsīvisena daṭṭho viya agginā daḍḍho viya ca turitaṁ vuṭṭhāsi.",
  "atk-vin01a2:326_2": "Akkamitvā pavattesīti appamatto bhikkhu āraddhavipassako upaṭṭhitassati khippaṁ vuṭṭhahantova akkamitvā bhūmiyaṁ vaṭṭento parivaṭṭento viheṭhento pātesi.",
  "atk-vin01a2:326_3": "Puthujjanakalyāṇakena hi evarūpesu ṭhānesu cittaṁ rakkhitabbaṁ.",
  "atk-vin01a2:326_4": "Ayañca tesaṁ aññataro saṅgāmasīsayodho bhikkhu.",
  "atk-vin01a2:327_0": "77.",
  "atk-vin01a2:327_1": "Dvāraṁ vivaritvā nipannavatthumhi divā paṭisallīyantenāti divā nipajjantena.",
  "atk-vin01a2:327_2": "Dvāraṁ saṁvaritvā paṭisallīyitunti dvāraṁ pidahitvā nipajjituṁ.",
  "atk-vin01a2:327_3": "Ettha ca kiñcāpi pāḷiyaṁ ‘‘ayaṁ nāma āpattī’’ti na vuttā.",
  "atk-vin01a2:327_4": "Vivaritvā nipannadosena pana uppanne vatthusmiṁ ‘‘anujānāmi, bhikkhave, divā paṭisallīyantena dvāraṁ saṁvaritvā paṭisallīyitu’’nti vuttattā asaṁvaritvā paṭisallīyantassa dukkaṭaṁ vuttaṁ.",
  "atk-vin01a2:327_5": "Bhagavato hi adhippāyaṁ ñatvā upālittherādīhi aṭṭhakathā ṭhapitā.",
  "atk-vin01a2:327_6": "‘‘Atthāpatti divā āpajjati no ratti’’nti (pari. 323) imināpi cetaṁ siddhaṁ.",
  "atk-vin01a2:328_0": "Kīdisaṁ pana dvāraṁ saṁvaritabbaṁ, kīdisaṁ na saṁvaritabbaṁ?",
  "atk-vin01a2:328_1": "Rukkhapadaraveḷupadarakilañjapaṇṇādīnaṁ yena kenaci kavāṭaṁ katvā heṭṭhā udukkhale upari uttarapāsake ca pavesetvā kataṁ parivattakadvārameva saṁvaritabbaṁ.",
  "atk-vin01a2:328_2": "Aññaṁ gorūpānaṁ vajesu viya rukkhasūcikaṇṭakadvāraṁ, gāmathakanakaṁ cakkalakayuttadvāraṁ, phalakesu vā kiṭikāsu vā dve tīṇi cakkalakāni yojetvā kataṁ saṁsaraṇakiṭikadvāraṁ, āpaṇesu viya kataṁ ugghāṭanakiṭikadvāraṁ, dvīsu tīsu ṭhānesu veṇusalākā gopphetvā paṇṇakuṭīsu kataṁ salākahatthakadvāraṁ, dussasāṇidvāranti evarūpaṁ dvāraṁ na saṁvaritabbaṁ.",
  "atk-vin01a2:328_3": "Pattahatthassa kavāṭappaṇāmane pana ekaṁ dussasāṇidvārameva anāpattikaraṁ, avasesāni paṇāmentassa āpatti.",
  "atk-vin01a2:328_4": "Divā paṭisallīyantassa pana parivattakadvārameva āpattikaraṁ, sesāni saṁvaritvā vā asaṁvaritvā vā nipannassa āpatti natthi.",
  "atk-vin01a2:328_5": "Saṁvaritvā pana nipajjitabbaṁ, etaṁ vattaṁ.",
  "atk-vin01a2:329_0": "Parivattakadvāraṁ pana kittakena saṁvutaṁ hoti?",
  "atk-vin01a2:329_1": "Sūcighaṭikādīsu dinnāsu saṁvutameva hoti.",
  "atk-vin01a2:329_2": "Apica kho sūcimattepi dinne vaṭṭati. Ghaṭikamattepi dinne vaṭṭati.",
  "atk-vin01a2:329_3": "Dvārabāhaṁ phusitvā pihitamattepi vaṭṭati. Īsakaṁ aphusitepi vaṭṭati.",
  "atk-vin01a2:329_4": "Sabbantimena vidhinā yāvatā sīsaṁ nappavisati tāvatā aphusitepi vaṭṭatīti.",
  "atk-vin01a2:329_5": "Sace bahūnaṁ vaḷañjanaṭṭhānaṁ hoti, bhikkhuṁ vā sāmaṇeraṁ vā ‘‘dvāraṁ, āvuso, jaggāhī’’ti vatvāpi nipajjituṁ vaṭṭati.",
  "atk-vin01a2:329_6": "Atha bhikkhū cīvarakammaṁ vā aññaṁ vā kiñci karontā nisinnā honti, ‘‘ete dvāraṁ jaggissantī’’ti ābhogaṁ katvāpi nipajjituṁ vaṭṭati.",
  "atk-vin01a2:329_7": "Kurundaṭṭhakathāyaṁ pana ‘‘upāsakampi āpucchitvā vā, ‘esa jaggissatī’ti ābhogaṁ katvā vā nipajjituṁ vaṭṭati.",
  "atk-vin01a2:329_8": "Kevalaṁ bhikkhuniṁ vā mātugāmaṁ vā āpucchituṁ na vaṭṭatī’’ti vuttaṁ.",
  "atk-vin01a2:329_9": "Atha dvārassa udukkhalaṁ vā uttarapāsako vā bhinno vā hoti aṭṭhapito vā, saṁvarituṁ na sakkoti, navakammatthaṁ vā pana iṭṭhakapuñjo vā mattikādīnaṁ vā rāsi antodvāre kato hoti, aṭṭaṁ vā bandhanti, yathā saṁvarituṁ na sakkoti;",
  "atk-vin01a2:329_10": "evarūpe antarāye sati asaṁvaritvāpi nipajjituṁ vaṭṭati.",
  "atk-vin01a2:329_11": "Yadi pana kavāṭaṁ natthi, laddhakappameva.",
  "atk-vin01a2:329_12": "Upari sayantena nisseṇiṁ āropetvā nipajjitabbaṁ.",
  "atk-vin01a2:329_13": "Sace nisseṇimatthake thakanakaṁ hoti, thaketvāpi nipajjitabbaṁ.",
  "atk-vin01a2:329_14": "Gabbhe nipajjantena gabbhadvāraṁ vā pamukhadvāraṁ vā yaṁkiñci saṁvaritvā nipajjituṁ vaṭṭati.",
  "atk-vin01a2:329_15": "Sace ekakuṭṭake gehe dvīsu passesu dvārāni katvā vaḷañjanti, dvepi dvārāni jaggitabbāni.",
  "atk-vin01a2:330_0": "Tibhūmakepi pāsāde dvāraṁ jaggitabbameva.",
  "atk-vin01a2:330_1": "Sace bhikkhācārā paṭikkamma lohapāsādasadisaṁ pāsādaṁ bahū bhikkhū divāvihāratthaṁ pavisanti, saṅghattherena dvārapālassa ‘‘dvāraṁ jaggāhī’’ti vatvā vā ‘‘dvārajagganaṁ etassa bhāro’’ti ābhogaṁ katvā vā pavisitvā nipajjitabbaṁ .",
  "atk-vin01a2:330_2": "Yāva saṅghanavakena evameva kattabbaṁ.",
  "atk-vin01a2:330_3": "Pure pavisantānaṁ ‘‘dvārajagganaṁ nāma pacchimānaṁ bhāro’’ti evaṁ ābhogaṁ kātumpi vaṭṭati.",
  "atk-vin01a2:330_4": "Anāpucchā vā ābhogaṁ vā akatvā antogabbhe vā asaṁvutadvāre bahi vā nipajjantānaṁ āpatti.",
  "atk-vin01a2:330_5": "Gabbhe vā bahi vā nipajjanakālepi ‘‘dvārajagganaṁ nāma mahādvāre dvārapālassa bhāro’’ti ābhogaṁ katvā nipajjituṁ vaṭṭatiyeva.",
  "atk-vin01a2:330_6": "Lohapāsādādīsu ākāsatale nipajjantenāpi dvāraṁ saṁvaritabbameva.",
  "atk-vin01a2:331_0": "Ayañhettha saṅkhepo – idaṁ divāpaṭisallīyanaṁ yena kenaci parikkhitte sadvārabandhe ṭhāne kathitaṁ.",
  "atk-vin01a2:331_1": "Tasmā abbhokāse vā rukkhamūle vā maṇḍape vā yattha katthaci sadvārabandhe nipajjantena dvāraṁ saṁvaritvāva nipajjitabbaṁ.",
  "atk-vin01a2:331_2": "Sace mahāpariveṇaṁ hoti, mahābodhiyaṅgaṇalohapāsādaṅgaṇasadisaṁ bahūnaṁ osaraṇaṭṭhānaṁ, yattha dvāraṁ saṁvutampi saṁvutaṭṭhāne na tiṭṭhati, dvāraṁ alabhantā pākāraṁ āruhitvāpi vicaranti, tattha saṁvaraṇakiccaṁ natthi.",
  "atk-vin01a2:331_3": "Rattiṁ dvāraṁ vivaritvā nipanno aruṇe uggate uṭṭhahati, anāpatti.",
  "atk-vin01a2:331_4": "Sace pabujjhitvā puna supati, āpatti.",
  "atk-vin01a2:331_5": "Yo pana ‘‘aruṇe uggate vuṭṭhahissāmī’’ti paricchinditvāva dvāraṁ asaṁvaritvā rattiṁ nipajjati, yathāparicchedameva ca na vuṭṭhāti, tassa āpattiyeva.",
  "atk-vin01a2:331_6": "Mahāpaccariyaṁ pana ‘‘evaṁ nipajjanto anādariyadukkaṭāpi na muccatī’’ti vuttaṁ.",
  "atk-vin01a2:332_0": "Yo pana bahudeva rattiṁ jaggitvā addhānaṁ vā gantvā divā kilantarūpo mañce nisinno pāde bhūmito amocetvāva niddāvasena nipajjati, tassa anāpatti.",
  "atk-vin01a2:332_1": "Sace okkantaniddo ajānantopi pāde mañcakaṁ āropeti, āpattiyeva.",
  "atk-vin01a2:332_2": "Nisīditvā apassāya supantassa anāpatti.",
  "atk-vin01a2:332_3": "Yopi ca ‘‘niddaṁ vinodessāmī’’ti caṅkamanto patitvā sahasāva vuṭṭhāti, tassāpi anāpatti.",
  "atk-vin01a2:332_4": "Yo pana patitvā tattheva sayati, na vuṭṭhāti, tassa āpatti.",
  "atk-vin01a2:333_0": "Ko muccati, ko na muccatīti?",
  "atk-vin01a2:333_1": "Mahāpaccariyaṁ tāva ‘‘ekabhaṅgena nipannakoyeva muccati.",
  "atk-vin01a2:333_2": "Pāde pana bhūmito mocetvā nipanno yakkhagahitakopi visaññībhūtopi na muccatī’’ti vuttaṁ.",
  "atk-vin01a2:333_3": "Kurundaṭṭhakathāyaṁ pana ‘‘bandhitvā nipajjāpitova muccatī’’ti vuttaṁ.",
  "atk-vin01a2:333_4": "Mahāaṭṭhakathāyaṁ pana ‘‘yo caṅkamanto muccitvā patito tattheva supati, tassāpi avisayattā āpatti na dissati.",
  "atk-vin01a2:333_5": "Ācariyā pana evaṁ na kathayanti.",
  "atk-vin01a2:333_6": "Tasmā āpattiyevāti mahāpadumattherena vuttaṁ.",
  "atk-vin01a2:333_7": "Dve pana janā āpattito muccantiyeva, yo ca yakkhagahitako, yo ca bandhitvā nipajjāpito’’ti.",
  "atk-vin01a2:334_0": "78.",
  "atk-vin01a2:334_1": "Bhārukacchakavatthumhi anāpatti supinantenāti yasmā supinante avisayattā evaṁ hoti, tasmā upālitthero bhagavatā avinicchitapubbampi imaṁ vatthuṁ nayaggāhena vinicchini.",
  "atk-vin01a2:334_2": "Bhagavāpi ca sutvā ‘‘sukathitaṁ, bhikkhave, upālinā;",
  "atk-vin01a2:334_3": "apade padaṁ karonto viya, ākāse padaṁ dassento viya upāli imaṁ pañhaṁ kathesī’’ti vatvā theraṁ etadagge ṭhapesi – ‘‘etadaggaṁ, bhikkhave, mama sāvakānaṁ bhikkhūnaṁ vinayadharānaṁ yadidaṁ upālī’’ti (a. ni. 1.219, 228).",
  "atk-vin01a2:334_4": "Ito parāni supabbādīni vatthūni uttānatthāneva.",
  "atk-vin01a2:335_0": "80.",
  "atk-vin01a2:335_1": "Bhikkhunīsampayojanādīsu te licchavikumārakā khiḍḍāpasutā attano anācārena evaṁ akaṁsu.",
  "atk-vin01a2:335_2": "Tato paṭṭhāya ca licchavīnaṁ vināso eva udapādi.",
  "atk-vin01a2:336_0": "82.",
  "atk-vin01a2:336_1": "Vuḍḍhapabbajitavatthumhi dassanaṁ agamāsīti anukampāya ‘‘taṁ dakkhissāmī’’ti gehaṁ agamāsi.",
  "atk-vin01a2:336_2": "Athassa sā attano ca dārakānañca nānappakārehi anāthabhāvaṁ saṁvaṇṇesi.",
  "atk-vin01a2:336_3": "Anapekkhañca naṁ ñatvā kupitā ‘‘ehi vibbhamāhī’’ti balakkārena aggahesi.",
  "atk-vin01a2:336_4": "So attānaṁ mocetuṁ paṭikkamanto jarādubbalatāya uttāno paripati. Tato sā attano manaṁ akāsi.",
  "atk-vin01a2:336_5": "So pana bhikkhu anāgāmī samucchinnakāmarāgo tasmā na sādiyīti.",
  "atk-vin01a2:337_0": "83. Migapotakavatthu uttānatthamevāti.",
  "atk-vin01a2:338_0": "Vinītavatthu niṭṭhitaṁ.",
  "atk-vin01a2:339_0": "Samantapāsādikāya vinayasaṁvaṇṇanāya",
  "atk-vin01a2:340_0": "Paṭhamapārājikavaṇṇanā niṭṭhitā.",
  "atk-vin01a2:341_0": "Tatridaṁ samantapāsādikāya samantapāsādikattasmiṁ –",
  "atk-vin01a2:342_0": "Ācariyaparamparato, nidānavatthuppabhedadīpanato;",
  "atk-vin01a2:343_0": "Parasamayavivajjanato, sakasamayavisuddhito ceva.",
  "atk-vin01a2:344_0": "Byañjanaparisodhanato, padatthato pāḷiyojanakkamato;",
  "atk-vin01a2:345_0": "Sikkhāpadanicchayato, vibhaṅganayabhedadassanato.",
  "atk-vin01a2:346_0": "Sampassataṁ na dissati, kiñci apāsādikaṁ yato ettha;",
  "atk-vin01a2:347_0": "Viññūnamayaṁ tasmā, samantapāsādikātveva.",
  "atk-vin01a2:348_0": "Saṁvaṇṇanā pavattā, vinayassa vineyyadamanakusalena;",
  "atk-vin01a2:349_0": "Vuttassa lokanāthena, lokamanukampamānenāti.",
  "atk-vin01a2:350_0": "Paṭhamapārājikavaṇṇanā niṭṭhitā.",
  "atk-vin01a2:351_0": "2. Dutiyapārājikaṁ",
  "atk-vin01a2:352_0": "Dutiyaṁ adutiyena, yaṁ jinena pakāsitaṁ;",
  "atk-vin01a2:353_0": "Pārājikaṁ tassa dāni, patto saṁvaṇṇanākkamo.",
  "atk-vin01a2:354_0": "Yasmā tasmā suviññeyyaṁ, yaṁ pubbe ca pakāsitaṁ;",
  "atk-vin01a2:355_0": "Taṁ sabbaṁ vajjayitvāna, hoti saṁvaṇṇanā ayaṁ.",
  "atk-vin01a2:356_0": "Dhaniyavatthuvaṇṇanā",
  "atk-vin01a2:357_0": "84.Tena samayena buddho bhagavā rājagahe viharati gijjhakūṭe pabbateti tattha rājagaheti evaṁnāmake nagare, tañhi mandhātu-mahāgovindādīhi pariggahitattā ‘‘rājagaha’’nti vuccati. Aññepettha pakāre vaṇṇayanti.",
  "atk-vin01a2:357_1": "Kiṁ tehi! Nāmametaṁ tassa nagarassa.",
  "atk-vin01a2:357_2": "Taṁ panetaṁ buddhakāle ca cakkavattikāle ca nagaraṁ hoti.",
  "atk-vin01a2:357_3": "Sesakāle suññaṁ hoti yakkhapariggahitaṁ, tesaṁ vasantavanaṁ hutvā tiṭṭhati.",
  "atk-vin01a2:357_4": "Evaṁ gocaragāmaṁ dassetvā nivāsanaṭṭhānamāha – gijjhakūṭe pabbateti.",
  "atk-vin01a2:357_5": "So ca gijjhā tassa kūṭesu vasiṁsu, gijjhasadisāni vā tassa kūṭāni;",
  "atk-vin01a2:357_6": "tasmā gijjhakūṭoti vuccatīti veditabbo.",
  "atk-vin01a2:358_0": "Sambahulāti vinayapariyāyena tayo janā sambahulāti vuccanti, tato paraṁ saṅgho.",
  "atk-vin01a2:358_1": "Suttantapariyāyena tayo tayo eva, tato paṭṭhāya sambahulā.",
  "atk-vin01a2:358_2": "Idha pana te suttantapariyāyena sambahulāti veditabbā.",
  "atk-vin01a2:358_3": "Sandiṭṭhāti nātivissāsikā na daḷhamittā;",
  "atk-vin01a2:358_4": "tattha tattha saṅgamma diṭṭhattā hi te sandiṭṭhāti vuccanti.",
  "atk-vin01a2:358_5": "Sambhattāti ativissāsikā daḷhamittā;",
  "atk-vin01a2:358_6": "te hi suṭṭhu bhattā bhajamānā ekasambhogaparibhogāti katvā ‘‘sambhattā’’ti vuccanti.",
  "atk-vin01a2:358_7": "Isigilipasseti isigili nāma pabbato, tassa passe.",
  "atk-vin01a2:358_8": "Pubbe kira pañcasatamattā paccekabuddhā kāsikosalādīsu janapadesu piṇḍāya caritvā pacchābhattaṁ tasmiṁ pabbate sannipatitvā samāpattiyā vītināmenti.",
  "atk-vin01a2:358_9": "Manussā te pavisanteva passanti na nikkhamante.",
  "atk-vin01a2:358_10": "Tato āhaṁsu – ‘‘ayaṁ pabbato ime isayo gilatī’’ti.",
  "atk-vin01a2:358_11": "Tadupādāya tassa ‘‘isigili’’tveva samaññā udapādi, tassa passe pabbatapāde.",
  "atk-vin01a2:359_0": "Tiṇakuṭiyo karitvāti tiṇacchadanā sadvārabandhā kuṭiyo katvā.",
  "atk-vin01a2:359_1": "Vassaṁ upagacchantena hi nālakapaṭipadaṁ paṭipannenāpi pañcannaṁ chadanānaṁ aññatarena channeyeva sadvārabandhe senāsane upagantabbaṁ.",
  "atk-vin01a2:359_2": "Vuttañhetaṁ – ‘‘na, bhikkhave, asenāsanikena vassaṁ upagantabbaṁ.",
  "atk-vin01a2:359_3": "Yo upagaccheyya, āpatti dukkaṭassā’’ti (mahāva. 204).",
  "atk-vin01a2:359_4": "Tasmā vassakāle sace senāsanaṁ labhati, iccetaṁ kusalaṁ;",
  "atk-vin01a2:359_5": "no ce labhati, hatthakammaṁ pariyesitvāpi kātabbaṁ.",
  "atk-vin01a2:359_6": "Hatthakammaṁ alabhantena sāmampi kātabbaṁ.",
  "atk-vin01a2:359_7": "Na tveva asenāsanikena vassaṁ upagantabbaṁ. Ayamanudhammatā.",
  "atk-vin01a2:359_8": "Tasmā te bhikkhū tiṇakuṭiyo karitvā rattiṭṭhānadivāṭṭhānādīni paricchinditvā katikavattāni ca khandhakavattāni ca adhiṭṭhāya tīsu sikkhāsu sikkhamānā vassaṁ upagacchiṁsu.",
  "atk-vin01a2:360_0": "Āyasmāpi dhaniyoti na kevalaṁ te therāva imassa sikkhāpadassa ādikammiko āyasmā dhaniyopi.",
  "atk-vin01a2:360_1": "Kumbhakāraputtoti kumbhakārassa putto;",
  "atk-vin01a2:360_2": "tassa hi nāmaṁ dhaniyo, pitā kumbhakāro, tena vuttaṁ – ‘‘dhaniyo kumbhakāraputto’’ti.",
  "atk-vin01a2:360_3": "Vassaṁ upagacchīti tehi therehi saddhiṁ ekaṭṭhāneyeva tiṇakuṭikaṁ karitvā vassaṁ upagacchi.",
  "atk-vin01a2:360_4": "Vassaṁvutthāti purimikāya upagatā mahāpavāraṇāya pavāritā pāṭipadadivasato paṭṭhāya ‘‘vutthavassā’’ti vuccanti. Evaṁ vassaṁvutthā hutvā.",
  "atk-vin01a2:361_0": "Tiṇakuṭiyo bhinditvāti na daṇḍamuggarādīhi cuṇṇavicuṇṇaṁ katvā, vattasīsena pana tiṇañca dāruvalli-ādīni ca oropetvāti attho.",
  "atk-vin01a2:361_1": "Yena hi vihārapaccante kuṭi katā hoti, tena sace āvāsikā bhikkhū honti, te āpucchitabbā.",
  "atk-vin01a2:361_2": "‘‘Sace imaṁ kuṭiṁ paṭijaggitvā koci vasituṁ ussahati, tassa dethā’’ti vatvā pakkamitabbaṁ.",
  "atk-vin01a2:361_3": "Yena araññe vā katā hoti , paṭijagganakaṁ vā na labhati, tena ‘‘aññesampi paribhogaṁ bhavissatī’’ti paṭisāmetvā gantabbaṁ.",
  "atk-vin01a2:361_4": "Te pana bhikkhū araññe kuṭiyo katvā paṭijagganakaṁ alabhantā tiṇañca kaṭṭhañca paṭisāmetvā saṅgopetvāti attho.",
  "atk-vin01a2:361_5": "Yathā ca ṭhapitaṁ taṁ upacikāhi na khajjati , anovassakañca hoti, tathā ṭhapetvā ‘‘idaṁ ṭhānaṁ āgantvā vasitukāmānaṁ sabrahmacārīnaṁ upakārāya bhavissatī’’ti gamiyavattaṁ pūretvā.",
  "atk-vin01a2:362_0": "Janapadacārikaṁ pakkamiṁsūti attano attano cittānukūlaṁ janapadaṁ agamaṁsu.",
  "atk-vin01a2:362_1": "Āyasmā pana dhaniyo kumbhakāraputto tattheva vassaṁ vasītiādi uttānatthameva.",
  "atk-vin01a2:362_2": "Yāvatatiyakanti yāvatatiyavāraṁ.",
  "atk-vin01a2:362_3": "Anavayoti anuavayo, sandhivasena ukāralopo.",
  "atk-vin01a2:362_4": "Anu anu avayo, yaṁ yaṁ kumbhakārehi kattabbaṁ nāma atthi, sabbattha anūno paripuṇṇasippoti attho. Saketi attano santake. Ācariyaketi ācariyakamme.",
  "atk-vin01a2:362_5": "Kumbhakārakammeti kumbhakārānaṁ kamme;",
  "atk-vin01a2:362_6": "kumbhakārehi kattabbakammeti attho.",
  "atk-vin01a2:362_7": "Etena sakaṁ ācariyakaṁ sarūpato dassitaṁ hoti.",
  "atk-vin01a2:362_8": "Pariyodātasippoti parisuddhasippo.",
  "atk-vin01a2:362_9": "Anavayattepi sati aññehi asadisasippoti vuttaṁ hoti.",
  "atk-vin01a2:363_0": "Sabbamattikāmayanti piṭṭhasaṅghāṭakakavāṭasūcighaṭikavātapānakavāṭamattaṁ ṭhapetvā avasesaṁ bhittichadaniṭṭhakathambhādibhedaṁ sabbaṁ gehasambhāraṁ mattikāmayameva katvāti attho.",
  "atk-vin01a2:363_1": "Tiṇañca kaṭṭhañca gomayañca saṅkaḍḍhitvā taṁ kuṭikaṁ pacīti taṁ sabbamattikāmayaṁ katvā pāṇikāya ghaṁsitvā sukkhāpetvā telatambamattikāya parimajjitvā anto ca bahi ca tiṇādīhi pūretvā yathā pakkā supakkā hoti, evaṁ paci.",
  "atk-vin01a2:363_2": "Evaṁ pakkā ca pana sā ahosi kuṭikā . Abhirūpāti surūpā. Pāsādikāti pasādajanikā. Lohitikāti lohitavaṇṇā.",
  "atk-vin01a2:363_3": "Kiṅkaṇikasaddoti kiṅkaṇikajālassa saddo.",
  "atk-vin01a2:363_4": "Yathā kira nānāratanehi katassa kiṅkaṇikajālassa saddo hoti, evaṁ tassā kuṭikāya vātapānantarikādīhi paviṭṭhena vātena samāhatāya saddo ahosi.",
  "atk-vin01a2:363_5": "Etenassā anto ca bahi ca supakkabhāvo dassito hoti.",
  "atk-vin01a2:363_6": "Mahāaṭṭhakathāyaṁ pana ‘‘kiṅkaṇikā’’ti kaṁsabhājanaṁ, tasmā yathā abhihatassa kaṁsabhājanassa saddo, evamassā vātappahatāya saddo ahosī’’ti vuttaṁ.",
  "atk-vin01a2:364_0": "85.Kiṁ etaṁ, bhikkhaveti ettha jānantova bhagavā kathāsamuṭṭhāpanatthaṁ pucchi.",
  "atk-vin01a2:364_1": "Bhagavato etamatthaṁ ārocesunti sabbamattikāmayāya kuṭikāya karaṇabhāvaṁ ādito paṭṭhāya bhagavato ārocesuṁ.",
  "atk-vin01a2:364_2": "Kathañhi nāma so, bhikkhave…pe… kuṭikaṁ karissatīti idaṁ atītatthe anāgatavacanaṁ; akāsīti vuttaṁ hoti.",
  "atk-vin01a2:364_3": "Tassa lakkhaṇaṁ saddasatthato pariyesitabbaṁ.",
  "atk-vin01a2:364_4": "Na hi nāma, bhikkhave, tassa moghapurisassa pāṇesu anuddayā anukampā avihesā bhavissatīti ettha anuddayāti anurakkhaṇā;",
  "atk-vin01a2:364_5": "etena mettāpubbabhāgaṁ dasseti.",
  "atk-vin01a2:364_6": "Anukampāti paradukkhena cittakampanā. Avihesāti avihiṁsanā;",
  "atk-vin01a2:364_7": "etehi karuṇāpubbabhāgaṁ dasseti.",
  "atk-vin01a2:364_8": "Idaṁ vuttaṁ hoti – ‘‘bhikkhave , tassa moghapurisassa pathavīkhaṇanacikkhallamaddanaaggidānesu bahū khuddānukhuddake pāṇe byābādhentassa vināsentassa tesu pāṇesu mettākaruṇānaṁ pubbabhāgamattāpi anuddayā anukampā avihesā na hi nāma bhavissati appamattakāpi nāma na bhavissatī’’ti.",
  "atk-vin01a2:364_9": "Mā pacchimā janatā pāṇesu pātabyataṁ āpajjīti pacchimo janasamūho pāṇesu pātabyabhāvaṁ mā āpajji.",
  "atk-vin01a2:364_10": "‘‘Buddhakālepi bhikkhūhi evaṁ kataṁ, īdisesu ṭhānesu pāṇātipātaṁ karontānaṁ natthi doso’’ti maññitvā imassa diṭṭhānugatiṁ āpajjamānā pacchimā janatā mā pāṇesu pātabye ghaṁsitabbe evaṁ maññīti vuttaṁ hoti.",
  "atk-vin01a2:365_0": "Evaṁ dhaniyaṁ garahitvā na ca, bhikkhave, sabbamattikāmayā kuṭikā kātabbāti āyatiṁ tādisāya kuṭikāya karaṇaṁ paṭikkhipi;",
  "atk-vin01a2:365_1": "paṭikkhipitvā ca ‘‘yo kareyya āpatti dukkaṭassā’’ti sabbamattikāmayakuṭikākaraṇe āpattiṁ ṭhapesi.",
  "atk-vin01a2:365_2": "Tasmā yopi pathavīkhaṇanādinā pāṇesu pātabyataṁ anāpajjanto tādisaṁ kuṭikaṁ karoti, sopi dukkaṭaṁ āpajjati.",
  "atk-vin01a2:365_3": "Pathavīkhaṇanādīhi pana pāṇesu pātabyataṁ āpajjanto yaṁ yaṁ vatthuṁ vītikkamati, tattha tattha vuttameva āpattiṁ āpajjati.",
  "atk-vin01a2:365_4": "Dhaniyattherassa ādikammikattā anāpatti.",
  "atk-vin01a2:365_5": "Sesānaṁ sikkhāpadaṁ atikkamitvā karontānampi kataṁ labhitvā tattha vasantānampi dukkaṭameva.",
  "atk-vin01a2:365_6": "Dabbasambhāramissakā pana yathā vā tathā vā missā hotu, vaṭṭati.",
  "atk-vin01a2:365_7": "Suddhamattikāmayāva na vaṭṭati.",
  "atk-vin01a2:365_8": "Sāpi iṭṭhakāhi giñjakāvasathasaṅkhepena katā vaṭṭati.",
  "atk-vin01a2:365_9": "Evaṁ bhanteti kho…pe… taṁ kuṭiṁ bhindiṁsūti bhagavato vacanaṁ sampaṭicchitvā kaṭṭhehi ca pāsāṇehi ca taṁ kuṭikaṁ vikirantā bhindiṁsu.",
  "atk-vin01a2:366_0": "Atha kho āyasmā dhaniyotiādimhi ayaṁ saṅkhepattho – dhaniyo ekapasse divāvihāraṁ nisinno tena saddena āgantvā te bhikkhū ‘‘kissa me tumhe, āvuso, kuṭiṁ bhindathā’’ti pucchitvā ‘‘bhagavā bhedāpetī’’ti sutvā subbacatāya sampaṭicchi.",
  "atk-vin01a2:367_0": "Kasmā pana bhagavā iminā atimahantena ussāhena attano vasanatthaṁ kataṁ kuṭikaṁ bhedāpesi, nanu etassettha vayakammampi atthīti?",
  "atk-vin01a2:367_1": "Kiñcāpi atthi, atha kho naṁ bhagavā akappiyāti bhindāpesi, titthiyadhajoti bhindāpesi. Ayamettha vinicchayo.",
  "atk-vin01a2:367_2": "Aṭṭhakathāyaṁ pana aññānipi kāraṇāni vuttāni – sattānuddayāya, pattacīvaraguttatthāya, senāsanabāhullapaasedhanāyātiādīni.",
  "atk-vin01a2:367_3": "Tasmā idānipi yo bhikkhu bahussuto vinayaññū aññaṁ bhikkhuṁ akappiyaṁ parikkhāraṁ gahetvā vicarantaṁ disvā taṁ chindāpeyya vā bhindāpeyya vā anupavajjo , so neva codetabbo na sāretabbo;",
  "atk-vin01a2:367_4": "na taṁ labbhā vattuṁ ‘‘mama parikkhāro tayā nāsito, taṁ me dehī’’ti.",
  "atk-vin01a2:368_0": "Pāḷimuttakavinicchayo",
  "atk-vin01a2:369_0": "Tatrāyaṁ pāḷimuttako kappiyākappiyaparikkhāravinicchayo – keci tālapaṇṇacchattaṁ anto vā bahi vā pañcavaṇṇena suttena sibbantā vaṇṇamaṭṭhaṁ karonti, taṁ na vaṭṭati.",
  "atk-vin01a2:369_1": "Ekavaṇṇena pana nīlena vā pītakena vā yena kenaci suttena anto vā bahi vā sibbituṁ chattadaṇḍaggāhakaṁ salākapañjaraṁ vā vinandhituṁ vaṭṭati.",
  "atk-vin01a2:369_2": "Tañca kho thirakaraṇatthaṁ, na vaṇṇamaṭṭhatthāya.",
  "atk-vin01a2:369_3": "Chattapaṇṇakesu makaradantakaṁ vā aḍḍhacandakaṁ vā chindituṁ na vaṭṭati.",
  "atk-vin01a2:369_4": "Chattadaṇḍe gehathambhesu viya ghaṭako vā vāḷarūpakaṁ vā na vaṭṭati.",
  "atk-vin01a2:369_5": "Sacepi sabbattha āraggena lekhā dinnā hoti, sāpi na vaṭṭati.",
  "atk-vin01a2:369_6": "Ghaṭakampi vāḷarūpampi bhinditvā dhāretabbaṁ.",
  "atk-vin01a2:369_7": "Lekhāpi ghaṁsitvā vā apanetabbā, suttakena vā daṇḍo veṭhetabbo.",
  "atk-vin01a2:369_8": "Daṇḍabunde pana ahicchattakasaṇṭhānaṁ vaṭṭati.",
  "atk-vin01a2:369_9": "Vātappahārena acalanatthaṁ chattamaṇḍalikaṁ rajjukehi gāhetvā daṇḍe bandhanti, tasmiṁ bandhanaṭṭhāne valayamiva ukkiritvā lekhaṁ ṭhapenti, sā vaṭṭati.",
  "atk-vin01a2:370_0": "Cīvaramaṇḍanatthāya nānāsuttakehi satapadīsadisaṁ sibbantā āgantukapaṭṭaṁ ṭhapenti, aññampi yaṁkiñci sūcikammavikāraṁ karonti, paṭṭamukhe vā pariyante vā veṇiṁ vā saṅkhalikaṁ vā, evamādi sabbaṁ na vaṭṭati, pakatisūcikammameva vaṭṭati.",
  "atk-vin01a2:370_1": "Gaṇṭhikapaṭṭakañca pāsakapaṭṭañca aṭṭhakoṇampi soḷasakoṇampi karonti, tattha agghiyagayamuggarādīni dassenti, kakkaṭakkhīni ukkiranti, sabbaṁ na vaṭṭati, catukoṇameva vaṭṭati.",
  "atk-vin01a2:370_2": "Koṇasuttapiḷakā ca cīvare ratte duviññeyyarūpā vaṭṭanti.",
  "atk-vin01a2:370_3": "Kañjikapiṭṭhakhaliādīsu cīvaraṁ pakkhipituṁ na vaṭṭati.",
  "atk-vin01a2:370_4": "Cīvarakammakāle pana hatthamalasūcimalādīnaṁ dhovanatthaṁ kiliṭṭhakāle ca dhovanatthaṁ vaṭṭati.",
  "atk-vin01a2:370_5": "Gandhaṁ vā lākhaṁ vā telaṁ vā rajane pakkhipituṁ na vaṭṭati.",
  "atk-vin01a2:371_0": "Cīvaraṁ rajitvā saṅkhena vā maṇinā vā yena kenaci na ghaṭṭetabbaṁ.",
  "atk-vin01a2:371_1": "Bhūmiyaṁ jāṇukāni nihantvā hatthehi gahetvā doṇiyampi na ghaṁsitabbaṁ.",
  "atk-vin01a2:371_2": "Doṇiyaṁ vā phalake vā ṭhapetvā ante gāhāpetvā hatthehi paharituṁ pana vaṭṭati; tampi muṭṭhinā na kātabbaṁ.",
  "atk-vin01a2:371_3": "Porāṇakattherā pana doṇiyampi na ṭhapesuṁ. Eko gahetvā tiṭṭhati;",
  "atk-vin01a2:371_4": "aparo hatthe katvā hatthena paharati.",
  "atk-vin01a2:371_5": "Cīvarassa kaṇṇasuttakaṁ na vaṭṭati, rajitakāle chinditabbaṁ.",
  "atk-vin01a2:371_6": "Yaṁ pana ‘‘anujānāmi, bhikkhave, kaṇṇasuttaka’’nti (mahāva.",
  "atk-vin01a2:371_7": "344) evaṁ anuññātaṁ, taṁ anuvāte pāsakaṁ katvā bandhitabbaṁ rajanakāle lagganatthāya.",
  "atk-vin01a2:371_8": "Gaṇṭhikepi sobhākaraṇatthaṁ lekhā vā piḷakā vā na vaṭṭati, nāsetvā paribhuñjitabbaṁ.",
  "atk-vin01a2:372_0": "Patte vā thālake vā āraggena lekhaṁ karonti, anto vā bahi vā na vaṭṭati.",
  "atk-vin01a2:372_1": "Pattaṁ bhamaṁ āropetvā majjitvā pacanti – ‘‘maṇivaṇṇaṁ karissāmā’’ti, na vaṭṭati; telavaṇṇo pana vaṭṭati.",
  "atk-vin01a2:372_2": "Pattamaṇḍale bhittikammaṁ na vaṭṭati, makaradantakaṁ pana vaṭṭati.",
  "atk-vin01a2:373_0": "Dhamakaraṇachattakassa upari vā heṭṭhā vā dhamakaraṇakucchiyaṁ vā lekhā na vaṭṭati, chattamukhavaṭṭiyaṁ panassa lekhā vaṭṭati.",
  "atk-vin01a2:374_0": "Kāyabandhanassa sobhanatthaṁ tahiṁ tahiṁ diguṇaṁ suttaṁ koṭṭenti, kakkaṭacchīni uṭṭhapenti, na vaṭṭati.",
  "atk-vin01a2:374_1": "Ubhosu pana antesu dasāmukhassa thirabhāvāya diguṇaṁ koṭṭetuṁ vaṭṭati.",
  "atk-vin01a2:374_2": "Dasāmukhe pana ghaṭakaṁ vā makaramukhaṁ vā deḍḍubhasīsaṁ vā yaṁkiñci vikārarūpaṁ kātuṁ na vaṭṭati.",
  "atk-vin01a2:374_3": "Tattha tattha acchīni dassetvā mālākammalatākammādīni vā katvā koṭṭitakāyabandhanampi na vaṭṭati.",
  "atk-vin01a2:374_4": "Ujukameva pana macchakaṇṭakaṁ vā khajjuripattakaṁ vā maṭṭhapaṭṭikaṁ vā katvā koṭṭituṁ vaṭṭati.",
  "atk-vin01a2:374_5": "Kāyabandhanassa dasā ekā vaṭṭati, dve tīṇi cattāripi vaṭṭanti; tato paraṁ na vaṭṭanti.",
  "atk-vin01a2:374_6": "Rajjukakāyabandhanaṁ ekameva vaṭṭati.",
  "atk-vin01a2:374_7": "Pāmaṅgasaṇṭhānaṁ pana ekampi na vaṭṭati.",
  "atk-vin01a2:374_8": "Dasā pana pāmaṅgasaṇṭhānāpi vaṭṭati.",
  "atk-vin01a2:374_9": "Bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭati.",
  "atk-vin01a2:375_0": "Kāyabandhanavidhe aṭṭhamaṅgalādikaṁ yaṁkiñci vikārarūpaṁ na vaṭṭati, paricchedalekhāmattaṁ vaṭṭati.",
  "atk-vin01a2:375_1": "Vidhakassa ubhosu antesu thirakaraṇatthāya ghaṭakaṁ karonti, ayampi vaṭṭati.",
  "atk-vin01a2:376_0": "Añjaniyaṁ itthipurisacatuppadasakuṇarūpaṁ vā mālākamma-latākammamakaradantaka-gomuttakaaḍḍhacandakādibhedaṁ vā vikārarūpaṁ na vaṭṭati.",
  "atk-vin01a2:376_1": "Ghaṁsitvā vā chinditvā vā yathā vā na paññāyati, tathā suttena veṭhetvā vaḷañjetabbā.",
  "atk-vin01a2:376_2": "Ujukameva pana caturaṁsā vā aṭṭhaṁsā vā soḷasaṁsā vā añjanī vaṭṭati.",
  "atk-vin01a2:376_3": "Heṭṭhato pissā dve vā tisso vā vaṭṭalekhāyo vaṭṭanti.",
  "atk-vin01a2:376_4": "Gīvāyampissā pidhānakabandhanatthaṁ ekā vaṭṭalekhā vaṭṭati.",
  "atk-vin01a2:377_0": "Añjanisalākāyapi vaṇṇamaṭṭhakammaṁ na vaṭṭati.",
  "atk-vin01a2:377_1": "Añjanitthavikāyampi yaṁkiñci nānāvaṇṇena suttena vaṇṇamaṭṭhakammaṁ na vaṭṭati. Eseva nayo kuñcikākosakepi.",
  "atk-vin01a2:377_2": "Kuñcikāya vaṇṇamaṭṭhakammaṁ na vaṭṭati, tathā sipāṭikāyaṁ.",
  "atk-vin01a2:377_3": "Ekavaṇṇasuttena panettha yena kenaci sibbituṁ vaṭṭati.",
  "atk-vin01a2:378_0": "Ārakaṇṭakepi vaṭṭamaṇikaṁ vā aññaṁ vā vaṇṇamaṭṭhaṁ na vaṭṭati.",
  "atk-vin01a2:378_1": "Gīvāyaṁ pana paricchedalekhā vaṭṭati.",
  "atk-vin01a2:378_2": "Pipphalikepi maṇikaṁ vā piḷakaṁ vā yaṁkiñci uṭṭhapetuṁ na vaṭṭati.",
  "atk-vin01a2:378_3": "Daṇḍake pana paricchedalekhā vaṭṭati.",
  "atk-vin01a2:378_4": "Nakhacchedanaṁ valitakaṁyeva karonti, tasmā taṁ vaṭṭati.",
  "atk-vin01a2:378_5": "Uttarāraṇiyaṁ vā adharāraṇiyaṁ vā araṇidhanuke vā uparipellanadaṇḍake vā mālākammādikaṁ yaṁkiñci vaṇṇamaṭṭhaṁ na vaṭṭati, pellanadaṇḍakassa pana vemajjhe maṇḍalaṁ hoti, tattha paricchedalekhāmattaṁ vaṭṭati.",
  "atk-vin01a2:378_6": "Sūcisaṇḍāsaṁ karonti, yena sūciṁ ḍaṁsāpetvā ghaṁsanti, tattha makaramukhādikaṁ yaṁkiñci vaṇṇamaṭṭhaṁ na vaṭṭati, sūciḍaṁsanatthaṁ pana mukhamattaṁ hoti, taṁ vaṭṭati.",
  "atk-vin01a2:379_0": "Dantakaṭṭhacchedanavāsiyampi yaṁkiñci vaṇṇamaṭṭhaṁ na vaṭṭati, ujukameva kappiyalohena ubhosu vā passesu caturaṁsaṁ vā aṭṭhaṁsaṁ vā bandhituṁ vaṭṭati.",
  "atk-vin01a2:379_1": "Kattaradaṇḍepi yaṁkiñci vaṇṇamaṭṭhaṁ na vaṭṭati, heṭṭhā ekā vā dve vā vaṭṭalekhā upari ahicchattakamakuḷamattañca vaṭṭati.",
  "atk-vin01a2:380_0": "Telabhājanesu visāṇe vā nāḷiyaṁ vā alābuke vā āmaṇḍasārake vā ṭhapetvā itthirūpaṁ purisarūpañca avasesaṁ sabbampi vaṇṇamaṭṭhakammaṁ vaṭṭati.",
  "atk-vin01a2:381_0": "Mañcapīṭhe bhisibimbohane bhūmattharaṇe pādapuñchane caṅkamanabhisiyā sammuñjaniyaṁ kacavarachaḍḍanake rajanadoṇikāya pānīyauḷuṅke pānīyaghaṭe pādakathalikāya phalakapīṭhake valayādhārake daṇḍādhārakepattapidhāne tālavaṇṭe vījaneti – etesu sabbaṁ mālākammādivaṇṇamaṭṭhakammaṁ vaṭṭati.",
  "atk-vin01a2:381_1": "Senāsane pana dvārakavāṭavātapānakavāṭādīsu sabbaratanamayampi vaṇṇamaṭṭhakammaṁ vaṭṭati.",
  "atk-vin01a2:382_0": "Senāsane kiñci paṭisedhetabbaṁ natthi, aññatra viruddhasenāsanā.",
  "atk-vin01a2:382_1": "Viruddhasenāsanaṁ nāma aññesaṁ sīmāya rājavallabhehi katasenāsanaṁ vuccati, tasmā ye tādisaṁ senāsanaṁ karonti, te vattabbā – ‘‘mā amhākaṁ sīmāya senāsanaṁ karothā’’ti.",
  "atk-vin01a2:382_2": "Anādiyitvā karontiyeva, punapi vattabbā – ‘‘mā evaṁ akattha, mā amhākaṁ uposathapavāraṇānaṁ antarāyamakattha, mā sāmaggiṁ bhindittha, tumhākaṁ senāsanaṁ katampi kataṭṭhāne na ṭhassatī’’ti.",
  "atk-vin01a2:382_3": "Sace balakkārena karontiyeva, yadā tesaṁ lajjiparisā ussannā hoti, sakkā ca hoti laddhuṁ dhammiko vinicchayo, tadā tesaṁ pesetabbaṁ – ‘‘tumhākaṁ āvāsaṁ harathā’’ti.",
  "atk-vin01a2:382_4": "Sace yāva tatiyaṁ pesite haranti, sādhu;",
  "atk-vin01a2:382_5": "no ce haranti, ṭhapetvā bodhiñca cetiyañca avasesasenāsanāni bhinditabbāni, no ca kho aparibhogaṁ karontehi, paṭipāṭiyā pana chadana-gopānasī-iṭṭhakādīni apanetvā tesaṁ pesetabbaṁ – ‘‘tumhākaṁ dabbasambhāre harathā’’ti. Sace haranti, sādhu;",
  "atk-vin01a2:382_6": "no ce haranti, atha tesu dabbasambhāresu himavassavātātapādīhi pūtibhūtesu vā corehi vā haṭesu agginā vā daḍḍhesu sīmasāmikā bhikkhū anupavajjā, na labbhā codetuṁ ‘‘tumhehi amhākaṁ dabbasambhārā nāsitā’’ti vā ‘‘tumhākaṁ gīvā’’ti vā.",
  "atk-vin01a2:382_7": "Yaṁ pana sīmasāmikehi bhikkhūhi kataṁ, taṁ sukatameva hotīti.",
  "atk-vin01a2:383_0": "Pāḷimuttakavinicchayo niṭṭhito.",
  "atk-vin01a2:384_0": "86.",
  "atk-vin01a2:384_1": "Evaṁ bhinnāya pana kuṭikāya dhaniyassa parivitakkañca puna kuṭikaraṇatthāya ussāhañca dassetuṁ ‘‘atha kho āyasmato’’tiādi vuttaṁ.",
  "atk-vin01a2:384_2": "Tattha dārugahe gaṇakoti rañño dārubhaṇḍāgāre dārugopako.",
  "atk-vin01a2:384_3": "Devagahadārūnīti devena gahitadārūni.",
  "atk-vin01a2:384_4": "Rājapaṭiggahitabhūtāni dārūnīti attho.",
  "atk-vin01a2:384_5": "Nagarapaṭisaṅkhārikānīti nagarassa paṭisaṅkhārūpakaraṇāni.",
  "atk-vin01a2:384_6": "Āpadatthāya nikkhittānīti aggidāhena vā purāṇabhāvena vā paṭirājūparundhanādinā vā gopuraṭṭālakarājantepurahatthisālādīnaṁ vipatti āpadāti vuccati.",
  "atk-vin01a2:384_7": "Tadatthaṁ nikkhittānīti vuttaṁ hoti.",
  "atk-vin01a2:384_8": "Khaṇḍākhaṇḍikaṁ chedāpetvāti attano kuṭiyā pamāṇaṁ sallakkhetvā kiñci agge kiñci majjhe kiñci mūle khaṇḍākhaṇḍaṁ karonto chedāpesi.",
  "atk-vin01a2:385_0": "87.Vassakāroti tassa brāhmaṇassa nāmaṁ.",
  "atk-vin01a2:385_1": "Magadhamahāmattoti magadharaṭṭhe mahāmatto, mahatiyā issariyamattāya samannāgato, magadharañño vā mahāmatto; mahāamaccoti vuttaṁ hoti.",
  "atk-vin01a2:385_2": "Anusaññāyamānoti tattha tattha gantvā paccavekkhamāno.",
  "atk-vin01a2:385_3": "Bhaṇeti issarānaṁ nīcaṭṭhānikapurisālapanaṁ.",
  "atk-vin01a2:385_4": "Bandhaṁ āṇāpesīti brāhmaṇo pakatiyāpi tasmiṁ issāpakatova.",
  "atk-vin01a2:385_5": "So rañño ‘‘āṇāpehī’’ti vacanaṁ sutvā yasmā ‘‘pakkosāpehī’’ti rañño na vuttaṁ, tasmā ‘‘naṁ hatthesu ca pādesu ca bandhaṁ katvā āṇāpessāmī’’ti bandhaṁ āṇāpesi.",
  "atk-vin01a2:385_6": "Addasa kho āyasmā dhaniyoti kathaṁ addasa?",
  "atk-vin01a2:385_7": "So kira attanā lesena dārūnaṁ haṭabhāvaṁ ñatvā ‘‘nissaṁsayaṁ esa dārūnaṁ kāraṇā rājakulato vadhaṁ vā bandhaṁ vā pāpuṇissati, tadā naṁ ahameva mocessāmī’’ti niccakālaṁ tassa pavattiṁ suṇantoyeva vicarati.",
  "atk-vin01a2:385_8": "Tasmā takhaṇaññeva gantvā addasa.",
  "atk-vin01a2:385_9": "Tena vuttaṁ – ‘‘addasa kho āyasmā dhaniyo’’ti.",
  "atk-vin01a2:385_10": "Dārūnaṁ kiccāti dārūnaṁ kāraṇā.",
  "atk-vin01a2:385_11": "Purāhaṁ haññāmīti ahaṁ purā haññāmi;",
  "atk-vin01a2:385_12": "yāva ahaṁ na haññāmi, tāva tvaṁ eyyāsīti attho.",
  "atk-vin01a2:386_0": "88.Iṅgha, bhante, sarāpehīti ettha iṅghāti codanatthe nipāto.",
  "atk-vin01a2:386_1": "Paṭhamābhisittoti abhisitto hutvā paṭhamaṁ.",
  "atk-vin01a2:386_2": "Evarūpiṁ vācaṁ bhāsitāti ‘‘dinnaññeva samaṇabrāhmaṇānaṁ tiṇakaṭṭhodakaṁ paribhuñjantū’’ti imaṁ evarūpiṁ vācaṁ abhisitto hutvā paṭhamameva yaṁ tvaṁ abhāsi, taṁ sayameva bhāsitvā idāni sarasi, na sarasīti vuttaṁ hoti.",
  "atk-vin01a2:386_3": "Rājāno kira abhisittamattāyeva dhammabheriṁ carāpenti – ‘‘dinnaññeva samaṇabrāhmaṇānaṁ tiṇakaṭṭhodakaṁ paribhuñjantū’’ti taṁ sandhāya esa vadati.",
  "atk-vin01a2:386_4": "Tesaṁ mayā sandhāya bhāsitanti tesaṁ appamattakepi kukkuccāyantānaṁ samitabāhitapāpānaṁ samaṇabrāhmaṇānaṁ tiṇakaṭṭhodakaharaṇaṁ sandhāya mayā etaṁ bhāsitaṁ; na tumhādisānanti adhippāyo.",
  "atk-vin01a2:386_5": "Tañca kho araññe apariggahitanti tañca tiṇakaṭṭhodakaṁ yaṁ araññe apariggahitaṁ hoti;",
  "atk-vin01a2:386_6": "etaṁ sandhāya mayā bhāsitanti dīpeti.",
  "atk-vin01a2:387_0": "Lomena tvaṁ muttosīti ettha lomamiva lomaṁ, kiṁ pana taṁ? Pabbajjāliṅgaṁ. Kiṁ vuttaṁ hoti?",
  "atk-vin01a2:387_1": "Yathā nāma dhuttā ‘‘maṁsaṁ khādissāmā’’ti mahagghalomaṁ eḷakaṁ gaṇheyyuṁ.",
  "atk-vin01a2:387_2": "Tamenaṁ añño viññupuriso disvā ‘‘imassa eḷakassa maṁsaṁ kahāpaṇamattaṁ agghati.",
  "atk-vin01a2:387_3": "Lomāni pana lomavāre lomavāre aneke kahāpaṇe agghantī’’ti dve alomake eḷake datvā gaṇheyya.",
  "atk-vin01a2:387_4": "Evaṁ so eḷako viññupurisamāgamma lomena mucceyya.",
  "atk-vin01a2:387_5": "Evameva tvaṁ imassa kammassa katattā vadhabandhanāraho.",
  "atk-vin01a2:387_6": "Yasmā pana arahaddhajo sabbhi avajjharūpo, tvañca sāsane pabbajitattā yaṁ pabbajjāliṅgabhūtaṁ arahaddhajaṁ dhāresi.",
  "atk-vin01a2:387_7": "Tasmā tvaṁ iminā pabbajjāliṅgalomena eḷako viya viññupurisamāgamma muttosīti.",
  "atk-vin01a2:388_0": "Manussā ujjhāyantīti rañño parisati bhāsamānassa sammukhā ca parammukhā ca sutvā tattha tattha manussā ujjhāyanti, avajjhāyanti, avajānantā taṁ jhāyanti olokenti lāmakato vā cintentīti attho.",
  "atk-vin01a2:388_1": "Khiyyantīti tassa avaṇṇaṁ kathenti pakāsenti.",
  "atk-vin01a2:388_2": "Vipācentīti vitthārikaṁ karonti, sabbattha pattharanti;",
  "atk-vin01a2:388_3": "ayañca attho saddasatthānusārena veditabbo.",
  "atk-vin01a2:388_4": "Ayaṁ panettha yojanā – ‘‘alajjino ime samaṇā sakyaputtiyā’’tiādīni cintentā ujjhāyanti.",
  "atk-vin01a2:388_5": "‘‘Natthi imesaṁ sāmañña’’ntiādīni bhaṇantā khiyyanti.",
  "atk-vin01a2:388_6": "‘‘Apagatā ime sāmaññā’’tiādīni tattha tattha vitthārentā vipācentīti.",
  "atk-vin01a2:388_7": "Etena nayena imesaṁ padānaṁ ito parampi tattha tattha āgatapadānurūpena yojanā veditabbā. Brahmacārinoti seṭṭhacārino. Sāmaññanti samaṇabhāvo. Brahmaññanti seṭṭhabhāvo. Sesaṁ uttānatthameva.",
  "atk-vin01a2:389_0": "Rañño dārūnītiādimhi ‘‘adinnaṁ ādiyissatī’’ti ayaṁ ujjhāyanattho.",
  "atk-vin01a2:389_1": "Yaṁ panetaṁ adinnaṁ ādiyi, taṁ dassetuṁ ‘‘rañño dārūnī’’ti vuttaṁ.",
  "atk-vin01a2:389_2": "Iti vacanabhede asammuyhantehi attho veditabbo.",
  "atk-vin01a2:389_3": "Purāṇavohāriko mahāmattoti bhikkhubhāvato purāṇe gihikāle vinicchayavohāre niyuttattā ‘‘vohāriko’’ti saṅkhaṁ gato mahāamacco.",
  "atk-vin01a2:390_0": "Atha kho bhagavā taṁ bhikkhuṁ etadavocāti bhagavā sāmaṁyeva lokavohārampi jānāti, atītabuddhānaṁ paññattimpi jānāti – ‘‘pubbepi buddhā ettakena pārājikaṁ paññapenti, ettakena thullaccayaṁ, ettakena dukkaṭa’’nti.",
  "atk-vin01a2:390_1": "Evaṁ santepi sace aññehi lokavohāraviññūhi saddhiṁ asaṁsanditvā pādamattena pārājikaṁ paññapeyya, tenassa siyuṁ vattāro ‘‘sīlasaṁvaro nāma ekabhikkhussapi appameyyo asaṅkhyeyyo mahāpathavī-samudda-ākāsāni viya ativitthiṇṇo, kathañhi nāma bhagavā pādamattakena nāsesī’’ti! Tato tathāgatassa ñāṇabalaṁ ajānantā sikkhāpadaṁ kopeyyuṁ, paññattampi sikkhāpadaṁ yathāṭhāne na tiṭṭheyya.",
  "atk-vin01a2:390_2": "Lokavohāraviññūhi pana saddhiṁ saṁsanditvā paññatte so upavādo na hoti.",
  "atk-vin01a2:390_3": "Aññadatthu evaṁ vattāro honti – ‘‘imehi nāma agārikāpi pādamattena coraṁ hanantipi bandhantipi pabbājentipi.",
  "atk-vin01a2:390_4": "Kasmā bhagavā pabbajitaṁ na nāsessati;",
  "atk-vin01a2:390_5": "yena parasantakaṁ tiṇasalākamattampi na gahetabba’’nti! Tathāgatassa ca ñāṇabalaṁ jānissanti.",
  "atk-vin01a2:390_6": "Paññattampi ca sikkhāpadaṁ akuppaṁ bhavissati, yathāṭhāne ṭhassati.",
  "atk-vin01a2:390_7": "Tasmā lokavohāraviññūhi saddhiṁ saṁsanditvā paññapetukāmo sabbāvantaṁ parisaṁ anuvilokento atha kho bhagavā avidūre nisinnaṁ disvā taṁ bhikkhuṁ etadavoca ‘‘kittakena kho bhikkhu rājā māgadho seniyo bimbisāro coraṁ gahetvā hanati vā bandhati vā pabbājeti vā’’ti.",
  "atk-vin01a2:391_0": "Tattha māgadhoti magadhānaṁ issaro. Seniyoti senāya sampanno. Bimbisāroti tassa nāmaṁ.",
  "atk-vin01a2:391_1": "Pabbājeti vāti raṭṭhato nikkhāmeti. Sesamettha uttānatthameva.",
  "atk-vin01a2:391_2": "Pañcamāsako pādoti tadā rājagahe vīsatimāsako kahāpaṇo hoti, tasmā pañcamāsako pādo.",
  "atk-vin01a2:391_3": "Etena lakkhaṇena sabbajanapadesu kahāpaṇassa catuttho bhāgo ‘‘pādo’’ti veditabbo.",
  "atk-vin01a2:391_4": "So ca kho porāṇassa nīlakahāpaṇassa vasena, na itaresaṁ rudradāmakādīnaṁ.",
  "atk-vin01a2:391_5": "Tena hi pādena atītabuddhāpi pārājikaṁ paññapesuṁ, anāgatāpi paññapessanti.",
  "atk-vin01a2:391_6": "Sabbabuddhānañhi pārājikavatthumhi vā pārājike vā nānattaṁ natthi.",
  "atk-vin01a2:391_7": "Imāneva cattāri pārājikavatthūni . Imāneva cattāri pārājikāni.",
  "atk-vin01a2:391_8": "Ito ūnaṁ vā atirekaṁ vā natthi.",
  "atk-vin01a2:391_9": "Tasmā bhagavāpi dhaniyaṁ vigarahitvā pādeneva dutiyapārājikaṁ paññapento ‘‘yo pana bhikkhu adinnaṁ theyyasaṅkhāta’’ntiādimāha.",
  "atk-vin01a2:392_0": "Evaṁ mūlacchejjavasena daḷhaṁ katvā dutiyapārājike paññatte aparampi anupaññattatthāya rajakabhaṇḍikavatthu udapādi, tassuppattidīpanatthametaṁ vuttaṁ – ‘‘evañcidaṁ bhagavatā bhikkhūnaṁ sikkhāpadaṁ paññattaṁ hotī’’ti.",
  "atk-vin01a2:392_1": "Tassattho ca anupaññattisambandho ca paṭhamapārājikavaṇṇanāyaṁ vuttanayeneva veditabbo.",
  "atk-vin01a2:392_2": "Yathā ca idha, evaṁ ito paresu sabbasikkhāpadesu.",
  "atk-vin01a2:392_3": "Yaṁ yaṁ pubbe vuttaṁ, taṁ taṁ sabbaṁ vajjetvā uparūpari apubbameva vaṇṇayissāma.",
  "atk-vin01a2:392_4": "Yadi hi yaṁ yaṁ vuttanayaṁ, taṁ taṁ punapi vaṇṇayissāma, kadā vaṇṇanāya antaṁ gamissāma! Tasmā yaṁ yaṁ pubbe vuttaṁ, taṁ taṁ sabbaṁ sādhukaṁ upasallakkhetvā tattha tattha attho ca yojanā ca veditabbā.",
  "atk-vin01a2:392_5": "Apubbaṁ pana yaṁkiñci anuttānatthaṁ, taṁ sabbaṁ mayameva vaṇṇayissāma.",
  "atk-vin01a2:393_0": "Dhaniyavatthuvaṇṇanā niṭṭhitā.",
  "atk-vin01a2:394_0": "90.Rajakattharaṇaṁ gantvāti rajakatitthaṁ gantvā;",
  "atk-vin01a2:394_1": "tañhi yasmā tattha rajakā vatthāni attharanti, tasmā rajakattharaṇanti vuccati.",
  "atk-vin01a2:394_2": "Rajakabhaṇḍikanti rajakānaṁ bhaṇḍikaṁ;",
  "atk-vin01a2:394_3": "rajakā sāyanhasamaye nagaraṁ pavisantā bahūni vatthāni ekekaṁ bhaṇḍikaṁ bandhanti.",
  "atk-vin01a2:394_4": "Tato ekaṁ bhaṇḍikaṁ tesaṁ pamādena apassantānaṁ avaharitvā thenetvāti attho.",
  "atk-vin01a2:395_0": "Padabhājanīyavaṇṇanā",
  "atk-vin01a2:396_0": "92.Gāmonāmāti evamādi ‘‘gāmā vā araññā vā’’ti ettha vuttassa gāmassa ca araññassa ca pabhedadassanatthaṁ vuttaṁ.",
  "atk-vin01a2:396_1": "Tattha yasmiṁ gāme ekā eva kuṭi, ekaṁ gehaṁ seyyathāpi malayajanapade; ayaṁ ekakuṭiko gāmo nāma.",
  "atk-vin01a2:396_2": "Etena nayena aparepi veditabbā.",
  "atk-vin01a2:396_3": "Amanussonāma yo sabbaso vā manussānaṁ abhāvena yakkhapariggahabhūto;",
  "atk-vin01a2:396_4": "yato vā manussā kenaci kāraṇena punapi āgantukāmā eva apakkantā.",
  "atk-vin01a2:396_5": "Parikkhittonāma iṭṭhakapākāraṁ ādiṁ katvā antamaso kaṇṭakasākhāhipi parikkhitto.",
  "atk-vin01a2:396_6": "Gonisādiniviṭṭhonāma vīthisannivesādivasena anivisitvā yathā gāvo tattha tattha dve tayo nisīdanti, evaṁ tattha tattha dve tīṇi gharāni katvā niviṭṭho.",
  "atk-vin01a2:396_7": "Satthoti jaṅghasatthasakaṭasatthādīsu yo koci.",
  "atk-vin01a2:396_8": "Imasmiñca sikkhāpade nigamopi nagarampi gāmaggahaṇeneva gahitanti veditabbaṁ.",
  "atk-vin01a2:397_0": "Gāmūpacārotiādi araññaparicchedadassanatthaṁ vuttaṁ.",
  "atk-vin01a2:397_1": "Indakhīle ṭhitassāti yassa gāmassa anurādhapurasseva dve indakhīlā, tassa abbhantarime indakhīle ṭhitassa;",
  "atk-vin01a2:397_2": "tassa hi bāhiro indakhīlo ābhidhammikanayena araññasaṅkhepaṁ gacchati.",
  "atk-vin01a2:397_3": "Yassa pana eko, tassa gāmadvārabāhānaṁ vemajjhe ṭhitassa.",
  "atk-vin01a2:397_4": "Yatrāpi hi indakhīlo natthi, tatra gāmadvārabāhānaṁ vemajjhameva ‘‘indakhīlo’’ti vuccati.",
  "atk-vin01a2:397_5": "Tena vuttaṁ – ‘‘gāmadvārabāhānaṁ vemajjhe ṭhitassā’’ti.",
  "atk-vin01a2:397_6": "Majjhimassāti thāmamajjhimassa, no pamāṇamajjhimassa, neva appathāmassa, na mahāthāmassa;",
  "atk-vin01a2:397_7": "majjhimathāmassāti vuttaṁ hoti.",
  "atk-vin01a2:397_8": "Leḍḍupātoti yathā mātugāmo kāke uḍḍāpento ujukameva hatthaṁ ukkhipitvā leḍḍuṁ khipati, yathā ca udakukkhepe udakaṁ khipanti, evaṁ akhipitvā yathā taruṇamanussā attano balaṁ dassentā bāhaṁ pasāretvā leḍḍuṁ khipanti, evaṁ khittassa leḍḍussa patanaṭṭhānaṁ.",
  "atk-vin01a2:397_9": "Patito pana luṭhitvā yattha gacchati, taṁ na gahetabbaṁ.",
  "atk-vin01a2:398_0": "Aparikkhittassa gāmassa gharūpacāre ṭhitassa majjhimassa purisassa leḍḍupātoti ettha pana nibbakosassa udakapātaṭṭhāne ṭhitassa majjhimassa purisassa suppapāto vā musalapāto vā gharūpacāro nāma.",
  "atk-vin01a2:398_1": "Tasmiṁ gharūpacāre ṭhitassa leḍḍupāto gāmūpacāroti kurundaṭṭhakathāyaṁ vuttaṁ. Mahāpaccariyampi tādisameva.",
  "atk-vin01a2:398_2": "Mahāaṭṭhakathāyaṁ pana ‘‘gharaṁ nāma, gharūpacāro nāma, gāmo nāma, gāmūpacāro nāmā’’ti mātikaṁ ṭhapetvā nibbakosassa udakapātaṭṭhānabbhantaraṁ gharaṁ nāma.",
  "atk-vin01a2:398_3": "Yaṁ pana dvāre ṭhito mātugāmo bhājanadhovanaudakaṁ chaḍḍeti, tassa patanaṭṭhānañca mātugāmeneva antogehe ṭhitena pakatiyā bahi khittassa suppassa vā sammuñjaniyā vā patanaṭṭhānañca, gharassa purato dvīsu koṇesu sambandhitvā majjhe rukkhasūcidvāraṁ ṭhapetvā gorūpānaṁ pavesananivāraṇatthaṁ kataparikkhepo ca ayaṁ sabbopi gharūpacāro nāma.",
  "atk-vin01a2:398_4": "Tasmiṁ gharūpacāre ṭhitassa majjhimassa purisassa leḍḍupātabbhantaraṁ gāmo nāma.",
  "atk-vin01a2:398_5": "Tato aññassa leḍḍupātassa abbhantaraṁ gāmūpacāro nāmāti vuttaṁ. Idamettha pamāṇaṁ.",
  "atk-vin01a2:398_6": "Yathā cettha, evaṁ sabbattha yo yo aṭṭhakathāvādo vā theravādo vā pacchā vuccati so pamāṇato daṭṭhabbo.",
  "atk-vin01a2:399_0": "Yañcetaṁ mahāaṭṭhakathāyaṁ vuttaṁ, taṁ pāḷiyā viruddhamiva dissati.",
  "atk-vin01a2:399_1": "Pāḷiyañhi – ‘‘gharūpacāre ṭhitassa majjhimassa purisassa leḍḍupāto’’ti ettakameva vuttaṁ.",
  "atk-vin01a2:399_2": "Aṭṭhakathāyaṁ pana taṁ leḍḍupātaṁ gāmasaṅkhepaṁ katvā tato paraṁ gāmūpacāro vuttoti?",
  "atk-vin01a2:399_3": "Vuccate – saccameva pāḷiyaṁ vuttaṁ , adhippāyo panettha veditabbo.",
  "atk-vin01a2:399_4": "So ca aṭṭhakathācariyānameva vidito.",
  "atk-vin01a2:399_5": "Tasmā yathā ‘‘gharūpacāre ṭhitassā’’ti ettha gharūpacāralakkhaṇaṁ pāḷiyaṁ avuttampi aṭṭhakathāyaṁ vuttavasena gahitaṁ. Evaṁ sesampi gahetabbaṁ.",
  "atk-vin01a2:400_0": "Tatrāyaṁ nayo – idha gāmo nāma duvidho hoti – parikkhitto ca aparikkhitto ca.",
  "atk-vin01a2:400_1": "Tatra parikkhittassa parikkhepoyeva paricchedo.",
  "atk-vin01a2:400_2": "Tasmā tassa visuṁ paricchedaṁ avatvā ‘‘gāmūpacāro nāma parikkhittassa gāmassa indakhīle ṭhitassa majjhimassa purisassa leḍḍupāto’’ti pāḷiyaṁ vuttaṁ.",
  "atk-vin01a2:400_3": "Aparikkhittassa pana gāmassa gāmaparicchedo vattabbo.",
  "atk-vin01a2:400_4": "Tasmā tassa gāmaparicchedadassanatthaṁ ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti vuttaṁ.",
  "atk-vin01a2:400_5": "Gāmaparicchede ca dassite gāmūpacāralakkhaṇaṁ pubbe vuttanayeneva sakkā ñātunti puna ‘‘tattha ṭhitassa majjhimassa purisassa leḍḍupāto’’ti na vuttaṁ.",
  "atk-vin01a2:400_6": "Yo pana gharūpacāre ṭhitassa leḍḍupātaṁyeva ‘‘gāmūpacāro’’ti vadati, tassa gharūpacāro gāmoti āpajjati.",
  "atk-vin01a2:400_7": "Tato gharaṁ, gharūpacāro, gāmo , gāmūpacāroti esa vibhāgo saṅkarīyati.",
  "atk-vin01a2:400_8": "Asaṅkarato cettha vinicchayo veditabbo vikāle gāmappavesanādīsu.",
  "atk-vin01a2:400_9": "Tasmā pāḷiñca aṭṭhakathañca saṁsanditvā vuttanayenevettha gāmo ca gāmūpacāro ca veditabbo.",
  "atk-vin01a2:400_10": "Yopi ca gāmo pubbe mahā hutvā pacchā kulesu naṭṭhesu appako hoti, so gharūpacārato leḍḍupāteneva paricchinditabbo.",
  "atk-vin01a2:400_11": "Purimaparicchedo panassa parikkhittassāpi aparikkhittassāpi appamāṇamevāti.",
  "atk-vin01a2:401_0": "Araññaṁ nāma ṭhapetvā gāmañca gāmūpacārañcāti imaṁ yathāvuttalakkhaṇaṁ gāmañca gāmūpacārañca ṭhapetvā imasmiṁ adinnādānasikkhāpade avasesaṁ ‘‘araññaṁ’’ nāmāti veditabbaṁ.",
  "atk-vin01a2:401_1": "Abhidhamme pana ‘‘araññanti nikkhamitvā bahi indakhīlā sabbametaṁ arañña’’nti (vibha. 529) vuttaṁ.",
  "atk-vin01a2:401_2": "Āraññakasikkhāpade ‘‘āraññakaṁ nāma senāsanaṁ pañcadhanusatikaṁ pacchima’’nti (pārā. 654) vuttaṁ.",
  "atk-vin01a2:401_3": "Taṁ indakhīlato paṭṭhāya āropitena ācariyadhanunā pañcadhanusatappamāṇanti veditabbaṁ.",
  "atk-vin01a2:401_4": "Evaṁ bhagavatā ‘‘gāmā vā araññā vā’’ti etassa atthaṁ vibhajantena ‘‘gharaṁ, gharūpacāro, gāmo, gāmūpacāro arañña’’nti pāpabhikkhūnaṁ lesokāsanisedhanatthaṁ pañca koṭṭhāsā dassitā.",
  "atk-vin01a2:401_5": "Tasmā ghare vā gharūpacāre vā gāme vā gāmūpacāre vā araññe vā pādagghanakato paṭṭhāya sassāmikaṁ bhaṇḍaṁ avaharantassa pārājikamevāti veditabbaṁ.",
  "atk-vin01a2:402_0": "Idāni ‘‘adinnaṁ theyyasaṅkhātaṁ ādiyeyyā’’tiādīnaṁ atthadassanatthaṁ ‘‘adinnaṁ nāmā’’tiādimāha.",
  "atk-vin01a2:402_1": "Tattha adinnanti dantaponasikkhāpade attano santakampi appaṭiggahitakaṁ kappiyaṁ ajjhoharaṇīyaṁ vuccati.",
  "atk-vin01a2:402_2": "Idha pana yaṁkiñci parapariggahitaṁ sassāmikaṁ bhaṇḍaṁ, tadetaṁ tehi sāmikehi kāyena vā vācāya vā na dinnanti adinnaṁ.",
  "atk-vin01a2:402_3": "Attano hatthato vā yathāṭhitaṭṭhānato vā na nissaṭṭhanti anissaṭṭhaṁ.",
  "atk-vin01a2:402_4": "Yathāṭhāne ṭhitampi anapekkhatāya na pariccattanti apariccattaṁ.",
  "atk-vin01a2:402_5": "Ārakkhasaṁvidhānena rakkhitattā rakkhitaṁ.",
  "atk-vin01a2:402_6": "Mañjūsādīsu pakkhipitvā gopitattā gopitaṁ.",
  "atk-vin01a2:402_7": "‘‘Mama ida’’nti taṇhāmamattena mamāyitattā mamāyitaṁ.",
  "atk-vin01a2:402_8": "Tāhi apariccāgarakkhaṇagopanāhi tehi bhaṇḍasāmikehi parehi pariggahitanti parapariggahitaṁ. Etaṁ adinnaṁ nāma.",
  "atk-vin01a2:403_0": "Theyyasaṅkhātanti ettha thenoti coro, thenassa bhāvo theyyaṁ;",
  "atk-vin01a2:403_1": "avaharaṇacittassetaṁ adhivacanaṁ.",
  "atk-vin01a2:403_2": "‘‘Saṅkhā, saṅkhāta’’nti atthato ekaṁ;",
  "atk-vin01a2:403_3": "koṭṭhāsassetaṁ adhivacanaṁ, ‘‘saññānidānā hi papañcasaṅkhā’’tiādīsu (su. ni. 880) viya.",
  "atk-vin01a2:403_4": "Theyyañca taṁ saṅkhātañcāti theyyasaṅkhātaṁ, theyyacittasaṅkhāto eko cittakoṭṭhāsoti attho.",
  "atk-vin01a2:403_5": "Karaṇatthe cetaṁ paccattavacanaṁ, tasmā theyyasaṅkhātenāti atthato daṭṭhabbaṁ.",
  "atk-vin01a2:403_6": "Yo ca theyyasaṅkhātena ādiyati, so yasmā theyyacitto hoti, tasmā byañjanaṁ anādiyitvā atthameva dassetuṁ theyyacitto avaharaṇacittoti evamassa padabhājanaṁ vuttanti veditabbaṁ.",
  "atk-vin01a2:404_0": "Ādiyeyya, hareyya, avahareyya, iriyāpathaṁ vikopeyya, ṭhānā cāveyya, saṅketaṁ vītināmeyyāti ettha pana paṭhamapadaṁ abhiyogavasena vuttaṁ, dutiyapadaṁ aññesaṁ bhaṇḍaṁ harantassa gacchato vasena, tatiyapadaṁ upanikkhittabhaṇḍavasena, catutthaṁ saviññāṇakavasena, pañcamaṁ thale nikkhittādivasena, chaṭṭhaṁ parikappavasena vā suṅkaghātavasena vā vuttanti veditabbaṁ.",
  "atk-vin01a2:404_1": "Yojanā panettha ekabhaṇḍavasenapi nānābhaṇḍavasenapi hoti.",
  "atk-vin01a2:404_2": "Ekabhaṇḍavasena ca saviññāṇakeneva labbhati, nānābhaṇḍavasena saviññāṇakāviññāṇakamissakena.",
  "atk-vin01a2:405_0": "Tattha nānābhaṇḍavasena tāva evaṁ veditabbaṁ – ādiyeyyāti ārāmaṁ abhiyuñjati, āpatti dukkaṭassa.",
  "atk-vin01a2:405_1": "Sāmikassa vimatiṁ uppādeti, āpatti thullaccayassa.",
  "atk-vin01a2:405_2": "Sāmiko ‘‘na mayhaṁ bhavissatī’’ti dhuraṁ nikkhipati, āpatti pārājikassa.",
  "atk-vin01a2:406_0": "Hareyyāti aññassa bhaṇḍaṁ haranto sīse bhāraṁ theyyacitto āmasati, āpatti dukkaṭassa.",
  "atk-vin01a2:406_1": "Phandāpeti, āpatti thullaccayassa.",
  "atk-vin01a2:406_2": "Khandhaṁ oropeti, āpatti pārājikassa.",
  "atk-vin01a2:407_0": "Avahareyyāti upanikkhittaṁ bhaṇḍaṁ ‘‘dehi me bhaṇḍa’’nti vuccamāno ‘‘nāhaṁ gaṇhāmī’’ti bhaṇati, āpatti dukkaṭassa.",
  "atk-vin01a2:407_1": "Sāmikassa vimatiṁ uppādeti, āpatti thullaccayassa.",
  "atk-vin01a2:407_2": "Sāmiko ‘‘na mayhaṁ dassatī’’ti dhuraṁ nikkhipati, āpatti pārājikassa .",
  "atk-vin01a2:408_0": "Iriyāpathaṁvikopeyyāti ‘‘sahabhaṇḍahārakaṁ nessāmī’’ti paṭhamaṁ pādaṁ saṅkāmeti, āpatti thullaccayassa.",
  "atk-vin01a2:408_1": "Dutiyaṁ pādaṁ saṅkāmeti, āpatti pārājikassa.",
  "atk-vin01a2:409_0": "Ṭhānā cāveyyāti thalaṭṭhaṁ bhaṇḍaṁ theyyacitto āmasati, āpatti dukkaṭassa.",
  "atk-vin01a2:409_1": "Phandāpeti, āpatti thullaccayassa.",
  "atk-vin01a2:409_2": "Ṭhānā cāveti, āpatti pārājikassa.",
  "atk-vin01a2:410_0": "Saṅketaṁ vītināmeyyāti parikappitaṭṭhānaṁ paṭhamaṁ pādaṁ atikkāmeti, āpatti thullaccayassa.",
  "atk-vin01a2:410_1": "Dutiyaṁ pādaṁ atikkāmeti, āpatti pārājikassa.",
  "atk-vin01a2:410_2": "Atha vā paṭhamaṁ pādaṁ suṅkaghātaṁ atikkāmeti, āpatti thullaccayassa.",
  "atk-vin01a2:410_3": "Dutiyaṁ pādaṁ atikkāmeti, āpatti pārājikassāti – ayamettha nānābhaṇḍavasena yojanā.",
  "atk-vin01a2:411_0": "Ekabhaṇḍavasena pana sassāmikaṁ dāsaṁ vā tiracchānaṁ vā yathāvuttena abhiyogādinā nayena ādiyati vā harati vā avaharati vā iriyāpathaṁ vā vikopeti, ṭhānā vā cāveti, paricchedaṁ vā atikkāmeti – ayamettha ekabhaṇḍavasena yojanā.",
  "atk-vin01a2:412_0": "Pañcavīsatiavahārakathā",
  "atk-vin01a2:413_0": "Apica imāni cha padāni vaṇṇentena pañca pañcake samodhānetvā pañcavīsati avahārā dassetabbā.",
  "atk-vin01a2:413_1": "Evaṁ vaṇṇayatā hi idaṁ adinnādānapārājikaṁ suvaṇṇitaṁ hoti.",
  "atk-vin01a2:413_2": "Imasmiñca ṭhāne sabbaaṭṭhakathā ākulā luḷitā duviññeyyavinicchayā.",
  "atk-vin01a2:413_3": "Tathā hi sabbaaṭṭhakathāsu yāni tāni pāḷiyaṁ ‘‘pañcahākārehi adinnaṁ ādiyantassa āpatti pārājikassa, parapariggahitañca hotī’’tiādinā nayena avahāraṅgāni vuttāni, tānipi gahetvā katthaci ekaṁ pañcakaṁ dassitaṁ, katthaci ‘‘chahākārehī’’ti āgatehi saddhiṁ dve pañcakāni dassitāni. Etāni ca pañcakāni na honti.",
  "atk-vin01a2:413_4": "Yattha hi ekekena padena avahāro sijjhati, taṁ pañcakaṁ nāma vuccati.",
  "atk-vin01a2:413_5": "Ettha pana sabbehipi padehi ekoyeva avahāro.",
  "atk-vin01a2:413_6": "Yāni ca tattha labbhamānāniyeva pañcakāni dassitāni, tesampi na sabbesaṁ attho pakāsito.",
  "atk-vin01a2:413_7": "Evamimasmiṁ ṭhāne sabbaaṭṭhakathā ākulā luḷitā duviññeyyavinicchayā.",
  "atk-vin01a2:413_8": "Tasmā pañca pañcakesamodhānetvā dassiyamānā ime pañcavīsati avahārā sādhukaṁ sallakkhetabbā.",
  "atk-vin01a2:414_0": "Pañca pañcakāni nāma – nānābhaṇḍapañcakaṁ, ekabhaṇḍapañcakaṁ, sāhatthikapañcakaṁ, pubbapayogapañcakaṁ , theyyāvahārapañcakanti.",
  "atk-vin01a2:414_1": "Tattha nānābhaṇḍapañcakañca ekabhaṇḍapañcakañca ‘‘ādiyeyya, hareyya, avahareyya, iriyāpathaṁ vikopeyya, ṭhānā cāveyyā’’ti imesaṁ padānaṁ vasena labbhanti.",
  "atk-vin01a2:414_2": "Tāni pubbe yojetvā dassitanayeneva veditabbāni.",
  "atk-vin01a2:414_3": "Yaṁ panetaṁ ‘‘saṅketaṁ vītināmeyyā’’ti chaṭṭhaṁ padaṁ, taṁ parikappāvahārassa ca nissaggiyāvahārassa ca sādhāraṇaṁ.",
  "atk-vin01a2:414_4": "Tasmā taṁ tatiyapañcamesu pañcakesu labbhamānapadavasena yojetabbaṁ.",
  "atk-vin01a2:414_5": "Vuttaṁ nānābhaṇḍapañcakañca ekabhaṇḍapañcakañca.",
  "atk-vin01a2:415_0": "Katamaṁ sāhatthikapañcakaṁ?",
  "atk-vin01a2:415_1": "Pañca avahārā – sāhatthiko, āṇattiko, nissaggiyo, atthasādhako, dhuranikkhepoti.",
  "atk-vin01a2:415_2": "Tattha sāhatthiko nāma parassa bhaṇḍaṁ sahatthā avaharati.",
  "atk-vin01a2:415_3": "Āṇattiko nāma ‘‘asukassa bhaṇḍaṁ avaharā’’ti aññaṁ āṇāpeti.",
  "atk-vin01a2:415_4": "Nissaggiyo nāma antosuṅkaghāte ṭhito bahisuṅkaghātaṁ pāteti, āpatti pārājikassāti, iminā ca saddhiṁ ‘‘saṅketaṁ vītināmeyyā’’ti idaṁ padayojanaṁ labhati.",
  "atk-vin01a2:415_5": "Atthasādhako nāma ‘‘asukaṁ nāma bhaṇḍaṁ yadā sakkosi, tadā avaharā’’ti āṇāpeti.",
  "atk-vin01a2:415_6": "Tattha sace paro anantarāyiko hutvā taṁ avaharati, āṇāpako āṇattikkhaṇeyeva pārājiko hoti, avahārako pana avahaṭakāle. Ayaṁ atthasādhako.",
  "atk-vin01a2:415_7": "Dhuranikkhepo pana upanikkhittabhaṇḍavasena veditabbo. Idaṁ sāhatthikapañcakaṁ.",
  "atk-vin01a2:416_0": "Katamaṁ pubbapayogapañcakaṁ?",
  "atk-vin01a2:416_1": "Aparepi pañca avahārā – pubbapayogo, sahapayogo, saṁvidāvahāro, saṅketakammaṁ, nimittakammanti.",
  "atk-vin01a2:416_2": "Tattha āṇattivasena pubbapayogo veditabbo.",
  "atk-vin01a2:416_3": "Ṭhānā cāvanavasena sahapayogo.",
  "atk-vin01a2:416_4": "Itare pana tayo pāḷiyaṁ (pārā.",
  "atk-vin01a2:416_5": "118-120) āgatanayeneva veditabbāti. Idaṁ pubbapayogapañcakaṁ.",
  "atk-vin01a2:417_0": "Katamaṁ theyyāvahārapañcakaṁ?",
  "atk-vin01a2:417_1": "Aparepi pañca avahārā – theyyāvahāro, pasayhāvahāro, parikappāvahāro , paṭicchannāvahāro, kusāvahāroti.",
  "atk-vin01a2:417_2": "Te pañcapi ‘‘aññataro bhikkhu saṅghassa cīvare bhājiyamāne theyyacitto kusaṁ saṅkāmetvā cīvaraṁ aggahesī’’ti (pārā.",
  "atk-vin01a2:417_3": "138) etasmiṁ kusasaṅkāmanavatthusmiṁ vaṇṇayissāma. Idaṁ theyyāvahārapañcakaṁ.",
  "atk-vin01a2:417_4": "Evamimāni pañca pañcakāni samodhānetvā ime pañcavīsati avahārā veditabbā.",
  "atk-vin01a2:418_0": "Imesu ca pana pañcasu pañcakesu kusalena vinayadharena otiṇṇaṁ vatthuṁ sahasā avinicchinitvāva pañca ṭhānāni oloketabbāni. Yāni sandhāya porāṇā āhu –",
  "atk-vin01a2:419_0": "‘‘Vatthuṁ kālañca desañca, agghaṁ paribhogapañcamaṁ;",
  "atk-vin01a2:420_0": "Tulayitvā pañca ṭhānāni, dhāreyyatthaṁ vicakkhaṇo’’ti.",
  "atk-vin01a2:421_0": "Tattha vatthunti bhaṇḍaṁ;",
  "atk-vin01a2:421_1": "avahārakena hi ‘‘mayā idaṁ nāma avahaṭa’’nti vuttepi āpattiṁ anāropetvāva taṁ bhaṇḍaṁ sassāmikaṁ vā assāmikaṁ vāti upaparikkhitabbaṁ.",
  "atk-vin01a2:421_2": "Sassāmikepi sāmikānaṁ sālayabhāvo vā nirālayabhāvo vā upaparikkhitabbo.",
  "atk-vin01a2:421_3": "Sace tesaṁ sālayakāle avahaṭaṁ, bhaṇḍaṁ agghāpetvā āpatti kātabbā.",
  "atk-vin01a2:421_4": "Sace nirālayakāle , na pārājikena kāretabbo.",
  "atk-vin01a2:421_5": "Bhaṇḍasāmikesu pana bhaṇḍaṁ āharāpentesu bhaṇḍaṁ dātabbaṁ. Ayamettha sāmīci.",
  "atk-vin01a2:422_0": "Imassa panatthassa dīpanatthamidaṁ vatthu – bhātiyarājakāle kira mahācetiyapūjāya dakkhiṇadisato eko bhikkhu sattahatthaṁ paṇḍukāsāvaṁ aṁse karitvā cetiyaṅgaṇaṁ pāvisi;",
  "atk-vin01a2:422_1": "taṅkhaṇameva ca rājāpi cetiyavandanatthaṁ āgato.",
  "atk-vin01a2:422_2": "Tattha ussāraṇāya vattamānāya mahājanasammaddo ahosi.",
  "atk-vin01a2:422_3": "Atha so bhikkhu janasammaddapīḷito aṁsato patantaṁ kāsāvaṁ adisvāva nikkhanto;",
  "atk-vin01a2:422_4": "nikkhamitvā ca kāsāvaṁ apassanto ‘‘ko īdise janasammadde kāsāvaṁ lacchati, na dāni taṁ mayha’’nti dhuranikkhepaṁ katvā gato.",
  "atk-vin01a2:422_5": "Athañño bhikkhu pacchā āgacchanto taṁ kāsāvaṁ disvā theyyacittena gahetvā puna vippaṭisārī hutvā ‘‘assamaṇo dānimhi, vibbhamissāmī’’ti citte uppannepi ‘‘vinayadhare pucchitvā ñassāmī’’ti cintesi.",
  "atk-vin01a2:423_0": "Tena ca samayena cūḷasumanatthero nāma sabbapariyattidharo vinayācariyapāmokkho mahāvihāre paṭivasati.",
  "atk-vin01a2:423_1": "So bhikkhu theraṁ upasaṅkamitvā vanditvā okāsaṁ kāretvā attano kukkuccaṁ pucchi.",
  "atk-vin01a2:423_2": "Thero tena bhaṭṭhe janakāye pacchā āgantvā gahitabhāvaṁ ñatvā ‘‘atthi dāni ettha okāso’’ti cintetvā āha – ‘‘sace kāsāvasāmikaṁ bhikkhuṁ āneyyāsi, sakkā bhaveyya tava patiṭṭhā kātu’’nti.",
  "atk-vin01a2:423_3": "‘‘Kathāhaṁ, bhante, taṁ dakkhissāmī’’ti?",
  "atk-vin01a2:423_4": "‘‘Tahiṁ tahiṁ gantvā olokehī’’ti.",
  "atk-vin01a2:423_5": "So pañcapi mahāvihāre oloketvā neva addakkhi.",
  "atk-vin01a2:423_6": "Tato naṁ thero pucchi – ‘‘katarāya disāya bahū bhikkhū āgacchantī’’ti? ‘‘Dakkhiṇadisāya, bhante’’ti.",
  "atk-vin01a2:423_7": "‘‘Tena hi kāsāvaṁ dīghato ca tiriyañca minitvā ṭhapehi.",
  "atk-vin01a2:423_8": "Ṭhapetvā dakkhiṇadisāya vihārapaṭipāṭiyā vicinitvā taṁ bhikkhuṁ ānehī’’ti.",
  "atk-vin01a2:423_9": "So tathā katvā taṁ bhikkhuṁ disvā therassa santikaṁ ānesi.",
  "atk-vin01a2:423_10": "Thero pucchi – ‘‘tavedaṁ kāsāva’’nti? ‘‘Āma, bhante’’ti. ‘‘Kuhiṁ te pātita’’nti? So sabbaṁ ācikkhi.",
  "atk-vin01a2:423_11": "Thero pana tena kataṁ dhuranikkhepaṁ sutvā itaraṁ pucchi – ‘‘tayā idaṁ kuhiṁ disvā gahita’’nti? Sopi sabbaṁ ārocesi.",
  "atk-vin01a2:423_12": "Tato naṁ thero āha – ‘‘sace te suddhacittena gahitaṁ abhavissa, anāpattiyeva te assa.",
  "atk-vin01a2:423_13": "Theyyacittena pana gahitattā dukkaṭaṁ āpannosi. Taṁ desetvā anāpattiko hohi.",
  "atk-vin01a2:423_14": "Idañca kāsāvaṁ attano santakaṁ katvā etasseva bhikkhuno dehī’’ti.",
  "atk-vin01a2:423_15": "So bhikkhu amateneva abhisitto paramassāsappatto ahosīti. Evaṁ vatthu oloketabbaṁ.",
  "atk-vin01a2:424_0": "Kāloti avahārakālo.",
  "atk-vin01a2:424_1": "Tadeva hi bhaṇḍaṁ kadāci samagghaṁ hoti, kadāci mahagghaṁ.",
  "atk-vin01a2:424_2": "Tasmā taṁ bhaṇḍaṁ yasmiṁ kāle avahaṭaṁ, tasmiṁyeva kāle yo tassa aggho hoti, tena agghena āpatti kāretabbā. Evaṁ kālo oloketabbo.",
  "atk-vin01a2:425_0": "Desoti avahāradeso.",
  "atk-vin01a2:425_1": "Tañhi bhaṇḍaṁ yasmiṁ dese avahaṭaṁ, tasmiṁyeva dese yo tassa aggho hoti, tena agghena āpatti kāretabbā.",
  "atk-vin01a2:425_2": "Bhaṇḍuṭṭhānadese hi bhaṇḍaṁ samagghaṁ hoti, aññattha mahagghaṁ.",
  "atk-vin01a2:426_0": "Imassāpi ca atthassa dīpanatthamidaṁ vatthu – antarasamudde kira eko bhikkhu susaṇṭhānaṁ nāḷikeraṁ labhitvā bhamaṁ āropetvā saṅkhathālakasadisaṁ manoramaṁ pānīyathālakaṁ katvā tattheva ṭhapetvā cetiyagiriṁ agamāsi.",
  "atk-vin01a2:426_1": "Athañño bhikkhu antarasamuddaṁ gantvā tasmiṁ vihāre paṭivasanto taṁ thālakaṁ disvā theyyacittena gahetvā cetiyagirimeva āgato.",
  "atk-vin01a2:426_2": "Tassa tattha yāguṁ pivantassa taṁ thālakaṁ disvā thālakasāmiko bhikkhu āha – ‘‘kuto te idaṁ laddha’’nti?",
  "atk-vin01a2:426_3": "‘‘Antarasamuddato me ānīta’’nti.",
  "atk-vin01a2:426_4": "So taṁ ‘‘netaṁ tava santakaṁ, theyyāya te gahita’’nti saṅghamajjhaṁ ākaḍḍhi.",
  "atk-vin01a2:426_5": "Tattha ca vinicchayaṁ alabhitvā mahāvihāraṁ agamiṁsu.",
  "atk-vin01a2:426_6": "Tattha bheriṁ paharāpetvā mahācetiyasamīpe sannipātaṁ katvā vinicchayaṁ ārabhiṁsu.",
  "atk-vin01a2:426_7": "Vinayadharattherā avahāraṁ saññāpesuṁ.",
  "atk-vin01a2:427_0": "Tasmiñca sannipāte ābhidhammikagodattatthero nāma vinayakusalo hoti.",
  "atk-vin01a2:427_1": "So evamāha – ‘‘iminā idaṁ thālakaṁ kuhiṁ avahaṭa’’nti? ‘‘Antarasamudde avahaṭa’’nti. ‘‘Tatridaṁ kiṁ agghatī’’ti? ‘‘Na kiñci agghati.",
  "atk-vin01a2:427_2": "Tatra hi nāḷikeraṁ bhinditvā miñjaṁ khāditvā kapālaṁ chaḍḍenti, dāruatthaṁ pana pharatī’’ti.",
  "atk-vin01a2:427_3": "‘‘Imassa bhikkhuno ettha hatthakammaṁ kiṁ agghatī’’ti?",
  "atk-vin01a2:427_4": "‘‘Māsakaṁ vā ūnamāsakaṁ vā’’ti.",
  "atk-vin01a2:427_5": "‘‘Atthi pana katthaci sammāsambuddhena māsakena vā ūnamāsakena vā pārājikaṁ paññatta’’nti.",
  "atk-vin01a2:427_6": "Evaṁ vutte ‘‘sādhu! Sādhu! Sukathitaṁ suvinicchita’’nti ekasādhukāro ahosi.",
  "atk-vin01a2:427_7": "Tena ca samayena bhātiyarājāpi cetiyavandanatthaṁ nagarato nikkhamanto taṁ saddaṁ sutvā ‘‘kiṁ ida’’nti pucchitvā sabbaṁ paṭipāṭiyā sutvā nagare bheriṁ carāpesi – ‘‘mayi sante bhikkhūnampi bhikkhūnīnampi gihīnampi adhikaraṇaṁ ābhidhammikagodattattherena vinicchitaṁ suvinicchitaṁ, tassa vinicchaye atiṭṭhamānaṁ rājāṇāya ṭhapemī’’ti. Evaṁ deso oloketabbo.",
  "atk-vin01a2:428_0": "Agghoti bhaṇḍaggho.",
  "atk-vin01a2:428_1": "Navabhaṇḍassa hi yo aggho hoti, so pacchā parihāyati;",
  "atk-vin01a2:428_2": "yathā navadhoto patto aṭṭha vā dasa vā agghati, so pacchā bhinno vā chiddo vā āṇigaṇṭhikāhato vā appaggho hoti tasmā na sabbadā bhaṇḍaṁ pakatiaggheneva kātabbanti. Evaṁ aggho oloketabbo.",
  "atk-vin01a2:429_0": "Paribhogoti bhaṇḍaparibhogo.",
  "atk-vin01a2:429_1": "Paribhogenāpi hi vāsiādibhaṇḍassa aggho parihāyati.",
  "atk-vin01a2:429_2": "Tasmā evaṁ upaparikkhitabbaṁ, sace koci kassaci pādagghanakaṁ vāsiṁ harati, tatra vāsisāmiko pucchitabbo – ‘‘tayā ayaṁ vāsi kittakena kītā’’ti? ‘‘Pādena, bhante’’ti.",
  "atk-vin01a2:429_3": "‘‘Kiṁ pana te kiṇitvāva ṭhapitā, udāhu taṁ vaḷañjesī’’ti?",
  "atk-vin01a2:429_4": "Sace vadati ‘‘ekadivasaṁ me dantakaṭṭhaṁ vā rajanachalliṁ vā pattapacanakadāruṁ vā chinnaṁ, ghaṁsitvā vā nisitā’’ti.",
  "atk-vin01a2:429_5": "Athassā porāṇo aggho bhaṭṭhoti veditabbo.",
  "atk-vin01a2:429_6": "Yathā ca vāsiyā evaṁ añjaniyā vā añjanisalākāya vā kuñcikāya vā palālena vā thusehi vā iṭṭhakacuṇṇena vā ekavāraṁ ghaṁsitvā dhovanamattenāpi aggho bhassati.",
  "atk-vin01a2:429_7": "Tipumaṇḍalassa makaradantacchedanenāpi parimajjitamattenāpi, udakasāṭikāya sakiṁ nivāsanapārupanenāpi paribhogasīsena aṁse vā sīse vā ṭhapanamattenāpi, taṇḍulādīnaṁ papphoṭanenāpi tato ekaṁ vā dve vā apanayanenāpi, antamaso ekaṁ pāsāṇasakkharaṁ uddharitvā chaḍḍitamattenāpi, sappitelādīnaṁ bhājanantarapaavattanenāpi, antamaso tato makkhikaṁ vā kipillikaṁ vā uddharitvā chaḍḍitamattenāpi, guḷapiṇḍakassa madhurabhāvajānanatthaṁ nakhena vijjhitvā aṇumattaṁ gahitamattenāpi aggho bhassati.",
  "atk-vin01a2:429_8": "Tasmā yaṁkiñci pādagghanakaṁ vuttanayeneva sāmikehi paribhogena ūnaṁ kataṁ hoti, na taṁ avahaṭo bhikkhu pārājikena kātabbo. Evaṁ paribhogo oloketabbo.",
  "atk-vin01a2:429_9": "Evaṁ imāni tulayitvā pañca ṭhānāni dhāreyyatthaṁ vicakkhaṇo, āpattiṁ vā anāpattiṁ vā garukaṁ vā lahukaṁ vā āpattiṁ yathāṭhāne ṭhapeyyāti.",
  "atk-vin01a2:430_0": "Niṭṭhito ‘‘ādiyeyya…pe… saṅketaṁ vītināmeyyā’’ti.",
  "atk-vin01a2:431_0": "Imesaṁ padānaṁ vinicchayo.",
  "atk-vin01a2:432_0": "Idāni yadidaṁ ‘‘yathārūpe adinnādāne’’tiādīni vibhajantena ‘‘yathārūpaṁ nāmā’’tiādi vuttaṁ.",
  "atk-vin01a2:432_1": "Tattha yathārūpanti yathājātikaṁ.",
  "atk-vin01a2:432_2": "Taṁ pana yasmā pādato paṭṭhāya hoti, tasmā ‘‘pādaṁ vā pādārahaṁ vā atirekapādaṁ vā’’ti āha.",
  "atk-vin01a2:432_3": "Tattha pādena kahāpaṇassa catutthabhāgaṁ akappiyabhaṇḍameva dasseti.",
  "atk-vin01a2:432_4": "Pādārahena pādagghanakaṁ kappiyabhaṇḍaṁ. Atirekapādena ubhayampi.",
  "atk-vin01a2:432_5": "Ettāvatā sabbākārena dutiyapārājikappahonakavatthu dassitaṁ hoti.",
  "atk-vin01a2:433_0": "Pathabyā rājāti sakalapathaviyā rājā dīpacakkavattī asokasadiso, yo vā panaññopi ekadīpe rājā, sīhaḷarājasadiso.",
  "atk-vin01a2:433_1": "Padesarājāti ekadīpassa padesissaro, bimbisāra-pasenadi-ādayo viya.",
  "atk-vin01a2:433_2": "Maṇḍalikā nāma ye dīpapadesepi ekamekaṁ maṇḍalaṁ bhuñjanti.",
  "atk-vin01a2:433_3": "Antarabhogikā nāma dvinnaṁ rājūnaṁ antarā katipayagāmasāmikā.",
  "atk-vin01a2:433_4": "Akkhadassāti dhammavinicchanakā, te dhammasabhāyaṁ nisīditvā aparādhānurūpaṁ corānaṁ hatthapādacchejjādiṁ anusāsanti.",
  "atk-vin01a2:433_5": "Ye pana ṭhānantarappattā amaccā vā rājakumārā vā katāparādhā honti, te rañño ārocenti, garukaṁ ṭhānaṁ sayaṁ na vinicchinanti.",
  "atk-vin01a2:433_6": "Mahāmattāti ṭhānantarappattā mahāamaccā;",
  "atk-vin01a2:433_7": "tepi tattha tattha gāme vā nigame vā nisīditvā rājakiccaṁ karonti.",
  "atk-vin01a2:433_8": "Ye vā panāti aññepi ye rājakulanissitā vā sakissariyanissitā vā hutvā chejjabhejjaṁ anusāsanti, sabbepi te imasmiṁ atthe ‘‘rājāno’’ti dasseti.",
  "atk-vin01a2:434_0": "Haneyyunti potheyyuñceva chindeyyuñca. Pabbājeyyunti nīhareyyuṁ.",
  "atk-vin01a2:434_1": "Corosīti evamādīni ca vatvā paribhāseyyuṁ;",
  "atk-vin01a2:434_2": "tenevāha – ‘‘paribhāso eso’’ti.",
  "atk-vin01a2:434_3": "Purimaṁ upādāyāti methunaṁ dhammaṁ paṭisevitvā pārājikaṁ āpattiṁ āpannaṁ puggalaṁ upādāya.",
  "atk-vin01a2:434_4": "Sesaṁ pubbe vuttanayattā uttānapadatthattā ca pākaṭamevāti.",
  "atk-vin01a2:435_0": "93.",
  "atk-vin01a2:435_1": "Evaṁ uddiṭṭhasikkhāpadaṁ padānukkamena vibhajitvā idāni yaṁ taṁ ādiyeyyātiādīhi chahi padehi saṅkhepato ādānaṁ dassetvā saṅkhepatoeva ‘‘pādaṁ vā pādārahaṁ vā atirekapādaṁ vā’’ti ādātabbabhaṇḍaṁ dassitaṁ, taṁ yattha yattha ṭhitaṁ, yathā yathā ādānaṁ gacchati, anāgate pāpabhikkhūnaṁ lesokāsanirundhanatthaṁ tathā tathā vitthārato dassetuṁ ‘‘bhūmaṭṭhaṁ thalaṭṭha’’ntiādinā nayena mātikaṁ ṭhapetvā ‘‘bhūmaṭṭhaṁ nāma bhaṇḍaṁ bhūmiyaṁ nikkhittaṁ hotī’’tiādinā nayena tassa vibhaṅgaṁ āha.",
  "atk-vin01a2:436_0": "Pañcavīsatiavahārakathā niṭṭhitā.",
  "atk-vin01a2:437_0": "Bhūmaṭṭhakathā",
  "atk-vin01a2:438_0": "94.",
  "atk-vin01a2:438_1": "Tatrāyaṁ anuttānapadavaṇṇanāya saddhiṁ vinicchayakathā.",
  "atk-vin01a2:438_2": "Nikhātanti bhūmiyaṁ khaṇitvā ṭhapitaṁ.",
  "atk-vin01a2:438_3": "Paṭicchannanti paṁsuiṭṭhakādīhi paṭicchannaṁ.",
  "atk-vin01a2:438_4": "Bhūmaṭṭhaṁ bhaṇḍaṁ…pe… gacchati vā, āpatti dukkaṭassāti taṁ evaṁ nikhaṇitvā vā paṭicchādetvā vā ṭhapitattā bhūmiyaṁ ṭhitaṁ bhaṇḍaṁ yo bhikkhu kenacideva upāyena ñatvā ‘‘āharissāmī’’ti theyyacitto hutvā rattibhāge uṭṭhāya gacchati, so bhaṇḍaṭṭhānaṁ appatvāpi sabbakāyavacīvikāresu dukkaṭaṁ āpajjati. Kathaṁ?",
  "atk-vin01a2:438_5": "So hi tassa āharaṇatthāya uṭṭhahanto yaṁ yaṁ aṅgapaccaṅgaṁ phandāpeti, sabbattha dukkaṭameva.",
  "atk-vin01a2:438_6": "Nivāsanapārupanaṁ saṇṭhapeti, hatthavāre hatthavāre dukkaṭaṁ.",
  "atk-vin01a2:438_7": "‘‘Mahantaṁ nidhānaṁ na sakkā ekena āharituṁ, dutiyaṁ pariyesissāmī’’ti kassaci sahāyassa santikaṁ gantukāmo dvāraṁ vivarati, padavāre ca hatthavāre ca dukkaṭaṁ.",
  "atk-vin01a2:438_8": "Dvārapidahane pana aññasmiṁ vā gamanassa anupakāre anāpatti.",
  "atk-vin01a2:438_9": "Tassa nipannokāsaṁ gantvā ‘‘itthannāmā’’ti pakkosati, tamatthaṁ ārocetvā ‘‘ehi gacchāmā’’ti vadati, vācāya vācāya dukkaṭaṁ.",
  "atk-vin01a2:438_10": "So tassa vacanena uṭṭhahati, tassāpi dukkaṭaṁ.",
  "atk-vin01a2:438_11": "Uṭṭhahitvā tassa santikaṁ gantukāmo nivāsanapārupanaṁ saṇṭhapeti, dvāraṁ vivaritvā tassa samīpaṁ gacchati, hatthavārapadavāresu sabbattha dukkaṭaṁ.",
  "atk-vin01a2:438_12": "So taṁ pucchati ‘‘asuko ca asuko ca kuhiṁ, asukañca asukañca pakkosāhī’’ti, vācāya vācāya dukkaṭaṁ.",
  "atk-vin01a2:438_13": "Sabbe samāgate disvā ‘‘mayā asukasmiṁ nāma ṭhāne evarūpo nidhi upaladdho, gacchāma taṁ gahetvā puññāni ca karissāma, sukhañca jīvissāmā’’ti vadati, vācāya vācāya dukkaṭameva.",
  "atk-vin01a2:439_0": "Evaṁ laddhasahāyo kudālaṁ pariyesati.",
  "atk-vin01a2:439_1": "Sace panassa attano kudālo atthi, ‘‘taṁ āharissāmī’’ti gacchanto ca gaṇhanto ca āharanto ca sabbattha hatthavārapadavāresu dukkaṭaṁ āpajjati .",
  "atk-vin01a2:439_2": "Sace natthi, aññaṁ bhikkhuṁ vā gahaṭṭhaṁ vā gantvā yācati, yācanto ca sace ‘‘kudālaṁ me dehi, kudālena me attho , kiñci kātabbamatthi, taṁ katvā paccāharissāmī’’ti musā abhaṇanto yācati, vācāya vācāya dukkaṭaṁ.",
  "atk-vin01a2:439_3": "Sace ‘‘mātikā sodhetabbā atthi, vihāre bhūmikammaṁ kātabbaṁ atthī’’ti musāpi bhaṇati, yaṁ yaṁ vacanaṁ musā, tattha tattha pācittiyaṁ.",
  "atk-vin01a2:439_4": "Mahāaṭṭhakathāyaṁ pana saccepi alikepi dukkaṭameva vuttaṁ, taṁ pamādalikhitanti veditabbaṁ.",
  "atk-vin01a2:439_5": "Na hi adinnādānassa pubbapayoge pācittiyaṭṭhāne dukkaṭaṁ nāma atthi.",
  "atk-vin01a2:439_6": "Sace pana kudālassa daṇḍo natthi, ‘‘daṇḍaṁ karissāmī’’ti vāsiṁ vā pharasuṁ vā niseti, tadatthāya gacchati, gantvā sukkhakaṭṭhaṁ chindati tacchati ākoṭeti, sabbattha hatthavārapadavāresu dukkaṭaṁ.",
  "atk-vin01a2:439_7": "Allarukkhaṁ chindati, pācittiyaṁ.",
  "atk-vin01a2:439_8": "Tato paraṁ sabbapayogesu dukkaṭaṁ.",
  "atk-vin01a2:439_9": "Saṅkhepaṭṭhakathāyaṁ pana mahāpaccariyañca tattha jātakakaṭṭhalatāchedanatthaṁ vāsipharasuṁ pariyesantānampi dukkaṭaṁ vuttaṁ.",
  "atk-vin01a2:439_10": "Sace pana tesaṁ evaṁ hoti ‘‘vāsipharasukudāle yācantā āsaṅkitā bhavissāma, lohaṁ samuṭṭhāpetvā karomā’’ti.",
  "atk-vin01a2:439_11": "Tato araññaṁ gantvā lohabījatthaṁ pathaviṁ khaṇanti, akappiyapathaviṁ khaṇantānaṁ dukkaṭehi saddhiṁ pācittiyānīti mahāpaccariyaṁ vuttaṁ.",
  "atk-vin01a2:439_12": "Yathā ca idha, evaṁ sabbattha pācittiyaṭṭhāne dukkaṭā na muccati.",
  "atk-vin01a2:439_13": "Kappiyapathaviṁ khaṇantānaṁ dukkaṭāniyeva.",
  "atk-vin01a2:439_14": "Bījaṁ pana gahetvā tato paraṁ sabbakiriyāsu payoge payoge dukkaṭaṁ.",
  "atk-vin01a2:440_0": "Piṭakapariyesanepi hatthavārapadavāresu vuttanayeneva dukkaṭaṁ. Musāvāde pācittiyaṁ.",
  "atk-vin01a2:440_1": "Piṭakaṁ kātukāmatāya vallicchedane pācittiyanti sabbaṁ purimanayeneva veditabbaṁ.",
  "atk-vin01a2:440_2": "Gacchati vā āpatti dukkaṭassāti evaṁ pariyiṭṭhasahāyakudālapiṭako nidhiṭṭhānaṁ gacchati, padavāre padavāre dukkaṭaṁ.",
  "atk-vin01a2:440_3": "Sace pana gacchanto ‘‘imaṁ nidhiṁ laddhā buddhapūjaṁ vā dhammapūjaṁ vā saṅghabhattaṁ vā karissāmī’’ti kusalaṁ uppādeti, kusalacittena gamane anāpatti. Kasmā?",
  "atk-vin01a2:440_4": "‘‘Theyyacitto dutiyaṁ vā…pe… gacchati vā, āpatti dukkaṭassā’’ti vuttattā.",
  "atk-vin01a2:440_5": "Yathā ca idha, evaṁ sabbattha atheyyacittassa anāpatti.",
  "atk-vin01a2:440_6": "Maggato okkamma nidhānaṭṭhānaṁ gamanatthāya maggaṁ karonto bhūtagāmaṁ chindati, pācittiyaṁ.",
  "atk-vin01a2:440_7": "Sukkhakaṭṭhaṁ chindati, dukkaṭaṁ.",
  "atk-vin01a2:441_0": "Tatthajātakanti ciranihitāya kumbhiyā upari jātakaṁ.",
  "atk-vin01a2:441_1": "Kaṭṭhaṁ vā lataṁ vāti na kevalaṁ kaṭṭhalatameva, yaṁkiñci allaṁ vā sukkhaṁ vā tiṇarukkhalatādiṁ chindantassa sahapayogattā dukkaṭameva hoti.",
  "atk-vin01a2:442_0": "Aṭṭhavidhaṁ hetaṁ dukkaṭaṁ nāma imasmiṁ ṭhāne samodhānetvā therehi dassitaṁ – pubbapayogadukkaṭaṁ , sahapayogadukkaṭaṁ, anāmāsadukkaṭaṁ, durupaciṇṇadukkaṭaṁ, vinayadukkaṭaṁ, ñātadukkaṭaṁ, ñattidukkaṭaṁ, paṭissavadukkaṭanti.",
  "atk-vin01a2:442_1": "Tattha ‘‘theyyacitto dutiyaṁ vā kudālaṁ vā piṭakaṁ vā pariyesati gacchati vā, āpatti dukkaṭassā’’ti idaṁ pubbapayogadukkaṭaṁ nāma.",
  "atk-vin01a2:442_2": "Ettha hi dukkaṭaṭṭhāne dukkaṭaṁ, pācittiyaṭṭhāne pācittiyameva hoti.",
  "atk-vin01a2:442_3": "‘‘Tatthajātakaṁ kaṭṭhaṁ vā lataṁ vā chindati, āpatti dukkaṭassā’’ti idaṁ sahapayogadukkaṭaṁ nāma.",
  "atk-vin01a2:442_4": "Ettha pana pācittiyavatthu ca dukkaṭavatthu ca dukkaṭaṭṭhāneyeva tiṭṭhati. Kasmā? Avahārassa sahapayogattāti.",
  "atk-vin01a2:442_5": "Yaṁ pana dasavidhaṁ ratanaṁ, sattavidhaṁ dhaññaṁ, sabbañca āvudhabhaṇḍādiṁ āmasantassa dukkaṭaṁ vuttaṁ, idaṁ anāmāsadukkaṭaṁ nāma.",
  "atk-vin01a2:442_6": "Yaṁ kadalināḷikerādīnaṁ tatthajātakaphalāni āmasantassa dukkaṭaṁ vuttaṁ, idaṁ durupaciṇṇadukkaṭaṁ nāma.",
  "atk-vin01a2:442_7": "Yaṁ pana piṇḍāya carantassa patte raje patite pattaṁ appaṭiggahetvā adhovitvā vā tattha bhikkhaṁ gaṇhantassa dukkaṭaṁ vuttaṁ, idaṁ vinayadukkaṭaṁ nāma.",
  "atk-vin01a2:442_8": "‘‘Sutvā na vadanti, āpatti dukkaṭassā’’ti (pārā. 419) idaṁ ñātadukkaṭaṁ nāma.",
  "atk-vin01a2:442_9": "Yaṁ ekādasasu samanubhāsanāsu ‘‘ñattiyā dukkaṭa’’nti (pārā.",
  "atk-vin01a2:442_10": "414) vuttaṁ, idaṁ ñattidukkaṭaṁ nāma.",
  "atk-vin01a2:442_11": "‘‘Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassā’’ti (mahāva.",
  "atk-vin01a2:442_12": "207) idaṁ paṭissavadukkaṭaṁ nāma. Idaṁ pana sahapayogadukkaṭaṁ.",
  "atk-vin01a2:442_13": "Tena vuttaṁ – ‘‘yaṁkiñci allaṁ vā sukkhaṁ vā tiṇarukkhalatādiṁ chindantassa sahapayogattā dukkaṭameva hotī’’ti.",
  "atk-vin01a2:443_0": "Sace panassa tatthajātake tiṇarukkhalatādimhi chinnepi lajjidhammo okkamati, saṁvaro uppajjati, chedanapaccayā dukkaṭaṁ desetvā muccati.",
  "atk-vin01a2:443_1": "Atha dhuranikkhepaṁ akatvā saussāhova paṁsuṁ khaṇati, chedanadukkaṭaṁ paṭippassambhati, khaṇanadukkaṭe patiṭṭhāti.",
  "atk-vin01a2:443_2": "Akappiyapathaviṁ khaṇantopi hi idha sahapayogattā dukkaṭameva āpajjati.",
  "atk-vin01a2:443_3": "Sace panassa sabbadisāsu khaṇitvā kumbhimūlaṁ pattassāpi lajjidhammo okkamati, khaṇanapaccayā dukkaṭaṁ desetvā muccati.",
  "atk-vin01a2:444_0": "Byūhati vāti atha pana saussāhova paṁsuṁ viyūhati, ekapasse rāsiṁ karoti, khaṇanadukkaṭaṁ paṭippassambhati, viyūhanadukkaṭe patiṭṭhāti.",
  "atk-vin01a2:444_1": "Tañca paṁsuṁ tattha tattha puñjaṁ karonto payoge payoge dukkaṭaṁ āpajjati.",
  "atk-vin01a2:444_2": "Sace pana rāsiṁ katvāpi dhuranikkhepaṁ karoti, lajjidhammaṁ āpajjati , viyūhanadukkaṭaṁ desetvā muccati.",
  "atk-vin01a2:444_3": "Uddharati vāti atha pana saussāhova paṁsuṁ uddharitvā bahi pāteti, viyūhanadukkaṭaṁ paṭippassambhati, uddharaṇadukkaṭe patiṭṭhāti.",
  "atk-vin01a2:444_4": "Paṁsuṁ pana kudālena vā hatthehi vā pacchiyā vā tahiṁ tahiṁ pātento payoge payoge dukkaṭaṁ āpajjati.",
  "atk-vin01a2:444_5": "Sace pana sabbaṁ paṁsuṁ nīharitvā kumbhiṁ thalaṭṭhaṁ katvāpi lajjidhammaṁ āpajjati, uddharaṇadukkaṭaṁ desetvā muccati.",
  "atk-vin01a2:444_6": "Atha pana saussāhova kumbhiṁ āmasati, uddharaṇadukkaṭaṁ paṭippassambhati, āmasanadukkaṭe patiṭṭhāti.",
  "atk-vin01a2:444_7": "Āmasitvāpi ca lajjidhammaṁ āpajjanto āmasanadukkaṭaṁ desetvā muccati.",
  "atk-vin01a2:444_8": "Atha saussāhova kumbhiṁ phandāpeti, āmasanadukkaṭaṁ paṭippassambhati, ‘‘phandāpeti, āpatti thullaccayassā’’ti vuttathullaccaye patiṭṭhāti.",
  "atk-vin01a2:445_0": "Tatrāyaṁ dukkaṭathullaccayānaṁ dvinnampi vacanattho – paṭhamaṁ tāvettha duṭṭhu kataṁ satthārā vuttakiccaṁ virādhetvā katanti dukkaṭaṁ.",
  "atk-vin01a2:445_1": "Atha vā duṭṭhaṁ kataṁ, virūpā sā kiriyā bhikkhukiriyānaṁ majjhe na sobhatīti evampi dukkaṭaṁ. Vuttañcetaṁ –",
  "atk-vin01a2:446_0": "‘‘Dukkaṭaṁ iti yaṁ vuttaṁ, taṁ suṇohi yathātathaṁ;",
  "atk-vin01a2:447_0": "Aparaddhaṁ viraddhañca, khalitaṁ yañca dukkaṭaṁ.",
  "atk-vin01a2:448_0": "‘‘Yaṁ manusso kare pāpaṁ, āvi vā yadi vā raho;",
  "atk-vin01a2:449_0": "Dukkaṭanti pavedenti, tenetaṁ iti vuccatī’’ti. (pari. 339);",
  "atk-vin01a2:450_0": "Itaraṁ pana thūlattā, accayattā ca thullaccayaṁ.",
  "atk-vin01a2:450_1": "‘‘Samparāye ca duggati’’ (saṁ. ni.",
  "atk-vin01a2:450_2": "1.49), ‘‘yaṁ hoti kaṭukapphala’’ntiādīsu (dha. pa. 66; netti.",
  "atk-vin01a2:450_3": "91) viya cettha saṁyogabhāvo veditabbo.",
  "atk-vin01a2:450_4": "Ekassa santike desetabbesu hi accayesu tena samo thūlo accayo natthi.",
  "atk-vin01a2:450_5": "Tasmā vuttaṁ ‘‘thūlattā accayattā ca thullaccaya’’nti. Vuttañcetaṁ –",
  "atk-vin01a2:451_0": "‘‘Thullaccayanti yaṁ vuttaṁ, taṁ suṇohi yathātathaṁ;",
  "atk-vin01a2:452_0": "Ekassa mūle yo deseti, yo ca taṁ paṭiggaṇhati;",
  "atk-vin01a2:453_0": "Accayo tena samo natthi, tenetaṁ iti vuccatī’’ti. (pari. 339);",
  "atk-vin01a2:454_0": "Phandāpentassa ca payoge payoge thullaccayaṁ.",
  "atk-vin01a2:454_1": "Phandāpetvāpi ca lajjidhammaṁ okkanto thullaccayaṁ desetvā muccati.",
  "atk-vin01a2:454_2": "Sahapayogato paṭṭhāyeva cettha purimā purimā āpatti paṭippassambhati.",
  "atk-vin01a2:454_3": "Sahapayogaṁ pana akatvā lajjidhammaṁ okkantena yā pubbapayoge dukkaṭapācittiyā āpannā, sabbā tā desetabbā.",
  "atk-vin01a2:454_4": "Sahapayoge ca tatthajātakacchedane bahukānipi dukkaṭāni paṁsukhaṇanaṁ patvā paṭippassambhanti. Ekaṁ khaṇanadukkaṭameva hoti.",
  "atk-vin01a2:454_5": "Khaṇane bahukānipi viyūhanaṁ, viyūhane bahukānipi uddharaṇaṁ, uddharaṇe bahukānipi āmasanaṁ, āmasane bahukānipi phandāpanaṁ patvā paṭippassambhanti.",
  "atk-vin01a2:454_6": "Paṁsukhaṇanādīsu ca lajjidhamme uppanne bahukāpi āpattiyo hontu, ekameva desetvā muccatīti kurundaṭṭhakathāyaṁ vuttaṁ.",
  "atk-vin01a2:454_7": "Purimāpattipaṭippassaddhi ca nāmesā ‘‘ñattiyā dukkaṭaṁ, dvīhi kammavācāhi thullaccayā paṭippassambhantī’’ti (pārā.",
  "atk-vin01a2:454_8": "414) evaṁ anusāvanāsuttesuyeva āgatā.",
  "atk-vin01a2:454_9": "Idha pana dutiyapārājike aṭṭhakathācariyappamāṇena gahetabbāti.",
  "atk-vin01a2:455_0": "Ṭhānācāveti, āpatti pārājikassāti yo pana phandāpetvāpi lajjidhammaṁ anokkamitvāva taṁ kumbhiṁ ṭhānato antamaso kesaggamattampi cāveti, pārājikameva āpajjatīti attho.",
  "atk-vin01a2:455_1": "Ṭhānā cāvanañcettha chahi ākārehi veditabbaṁ. Kathaṁ?",
  "atk-vin01a2:455_2": "Kumbhiṁ mukhavaṭṭiyaṁ gahetvā attano abhimukhaṁ ākaḍḍhanto iminā antena phuṭṭhokāsaṁ kesaggamattampi pārimantena atikkāmeti, pārājikaṁ.",
  "atk-vin01a2:455_3": "Tatheva gahetvā parato pellento pārimantena phuṭṭhokāsaṁ kesaggamattampi iminā antena atikkāmeti, pārājikaṁ.",
  "atk-vin01a2:455_4": "Vāmato vā dakkhiṇato vā apanāmento vāmantena phuṭṭhokāsaṁ kesaggamattampi dakkhiṇantena atikkāmeti, pārājikaṁ.",
  "atk-vin01a2:455_5": "Dakkhiṇantena vā phuṭṭhokāsaṁ kesaggamattampi vāmantena atikkāmeti, pārājikaṁ.",
  "atk-vin01a2:455_6": "Uddhaṁ ukkhipanto kesaggamattampi bhūmito moceti, pārājikaṁ.",
  "atk-vin01a2:455_7": "Khaṇitvā heṭṭhato osīdento bundena phuṭṭhokāsaṁ kesaggamattampi mukhavaṭṭiyā atikkāmeti, pārājikanti evaṁ ekaṭṭhāne ṭhitāya kumbhiyā.",
  "atk-vin01a2:455_8": "Yadi pana kumbhimukhavaṭṭiyā pāsaṁ katvā lohakhāṇuṁ vā khadirasārādikhāṇuṁ vā pathaviyaṁ ākoṭetvā tattha saṅkhalikāya bandhitvā ṭhapenti, ekissā disāya ekāya saṅkhalikāya baddhāya dve ṭhānāni labbhanti, dvīsu tīsu catūsu disāsu catūhi saṅkhalikāhi baddhāya pañca ṭhānāni labbhanti.",
  "atk-vin01a2:456_0": "Tattha ekakhāṇuke baddhakumbhiyā paṭhamaṁ khāṇukaṁ vā uddharati, saṅkhalikaṁ vā chindati, thullaccayaṁ.",
  "atk-vin01a2:456_1": "Tato kumbhiṁ yathāvuttanayena kesaggamattampi ṭhānā cāveti, pārājikaṁ.",
  "atk-vin01a2:456_2": "Atha paṭhamaṁ kumbhiṁ uddharati, thullaccayaṁ.",
  "atk-vin01a2:456_3": "Tato khāṇukaṁ kesaggamattampi ṭhānā cāveti, saṅkhalikaṁ vā chindati, pārājikaṁ.",
  "atk-vin01a2:456_4": "Etena upāyena dvīsu tīsu catūsu khāṇukesu baddhakumbhiyāpi pacchime ṭhānācāvane pārājikaṁ.",
  "atk-vin01a2:456_5": "Sesesu thullaccayaṁ veditabbaṁ.",
  "atk-vin01a2:457_0": "Sace khāṇu natthi, saṅkhalikāya agge valayaṁ katvā tatthajātake mūle pavesitaṁ hoti, paṭhamaṁ kumbhiṁ uddharitvā pacchā mūlaṁ chetvā valayaṁ nīharati, pārājikaṁ.",
  "atk-vin01a2:457_1": "Atha mūlaṁ acchetvā valayaṁ ito cito ca sāreti, rakkhati.",
  "atk-vin01a2:457_2": "Sace pana mūlato anīharitvāpi hatthena gahetvā ākāsagataṁ karoti, pārājikaṁ. Ayamettha viseso. Sesaṁ vuttanayameva.",
  "atk-vin01a2:458_0": "Keci pana nimittatthāya kumbhimatthake nigrodharukkhādīni ropenti, mūlāni kumbhiṁ vinandhitvā ṭhitāni honti, ‘‘mūlāni chinditvā kumbhiṁ gahessāmī’’ti chindantassa payoge payoge dukkaṭaṁ.",
  "atk-vin01a2:458_1": "Chinditvā okāsaṁ katvā kumbhiṁ kesaggamattampi ṭhānā cāveti, pārājikaṁ.",
  "atk-vin01a2:458_2": "Mūlāni chindatova luṭhitvā kumbhī ninnaṭṭhānaṁ gatā, rakkhati tāva.",
  "atk-vin01a2:458_3": "Gataṭṭhānato uddharati, pārājikaṁ.",
  "atk-vin01a2:458_4": "Sace chinnesu mūlesu ekamūlamattena kumbhī tiṭṭhati, so ca taṁ ‘‘imasmiṁ mūle chinne patissatī’’ti chindati, chinnamatte pārājikaṁ.",
  "atk-vin01a2:458_5": "Sace pana ekamūleneva pāse baddhasūkaro viya ṭhitā hoti, aññaṁ kiñci lagganakaṁ natthi, tasmimpi mūle chinnamatte pārājikaṁ.",
  "atk-vin01a2:458_6": "Sace kumbhimatthake mahāpāsāṇo ṭhapito hoti, taṁ daṇḍena ukkhipitvā apanetukāmo kumbhimatthake jātarukkhaṁ chindati, dukkaṭaṁ.",
  "atk-vin01a2:458_7": "Tassā samīpe jātakaṁ chetvā āharati, atatthajātakattā taṁ chindato pācittiyaṁ.",
  "atk-vin01a2:459_0": "Attano bhājananti sace pana kumbhiṁ uddharituṁ asakkonto kumbhigatabhaṇḍaggahaṇatthaṁ attano bhājanaṁ pavesetvā antokumbhiyaṁ pañcamāsakaṁ vā atirekapañcamāsakaṁ vā agghanakaṁ theyyacitto āmasati, āpatti dukkaṭassa.",
  "atk-vin01a2:459_1": "Paricchedo cettha pārājikaniyamanatthaṁ vutto.",
  "atk-vin01a2:459_2": "Theyyacittena pana ūnapañcamāsakampi āmasanto dukkaṭaṁ āpajjatiyeva.",
  "atk-vin01a2:460_0": "Phandāpetīti ettha yāva ekābaddhaṁ katvā attano bhājanaṁ paveseti, tāva phandāpetīti vuccati.",
  "atk-vin01a2:460_1": "Api ca ito cito ca apabyūhantopi phandāpetiyeva, so thullaccayaṁ āpajjati.",
  "atk-vin01a2:460_2": "Yadā pana ekābaddhabhāvo chinno, kumbhigataṁ kumbhiyameva, bhājanagatampi bhājaneyeva hoti, tadā attano bhājanagataṁ nāma hoti.",
  "atk-vin01a2:460_3": "Evaṁ katvā kumbhito anīhatepi ca bhājane pārājikaṁ āpajjati.",
  "atk-vin01a2:461_0": "Muṭṭhiṁ vā chindatīti ettha yathā aṅgulantarehi nikkhantakahāpaṇā kumbhigate kahāpaṇe na samphusanti, evaṁ muṭṭhiṁ karonto muṭṭhiṁ chindati nāma; sopi pārājikaṁ āpajjati.",
  "atk-vin01a2:462_0": "Suttārūḷhanti sutte ārūḷhaṁ;",
  "atk-vin01a2:462_1": "suttena āvutassāpi suttamayassāpi etaṁ adhivacanaṁ .",
  "atk-vin01a2:462_2": "Pāmaṅgādīnihi sovaṇṇamayānipi honti rūpiyamayānipi suttamayānipi, muttāvaliādayopi ettheva saṅgahaṁ gatā.",
  "atk-vin01a2:462_3": "Veṭhananti sīsaveṭhanapaṭo vuccati.",
  "atk-vin01a2:462_4": "Etesu yaṁkiñci theyyacitto āmasati, dukkaṭaṁ. Phandāpeti, thullaccayaṁ.",
  "atk-vin01a2:462_5": "Pāmaṅgādīni koṭiyaṁ gahetvā ākāsaṭṭhaṁ akaronto uccāreti, thullaccayaṁ.",
  "atk-vin01a2:463_0": "Ghaṁsanto nīharatīti ettha pana paripuṇṇāya kumbhiyā upari samatittikaṁ kumbhiṁ katvā ṭhapitaṁ vā ekaṁ koṭiṁ bunde ekaṁ koṭiṁ mukhavaṭṭiyaṁ katvā ṭhapitaṁ vā ghaṁsantassa nīharato thullaccayaṁ.",
  "atk-vin01a2:463_1": "Kumbhimukhā mocentassa pārājikaṁ.",
  "atk-vin01a2:463_2": "Yaṁ pana upaḍḍhakumbhiyaṁ vā rittakumbhiyaṁ vā ṭhapitaṁ, tassa attano phuṭṭhokāsova ṭhānaṁ, na sakalā kumbhī, tasmā taṁ ghaṁsantassāpi nīharato patiṭṭhitokāsato kesaggamatte mutte pārājikameva.",
  "atk-vin01a2:463_3": "Kumbhiyā pana paripuṇṇāya vā ūnāya vā ujukameva uddharantassa heṭṭhimakoṭiyā patiṭṭhitokāsā muttamatteva pārājikaṁ.",
  "atk-vin01a2:463_4": "Antokumbhiyaṁ ṭhapitaṁ yaṁkiñci pārājikappahonakaṁ bhaṇḍaṁ sakalakumbhiyaṁ cārentassa, pāmaṅgādiñca ghaṁsitvā nīharantassa yāva mukhavaṭṭiṁ nātikkamati, tāva thullaccayameva.",
  "atk-vin01a2:463_5": "Tassa hi sabbāpi kumbhī ṭhānanti saṅkhepamahāpaccariyādīsu vuttaṁ.",
  "atk-vin01a2:463_6": "Mahāaṭṭhakathāyaṁ pana ‘‘ṭhapitaṭṭhānameva ṭhānaṁ, na sakalā kumbhī.",
  "atk-vin01a2:463_7": "Tasmā yathāṭhitaṭṭhānato kesaggamattampi mocentassa pārājikamevā’’ti vuttaṁ, taṁ pamāṇaṁ.",
  "atk-vin01a2:463_8": "Itaraṁ pana ākāsagataṁ akarontassa cīvaravaṁse ṭhapitacīvaraveṭhanakanayena vuttaṁ, taṁ na gahetabbaṁ.",
  "atk-vin01a2:463_9": "Vinayavinicchaye hi āgate garuke ṭhātabbaṁ, esā vinayadhammatā.",
  "atk-vin01a2:463_10": "Apica ‘‘attano bhājanagataṁ vā karoti, muṭṭhiṁ vā chindatī’’ti vacanato petaṁ veditabbaṁ.",
  "atk-vin01a2:463_11": "Yathā antokumbhiyaṁ ṭhitassa na sabbā kumbhī ṭhānanti.",
  "atk-vin01a2:464_0": "Sappiādīsu yaṁkiñci pivato ekapayogena pītamatte pārājikanti mahāaṭṭhakathāyaṁ vuttaṁ.",
  "atk-vin01a2:464_1": "Mahāpaccariyādīsu pana ayaṁ vibhāgo dassito – ‘‘mukhaṁ anapanetvā ākaḍḍhantassa pivato sace paragalagataṁ pādaṁ na agghati, mukhagatena saddhiṁ agghati, rakkhati tāva.",
  "atk-vin01a2:464_2": "Kaṇṭhena pana paricchinnakāleyeva pārājikaṁ hoti.",
  "atk-vin01a2:464_3": "Sacepi oṭṭhehi paricchindanto oṭṭhe pidahati, pārājikameva.",
  "atk-vin01a2:464_4": "Uppaladaṇḍaveḷunāḷinaḷanāḷiādīhi pivantassāpi sace paragalagatameva pādaṁ agghati, pārājikaṁ.",
  "atk-vin01a2:464_5": "Sace saha mukhagatena agghati, na tāva pārājikaṁ hoti.",
  "atk-vin01a2:464_6": "Uppaladaṇḍādigatena saddhiṁ ekābaddhabhāvaṁ kopetvā oṭṭhehi paricchinnamatte pārājikaṁ.",
  "atk-vin01a2:464_7": "Sace uppaladaṇḍādigatena saddhiṁ agghati, uppaladaṇḍādīnaṁ bunde aṅguliyāpi pihitamatte pārājikaṁ.",
  "atk-vin01a2:464_8": "Pādagghanake paragalaṁ appaviṭṭhe uppaladaṇḍādīsu ca mukhe ca atirekapādārahampi ekābaddhaṁ hutvā tiṭṭhati, rakkhatiyevā’’ti.",
  "atk-vin01a2:464_9": "Taṁ sabbampi yasmā ‘‘attano bhājanagataṁ vā karoti , muṭṭhiṁ vā chindatī’’ti imaṁ nayaṁ bhajati, tasmā sudassitameva. Esa tāva ekābaddhe nayo.",
  "atk-vin01a2:465_0": "Sace pana hatthena vā pattena vā thālakādinā vā kenaci bhājanena gahetvā pivati, yamhi payoge pādagghanakaṁ pūreti, tamhi gate pārājikaṁ.",
  "atk-vin01a2:465_1": "Atha mahagghaṁ hoti, sippikāyapi ekapayogeneva pādagghanakaṁ gahetuṁ sakkā hoti, ekuddhāreyeva pārājikaṁ.",
  "atk-vin01a2:465_2": "Bhājanaṁ pana nimujjāpetvā gaṇhantassa yāva ekābaddhaṁ hoti, tāva rakkhati.",
  "atk-vin01a2:465_3": "Mukhavaṭṭiparicchedena vā uddhārena vā pārājikaṁ.",
  "atk-vin01a2:465_4": "Yadā pana sappiṁ vā telaṁ vā acchaṁ telasadisameva madhuphāṇitaṁ vā kumbhiṁ āviñchetvā attano bhājane paveseti, tadā tesaṁ acchatāya ekābaddhatā natthīti pādagghanake mukhavaṭṭito gaḷitamatte pārājikaṁ.",
  "atk-vin01a2:466_0": "Pacitvā ṭhapitaṁ pana madhuphāṇitaṁ sileso viya cikkanaṁ ākaḍḍhanavikaḍḍhanayoggaṁ hoti, uppanne kukkucce ekābaddhameva hutvā paṭinīharituṁ sakkoti, etaṁ mukhavaṭṭiyā nikkhamitvā bhājane paviṭṭhampi bāhirena saddhiṁ ekābaddhattā rakkhati, mukhavaṭṭito chinnamatte pana pārājikaṁ.",
  "atk-vin01a2:466_1": "Yopi theyyacittena parassa kumbhiyā pādagghanakaṁ sappiṁ vā telaṁ vā avassapivanakaṁ yaṁkiñci dukūlasāṭakaṁ vā cammakhaṇḍādīnaṁ vā aññataraṁ pakkhipati, hatthato muttamatte pārājikaṁ.",
  "atk-vin01a2:467_0": "Rittakumbhiyā ‘‘idāni telaṁ ākirissantī’’ti ñatvā yaṁkiñci bhaṇḍaṁ theyyacitto pakkhipati, taṁ ce tattha tele ākiṇṇe pañcamāsakaagghanakaṁ pivati, pītamatte pārājikanti mahāaṭṭhakathāyaṁ vuttaṁ.",
  "atk-vin01a2:467_1": "Taṁ pana tattheva sukkhataḷāke sukkhamātikāya ujukaraṇavinicchayena virujjhati, avahāralakkhaṇañcettha na paññāyati, tasmā na gahetabbaṁ.",
  "atk-vin01a2:467_2": "Mahāpaccariyādīsu pana tassa uddhāre pārājikaṁ vuttaṁ, taṁ yuttaṁ.",
  "atk-vin01a2:468_0": "Parassa rittakumbhiyā saṅgopanatthāya bhaṇḍaṁ ṭhapetvā tattha tele ākiṇṇe ‘‘sace ayaṁ jānissati, maṁ palibujjhissatī’’ti bhīto pādagghanakaṁ telaṁ pītaṁ bhaṇḍaṁ theyyacittena uddharati, pārājikaṁ.",
  "atk-vin01a2:468_1": "Suddhacittena uddharati, pare āharāpente bhaṇḍadeyyaṁ.",
  "atk-vin01a2:468_2": "Bhaṇḍadeyyaṁ nāma yaṁ parassa naṭṭhaṁ, tassa mūlaṁ vā tadeva vā bhaṇḍaṁ dātabbanti attho.",
  "atk-vin01a2:468_3": "No ce deti, sāmikassa dhuranikkhepe pārājikaṁ.",
  "atk-vin01a2:468_4": "Sace parassa kumbhiyā añño sappiṁ vā telaṁ vā ākirati, tatra cāyaṁ theyyacittena telapivanakaṁ bhaṇḍaṁ pakkhipati, vuttanayeneva pārājikaṁ.",
  "atk-vin01a2:468_5": "Attano rittakumbhiyā parassa sappiṁ vā telaṁ vā ākiraṇabhāvaṁ ñatvā theyyacittena bhaṇḍaṁ nikkhipati, pubbe vuttanayeneva uddhāre pārājikaṁ.",
  "atk-vin01a2:468_6": "Suddhacitto nikkhipitvā pacchā theyyacittena uddharati, pārājikameva.",
  "atk-vin01a2:468_7": "Suddhacittova uddharati, neva avahāro, na gīvā;",
  "atk-vin01a2:468_8": "mahāpaccariyaṁ pana anāpattimattameva vuttaṁ.",
  "atk-vin01a2:468_9": "‘‘‘Kissa mama kumbhiyaṁ telaṁ ākirasī’ti kupito attano bhaṇḍaṁ uddharitvā chaḍḍeti, no bhaṇḍadeyya’’nti kurundiyaṁ vuttaṁ.",
  "atk-vin01a2:468_10": "Theyyacittena mukhavaṭṭiyaṁ gahetvā kumbhiṁ āviñchati telaṁ gaḷetukāmo, pādagghanake gaḷite pārājikaṁ.",
  "atk-vin01a2:468_11": "Theyyacitteneva jajjaraṁ karoti ‘‘savitvā gamissatī’’ti pādagghanake savitvā gate pārājikaṁ.",
  "atk-vin01a2:468_12": "Theyyacitteneva chiddaṁ karoti omaṭṭhaṁ vā ummaṭṭhaṁ vā vemaṭṭhaṁ vā, idaṁ pana sammohaṭṭhānaṁ; tasmā suṭṭhu sallekkhetabbaṁ.",
  "atk-vin01a2:468_13": "Ayañhettha vinicchayo – omaṭṭhaṁ nāma adhomukhachiddaṁ;",
  "atk-vin01a2:468_14": "ummaṭṭhaṁ nāma uddhaṁmukhachiddaṁ;",
  "atk-vin01a2:468_15": "vemaṭṭhaṁ nāma uḷuṅkasseva ujugatachiddaṁ.",
  "atk-vin01a2:468_16": "Tatra omaṭṭhassa bahi paṭṭhāya katassa abbhantarantato pādagghanake tele gaḷite bahi anikkhantepi pārājikaṁ. Kasmā?",
  "atk-vin01a2:468_17": "Yasmā tato gaḷitamattameva bahigataṁ nāma hoti, na kumbhigatasaṅkhyaṁ labhati.",
  "atk-vin01a2:468_18": "Anto paṭṭhāya katassa bāhirantato pādagghanake gaḷite pārājikaṁ.",
  "atk-vin01a2:468_19": "Ummaṭṭhassa yathā tathā vā katassa bāhirantato pādagghanake gaḷite pārājikaṁ.",
  "atk-vin01a2:468_20": "Tañhi yāva bāhirantato na gaḷati, tāva kumbhigatameva hoti.",
  "atk-vin01a2:468_21": "‘‘Vemaṭṭhassa ca kapālamajjhato gaḷitavasena kāretabbo’’ti aṭṭhakathāsu vuttaṁ.",
  "atk-vin01a2:468_22": "Taṁ pana anto ca bahi ca paṭṭhāya majjhe ṭhapetvā katachidde taḷākassa ca mariyādabhedena sameti.",
  "atk-vin01a2:468_23": "Anto paṭṭhāya kate pana bāhirantena, bahi paṭṭhāya kate abbhantarantena kāretabboti idamettha yuttaṁ.",
  "atk-vin01a2:468_24": "Yo pana ‘‘vaṭṭitvā gacchissatī’’ti theyyacittena kumbhiyā ādhārakaṁ vā upatthambhanaleḍḍuke vā apaneti, vaṭṭitvā gatāya pārājikaṁ.",
  "atk-vin01a2:468_25": "Telākiraṇabhāvaṁ pana ñatvā rittakumbhiyā jajjarabhāve vā chiddesu vā katesu pacchā nikkhantatelappamāṇena bhaṇḍadeyyaṁ hoti.",
  "atk-vin01a2:468_26": "Aṭṭhakathāsau pana katthaci pārājikantipi likhitaṁ, taṁ pamādalikhitaṁ.",
  "atk-vin01a2:469_0": "Paripuṇṇāya kumbhiyā upari kathalaṁ vā pāsāṇaṁ vā ‘‘patitvā bhindissati, tato telaṁ paggharissatī’’ti theyyacittena dubbandhaṁ vā karoti, duṭṭhapitaṁ vā ṭhapeti, avassapatanakaṁ tathā karontassa katamatte pārājikaṁ.",
  "atk-vin01a2:469_1": "Rittakumbhiyā upari karoti, taṁ pacchā puṇṇakāle patitvā bhindati, bhaṇḍadeyyaṁ.",
  "atk-vin01a2:469_2": "Īdisesu hi ṭhānesu bhaṇḍassa natthikāle katapayogattā āditova pārājikaṁ na hoti.",
  "atk-vin01a2:469_3": "Bhaṇḍavināsadvārassa pana katattā bhaṇḍadeyyaṁ hoti.",
  "atk-vin01a2:469_4": "Āharāpentesu adadato sāmikānaṁ dhuranikkhepena pārājikaṁ.",
  "atk-vin01a2:470_0": "Theyyacittena mātikaṁ ujukaṁ karoti ‘‘vaṭṭitvā vā gamissati, velaṁ vā uttarāpessatī’’ti ;",
  "atk-vin01a2:470_1": "vaṭṭitvā vā gacchatu, velaṁ vā uttaratu, ujukaraṇakāle pārājikaṁ.",
  "atk-vin01a2:470_2": "Īdisā hi payogā pubbapayogāvahāre saṅgahaṁ gacchanti.",
  "atk-vin01a2:470_3": "Sukkhamātikāya ujukatāya pacchā udake āgate vaṭṭitvā vā gacchatu, velaṁ vā uttaratu, bhaṇḍadeyyaṁ. Kasmā? Ṭhānā cāvanapayogassa abhāvā.",
  "atk-vin01a2:470_4": "Tassa lakkhaṇaṁ nāvaṭṭhe āvi bhavissati.",
  "atk-vin01a2:471_0": "Tattheva bhindati vātiādīsu aṭṭhakathāyaṁ tāva vuttaṁ – ‘‘bhindati vāti muggarena pothetvā bhindati.",
  "atk-vin01a2:471_1": "Chaḍḍeti vāti udakaṁ vā vālikaṁ vā ākiritvā uttarāpeti.",
  "atk-vin01a2:471_2": "Jhāpeti vāti dārūni āharitvā jhāpeti.",
  "atk-vin01a2:471_3": "Aparibhogaṁ vā karotīti akhāditabbaṁ vā apātabbaṁ vā karoti;",
  "atk-vin01a2:471_4": "uccāraṁ vā passāvaṁ vā visaṁ vā ucchiṭṭhaṁ vā kuṇapaṁ vā pātesi, āpatti dukkaṭassāti ṭhānācāvanassa natthitāya dukkaṭaṁ, buddhavisayo nāmeso.",
  "atk-vin01a2:471_5": "Kiñcāpi dukkaṭaṁ, āharāpente pana bhaṇḍadeyya’’nti.",
  "atk-vin01a2:471_6": "Tattha purimadvayaṁ na sameti.",
  "atk-vin01a2:471_7": "Tañhi kumbhijajjarakaraṇena ca mātikāujukaraṇena ca saddhiṁ ekalakkhaṇaṁ.",
  "atk-vin01a2:471_8": "Pacchimaṁ pana dvayaṁ ṭhānā acāventenāpi sakkā kātuṁ.",
  "atk-vin01a2:471_9": "Tasmā ettha evaṁ vinicchayaṁ vadanti – ‘‘aṭṭhakathāyaṁ kira ‘ṭhānā cāvanassa natthitāya dukkaṭa’nti idaṁ pacchimadvayaṁ sandhāya vuttaṁ.",
  "atk-vin01a2:471_10": "Ṭhānā cāvanaṁ akarontoyeva hi theyyacittena vā vināsetukāmatāya vā jhāpeyyapi, aparibhogampi kareyya.",
  "atk-vin01a2:471_11": "Purimadvaye pana vuttanayena bhindantassa vā chaḍḍentassa vā ṭhānā cāvanaṁ atthi, tasmā tathā karontassa vināsetukāmatāya bhaṇḍadeyyaṁ, theyyacittena pārājika’’nti.",
  "atk-vin01a2:471_12": "Pāḷiyaṁ ‘‘dukkaṭa’’nti vuttattā ayuttanti ce? Na; aññathā gahetabbatthato.",
  "atk-vin01a2:471_13": "Pāḷiyañhi theyyacittapakkhe ‘‘bhindati vāti udakena sambhindati, chaḍḍeti vāti tattha vamati vā passāvaṁ vā chaḍḍetī’’ti evameke vadanti.",
  "atk-vin01a2:472_0": "Ayaṁ panettha sāro – vinītavatthumhi tiṇajjhāpako viya ṭhānā acāvetukāmova kevalaṁ bhindati, bhinnattā pana telādīni nikkhamanti, yaṁ vā panettha patthinnaṁ, taṁ ekābaddhameva tiṭṭhati.",
  "atk-vin01a2:472_1": "Achaḍḍetukāmoyeva ca kevalaṁ tattha udakavālikādīni ākirati, ākiṇṇattā pana telaṁ chaḍḍīyati.",
  "atk-vin01a2:472_2": "Tasmā vohāravasena ‘‘bhindati vā chaḍḍeti vā’’ti vuccatīti.",
  "atk-vin01a2:472_3": "Evametesaṁ padānaṁ attho gahetabbo.",
  "atk-vin01a2:472_4": "Nāsetukāmatāpakkhe pana itarathāpi yujjati.",
  "atk-vin01a2:472_5": "Evañhi kathiyamāne pāḷi ca aṭṭhakathā ca pubbāparena saṁsanditvā kathitā honti.",
  "atk-vin01a2:472_6": "Ettāvatāpi ca santosaṁ akatvā ācariye payirupāsitvā vinicchayo veditabboti.",
  "atk-vin01a2:473_0": "Bhūmaṭṭhakathā niṭṭhitā.",
  "atk-vin01a2:474_0": "Thalaṭṭhakathā",
  "atk-vin01a2:475_0": "95.",
  "atk-vin01a2:475_1": "Thalaṭṭhe thale nikkhittanti bhūmitale vā pāsāṇatalapabbatatalādīsu vā yattha katthaci paṭicchanne vā appaṭicchanne vā ṭhapitaṁ thalaṭṭhanti veditabbaṁ.",
  "atk-vin01a2:475_2": "Taṁ sace rāsikataṁ hoti, antokumbhiyaṁ bhājanagatakaraṇamuṭṭhicchedanavinicchayena vinicchinitabbaṁ.",
  "atk-vin01a2:475_3": "Sace ekābaddhaṁ silesaniyyāsādi pakkamadhuphāṇitavinicchayena vinicchinitabbaṁ.",
  "atk-vin01a2:475_4": "Sace garukaṁ hoti bhārabaddhaṁ lohapiṇḍi-guḷapiṇḍi-telamadhughaṭādi vā, kumbhiyaṁ ṭhānācāvanavinicchayena vinicchinitabbaṁ.",
  "atk-vin01a2:475_5": "Saṅkhalikabaddhassa ca ṭhānabhedo sallakkhetabbo.",
  "atk-vin01a2:475_6": "Pattharitvā ṭhapitaṁ pana pāvārattharaṇasāṭakādiṁ ujukaṁ gahetvā ākaḍḍhati, pārimante orimantena phuṭṭhokāsaṁ atikkante pārājikaṁ.",
  "atk-vin01a2:475_7": "Evaṁ sabbadisāsu sallakkhetabbaṁ.",
  "atk-vin01a2:475_8": "Veṭhetvā uddharati, kesaggamattaṁ ākāsagataṁ karontassa pārājikaṁ. Sesaṁ vuttanayamevāti.",
  "atk-vin01a2:476_0": "Thalaṭṭhakathā niṭṭhitā.",
  "atk-vin01a2:477_0": "Ākāsaṭṭhakathā",
  "atk-vin01a2:478_0": "96.",
  "atk-vin01a2:478_1": "Ākāsaṭṭhe morassa chahi ākārehi ṭhānaparicchedo veditabbo – purato mukhatuṇḍakena, pacchato kalāpaggena, ubhayapassesu pakkhapariyantehi, adho pādanakhasikhāya, uddhaṁ sikhaggenāti.",
  "atk-vin01a2:478_2": "Bhikkhu ‘‘sassāmikaṁ ākāsaṭṭhaṁ moraṁ gahessāmī’’ti purato vā tiṭṭhati, hatthaṁ vā pasāreti, moro ākāseyeva pakkhe cāreti, vātaṁ gāhāpetvā gamanaṁ upacchinditvā tiṭṭhati. Tassa bhikkhuno dukkaṭaṁ.",
  "atk-vin01a2:478_3": "Taṁ aphandento hatthena āmasati, dukkaṭameva.",
  "atk-vin01a2:478_4": "Ṭhānā acāvento phandāpeti, thullaccayaṁ.",
  "atk-vin01a2:478_5": "Hatthena pana gahetvā vā aggahetvā vā mukhatuṇḍakena phuṭṭhokāsaṁ kalāpaggaṁ, kalāpaggena vā phuṭṭhokāsaṁ mukhatuṇḍakaṁ atikkāmeti, pārājikaṁ.",
  "atk-vin01a2:478_6": "Tathā vāmapakkhapariyantena phuṭṭhokāsaṁ dakkhiṇapakkhapariyantaṁ, dakkhiṇapakkhapariyantena vā phuṭṭhokāsaṁ vāmapakkhapariyantaṁ atikkāmeti, pārājikaṁ.",
  "atk-vin01a2:478_7": "Tathā pādanakhasikhāya phuṭṭhokāsaṁ sikhaggaṁ, sikhaggena vā phuṭṭhokāsaṁ pādanakhasikhaṁ atikkāmeti, pārājikaṁ.",
  "atk-vin01a2:479_0": "Ākāsena gacchanto moro sīsādīsu yasmiṁ aṅge nilīyati, taṁ tassa ṭhānaṁ.",
  "atk-vin01a2:479_1": "Tasmā taṁ hatthe nilīnaṁ ito cito ca karontopi phandāpetiyeva, yadi pana itarena hatthena gahetvā ṭhānā cāveti, pārājikaṁ .",
  "atk-vin01a2:479_2": "Itaraṁ hatthaṁ upaneti, moro sayameva uḍḍetvā tattha nilīyati, anāpatti .",
  "atk-vin01a2:479_3": "Aṅge nilīnabhāvaṁ ñatvā theyyacittena ekaṁ padavāraṁ gacchati, thullaccayaṁ. Dutiye pārājikaṁ.",
  "atk-vin01a2:480_0": "Bhūmiyaṁ ṭhitamoro dvinnaṁ vā pādānaṁ kalāpassa ca vasena tīṇi ṭhānāni labhati.",
  "atk-vin01a2:480_1": "Taṁ ukkhipantassa yāva ekampi ṭhānaṁ pathaviṁ phusati, tāva thullaccayaṁ.",
  "atk-vin01a2:480_2": "Kesaggamattampi pathaviyā mocitamatte pārājikaṁ.",
  "atk-vin01a2:480_3": "Pañjare ṭhitaṁ saha pañjarena uddharati, pārājikaṁ.",
  "atk-vin01a2:480_4": "Yadi pana pādaṁ na agghati, sabbattha agghavasena kātabbaṁ.",
  "atk-vin01a2:480_5": "Antovatthumhi carantaṁ moraṁ theyyacittena padasā bahivatthuṁ nīharanto dvāraparicchedaṁ atikkāmeti, pārājikaṁ.",
  "atk-vin01a2:480_6": "Vaje ṭhitabalībaddassa hi vajo viya antovatthu tassa ṭhānaṁ.",
  "atk-vin01a2:480_7": "Hatthena pana gahetvā antovatthusmimpi ākāsagataṁ karontassa pārājikameva.",
  "atk-vin01a2:480_8": "Antogāme carantampi gāmaparikkhepaṁ atikkāmentassa pārājikaṁ .",
  "atk-vin01a2:480_9": "Sayameva nikkhamitvā gāmūpacāre vā vatthūpacāre vā carantaṁ pana theyyacitto kaṭṭhena vā kathalāya vā utrāsetvā aṭavimukhaṁ karoti, moro uḍḍetvā antogāme vā antovatthumhi vā chadanapiṭṭhe vā nilīyati, rakkhati.",
  "atk-vin01a2:480_10": "Sace pana aṭavimukhe uḍḍeti vā gacchati vā ‘‘aṭaviṁ pavesetvā gahessāmī’’ti parikappe asati pathavito kesaggamattampi uḍḍitamatte vā dutiyapadavāre vā pārājikaṁ. Kasmā?",
  "atk-vin01a2:480_11": "Yasmā gāmato nikkhantassa ṭhitaṭṭhānameva ṭhānaṁ hoti.",
  "atk-vin01a2:480_12": "Kapiñjarādīsupi ayameva vinicchayo.",
  "atk-vin01a2:481_0": "Sāṭakaṁ vāti vātavegukkhittaṁ pathavitale pattharitvā ṭhapitamiva ākāsena gacchantaṁ khalibaddhaṁ sāṭakaṁ abhimukhāgataṁ hatthena ekasmiṁ ante gaṇhāti, ito cito ca ṭhānaṁ avikopentoyeva gamanupacchede dukkaṭaṁ.",
  "atk-vin01a2:481_1": "Ṭhānācāvanaṁ akaronto cāleti, phandāpane thullaccayaṁ. Ṭhānā cāveti, pārājikaṁ.",
  "atk-vin01a2:481_2": "Ṭhānaparicchedo cassa morasseva chahi ākārehi veditabbo.",
  "atk-vin01a2:482_0": "Abaddhasāṭako pana ekasmiṁ ante gahitamatteva dutiyenantena patitvā bhūmiyaṁ patiṭṭhāti, tassa dve ṭhānāni honti – hattho ceva bhūmi ca.",
  "atk-vin01a2:482_1": "Taṁ yathāgahitameva paṭhamaṁ gahitokāsappadesato cāleti, thullaccayaṁ.",
  "atk-vin01a2:482_2": "Pacchā bhūmito dutiyahatthena vā pādena vā ukkhipati, pārājikaṁ.",
  "atk-vin01a2:482_3": "Paṭhamaṁ vā bhūmito uddharati, thullaccayaṁ.",
  "atk-vin01a2:482_4": "Pacchā gahitokāsappadesato cāveti, pārājikaṁ.",
  "atk-vin01a2:482_5": "Gahaṇaṁ vā amuñcanto ujukameva hatthaṁ onāmetvā bhūmigataṁ katvā teneva hatthena ukkhipati, pārājikaṁ. Veṭhanepi ayameva vinicchayo.",
  "atk-vin01a2:483_0": "Hiraññaṁvā suvaṇṇaṁ vā chijjamānanti manussānaṁ alaṅkarontānaṁ gīveyyakādipiḷandhanaṁ vā suvaṇṇasalākaṁ chindantānaṁ suvaṇṇakārānaṁ suvaṇṇakhaṇḍaṁ vā chijjamānaṁ patati, tañce bhikkhu ākāsena āgacchantaṁ theyyacitto hatthena gaṇhāti, gahaṇameva ṭhānaṁ.",
  "atk-vin01a2:483_1": "Gahitappadesato hatthaṁ apaneti, pārājikaṁ.",
  "atk-vin01a2:483_2": "Cīvare patitaṁ hatthena ukkhipati, pārājikaṁ.",
  "atk-vin01a2:483_3": "Anuddharitvāva yāti, dutiye padavāre pārājikaṁ. Patte patitepi eseva nayo.",
  "atk-vin01a2:483_4": "Sīse vā mukhe vā pāde vā patiṭṭhitaṁ hatthena gaṇhāti, pārājikaṁ.",
  "atk-vin01a2:483_5": "Aggahetvāva yāti, dutiye padavāre pārājikaṁ.",
  "atk-vin01a2:483_6": "Yattha katthaci patati, tassa patitokāsova ṭhānaṁ, na sabbaṁ aṅgapaccaṅgaṁ pattacīvaraṁ vāti.",
  "atk-vin01a2:484_0": "Ākāsaṭṭhakathā niṭṭhitā.",
  "atk-vin01a2:485_0": "Vehāsaṭṭhakathā",
  "atk-vin01a2:486_0": "97.",
  "atk-vin01a2:486_1": "Vehāsaṭṭhe mañcapīṭhādīsu ṭhapitaṁ bhaṇḍaṁ āmāsaṁ vā hotu anāmāsaṁ vā, theyyacittena āmasantassa dukkaṭaṁ.",
  "atk-vin01a2:486_2": "Mañcapīṭhesu ṭhapitabhaṇḍesu panettha thalaṭṭhe vuttanayena vinicchayo veditabbo.",
  "atk-vin01a2:486_3": "Ayaṁ pana viseso – sace khaliyā baddhasāṭako mañce vā pīṭhe vā patthaṭo majjhena mañcatalaṁ na phusati, mañcapādeva phusati, tesaṁ vasena ṭhānaṁ veditabbaṁ.",
  "atk-vin01a2:486_4": "Pādānaṁ upari phuṭṭhokāsameva hi atikkamitamattena tattha pārājikaṁ hoti.",
  "atk-vin01a2:486_5": "Saha mañcapīṭhehi harantassa pana mañcapīṭhapādānaṁ patiṭṭhitokāsavasena ṭhānaṁ veditabbaṁ.",
  "atk-vin01a2:487_0": "Cīvaravaṁse vāti cīvaraṭhapanatthāya bandhitvā ṭhapite vaṁse vā kaṭṭhadaṇḍake vā.",
  "atk-vin01a2:487_1": "Tattha saṁharitvā pārato antaṁ orato bhogaṁ katvā ṭhapitacīvarassa patiṭṭhitokāsena phuṭṭhokāsova ṭhānaṁ, na sabbo cīvaravaṁso.",
  "atk-vin01a2:487_2": "Tasmā theyyacittena taṁ bhoge gahetvā ākaḍḍhantassa pārato vaṁse patiṭṭhitokāsaṁ orato cīvarena vaṁsassa phuṭṭhappadesaṁ atikkāmentassa ekadvaṅgulamattākaḍḍhaneneva pārājikaṁ.",
  "atk-vin01a2:487_3": "Ante gahetvā ākaḍḍhantassāpi eseva nayo.",
  "atk-vin01a2:487_4": "Tattheva pana cīvaravaṁse vāmato vā dakkhiṇato vā sārentassa vāmantena dakkhiṇantaṭṭhānaṁ dakkhiṇantena vā vāmantaṭṭhānaṁ atikkantamatte dasadvādasaṅgulamattasāraṇeneva pārājikaṁ.",
  "atk-vin01a2:487_5": "Uddhaṁ ukkhipantassa kesaggamattukkhipanena pārājikaṁ.",
  "atk-vin01a2:487_6": "Cīvaravaṁsaṁ phusantaṁ vā aphusantaṁ vā rajjukena bandhitvā ṭhapitacīvaraṁ mocentassa thullaccayaṁ, mutte pārājikaṁ.",
  "atk-vin01a2:487_7": "Muttamattameva hi taṁ ‘‘ṭhānā cuta’’nti saṅkhyaṁ gacchati.",
  "atk-vin01a2:487_8": "Vaṁse veṭhetvā ṭhapitaṁ nibbeṭhentassa thullaccayaṁ, nibbeṭhitamatte pārājikaṁ.",
  "atk-vin01a2:487_9": "Valayaṁ katvā ṭhapite valayaṁ chindati vā moceti vā ekaṁ vā vaṁsakoṭiṁ mocetvā nīharati, thullaccayaṁ .",
  "atk-vin01a2:487_10": "Chinnamatte muttamatte nīhaṭamatte ca pārājikaṁ.",
  "atk-vin01a2:487_11": "Tathā akatvāva cīvaravaṁse ito cito ca sāreti, rakkhati tāva.",
  "atk-vin01a2:487_12": "Valayassa hi sabbopi cīvaravaṁso ṭhānaṁ. Kasmā? Tattha saṁsaraṇadhammatāya.",
  "atk-vin01a2:487_13": "Yadā pana naṁ hatthena gahetvā ākāsagataṁ karoti, pārājikaṁ.",
  "atk-vin01a2:487_14": "Pasāretvā ṭhapitassa patiṭṭhitokāsena phuṭṭhokāsova ṭhānaṁ.",
  "atk-vin01a2:487_15": "Tattha saṁharitvā ṭhapite vuttanayena vinicchayo veditabbo.",
  "atk-vin01a2:487_16": "Yaṁ pana ekenantena bhūmiṁ phusitvā ṭhitaṁ hoti, tassa cīvaravaṁse ca bhūmiyañca patiṭṭhitokāsavasena dve ṭhānāni.",
  "atk-vin01a2:487_17": "Tattha bhūmiyaṁ ekenantena patiṭṭhite abaddhasāṭake vuttanayeneva vinicchayo veditabbo.",
  "atk-vin01a2:487_18": "Cīvararajjuyāpi ayameva vinicchayo.",
  "atk-vin01a2:488_0": "Aṅkusake laggetvā ṭhapitabhaṇḍaṁ pana bhesajjaghaṭo vā bhesajjatthavikā vā sace bhittiṁ vā bhūmiṁ vā aphusitvā ṭhapitaṁ lagganakaṁ ghaṁsantassa nīharato aṅkusakoṭito nikkhantamatte pārājikaṁ.",
  "atk-vin01a2:488_1": "Lagganakaṁ baddhaṁ hoti, bundena ukkhipitvā ākāsagataṁ karontassa aṅkusakoṭito anikkhantepi pārājikaṁ.",
  "atk-vin01a2:488_2": "Bhittinissitaṁ hoti, paṭhamaṁ aṅkusakoṭito nīharati, thullaccayaṁ.",
  "atk-vin01a2:488_3": "Pacchā bhittiṁ moceti, pārājikaṁ.",
  "atk-vin01a2:488_4": "Paṭhamaṁ bhittiṁ mocetvā pacchā aṅkusato nīharantassāpi eseva nayo.",
  "atk-vin01a2:488_5": "Sace pana bhāriyaṁ bhaṇḍaṁ nīharituṁ asakkonto sayaṁ bhittinissitaṁ katvā aṅkusato nīharati, puna bhittiṁ amocetvāpi aṅkusato nīhaṭamatteyeva pārājikaṁ.",
  "atk-vin01a2:488_6": "Attanā kataṭṭhānañhi ṭhānaṁ na hoti.",
  "atk-vin01a2:488_7": "Bhūmiṁ phusitvā ṭhitassa pana dve eva ṭhānāni. Tattha vuttoyeva vinicchayo .",
  "atk-vin01a2:488_8": "Yaṁ pana sikkāya pakkhipitvā laggitaṁ hoti, taṁ sikkāto nīharantassāpi saha sikkāya aṅkusato nīharantassāpi pārājikaṁ.",
  "atk-vin01a2:488_9": "Bhittibhūmisannissitavasena cettha ṭhānabhedopi veditabbo.",
  "atk-vin01a2:489_0": "Bhittikhīloti ujukaṁ katvā bhittiyaṁ ākoṭito vā tatthajātako eva vā;",
  "atk-vin01a2:489_1": "nāgadanto pana vaṅko ākoṭito eva.",
  "atk-vin01a2:489_2": "Tesu laggetvā ṭhapitaṁ aṅkusake vuttanayeneva vinicchinitabbaṁ.",
  "atk-vin01a2:489_3": "Dvīsu tīsu pana paṭipāṭiyā ṭhitesu āropetvā ṭhapitaṁ kuntaṁ vā bhindivālaṁ vā agge vā bunde vā gahetvā ākaḍḍhati, ekamekassa phuṭṭhokāsamatte atikkante pārājikaṁ.",
  "atk-vin01a2:489_4": "Phuṭṭhokāsamattameva hi tesaṁ ṭhānaṁ hoti, na sabbe khīlā vā nāgadantā vā.",
  "atk-vin01a2:489_5": "Bhittiabhimukho ṭhatvā majjhe gahetvā ākaḍḍhati, orimantena phuṭṭhokāsaṁ pārimantena atikkantamatte pārājikaṁ.",
  "atk-vin01a2:489_6": "Parato pellentassāpi eseva nayo.",
  "atk-vin01a2:489_7": "Hatthena gahetvā ujukaṁ ukkhipanto kesaggamattampi ākāsagataṁ karoti, pārājikaṁ.",
  "atk-vin01a2:489_8": "Bhittiṁ nissāya ṭhapitaṁ bhittiṁ ghaṁsanto ākaḍḍhati, aggena phuṭṭhokāsaṁ bundaṁ, bundena vā phuṭṭhokāsaṁ aggaṁ atikkāmentassa pārājikaṁ .",
  "atk-vin01a2:489_9": "Bhittiabhimukho ṭhatvā ākaḍḍhanto ekenantena phuṭṭhokāsaṁ aparantaṁ atikkāmeti, pārājikaṁ.",
  "atk-vin01a2:489_10": "Ujukaṁ ukkhipanto kesaggamattaṁ ākāsagataṁ karoti, pārājikaṁ.",
  "atk-vin01a2:490_0": "Rukkhe vā laggitanti tālarukkhādīsu āropetvā laggite aṅkusakādīsu vuttanayena vinicchayo veditabbo.",
  "atk-vin01a2:490_1": "Tatthajātakaṁ pana tālapiṇḍiṁ cālentassa thullaccayaṁ.",
  "atk-vin01a2:490_2": "Yasmiṁ phale pārājikavatthu pūrati, tasmiṁ bandhanā muttamatte pārājikaṁ. Piṇḍiṁ chindati, pārājikaṁ.",
  "atk-vin01a2:490_3": "Aggena paṇṇantaraṁ āropetvā ṭhapitā dve ṭhānāni labhati – ṭhapitaṭṭhānañca vaṇṭaṭṭhānañca;",
  "atk-vin01a2:490_4": "tattha vuttanayena vinicchayo veditabbo.",
  "atk-vin01a2:490_5": "Yo pana ‘‘chinnamattā patamānā saddaṁ kareyyā’’ti bhayena sayaṁ aggena paṇṇantaraṁ āropetvā chindati, chinnamatte pārājikaṁ .",
  "atk-vin01a2:490_6": "Attanā kataṭṭhānañhi ṭhānaṁ na hoti.",
  "atk-vin01a2:490_7": "Etena upāyena sabbarukkhānaṁ pupphaphalesu vinicchayo veditabbo.",
  "atk-vin01a2:491_0": "Pattādhārakepīti ettha rukkhādhārako vā hotu valayādhārako vā daṇḍādhārako vā yaṁkiñci pattaṭṭhapanakaṁ pacchikāpi hotu pattādhārako tveva saṅkhyaṁ gacchati.",
  "atk-vin01a2:491_1": "Tattha ṭhapitapattassa pattena phuṭṭhokāso eva ṭhānaṁ.",
  "atk-vin01a2:491_2": "Tattha rukkhādhārake pañcahākārehi ṭhānaparicchedo hoti.",
  "atk-vin01a2:491_3": "Tattha ṭhitaṁ pattaṁ mukhavaṭṭiyaṁ gahetvā catūsu disāsu yato kutoci kaḍḍhanto ekenantena phuṭṭhokāsaṁ aparantaṁ atikkāmeti, pārājikaṁ.",
  "atk-vin01a2:491_4": "Uddhaṁ kesaggamattaṁ ukkhipato pārājikaṁ.",
  "atk-vin01a2:491_5": "Sahādhārakena harantassāpi eseva nayoti.",
  "atk-vin01a2:492_0": "Vehāsaṭṭhakathā niṭṭhitā.",
  "atk-vin01a2:493_0": "Udakaṭṭhakathā",
  "atk-vin01a2:494_0": "98.",
  "atk-vin01a2:494_1": "Udakaṭṭhe – udake nikkhittaṁ hotīti rājabhayādibhītehi udakena avinassanadhammesu tambalohabhājanādīsu suppaṭicchannaṁ katvā pokkharaṇīādīsu asandanake udake nikkhittaṁ.",
  "atk-vin01a2:494_2": "Tassa patiṭṭhitokāsoyeva ṭhānaṁ, na sabbaṁ udakaṁ.",
  "atk-vin01a2:494_3": "Gacchati vā āpatti dukkaṭassāti agambhīre udake padasā gacchantassa padavāre padavāre dukkaṭaṁ.",
  "atk-vin01a2:494_4": "Gambhīre hatthehi vā pādehi vā payogaṁ karontassa hatthavārehi vā padavārehi vā payoge payoge dukkaṭaṁ.",
  "atk-vin01a2:494_5": "Eseva nayo kumbhigahaṇatthaṁ nimujjanummujjanesu.",
  "atk-vin01a2:494_6": "Sace pana antarā kiñci udakasappaṁ vā vāḷamacchaṁ vā disvā bhīto palāyati, anāpatti.",
  "atk-vin01a2:494_7": "Āmasanādīsu bhūmigatāya kumbhiyā vuttanayeneva vinicchayo veditabbo .",
  "atk-vin01a2:494_8": "Ayaṁ pana viseso – tattha bhūmiṁ khaṇitvā kaḍḍhati, idha kaddame osāreti.",
  "atk-vin01a2:494_9": "Evaṁ chahākārehi ṭhānaparicchedo hoti.",
  "atk-vin01a2:495_0": "Uppalādīsu yasmiṁ pupphe vatthuṁ pūreti, tasmiṁ chinnamatte pārājikaṁ.",
  "atk-vin01a2:495_1": "Uppalajātikānañcettha yāva ekasmimpi passe vāko na chijjati, tāva rakkhati.",
  "atk-vin01a2:495_2": "Padumajātikānaṁ pana daṇḍe chinne abbhantare suttaṁ acchinnampi na rakkhati.",
  "atk-vin01a2:495_3": "Sāmikehi chinditvā ṭhapitāni uppalādīni honti, yaṁ vatthuṁ pūreti, tasmiṁ uddhaṭe pārājikaṁ.",
  "atk-vin01a2:495_4": "Hatthakabaddhāni honti, yasmiṁ hatthake vatthu pūrati, tasmiṁ uddhaṭe pārājikaṁ.",
  "atk-vin01a2:495_5": "Bhārabaddhāni honti, taṁ bhāraṁ channaṁ ākārānaṁ yena kenaci ākārena ṭhānā cāventassa bhūmaṭṭhakumbhiyaṁ vuttanayena pārājikaṁ.",
  "atk-vin01a2:495_6": "Dīghanāḷāni uppalādīni honti, pupphesu vā nāḷesu vā veṇiṁ katvā udakapiṭṭhe rajjukesu tiṇāni santharitvā ṭhapenti vā bandhanti vā, tesaṁ dīghato pupphaggena ca nāḷantena ca tiriyaṁ pariyantehi heṭṭhā patiṭṭhitokāsena uddhaṁ upari ṭhitassa piṭṭhiyāti chahākārehi ṭhānā cāvanaparicchedo veditabbo.",
  "atk-vin01a2:496_0": "Yopi udakapiṭṭhiyaṁ ṭhapitapupphakalāpaṁ udakaṁ cāletvā vīciṁ uṭṭhāpetvā kesaggamattampi yathāṭhitaṭṭhānato cāveti, pārājikaṁ.",
  "atk-vin01a2:496_1": "Atha pana parikappeti ‘‘ettha gataṁ gahessāmī’’ti, rakkhati tāva;",
  "atk-vin01a2:496_2": "gataṭṭhāne pana uddharato pārājikaṁ.",
  "atk-vin01a2:496_3": "Udakato accuggatassa pupphassa sakalamudakaṁ ṭhānaṁ, taṁ uppāṭetvā ujukaṁ uddharantassa nāḷante kesaggamattaṁ udakato atikkante pārājikaṁ.",
  "atk-vin01a2:496_4": "Pupphe gahetvā apanāmetvā ākaḍḍhanto uppāṭeti, na udakaṁ ṭhānaṁ, uppāṭitamatte pārājikaṁ.",
  "atk-vin01a2:496_5": "Kalāpabaddhāni pupphāni udakaṭṭhāne vā rukkhe vā gacche vā bandhitvā ṭhapenti, bandhanaṁ amocetvā ito cito ca karontassa thullaccayaṁ, bandhane muttamatte pārājikaṁ.",
  "atk-vin01a2:496_6": "Paṭhamaṁ bandhanaṁ mocetvā pacchā harati, ettha chahākārehi ṭhānaparicchedoti idaṁ ubhayaṁ mahāpaccariyādīsu vuttaṁ.",
  "atk-vin01a2:496_7": "Paduminiyaṁ pupphāni saha paduminiṁyā gaṇhitukāmassa pupphanāḷehi ca pattanāḷehi ca phuṭṭhaudakavasena uddhañceva tiriyañca ṭhānaparicchedo veditabbo.",
  "atk-vin01a2:496_8": "Taṁ panassa paduminiṁ anuppāṭetvā pupphāni vā pattāni vā attano abhimukhaṁ ākaḍḍhantassa thullaccayaṁ. Uppāṭitamatte pārājikaṁ.",
  "atk-vin01a2:497_0": "Pupphapattanāḷe ṭhānato acāvetvāpi paṭhamaṁ paduminiṁ uppāṭentassa thullaccayaṁ.",
  "atk-vin01a2:497_1": "Pacchā pupphapattanāḷesu ṭhānā cāvitesu pārājikaṁ.",
  "atk-vin01a2:497_2": "Uppāṭitāya paduminiyā pupphaṁ gaṇhanto pana bhaṇḍaṁ agghāpetvā kāretabbo.",
  "atk-vin01a2:497_3": "Bahi ṭhapite rāsikatakalāpabaddhabhārabaddhapupphepi eseva nayo.",
  "atk-vin01a2:497_4": "Bhisaṁ vā muḷālaṁ vā yena vatthu pūrati, taṁ uppāṭentassa pārājikaṁ.",
  "atk-vin01a2:497_5": "Kaddame phuṭṭhokāsavasena cettha ṭhānaṁ paricchinditabbaṁ.",
  "atk-vin01a2:497_6": "Tāni uppāṭentassa sukhumampi mūlaṁ acchinnaṁ hoti, rakkhati tāva.",
  "atk-vin01a2:497_7": "Bhisapabbe jātaṁ pattaṁ vā pupphaṁ vā hoti, tampi rakkhatīti mahāaṭṭhakathāyameva vuttaṁ.",
  "atk-vin01a2:497_8": "Bhisagaṇṭhimhi pana kaṇṭako hoti yobbanappattānaṁ mukhapiḷakā viya, ayaṁ adīghattā na rakkhati.",
  "atk-vin01a2:497_9": "Sesaṁ uppalādīsu vuttanayameva.",
  "atk-vin01a2:498_0": "Macchakacchapānaṁ sassāmikānaṁ vāpiādīsu sakalamudakaṁ ṭhānaṁ.",
  "atk-vin01a2:498_1": "Tasmā yo paṭijagganaṭṭhāne sassāmikaṁ macchaṁ baḷisena vā jālena vā kumanena vā hatthena vā gaṇhāti, tassa yena macchena vatthu pūrati, tasmiṁ kesaggamattampi udakato uddhaṭamatte pārājikaṁ.",
  "atk-vin01a2:498_2": "Koci maccho gayhamāno ito cito ca dhāvati, ākāsaṁ vā uppatati, tīre vā patati, ākāse vā ṭhitaṁ tīre vā patitaṁ gaṇhatopi pārājikameva.",
  "atk-vin01a2:498_3": "Kacchapampi bahi gocaratthaṁ gataṁ gaṇhato eseva nayo.",
  "atk-vin01a2:498_4": "Udakaṭṭhaṁ pana udakā mocayato pārājikaṁ.",
  "atk-vin01a2:499_0": "Tesu tesu pana janapadesu sabbasādhāraṇassa mahātaḷākassa niddhamanatumbaṁ nissāya sabbasādhāraṇameva kunnadīsadisaṁ udakavāhakaṁ khaṇanti.",
  "atk-vin01a2:499_1": "Tato khuddakamātikāyo nīharitvā mātikākoṭiyaṁ attano attano vaḷañjanatthāya āvāṭe khaṇanti.",
  "atk-vin01a2:499_2": "Tesaṁ pana yadā udakena attho hoti, tadā āvāṭe khuddakamātikāyo udakavāhakañca sodhetvā niddhamanatumbaṁ ugghāṭenti.",
  "atk-vin01a2:499_3": "Tato udakena saddhiṁ macchā nikkhamitvā anupubbena āvāṭe patvā vasanti.",
  "atk-vin01a2:499_4": "Tattha taḷāke ca udakavāhakesu ca macche gaṇhante na vārenti.",
  "atk-vin01a2:499_5": "Khuddakāsu pana attano attano mātikāsu udakaāvāṭesu ca paviṭṭhamacche gaṇhituṁ na denti, vārenti;",
  "atk-vin01a2:499_6": "tattha yo taḷāke vā niddhamanatumbe vā udakavāhake vā macche gaṇhāti, avahārena so na kāretabbo.",
  "atk-vin01a2:499_7": "Khuddakamātikāsu pana āvāṭesu vā paviṭṭhaṁ gaṇhanto gahitassa agghavasena kāretabbo.",
  "atk-vin01a2:499_8": "Sace tato gayhamāno maccho ākāse vā uppatati, tīre vā patati, taṁ ākāsaṭṭhaṁ vā tīraṭṭhaṁ vā udakavinimuttaṁ gaṇhato avahāro natthi. Kasmā?",
  "atk-vin01a2:499_9": "Yasmā attano pariggahaṭṭhāne ṭhitasseva te sāmikā. Evarūpā hi tattha katikā. Kacchapepi eseva nayo.",
  "atk-vin01a2:500_0": "Sace pana maccho gayhamāno āvāṭato khuddakamātikaṁ āruhati, tattha naṁ gaṇhatopi avahāroyeva.",
  "atk-vin01a2:500_1": "Khuddakamātikāto pana udakavāhakaṁ, tato ca taḷākaṁ ārūḷhaṁ gaṇhato avahāro natthi.",
  "atk-vin01a2:500_2": "Yo āvāṭato bhattasitthehi palobhetvā mātikaṁ āropetvā gaṇhāti, avahārova.",
  "atk-vin01a2:500_3": "Tato pana palobhetvā udakavāhakaṁ āropetvā gaṇhantassa avahāro natthi.",
  "atk-vin01a2:500_4": "Keci pana kutocideva sabbasādhāraṇaṭṭhānato macche ānetvā pacchimavatthubhāge udakāvāṭe khipitvā posetvā divase divase dve tīṇi uttaribhaṅgatthāya mārenti.",
  "atk-vin01a2:500_5": "Evarūpaṁ macchaṁ udake vā ākāse vā tīre vā yattha katthaci ṭhitaṁ gaṇhato avahāro eva. Kacchapepi eseva nayo.",
  "atk-vin01a2:501_0": "Nidāghakāle pana nadiyā sote pacchinne katthaci ninnaṭṭhāne udakaṁ tiṭṭhati, tattha manussā macchānaṁ vināsāya madanaphalavasādīni pakkhipitvā gacchanti, macchā tāni khādantā maritvā uttānā udake plavantā tiṭṭhanti.",
  "atk-vin01a2:501_1": "Yo tattha gantvā ‘‘yāva sāmikā nāgacchanti, tāvime macche gaṇhissāmī’’ti gaṇhāti, agghavasena kāretabbo.",
  "atk-vin01a2:501_2": "Paṁsukūlasaññāya gaṇhato avahāro natthi, āharāpente pana bhaṇḍadeyyaṁ.",
  "atk-vin01a2:501_3": "Macchavisaṁ pakkhipitvā gatamanussā bhājanāni āharitvā pūretvā gacchanti, yāva ‘‘punapi āgacchissāmā’’ti sālayā honti, tāva te sassāmikamacchāva.",
  "atk-vin01a2:501_4": "Yadā pana te ‘‘alaṁ amhāka’’nti nirālayā pakkamanti, tato paṭṭhāya theyyacittena gaṇhantassa dukkaṭaṁ. Paṁsukūlasaññissa anāpatti.",
  "atk-vin01a2:501_5": "Yathā ca macchakacchapesu, evaṁ sabbāyapi odakajātiyā vinicchayo veditabboti.",
  "atk-vin01a2:502_0": "Udakaṭṭhakathā niṭṭhitā.",
  "atk-vin01a2:503_0": "Nāvaṭṭhakathā",
  "atk-vin01a2:504_0": "99.",
  "atk-vin01a2:504_1": "Nāvaṭṭhe – paṭhamaṁ tāva nāvaṁ dassento ‘‘nāvā nāma yāya taratī’’ti āha.",
  "atk-vin01a2:504_2": "Tasmā idha antamaso rajanadoṇikāpi veṇukalāpakopi ‘‘nāvā’’tveva veditabbo.",
  "atk-vin01a2:504_3": "Sīmāsammannane pana dhuvanāvā anto khaṇitvā vā phalakehi bandhitvā vā katā sabbantimena paricchedena tiṇṇaṁ vāhanikā eva vaṭṭati.",
  "atk-vin01a2:504_4": "Idha pana ekassapi vāhanikā ‘‘nāvā’’ tveva vuccati.",
  "atk-vin01a2:504_5": "Nāvāya nikkhittanti yaṁkiñci indriyabaddhaṁ vā anindriyabaddhaṁ vā;",
  "atk-vin01a2:504_6": "tassa avahāralakkhaṇaṁ thalaṭṭhe vuttanayeneva veditabbaṁ.",
  "atk-vin01a2:504_7": "Nāvaṁ avaharissāmītiādimhi ca dutiyapariyesanagamanaāmasanaphandāpanāni vuttanayāneva.",
  "atk-vin01a2:504_8": "Bandhanaṁ mocetīti ettha pana yā bandhane muttamatte ṭhānā na cavati, tassā bandhanaṁ yāva na muttaṁ hoti, tāva dukkaṭaṁ.",
  "atk-vin01a2:504_9": "Mutte pana thullaccayampi pārājikampi hoti, taṁ parato āvi bhavissati. Sesaṁ vuttanayameva. Ayaṁ tāva pāḷivaṇṇanā.",
  "atk-vin01a2:505_0": "Ayaṁ panettha pāḷimuttakavinicchayo – caṇḍasote bandhitvā ṭhapitanāvāya ekaṁ ṭhānaṁ bandhanameva , tasmiṁ muttamatte pārājikaṁ. Tattha yutti pubbe vuttā eva.",
  "atk-vin01a2:505_1": "Vippanaṭṭhā nāvā pana yaṁ yaṁ udakappadesaṁ pharitvā ṭhitā hoti, svāssā ṭhānaṁ.",
  "atk-vin01a2:505_2": "Tasmā taṁ uddhaṁ vā uccārentassa, adho vā opilāpentassa, catūsu vā disāsu phuṭṭhokāsaṁ atikkāmentassa atikkantamatte pārājikaṁ.",
  "atk-vin01a2:505_3": "Niccale udake abandhanaṁ attano dhammatāya ṭhitanāvaṁ purato vā pacchato vā vāmadakkhiṇapassato vā kaḍḍhantassa ekenantena phuṭṭhokāsaṁ aparena udake patiṭṭhitantena atikkantamatte pārājikaṁ.",
  "atk-vin01a2:505_4": "Uddhaṁ kesaggamattaṁ udakato mocite adho nāvātalena phuṭṭhokāsaṁ mukhavaṭṭiṁ atikkantamatte pārājikaṁ.",
  "atk-vin01a2:505_5": "Tīre bandhitvā niccale udake ṭhapitanāvāya bandhanañca ṭhitokāso cāti dve ṭhānāni.",
  "atk-vin01a2:505_6": "Taṁ paṭhamaṁ bandhanā moceti, thullaccayaṁ.",
  "atk-vin01a2:505_7": "Pacchā channaṁ ākārānaṁ aññatarena ṭhānā cāveti, pārājikaṁ.",
  "atk-vin01a2:505_8": "Paṭhamaṁ ṭhānā cāvetvā pacchā bandhanamocanepi eseva nayo.",
  "atk-vin01a2:505_9": "Thale ussādetvā ukkujjitvā ṭhapitanāvāya phuṭṭhokāsova ṭhānaṁ.",
  "atk-vin01a2:505_10": "Tassā pañcahākārehi ṭhānaparicchedo veditabbo.",
  "atk-vin01a2:506_0": "Nikkujjitvā ṭhapitanāvāya pana mukhavaṭṭiyā phuṭṭhokāsova ṭhānaṁ, tassāpi pañcahākārehi ṭhānaparicchedaṁ ñatvā yato kutoci phuṭṭhokāsaṁ uddhañca kesaggamattaṁ atikkantamatte pārājikaṁ veditabbaṁ.",
  "atk-vin01a2:506_1": "Thale pana ussādetvā dvinnaṁ dārughaṭikānaṁ upari ṭhapitanāvāya dārughaṭikānaṁ phuṭṭhokāsoyeva ṭhānaṁ, tasmā tattha mañcapādamatthakesuyeva patthaṭabaddhasāṭake nāgadantesu ṭhapitabhindivāle ca vuttanayena vinicchayo veditabbo.",
  "atk-vin01a2:507_0": "Yottabaddhāya pana nāvāya saṭṭhisattatibyāmappamāṇaṁ yottaṁ amocetvāva ākaḍḍhitvā",
  "atk-vin01a2:508_0": "Pathavilaggaṁ katvā saha yottena thale ṭhapitāya nāvāya na phuṭṭhokāsamattameva ṭhānaṁ.",
  "atk-vin01a2:508_1": "Atha kho yottakoṭito paṭṭhāya yāva nāvāya pathaviyaṁ patiṭṭhitokāsassa pacchimanto tāva dīghato, tiriyaṁ pana nāvāya ca yottassa ca pathaviyaṁ patiṭṭhitapariyantappamāṇaṁ ṭhānanti veditabbaṁ.",
  "atk-vin01a2:508_2": "Taṁ dīghato vā tiriyato vā kaḍḍhantassa ekenantena phuṭṭhokāsaṁ aparena pathaviyaṁ patiṭṭhitantena atikkantamatte, uddhaṁ kesaggamattaṁ saha yottena pathavito mocite pārājikaṁ.",
  "atk-vin01a2:508_3": "Yo pana titthe ṭhitanāvaṁ āruhitvā theyyacitto arittena vā phiyena vā pājeti, pārājikaṁ.",
  "atk-vin01a2:508_4": "Sace pana chattaṁ vā paṇāmetvā cīvaraṁ vā pādehi akkamitvā hatthehi ukkhipitvā laṅkārasadisaṁ katvā vātaṁ gaṇhāpeti, balavā ca vāto āgamma nāvaṁ harati, vāteneva sā haṭā hoti; puggalassa natthi avahāro.",
  "atk-vin01a2:508_5": "Payogo atthi, so pana ṭhānā cāvanapayogo na hoti.",
  "atk-vin01a2:508_6": "Yadi pana taṁ nāvaṁ evaṁ gacchantiṁ pakatigamanaṁ upacchinditvā aññaṁ disābhāgaṁ neti, pārājikaṁ.",
  "atk-vin01a2:508_7": "Sayameva yaṁkiñci gāmatitthaṁ sampattaṁ ṭhānā acāventova vikkiṇitvā gacchati, neva atthi avahāro. Bhaṇḍadeyyaṁ pana hotīti.",
  "atk-vin01a2:509_0": "Nāvaṭṭhakathā niṭṭhitā.",
  "atk-vin01a2:510_0": "Yānaṭṭhakathā",
  "atk-vin01a2:511_0": "100.",
  "atk-vin01a2:511_1": "Yānaṭṭhe – yānaṁ tāva dassento ‘‘yānaṁ nāma vayha’’ntiādimāha.",
  "atk-vin01a2:511_2": "Tattha upari maṇḍapasadisaṁ padaracchannaṁ sabbapaliguṇṭhimaṁ vā chādetvā kataṁ vayhaṁ.",
  "atk-vin01a2:511_3": "Ubhosu passesu suvaṇṇarajatādimayā gopānasiyo datvā garuḷapakkhakanayena katā sandamānikā.",
  "atk-vin01a2:511_4": "Ratho ca sakaṭañca pākaṭameva.",
  "atk-vin01a2:511_5": "Tesu yattha katthaci saviññāṇakaṁ vā aviññāṇakaṁ vā rāsiādivasena ṭhapitaṁ bhaṇḍaṁ theyyacittena ṭhānā cāventassa nāvaṭṭhe ca thalaṭṭhe ca vuttanayeneva pārājikaṁ veditabbaṁ.",
  "atk-vin01a2:512_0": "Ayaṁ pana viseso – yānaṭṭhaṁ taṇḍulādibhaṇḍaṁ piṭakena gaṇhato piṭake anukkhittepi piṭakaṁ apaharitvā taṇḍulādīnaṁ ekābaddhabhāve vikopite pārājikaṁ.",
  "atk-vin01a2:512_1": "Thalaṭṭhādīsupi ayaṁ nayo labbhati.",
  "atk-vin01a2:512_2": "Yānaṁ avaharissāmītiādimhi dutiyapariyesanādīni vuttanayāneva.",
  "atk-vin01a2:512_3": "Ṭhānā cāvetīti ettha pana dukayuttassa yānassa dvinnaṁ goṇānaṁ aṭṭha pādā, dve ca cakkānīti dasa ṭhānāni.",
  "atk-vin01a2:512_4": "Taṁ theyyacittassa dhure nisīditvā pājayato goṇānaṁ pāduddhāre thullaccayaṁ.",
  "atk-vin01a2:512_5": "Cakkānaṁ pana pathaviyaṁ patiṭṭhitappadesato kesaggamatte atikkante pārājikaṁ.",
  "atk-vin01a2:512_6": "Sace pana goṇā ‘‘nāyaṁ amhākaṁ sāmiko’’ti ñatvā dhuraṁ chaḍḍetvā ākaḍḍhantā tiṭṭhanti vā phandanti vā, rakkhati tāva.",
  "atk-vin01a2:512_7": "Goṇe puna ujukaṁ paṭipādetvā dhuraṁ āropetvā daḷhaṁ yojetvā pācanena vijjhitvā pājentassa vuttanayeneva tesaṁ pāduddhāre thullaccayaṁ. Cakkātikkame pārājikaṁ.",
  "atk-vin01a2:513_0": "Sacepi sakaddame magge ekaṁ cakkaṁ kaddame laggaṁ hoti, dutiyaṁ cakkaṁ goṇā parivattentā pavattenti, ekassa ṭhitattā na tāva avahāro hoti .",
  "atk-vin01a2:513_1": "Goṇe pana puna ujukaṁ paṭipādetvā pājentassa ṭhitacakke kesaggamattaṁ phuṭṭhokāsaṁ atikkante pārājikaṁ.",
  "atk-vin01a2:513_2": "Catuyuttakassa pana aṭṭhārasa ṭhānāni, aṭṭhayuttakassa catuttiṁsāti – etenupāyena yuttayānassa ṭhānabhedo veditabbo.",
  "atk-vin01a2:514_0": "Yaṁ pana ayuttakaṁ dhure ekāya pacchato ca dvīhi upatthambhinīhi upatthambhetvā ṭhapitaṁ, tassa tiṇṇaṁ upatthambhinīnaṁ cakkānañca vasena pañca ṭhānāni.",
  "atk-vin01a2:514_1": "Sace dhure upatthambhinī heṭṭhābhāge kappakatā hoti, cha ṭhānāni.",
  "atk-vin01a2:514_2": "Pacchato pana anupatthambhetvā dhure upatthambhitasseva upatthambhinīvasena tīṇi vā cattāri vā ṭhānāni.",
  "atk-vin01a2:514_3": "Dhurena phalakassa vā dārukassa vā upari ṭhapitassa tīṇi ṭhānāni. Tathā pathaviyaṁ ṭhapitassa.",
  "atk-vin01a2:514_4": "Taṁ dhuraṁkaḍḍhitvā vā ukkhipitvā vā purato ca pacchato ca ṭhānā cāventassa thullaccayaṁ.",
  "atk-vin01a2:514_5": "Cakkānaṁ patiṭṭhitaṭṭhāne kesaggamattaṁ atikkante pārājikaṁ.",
  "atk-vin01a2:514_6": "Cakkāni apanetvā dvīhi akkhasīsehi dārūnaṁ upari ṭhapitassa dve ṭhānāni.",
  "atk-vin01a2:514_7": "Taṁ kaḍḍhanto vā ukkhipanto vā phuṭṭhokāsaṁ atikkāmeti, pārājikaṁ.",
  "atk-vin01a2:514_8": "Bhūmiyaṁ ṭhapitassa dhurena ca catūhi ca akkhuddhīhi patiṭṭhitavasena pañca ṭhānāni.",
  "atk-vin01a2:514_9": "Taṁ dhure gahetvā kaḍḍhato uddhīnaṁ pacchimantehi purimante atikkante pārājikaṁ.",
  "atk-vin01a2:514_10": "Uddhīsu gahetvā kaḍḍhato uddhīnaṁ purimantehi pacchimante atikkante pārājikaṁ.",
  "atk-vin01a2:514_11": "Passe gahetvā kaḍḍhato uddhīnaṁyeva tiriyaṁ patiṭṭhitaṭṭhānassa atikkamena pārājikaṁ.",
  "atk-vin01a2:514_12": "Majjhe gahetvā ukkhipato kesaggamattaṁ pathavito mutte pārājikaṁ.",
  "atk-vin01a2:514_13": "Atha uddhikhāṇukā na honti, samameva bāhaṁ katvā majjhe vijjhitvā akkhasīsāni pavesitāni honti, taṁ heṭṭhimatalassa samantā sabbaṁ pathaviṁ phusitvā tiṭṭhati.",
  "atk-vin01a2:514_14": "Tattha catūsu disāsu uddhañca phuṭṭhaṭṭhānātikkamavasena pārājikaṁ veditabbaṁ.",
  "atk-vin01a2:514_15": "Bhūmiyaṁ nābhiyā ṭhapitacakkassa ekameva ṭhānaṁ, tassa pañcahākārehi paricchedo.",
  "atk-vin01a2:514_16": "Nemipassena ca nābhiyā ca phusitvā ṭhitassa dve ṭhānāni.",
  "atk-vin01a2:514_17": "Nemiyā uṭṭhitabhāgaṁ pādena akkamitvā bhūmiyaṁ phusāpetvā aresu vā nemiyā vā gahetvā ukkhipantassa attanā kataṭṭhānaṁ ṭhānaṁ na hoti, tasmā tasmiṁ ṭhitepi avasesaṭṭhāne atikkantamatte pārājikaṁ.",
  "atk-vin01a2:515_0": "Bhittiṁ nissāya ṭhapitacakkassāpi dve ṭhānāni.",
  "atk-vin01a2:515_1": "Tattha paṭhamaṁ bhittito mocentassa thullaccayaṁ.",
  "atk-vin01a2:515_2": "Pacchā pathavito kesaggamattuddhāre pārājikaṁ.",
  "atk-vin01a2:515_3": "Paṭhamaṁ bhūmito mocentassa pana sace bhittiyaṁ patiṭṭhitaṭṭhānaṁ na kuppati, eseva nayo.",
  "atk-vin01a2:515_4": "Atha aresu gahetvā heṭṭhā kaḍḍhantassa bhittiṁ phusitvā ṭhitokāsassa uparimo anto heṭṭhimaṁ atikkamati, pārājikaṁ.",
  "atk-vin01a2:515_5": "Maggappaṭipanne yāne yānasāmiko kenacideva karaṇīyena orohitvā maggā okkanto hoti, athañño bhikkhu paṭipathaṁ āgacchanto ārakkhasuññaṁ passitvā, ‘‘yānaṁ avaharissāmī’’ti ārohati, tassa payogaṁ vināyeva goṇā gahetvā pakkantā, avahāro natthi. Sesaṁ nāvāyaṁ vuttasadisanti.",
  "atk-vin01a2:516_0": "Yānaṭṭhakathā niṭṭhitā.",
  "atk-vin01a2:517_0": "Bhāraṭṭhakathā",
  "atk-vin01a2:518_0": "101.",
  "atk-vin01a2:518_1": "Ito paraṁ bhāroyeva bhāraṭṭhaṁ.",
  "atk-vin01a2:518_2": "So sīsabhārādivasena catudhā dassito.",
  "atk-vin01a2:518_3": "Tattha sīsabhārādīsu asammohatthaṁ sīsādīnaṁ paricchedo veditabbo.",
  "atk-vin01a2:518_4": "Tattha sīsassa tāva purimagale galavāṭako, piṭṭhigale kesañci kesante āvaṭṭo hoti, galasseva ubhosu passesu kesañci kesā oruyha jāyanti, ye kaṇṇacūḷikāti vuccanti, tesaṁ adhobhāgo cāti ayaṁ heṭṭhimaparicchedo, tato upari sīsaṁ.",
  "atk-vin01a2:518_5": "Etthantare ṭhitabhāro sīsabhāro nāma.",
  "atk-vin01a2:519_0": "Ubhosu passesu kaṇṇacūḷikāhi paṭṭhāya heṭṭhā, kapparehi paṭṭhāya upari, piṭṭhigalāvattato ca galavāṭakato ca paṭṭhāya heṭṭhā, piṭṭhivemajjhāvattato ca uraparicchedamajjhe hadayaāvāṭato ca paṭṭhāya upari khandho.",
  "atk-vin01a2:519_1": "Etthantare ṭhitabhāro khandhabhāro nāma.",
  "atk-vin01a2:520_0": "Piṭṭhivemajjhāvattato pana hadayaāvāṭato ca paṭṭhāya heṭṭhā yāva pādanakhasikhā, ayaṁ kaṭiparicchedo.",
  "atk-vin01a2:520_1": "Etthantare samantato sarīre ṭhitabhāro kaṭibhāro nāma.",
  "atk-vin01a2:521_0": "Kapparato paṭṭhāya pana heṭṭhā yāva hatthanakhasikhā, ayaṁ olambakaparicchedo.",
  "atk-vin01a2:521_1": "Etthantare ṭhitabhāro olambako nāma.",
  "atk-vin01a2:522_0": "Idāni sīse bhārantiādīsu ayaṁ apubbavinicchayo – yo bhikkhu ‘‘idaṁ gahetvā ettha yāhī’’ti sāmikehi anāṇatto sayameva ‘‘mayhaṁ idaṁ nāma detha, ahaṁ vo bhaṇḍaṁ vahāmī’’ti tesaṁ bhaṇḍaṁ sīsena ādāya gacchanto theyyacittena taṁ bhaṇḍaṁ āmasati, dukkaṭaṁ.",
  "atk-vin01a2:522_1": "Yathāvuttasīsaparicchedaṁ anatikkāmentova ito cito ca ghaṁsanto sāretipi paccāsāretipi, thullaccayaṁ.",
  "atk-vin01a2:522_2": "Khandhaṁ oropitamatte kiñcāpi sāmikānaṁ ‘‘vahatū’’ti cittaṁ atthi, tehi pana anāṇattattā pārājikaṁ.",
  "atk-vin01a2:522_3": "Khandhaṁ pana anoropetvāpi sīsato kesaggamattaṁ mocentassa pārājikaṁ.",
  "atk-vin01a2:522_4": "Yamakabhārassa pana eko bhāro sīse patiṭṭhāti, eko piṭṭhiyaṁ, tattha dvinnaṁ ṭhānānaṁ vasena vinicchayo veditabbo.",
  "atk-vin01a2:522_5": "Ayaṁ pana suddhasīsabhārādīnaṁyeva vasena desanā āraddhā.",
  "atk-vin01a2:522_6": "Yo cāyaṁ sīsabhāre vutto, khandhabhārādīsupi ayameva vinicchayo.",
  "atk-vin01a2:523_0": "Hatthebhāranti ettha pana hatthena gahitattā olambako ‘‘hatthe bhāro’’ti vutto.",
  "atk-vin01a2:524_0": "So paṭhamaṁyeva bhūmito vā gahito hotu, suddhacittena sīsādīhi vā, ‘‘hatthe bhāro’’ tveva saṅkhyaṁ gacchati .",
  "atk-vin01a2:524_1": "Taṁ theyyacittena tādisaṁ gahanaṭṭhānaṁ disvā bhūmiyaṁ vā gacchādīsu vā nikkhipantassa hatthato muttamatte pārājikaṁ.",
  "atk-vin01a2:524_2": "Bhūmito gaṇhātīti ettha pana tesaṁ bhārānaṁ yaṁkiñci pātarāsādikāraṇā suddhacittena bhūmiyaṁ nikkhipitvā puna theyyacittena kesaggamattaṁ uddharantassa pārājikanti.",
  "atk-vin01a2:525_0": "Bhāraṭṭhakathā niṭṭhitā.",
  "atk-vin01a2:526_0": "Ārāmaṭṭhakathā",
  "atk-vin01a2:527_0": "102.",
  "atk-vin01a2:527_1": "Ārāmaṭṭhepi – ārāmaṁ tāva dassento ‘‘ārāmo nāma pupphārāmo phalārāmo’’ti āha.",
  "atk-vin01a2:527_2": "Tesu vassikādīnaṁ pupphanako pupphārāmo.",
  "atk-vin01a2:527_3": "Ambaphalādīnaṁ phalanako phalārāmo.",
  "atk-vin01a2:527_4": "Ārāme catūhi ṭhānehi nikkhittassa vinicchayo bhūmaṭṭhādīsu vuttanayo eva.",
  "atk-vin01a2:528_0": "Tatthajātake pana mūlanti usīrahiriverādikaṁ yaṁkiñci mūlaṁ, taṁ uppāṭetvā vā uppāṭitaṁ vā gaṇhantassa yena mūlena vatthu pūrati, tasmiṁ gahite pārājikaṁ. Kandopi mūleneva saṅgahito.",
  "atk-vin01a2:528_1": "Uppāṭentassa cettha appamattakepi acchinne thullaccayameva.",
  "atk-vin01a2:528_2": "Tattha vinicchayo bhise vuttanayeneva veditabbo.",
  "atk-vin01a2:528_3": "Tacanti bhesajjatthāya vā rajanatthāya vā upayogagamanūpagaṁ yaṁkiñci rukkhattacaṁ;",
  "atk-vin01a2:528_4": "taṁ uppāṭetvā vā uppāṭitaṁ vā gaṇhantassa mūle vuttanayena pārājikaṁ.",
  "atk-vin01a2:528_5": "Pupphanti vassikamallikādikaṁ yaṁkiñci pupphaṁ, taṁ ocinitvā vā ocinitaṁ vā gaṇhantassa uppalapadumesu vuttanayena pārājikaṁ.",
  "atk-vin01a2:528_6": "Pupphānampi hi vaṇṭaṁ vā bandhanaṁ vā acchinnaṁ rakkhati.",
  "atk-vin01a2:528_7": "Vaṇṭabbhantare pana kesañci sūcikā hoti, sā na rakkhati.",
  "atk-vin01a2:528_8": "Phalanti ambaphalatālaphalādikaṁ yaṁkiñci, taṁ rukkhato gaṇhantassa vinicchayo rukkhe laggitakathāyaṁ vutto.",
  "atk-vin01a2:528_9": "Apanetvā ṭhapitaṁ bhūmaṭṭhādisaṅgahitameva.",
  "atk-vin01a2:529_0": "Ārāmaṁ abhiyuñjatīti parasantakaṁ ‘‘mama santako aya’’nti musā bhaṇitvā abhiyuñjati, adinnādānassa payogattā dukkaṭaṁ.",
  "atk-vin01a2:529_1": "Sāmikassa vimatiṁuppādetīti vinicchayakusalatāya balavanissitādibhāvena vā ārāmasāmikassa saṁsayaṁ janeti. Kathaṁ?",
  "atk-vin01a2:529_2": "Tañhi tathā vinicchayappasutaṁ disvā sāmiko cinteti – ‘‘sakkhissāmi nu kho ahaṁ imaṁ ārāmaṁ attano kātuṁ, na sakkhissāmi nu kho’’ti.",
  "atk-vin01a2:529_3": "Evaṁ tassa vimati uppajjamānā tena uppāditā hoti, tasmā thullaccayaṁ āpajjati.",
  "atk-vin01a2:530_0": "Dhuraṁnikkhipatīti yadā pana sāmiko ‘‘ayaṁ thaddho kakkhaḷo jīvitabrahmacariyantarāyampi me kareyya, alaṁ dāni mayhaṁ iminā ārāmenā’’ti dhuraṁ nikkhipati, abhiyuñjako pārājikaṁ āpajjati.",
  "atk-vin01a2:530_1": "Sace sayampi katadhuranikkhepo hoti, atha ca pana sāmikena dhure nikkhittepi abhiyuñjako dhuraṁ anikkhipitvāva ‘‘imaṁ suṭṭhu pīḷetvā mama āṇāpavattiṁ dassetvā kiṅkārappaṭissāvibhāve naṁ ṭhapetvā dassāmī’’ti dātabbabhāve saussāho hoti, rakkhati tāva.",
  "atk-vin01a2:530_2": "Athāpi abhiyuñjako ‘‘acchinditvā na dāni naṁ imassa dassāmī’’ti dhuraṁ nikkhipati, sāmiko pana na dhuraṁ nikkhipati, pakkhaṁ pariyesati, kālaṁ āgameti, ‘‘lajjiparisaṁ tāva labhāmi, pacchā jānissāmī’’ti puna gahaṇeyeva saussāho hoti, rakkhatiyeva.",
  "atk-vin01a2:530_3": "Yadā pana sopi ‘‘na dassāmī’’ti, sāmikopi ‘‘na lacchāmī’’ti – evaṁ ubhopi dhuraṁ nikkhipanti, tadā abhiyuñjakassa pārājikaṁ.",
  "atk-vin01a2:530_4": "Atha pana abhiyuñjitvā vinicchayaṁ kurumāno aniṭṭhite vinicchaye sāmikenapi dhuranikkhepe akate attano assāmikabhāvaṁ jānantoyeva tato kiñci pupphaṁ vā phalaṁ vā gaṇhāti, bhaṇḍagghena kāretabbo.",
  "atk-vin01a2:531_0": "Dhammaṁ carantoti bhikkhusaṅghe vā rājakule vā vinicchayaṁ karonto.",
  "atk-vin01a2:531_1": "Sāmikaṁ parājetīti vinicchayikānaṁ ukkocaṁ datvā kūṭasakkhiṁ otāretvā ārāmasāmikaṁ jinātīti attho.",
  "atk-vin01a2:531_2": "Āpatti pārājikassāti na kevalaṁ tasseva, sañcicca tassa atthasādhane pavattānaṁ kūṭavinicchayikānampi kūṭasakkhīnampi sabbesaṁ pārājikaṁ.",
  "atk-vin01a2:531_3": "Ettha ca sāmikassa dhuranikkhepavaseneva parājayo veditabbo.",
  "atk-vin01a2:531_4": "Anikkhittadhuro hi aparājitova hoti.",
  "atk-vin01a2:531_5": "Dhammaṁ caranto parajjatīti sacepi dhammena vinayena satthusāsanena vinicchayassa pavattattā sayaṁ parājayaṁ pāpuṇāti;",
  "atk-vin01a2:531_6": "evampi musāvādena sāmikānaṁ pīḷākaraṇapaccayā thullaccayaṁ āpajjatīti.",
  "atk-vin01a2:532_0": "Ārāmaṭṭhakathā niṭṭhitā.",
  "atk-vin01a2:533_0": "Vihāraṭṭhakathā",
  "atk-vin01a2:534_0": "103.",
  "atk-vin01a2:534_1": "Vihāraṭṭhepi – catūhi ṭhānehi nikkhittaṁ vuttanayameva.",
  "atk-vin01a2:534_2": "Abhiyogepi cettha cātuddisaṁ saṅghaṁ uddissa bhikkhūnaṁ dinnaṁ vihāraṁ vā pariveṇaṁ vā āvāsaṁ vā mahantampi khuddakampi abhiyuñjato abhiyogo na ruhati.",
  "atk-vin01a2:534_3": "Acchinditvā gaṇhitumpi na sakkoti. Kasmā?",
  "atk-vin01a2:534_4": "Sabbesaṁ dhuranikkhepābhāvato.",
  "atk-vin01a2:534_5": "Na hettha sabbe cātuddisā bhikkhū dhuranikkhepaṁ karontīti .",
  "atk-vin01a2:534_6": "Dīghabhāṇakādibhedassa pana gaṇassa ekapuggalassa vā santakaṁ abhiyuñjitvā gaṇhanto sakkoti te dhuraṁ nikkhipāpetuṁ.",
  "atk-vin01a2:534_7": "Tasmā tattha ārāme vuttanayena vinicchayo veditabboti.",
  "atk-vin01a2:535_0": "Vihāraṭṭhakathā niṭṭhitā.",
  "atk-vin01a2:536_0": "Khettaṭṭhakathā",
  "atk-vin01a2:537_0": "104.",
  "atk-vin01a2:537_1": "Khettaṭṭhepi – khettaṁ tāva dassento ‘‘khettaṁ nāma yattha pubbaṇṇaṁ vā aparaṇṇaṁ vā jāyatī’’ti āha.",
  "atk-vin01a2:537_2": "Tattha pubbaṇṇanti sāliādīni satta dhaññāni; aparaṇṇanti muggamāsādīni;",
  "atk-vin01a2:537_3": "ucchukhettādikampi ettheva saṅgahitaṁ.",
  "atk-vin01a2:537_4": "Idhāpi catūhi ṭhānehi nikkhittaṁ vuttanayameva.",
  "atk-vin01a2:537_5": "Tatthajātake pana sālisīsādīni nirumbhitvā vā ekamekaṁ hattheneva chinditvā vā asitena lāyitvā vā bahūni ekato uppāṭetvā vā gaṇhantassa yasmiṁ bīje vā sīse vā muṭṭhiyaṁ vā muggamāsādiphale vā vatthu pūrati, tasmiṁ bandhanā mocitamatte pārājikaṁ.",
  "atk-vin01a2:537_6": "Acchijjamāno pana daṇḍako vā vāko vā taco vā appamattakopi rakkhati.",
  "atk-vin01a2:538_0": "Vīhināḷaṁ dīghampi hoti, yāva antonāḷato vīhisīsadaṇḍako na nikkhamati, tāva rakkhati.",
  "atk-vin01a2:538_1": "Kesaggamattampi nāḷato daṇḍakassa heṭṭhimatale nikkhante bhaṇḍagghena kāretabbo.",
  "atk-vin01a2:538_2": "Asitena lāyitvā gaṇhato pana muṭṭhigatesu heṭṭhā chinnesupi sace sīsāni jaṭitāni, rakkhanti tāva.",
  "atk-vin01a2:538_3": "Vijaṭetvā pana kesaggamattampi ukkhipato sace vatthu pūrati, pārājikaṁ.",
  "atk-vin01a2:538_4": "Sāmikehi pana lāyitvā ṭhapitaṁ sabhusaṁ vā abhusaṁ vā katvā gaṇhato yena vatthu pūrati, tasmiṁ gahite pārājikaṁ.",
  "atk-vin01a2:538_5": "Sace parikappeti ‘‘idaṁ madditvā papphoṭetvā sārameva gaṇhissāmī’’ti rakkhati tāva.",
  "atk-vin01a2:538_6": "Maddanapapphoṭanesu ṭhānā cāventassāpi pārājikaṁ natthi, pacchā bhājanagate katamatte pārājikaṁ.",
  "atk-vin01a2:538_7": "Abhiyogo panettha vuttanayo eva.",
  "atk-vin01a2:539_0": "Khīlasaṅkamanādīsu pathavī nāma anagghā.",
  "atk-vin01a2:539_1": "Tasmā sace ekeneva khīlena ito kesaggamattampi pathavippadesaṁ sāmikānaṁ passantānaṁ vā apassantānaṁ vā attano santakaṁ karoti, tasmiṁ khīle nāmaṁ chinditvā vā acchinditvā vā saṅkāmitamatte tassa ca, ye cassa ekacchandā, sabbesaṁ pārājikaṁ.",
  "atk-vin01a2:539_2": "Sace pana dvīhi khīlehi gahetabbaṁ hoti, paṭhame khīle thullaccayaṁ; dutiye pārājikaṁ.",
  "atk-vin01a2:539_3": "Sace tīhi gahetabbaṁ hoti, paṭhame dukkaṭaṁ, dutiye thullaccayaṁ, tatiye pārājikaṁ.",
  "atk-vin01a2:539_4": "Evaṁ bahukesupi avasāne dve ṭhapetvā purimehi dukkaṭaṁ, avasāne dvinnaṁ ekena thullaccayaṁ, itarena pārājikaṁ veditabbaṁ.",
  "atk-vin01a2:539_5": "Tañca kho sāmikānaṁ dhuranikkhepena. Evaṁ sabbattha.",
  "atk-vin01a2:540_0": "Rajjuṁ vāti ‘‘mama santakaṁ ida’’nti ñāpetukāmo rajjuṁ vā pasāreti, yaṭṭhiṁ vā pāteti, dukkaṭaṁ.",
  "atk-vin01a2:540_1": "‘‘Idāni dvīhi payogehi attano santakaṁ karissāmī’’ti tesaṁ paṭhame thullaccayaṁ, dutiye pārājikaṁ.",
  "atk-vin01a2:541_0": "Vatiṁ vāti parassa khettaṁ parikkhepavasena attano kātukāmo dārūni nikhaṇati, payoge payoge dukkaṭaṁ.",
  "atk-vin01a2:541_1": "Ekasmiṁ anāgate thullaccayaṁ, tasmiṁ āgate pārājikaṁ.",
  "atk-vin01a2:541_2": "Sace tattakena asakkonto sākhāparivāreneva attano kātuṁ sakkoti, sākhāpātanepi eseva nayo.",
  "atk-vin01a2:541_3": "Evaṁ yena yena parikkhipitvā attano kātuṁ sakkoti, tattha tattha paṭhamapayogehi dukkaṭaṁ.",
  "atk-vin01a2:541_4": "Avasāne dvinnaṁ ekena thullaccayaṁ, itarena pārājikaṁ veditabbaṁ.",
  "atk-vin01a2:542_0": "Mariyādaṁ vāti parassa khettaṁ ‘‘mama ida’’nti ñāpetukāmo attano khettamariyādaṁ",
  "atk-vin01a2:543_0": "Kedārapāḷiṁ yathā parassa khettaṁ atikkamati, evaṁ saṅkāmeti, paṁsumattikādīhi vā vaḍḍhetvā vitthataṁ karoti, akataṁ vā pana patiṭṭhāpeti, purimapayogehi dukkaṭaṁ.",
  "atk-vin01a2:543_1": "Dvinnaṁ pacchimānaṁ ekena thullaccayaṁ, itarena pārājikanti.",
  "atk-vin01a2:544_0": "Khettaṭṭhakathā niṭṭhitā.",
  "atk-vin01a2:545_0": "Vatthuṭṭhakathā",
  "atk-vin01a2:546_0": "105.",
  "atk-vin01a2:546_1": "Vatthuṭṭhepi – vatthuṁ tāva dassento vatthu nāma ‘‘ārāmavatthu vihāravatthū’’ti āha.",
  "atk-vin01a2:546_2": "Tattha bījaṁ vā uparopake vā aropetvāva kevalaṁ bhūmiṁ sodhetvā tiṇṇaṁ pākārānaṁ yena kenaci parikkhipitvā vā aparikkhipitvā vā pupphārāmādīnaṁ atthāya ṭhapito bhūmibhāgo ārāmavatthu nāma.",
  "atk-vin01a2:546_3": "Eteneva nayena ekavihārapariveṇaāvāsānaṁ atthāya ṭhapito bhūmibhāgo vihāravatthu nāma.",
  "atk-vin01a2:546_4": "Yopi pubbe ārāmo ca vihāro ca hutvā pacchā vinassitvā bhūmimatto ṭhito, ārāmavihārakiccaṁ na karoti, sopi ārāmavihāravatthusaṅgaheneva saṅgahito.",
  "atk-vin01a2:546_5": "Vinicchayo panettha khettaṭṭhe vuttasadisoyevāti.",
  "atk-vin01a2:547_0": "Vatthuṭṭhakathā niṭṭhitā.",
  "atk-vin01a2:548_0": "106. Gāmaṭṭhe yaṁ vattabbaṁ taṁ vuttameva.",
  "atk-vin01a2:549_0": "Araññaṭṭhakathā",
  "atk-vin01a2:550_0": "107.",
  "atk-vin01a2:550_1": "Araññaṭṭhe – araññaṁ tāva dassento ‘‘araññaṁ nāma yaṁ manussānaṁ pariggahitaṁ hoti, taṁ arañña’’nti āha.",
  "atk-vin01a2:550_2": "Tattha yasmā araññaṁ nāma manussānaṁ pariggahitampi atthi, apariggahitampi;",
  "atk-vin01a2:550_3": "idha pana yaṁ pariggahitaṁ sārakkhaṁ, yato na vinā mūlena kaṭṭhalatādīni gahetuṁ labbhanti, taṁ adhippetaṁ.",
  "atk-vin01a2:550_4": "Tasmā ‘‘yaṁ manussānaṁ pariggahitaṁ hotī’’ti vatvā puna ‘‘arañña’’nti vuttaṁ.",
  "atk-vin01a2:550_5": "Tena imamatthaṁ dasseti – ‘‘na pariggahitabhāvo araññassa lakkhaṇaṁ.",
  "atk-vin01a2:550_6": "Yaṁ pana attano araññalakkhaṇena araññaṁ manussānañca pariggahitaṁ, taṁ imasmiṁ atthe arañña’’nti.",
  "atk-vin01a2:550_7": "Tattha vinicchayo ārāmaṭṭhādīsu vuttasadiso.",
  "atk-vin01a2:551_0": "Tatthajātakesu panettha ekasmimpi mahaggharukkhe chinnamatte pārājikaṁ.",
  "atk-vin01a2:551_1": "Lataṁ vāti ettha ca vettopi latāpi latā eva;",
  "atk-vin01a2:551_2": "tattha yo vetto vā latā vā dīghā hoti, mahārukkhe ca gacche ca vinivijjhitvā vā veṭhetvā vā gatā, sā mūle chinnāpi avahāraṁ na janeti agge chinnāpi, yadā pana aggepi mūlepi chinnā hoti, tadā avahāraṁ janeti.",
  "atk-vin01a2:551_3": "Sace pana veṭhetvā ṭhitā hoti, veṭhetvā ṭhitā pana rukkhato mocitamattā avahāraṁ janeti.",
  "atk-vin01a2:552_0": "Tiṇaṁvāti ettha tiṇaṁ vā hotu paṇṇaṁ vā, sabbaṁ tiṇaggahaṇeneva gahitaṁ;",
  "atk-vin01a2:552_1": "taṁ gehacchadanādīnamatthāya parehi chinnaṁ vā attanā chinditvā vā gaṇhanto bhaṇḍagghena kāretabbo.",
  "atk-vin01a2:552_2": "Na kevalañca tiṇapaṇṇameva, aññampi yaṁkiñci vākachalli ādi, yattha sāmikā sālayā, taṁ gaṇhanto bhaṇḍagghena kāretabbo.",
  "atk-vin01a2:552_3": "Tacchetvā ṭhapito addhagatopi rukkho na gahetabbo.",
  "atk-vin01a2:552_4": "Yo pana agge ca mūle ca chinno hoti, sākhāpissa pūtikā jātā, challiyopi gaḷitā, ‘‘ayaṁ sāmikehi chaḍḍito’’ti gahetuṁ vaṭṭati.",
  "atk-vin01a2:552_5": "Lakkhaṇacchinnassāpi yadā lakkhaṇaṁ challiyā pariyonaddhaṁ hoti, tadā gahetuṁ vaṭṭati.",
  "atk-vin01a2:552_6": "Gehādīnaṁ atthāya rukkhe chinditvā yadā tāni katāni ajjhāvutthāni ca honti, dārūnipi araññe vassena ca ātapena ca vinassanti, īdisānipi disvā ‘‘chaḍḍitānī’’ti gahetuṁ vaṭṭati. Kasmā?",
  "atk-vin01a2:552_7": "Yasmā araññasāmikā etesaṁ anissarā.",
  "atk-vin01a2:552_8": "Yehi araññasāmikānaṁ deyyadhammaṁ datvā chinnāni, te eva issarā, tehi ca tāni chaḍḍitāni, nirālayā tattha jātāti.",
  "atk-vin01a2:553_0": "Yopi bhikkhu paṭhamaṁyeva araññapālānaṁ deyyadhammaṁ datvā araññaṁ pavisitvā yathārucite rukkhe gāhāpeti, tassa tesaṁ ārakkhaṭṭhānaṁ agantvāpi yathārucitena maggena gantuṁ vaṭṭati.",
  "atk-vin01a2:553_1": "Athāpi pavisanto adatvā ‘‘nikkhamanto dassāmī’’ti rukkhe gāhāpetvā nikkhamanto tesaṁ dātabbaṁ datvā gacchati, vaṭṭati eva.",
  "atk-vin01a2:553_2": "Athāpi ābhogaṁ katvā gacchati ‘‘dehī’’ti vutte ‘‘dassāmī’’ti, ‘‘dehī’’ti vutte dātabbameva.",
  "atk-vin01a2:553_3": "Sace koci attano dhanaṁ datvā ‘‘bhikkhussa gantuṁ dethā’’ti vadati, laddhakappameva, gantuṁ vaṭṭati.",
  "atk-vin01a2:553_4": "Sace pana koci issarajātiko dhanaṁ adatvāva ‘‘bhikkhūnaṁ bhāgaṁ mā gaṇhathā’’ti vāreti, araññapālā ca ‘‘mayaṁ bhikkhūnaṁ tāpasānañca bhāgaṁ agaṇhantā kuto lacchāma, detha, bhante’’ti vadanti, dātabbameva.",
  "atk-vin01a2:554_0": "Yo pana araññapālesu niddāyantesu vā kīḷāpasutesu vā katthaci pakkantesu vā āgantvā ‘‘kuhiṁ araññapālā’’ti pakkositvāpi adisvā gacchati, bhaṇḍadeyyaṁ.",
  "atk-vin01a2:554_1": "Yopi ārakkhaṭṭhānaṁ patvā kammaṭṭhānādīni manasikaronto vā aññavihito vā assatiyā atikkamati, bhaṇḍadeyyameva.",
  "atk-vin01a2:554_2": "Yassāpi taṁ ṭhānaṁ pattassa coro vā hatthī vā vāḷamigo vā mahāmegho vā vuṭṭhahati, so ca tamhā upaddavā muccitukamyatāya sahasā taṁ ṭhānaṁ atikkamati, rakkhati tāva, bhaṇḍadeyyaṁ pana hoti.",
  "atk-vin01a2:554_3": "Idaṁ pana araññe ārakkhaṭṭhānaṁ nāma suṅkaghātatopi garukataraṁ.",
  "atk-vin01a2:554_4": "Suṅkaghātassa hi paricchedaṁ anokkamitvā dūratova pariharanto dukkaṭameva āpajjati.",
  "atk-vin01a2:554_5": "Idaṁ pana theyyacittena pariharantassa ākāsena gacchatopi pārājikameva.",
  "atk-vin01a2:554_6": "Tasmā ettha appamattena bhavitabbanti.",
  "atk-vin01a2:555_0": "Araññaṭṭhakathā niṭṭhitā.",
  "atk-vin01a2:556_0": "Udakakathā",
  "atk-vin01a2:557_0": "108.",
  "atk-vin01a2:557_1": "Udake pana – bhājanagatanti udakadullabhakāle udakamaṇikādīsu bhājanesu saṅgopetvā ṭhapitaṁ;",
  "atk-vin01a2:557_2": "taṁ yasmiṁ bhājane ṭhapitaṁ hoti, taṁ bhājanaṁ āviñchitvā vā chiddaṁ katvā vā tattha pokkharaṇītaḷākesu ca attano bhājanaṁ pavesetvā gaṇhantassa sappitelesu vuttanayena vinicchayo veditabbo.",
  "atk-vin01a2:558_0": "Mariyādacchedane pana tattha jātakabhūtagāmena saddhimpi mariyādaṁ chindantassa adinnādānapayogattā dukkaṭaṁ.",
  "atk-vin01a2:558_1": "Tañca pana pahāre pahāre hoti.",
  "atk-vin01a2:558_2": "Antoṭhatvā bahimukho chindanto bahi antena kāretabbo.",
  "atk-vin01a2:558_3": "Bahi ṭhatvā antomukho chindanto antoantena kāretabbo.",
  "atk-vin01a2:558_4": "Anto ca bahi ca chinditvā majjhe ṭhapetvā taṁ chindanto majjhena kāretabbo.",
  "atk-vin01a2:558_5": "Mariyādaṁ dubbalaṁ katvā gāvo pakkosati, gāmadārakehi vā pakkosāpeti, tā āgantvā khurehi mariyādaṁ chindanti, teneva chinnā hoti.",
  "atk-vin01a2:558_6": "Mariyādaṁ dubbalaṁ katvā gāvo udake paveseti, gāmadārakehi vā pavesāpeti, tāhi uṭṭhāpitavīciyo mariyādaṁ bhinditvā gacchanti.",
  "atk-vin01a2:558_7": "Gāmadārake vā ‘‘udake kīḷathā’’ti vadati, kīḷante vā utrāseti, tehi uṭṭhāpitavīciyopi mariyādaṁ chinditvā gacchanti.",
  "atk-vin01a2:558_8": "Antoudake jātarukkhaṁ chindati, aññena vā chindāpeti, tenapi patantena uṭṭhāpitavīciyo mariyādaṁ chinditvā gacchanti, teneva chinnā hoti.",
  "atk-vin01a2:558_9": "Mariyādaṁ dubbalaṁ katvā taḷākarakkhaṇatthāya taḷākato nibbahanaudakaṁ vā niddhamanatumbaṁ vā pidahati, aññato gacchantaṁ vā udakaṁ yathā ettha pavisati, evaṁ pāḷiṁ vā bandhati, mātikaṁ vā ujukaṁ karoti, tassa uparibhāge ṭhitaṁ attano taḷākaṁ vā bhindati, ussannaṁ udakaṁ mariyādaṁ gahetvā gacchati, teneva chinnā hoti.",
  "atk-vin01a2:558_10": "Sabbattha nikkhantaudakagghānurūpena avahārena kāretabbo.",
  "atk-vin01a2:559_0": "Niddhamanapanāḷiṁ ugghāṭetvā nīharantassāpi eseva nayo.",
  "atk-vin01a2:559_1": "Sace pana tena mariyādāya dubbalāya katāya attano dhammatāya āgantvā vā anāṇattehi gāmadārakehi āropitā vā gāviyo khurehi mariyādaṁ bhindanti, attanoyeva dhammatāya anāṇattehi vā gāmadārakehi udake pavesitā vīciyo uṭṭhāpenti, gāmadārakā vā sayameva pavisitvā kīḷantā uṭṭhāpenti antoudake vā rukkho aññena chijjamāno patitvā uṭṭhāpeti, uṭṭhāpitā vīciyo mariyādaṁ chindanti, sacepi mariyādaṁ dubbalaṁ katvā sukkhataḷākassa udakanibbahanaṭṭhānaṁ vā udakaniddhamanatumbaṁ vā pidahati, aññato gamanamagge vā pāḷiṁ bandhati, sukkhamātikaṁ vā ujukaṁ karoti, pacchā deve vuṭṭhe udakaṁ āgantvā mariyādaṁ bhindati, sabbattha bhaṇḍadeyyaṁ.",
  "atk-vin01a2:560_0": "Yo pana nidāghe sukkhavāpiyā mariyādaṁ yāva talaṁ pāpetvā chindati, pacchā deve vuṭṭhe āgatāgataṁ udakaṁ palāyati, bhaṇḍadeyyaṁ.",
  "atk-vin01a2:560_1": "Yattakaṁ tappaccayā sassaṁ uppajjati, tato pādamattagghanakampi adento sāmikānaṁ dhuranikkhepena assamaṇo hoti.",
  "atk-vin01a2:561_0": "Yaṁ pana sabbasādhāraṇaṁ taḷākaṁ hoti;",
  "atk-vin01a2:561_1": "taḷāke udakassa sabbepi manussā issarā.",
  "atk-vin01a2:561_2": "Heṭṭhato panassa sassāni karonti, sassapālanatthaṁ taḷākato mahāmātikā nikkhamitvā khettamajjhena yāti, sāpi sadā sandanakāle sabbasādhāraṇā.",
  "atk-vin01a2:561_3": "Tato pana khuddakamātikā nīharitvā attano attano kedāresu udakaṁ pavesenti. Taṁ aññesaṁ gahetuṁ na denti.",
  "atk-vin01a2:561_4": "Nidāghasamayeva udake mandībhūte vārena udakaṁ denti, yo udakavāre sampatte na labhati, tassa sassāni milāyanti;",
  "atk-vin01a2:561_5": "tasmā aññesaṁ vāre añño gahetuṁ na labhati.",
  "atk-vin01a2:561_6": "Tattha yo bhikkhu paresaṁ khuddakamātikāto vā kedārato vā udakaṁ theyyacittena attano vā parassa vā mātikaṁ vā kedāraṁ vā paveseti, aṭavimukhaṁ vā vāheti, avahāro vassa hoti.",
  "atk-vin01a2:562_0": "Yopi ‘‘cirena me udakavāro bhavissati, idañca sassaṁ milāyatī’’ti paresaṁ kedāre",
  "atk-vin01a2:563_0": "Pavisantassa udakassa pavisanamaggaṁ pidahitvā attano kedāraṁ paveseti, avahāro eva.",
  "atk-vin01a2:563_1": "Sace pana taḷākato aniggate paresaṁ mātikāmukhaṁ asampatteva udake sukkhamātikaṁyeva yathā āgacchantaṁ udakaṁ aññesaṁ kedāre appavisitvā attanoyeva kedāraṁ pavisati, evaṁ tattha tattha bandhati.",
  "atk-vin01a2:563_2": "Anikkhante baddhā subaddhā, nikkhante baddhā, bhaṇḍadeyyaṁ.",
  "atk-vin01a2:563_3": "Taḷākaṁ gantvā sayameva niddhamanapanāḷiṁ ugghāṭetvā attano kedāraṁ pavesentassāpi natthi avahāro. Kasmā?",
  "atk-vin01a2:563_4": "Taḷākaṁ nissāya khettassa katattā.",
  "atk-vin01a2:563_5": "Kurundiyādīsu pana ‘‘avahāro’’ti vuttaṁ.",
  "atk-vin01a2:563_6": "Taṁ ‘‘vatthuṁ kālañca desañcā’’ti iminā lakkhaṇena na sameti.",
  "atk-vin01a2:563_7": "Tasmā mahāaṭṭhakathāyaṁ vuttameva yuttanti.",
  "atk-vin01a2:564_0": "Udakakathā niṭṭhitā.",
  "atk-vin01a2:565_0": "Dantaponakathā",
  "atk-vin01a2:566_0": "109.",
  "atk-vin01a2:566_1": "Dantapoṇaṁ ārāmaṭṭhakavinicchayena vinicchinitabbaṁ.",
  "atk-vin01a2:566_2": "Ayaṁ pana viseso – yo saṅghassa vetanabhato hutvā devasikaṁ vā pakkhamāsavārena vā dantakaṭṭhaṁ āharati, so taṁ āharitvā chinditvāpi yāva bhikkhusaṅghaṁ na sampaṭicchāpeti, tāva tasseva hoti.",
  "atk-vin01a2:566_3": "Tasmā taṁ theyyacittena gaṇhanto bhaṇḍagghena kāretabbo.",
  "atk-vin01a2:566_4": "Tatthajātakaṁ pana garubhaṇḍaṁ, tampi bhikkhusaṅghena rakkhitagopitaṁ gaṇhanto bhaṇḍagghena kāretabbo.",
  "atk-vin01a2:566_5": "Eseva nayo gaṇapuggalagihimanussasantakepi chinnake acchinnake ca.",
  "atk-vin01a2:566_6": "Tesaṁ ārāmuyyānabhūmīsu jātaṁ sāmaṇerā vārena bhikkhusaṅghassa dantakaṭṭhaṁ āharantā ācariyupajjhāyānampi āharanti, taṁ yāva chinditvā saṅghaṁ na paṭicchāpenti, tāva sabbaṁ tesaṁyeva hoti.",
  "atk-vin01a2:566_7": "Tasmā tampi theyyacittena gaṇhanto bhaṇḍagghena kāretabbo.",
  "atk-vin01a2:566_8": "Yadā pana te chinditvā saṅghassa paṭicchāpetvā dantakaṭṭhamāḷake nikkhipanti, ‘‘yathāsukhaṁ bhikkhusaṅgho paribhuñjatū’’ti;",
  "atk-vin01a2:566_9": "tato paṭṭhāya avahāro natthi, vattaṁ pana jānitabbaṁ.",
  "atk-vin01a2:566_10": "Yo hi devasikaṁ saṅghamajjhe osarati, tena divase divase ekameva dantakaṭṭhaṁ gahetabbaṁ.",
  "atk-vin01a2:566_11": "Yo pana devasikaṁ na osarati, padhānaghare vasitvā dhammasavane vā uposathagge vā dissati, tena pamāṇaṁ sallakkhetvā cattāri pañcadantakaṭṭhāni attano vasanaṭṭhāne ṭhapetvā khāditabbāni.",
  "atk-vin01a2:566_12": "Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni.",
  "atk-vin01a2:566_13": "Yadi pana pamāṇaṁ asallakkhetvā āharati, tesu akkhīṇesuyeva māḷake khīyanti, tato keci therā ‘‘yehi gahitāni, te paṭiāharantū’’ti vadeyyuṁ, keci ‘‘khādantu, puna sāmaṇerā āharissantī’’ti, tasmā vivādapariharaṇatthaṁ pamāṇaṁ sallakkhetabbaṁ. Gahaṇe pana doso natthi.",
  "atk-vin01a2:566_14": "Maggaṁ gacchantenāpi ekaṁ vā dve vā thavikāya pakkhipitvā gantabbanti.",
  "atk-vin01a2:567_0": "Dantaponakathā niṭṭhitā.",
  "atk-vin01a2:568_0": "Vanappatikathā",
  "atk-vin01a2:569_0": "110. Vanassa patīti vanappati;",
  "atk-vin01a2:569_1": "vanajeṭṭhakarukkhassetaṁ adhivacanaṁ.",
  "atk-vin01a2:569_2": "Idha pana sabbopi manussehi pariggahitarukkho adhippeto ambalabujapanasādiko.",
  "atk-vin01a2:569_3": "Yattha vā pana maricavalliādīni āropenti, so chijjamāno sace ekāyapi challiyā vā vākena vā sakalikāya vā pheggunā vā sambaddhova hutvā bhūmiyaṁ patati, rakkhati tāva.",
  "atk-vin01a2:570_0": "Yo pana chinnopi vallīhi vā sāmantarukkhasākhāhi vā sambaddho sandhāritattā ujukameva tiṭṭhati, patanto vā bhūmiṁ na pāpuṇāti, natthi tattha parihāro, avahāro eva hoti.",
  "atk-vin01a2:570_1": "Yopi kakacena chinno acchinno viya hutvā tatheva tiṭṭhati, tasmimpi eseva nayo.",
  "atk-vin01a2:571_0": "Yo pana rukkhaṁ dubbalaṁ katvā pacchā cāletvā pāteti, aññena vā cālāpeti;",
  "atk-vin01a2:571_1": "aññaṁ vāssa santike rukkhaṁ chinditvā ajjhottharati, parena vā ajjhottharāpeti;",
  "atk-vin01a2:571_2": "makkaṭe vā paripātetvā tattha āropeti, aññena vā āropāpeti;",
  "atk-vin01a2:571_3": "vagguliyo vā tattha āropeti, parena vā āropāpeti;",
  "atk-vin01a2:571_4": "tā taṁ rukkhaṁ pātenti, tasseva avahāro.",
  "atk-vin01a2:572_0": "Sace pana tena rukkhe dubbale kate añño anāṇatto eva taṁ cāletvā pāteti,",
  "atk-vin01a2:573_0": "Rukkhena vā ajjhottharati, attano dhammatāya makkaṭā vā vagguliyo vā ārohanti, paro vā anāṇatto āropeti, sayaṁ vā esa vātamukhaṁ sodheti, balavavāto āgantvā rukkhaṁ pāteti; sabbattha bhaṇḍadeyyaṁ.",
  "atk-vin01a2:573_1": "Vātamukhasodhanaṁ panettha asampatte vāte sukkhamātikāya ujukaraṇādīhi sameti, no aññathā.",
  "atk-vin01a2:573_2": "Rukkhaṁ āvijjhitvā satthena vā ākoṭeti, aggiṁ vā deti, maṇḍukakaṇṭakaṁ vā visaṁ vā ākoṭeti, yena so marati, sabbattha bhaṇḍadeyyamevāti.",
  "atk-vin01a2:574_0": "Vanappatikathā niṭṭhitā.",
  "atk-vin01a2:575_0": "Haraṇakakathā",
  "atk-vin01a2:576_0": "111.",
  "atk-vin01a2:576_1": "Haraṇake – aññassa haraṇakaṁ bhaṇḍaṁ theyyacitto āmasatīti paraṁ sīsabhārādīhi bhaṇḍaṁ ādāya gacchantaṁ disvā ‘‘etaṁ harissāmī’’ti vegena gantvā āmasati, ettāvatā assa dukkaṭaṁ.",
  "atk-vin01a2:576_2": "Phandāpetīti ākaḍḍhanavikaḍḍhanaṁ karoti, sāmiko na muñcati, tenassa thullaccayaṁ.",
  "atk-vin01a2:576_3": "Ṭhānā cāvetīti ākaḍḍhitvā sāmikassa hatthato moceti, tenassa pārājikaṁ.",
  "atk-vin01a2:576_4": "Sace pana taṁ bhaṇḍasāmiko uṭṭhahitvā pothetvā puna taṁ bhaṇḍaṁ mocāpetvā gaṇheyya, bhikkhu paṭhamaggahaṇeneva pārājiko.",
  "atk-vin01a2:576_5": "Sīsato vā kaṇṇato vā gīvato vā hatthato vā alaṅkāraṁ chinditvā vā mocetvā vā gaṇhantassa sīsādīhi mocitamatte pārājikaṁ.",
  "atk-vin01a2:576_6": "Hatthe pana valayaṁ vā kaṭakaṁ vā anīharitvā aggabāhaṁ ghaṁsantova aparāparaṁ vā sāreti, ākāsagataṁ vā karoti, rakkhati tāva.",
  "atk-vin01a2:576_7": "Rukkhamūlacīvaravaṁsesu valayamiva na pārājikaṁ janeti. Kasmā? Saviññāṇakattā.",
  "atk-vin01a2:576_8": "Saviññāṇakakoṭṭhāsagatañhi yāva tato na nīhaṭaṁ, tāva tattheva hoti.",
  "atk-vin01a2:576_9": "Eseva nayo aṅgulimuddikapādakaṭakakaṭūpagapiḷandhanesu.",
  "atk-vin01a2:577_0": "Yo pana parassa nivatthasāṭakaṁ acchindati, paro ca salajjitāya sahasā na muñcati, ekenantena coro kaḍḍhati, ekenantena paro, rakkhati tāva.",
  "atk-vin01a2:577_1": "Parassa hatthato muttamatte pārājikaṁ.",
  "atk-vin01a2:577_2": "Athāpi taṁ kaḍḍhantassa chijjitvā ekadeso hatthagato hoti, so ca pādaṁ agghati pārājikameva.",
  "atk-vin01a2:577_3": "Sahabhaṇḍahārakanti ‘‘sabhaṇḍahārakaṁ bhaṇḍaṁ nessāmī’’ti cintetvā ‘‘ito yāhī’’ti bhaṇḍahārakaṁ tajjeti, so bhīto corena adhippetadisābhimukho hutvā ekaṁ pādaṁ saṅkāmeti, corassa thullaccayaṁ; dutiye pārājikaṁ.",
  "atk-vin01a2:577_4": "Pātāpetīti athāpi coro bhaṇḍahārakassa hatthe āvudhaṁ disvā sāsaṅko hutvā pātāpetvā gahetukāmo ekamantaṁ paṭikkamma santajjetvā pātāpeti, parassa hatthato muttamatte pārājikaṁ.",
  "atk-vin01a2:578_0": "Pātāpeti, āpatti dukkaṭassātiādi pana parikappavasena vuttaṁ.",
  "atk-vin01a2:578_1": "Yo hi bhaṇḍaṁ pātāpetvā ‘‘yaṁ mama ruccati, taṁ gahessāmī’’ti parikappetvā pātāpeti, tassa pātāpane ca āmasane ca dukkaṭaṁ, phandāpane thullaccayaṁ.",
  "atk-vin01a2:578_2": "Pādagghanakassa ṭhānā cāvane pārājikaṁ.",
  "atk-vin01a2:578_3": "Taṁ pacchā paṭipātiyamānassa muñcatopi natthiyeva samaṇabhāvo.",
  "atk-vin01a2:578_4": "Yopi bhaṇḍahārakaṁ atikkamantaṁ disvā anubandhanto ‘‘tiṭṭha, tiṭṭha, bhaṇḍaṁ pātehī’’ti vatvā pātāpeti, tassāpi tena hatthato muttamatte pārājikaṁ.",
  "atk-vin01a2:579_0": "Yo pana ‘‘tiṭṭha tiṭṭhā’’ti vadati, ‘‘pātehī’’ti na vadati;",
  "atk-vin01a2:579_1": "itaro ca taṁ oloketvā ‘‘sace esa maṁ pāpuṇeyya, ghāteyyāpi ma’’ nti sālayova hutvā taṁ bhaṇḍaṁ gahanaṭṭhāne pakkhipitvā ‘‘puna nivattitvā gahessāmī’’ti pakkamati, pātanapaccayā pārājikaṁ natthi.",
  "atk-vin01a2:579_2": "Āgantvā pana theyyacittena gaṇhato uddhāre pārājikaṁ.",
  "atk-vin01a2:579_3": "Atha panassa evaṁ hoti – ‘‘mayā pātāpenteneva idaṁ mama santakaṁ kata’’nti tato naṁ sakasaññāya gaṇhāti;",
  "atk-vin01a2:579_4": "gahaṇe rakkhati, bhaṇḍadeyyaṁ pana hoti.",
  "atk-vin01a2:579_5": "‘‘Dehī’’ti vutte adentassa sāmikānaṁ dhuranikkhepe pārājikaṁ.",
  "atk-vin01a2:579_6": "‘‘So imaṁ chaḍḍetvā gato, anajjhāvutthakaṁ dāni ida’’nti paṁsukūlasaññāya gaṇhatopi eseva nayo.",
  "atk-vin01a2:579_7": "Atha pana sāmiko ‘‘tiṭṭha tiṭṭhā’’ti vuttamatteneva olokento taṁ disvā ‘‘na dāni idaṁ mayha’’nti dhuranikkhepaṁ katvā nirālayo chaḍḍetvā palāyati, taṁ theyyacittena gaṇhato uddhāre dukkaṭaṁ.",
  "atk-vin01a2:579_8": "Āharāpente dātabbaṁ, adentassa pārājikaṁ. Kasmā?",
  "atk-vin01a2:579_9": "Tassa payogena chaḍḍitattāti mahāaṭṭhakathāyaṁ vuttaṁ.",
  "atk-vin01a2:579_10": "Aññesu pana vicāraṇā eva natthi.",
  "atk-vin01a2:579_11": "Purimanayeneva sakasaññāya vā paṁsukūlasaññāya vā gaṇhantepi ayameva vinicchayoti.",
  "atk-vin01a2:580_0": "Haraṇakakathā niṭṭhitā.",
  "atk-vin01a2:581_0": "Upanidhikathā",
  "atk-vin01a2:582_0": "112.",
  "atk-vin01a2:582_1": "Upanidhimhi – nāhaṁ gaṇhāmīti sampajānamusāvādepi adinnādānassa payogattā dukkaṭaṁ. ‘‘Kiṁ tumhe bhaṇatha?",
  "atk-vin01a2:582_2": "Nevidaṁ mayhaṁ anurūpaṁ, na tumhāka’’ntiādīni vadantassāpi dukkaṭameva.",
  "atk-vin01a2:582_3": "‘‘Raho mayā etassa hatthe ṭhapitaṁ, na añño koci jānāti, ‘dassati nu kho me no’’’ti sāmiko vimatiṁ uppādeti, bhikkhussa thullaccayaṁ.",
  "atk-vin01a2:582_4": "Tassa pharusādibhāvaṁ disvā sāmiko ‘‘na mayhaṁ dassatī’’ti dhuraṁ nikkhipati, tatra sacāyaṁ bhikkhu ‘‘kilametvā naṁ dassāmī’’ti dāne saussāho, rakkhati tāva.",
  "atk-vin01a2:582_5": "Sacepi so dāne nirussāho, bhaṇḍassāmiko pana gahaṇe saussāho , rakkhateva.",
  "atk-vin01a2:582_6": "Yadi pana so dāne nirussāho bhaṇḍasāmikopi ‘‘na mayhaṁ dassatī’’ti dhuraṁ nikkhipati, evaṁ ubhinnaṁ dhuranikkhepena bhikkhuno pārājikaṁ .",
  "atk-vin01a2:582_7": "Yadipi mukhena ‘‘dassāmī’’ti vadati, cittena pana adātukāmo, evampi sāmikassa dhuranikkhepe pārājikaṁ.",
  "atk-vin01a2:582_8": "Taṁ pana upanidhi nāma saṅgopanatthāya attano hatthe parehi ṭhapitabhaṇḍaṁ, aguttadesato ṭhānā cāvetvā guttaṭṭhāne ṭhapanatthāya harato anāpatti.",
  "atk-vin01a2:582_9": "Theyyacittenapi ṭhānā cāventassa avahāro natthi. Kasmā?",
  "atk-vin01a2:582_10": "Attano hatthe nikkhittattā, bhaṇḍadeyyaṁ pana hoti.",
  "atk-vin01a2:582_11": "Theyyacittena paribhuñjatopi eseva nayo. Tāvakālikaggahaṇepi tatheva.",
  "atk-vin01a2:582_12": "Dhammaṁ carantotiādi vuttanayameva. Ayaṁ tāva pāḷivaṇṇanā.",
  "atk-vin01a2:583_0": "Pāḷimuttakavinicchayo panettha pattacatukkādivasena evaṁ vutto – eko kira bhikkhu parassa mahagghe patte lobhaṁ uppādetvā taṁ haritukāmo ṭhapitaṭṭhānamassa suṭṭhu sallakkhetvā attanopi pattaṁ tasseva santike ṭhapesi.",
  "atk-vin01a2:583_1": "So paccūsasamaye āgantvā dhammaṁ vācāpetvā niddāyamānaṁ mahātheramāha – ‘‘vandāmi, bhante’’ti. ‘‘Ko eso’’ti?",
  "atk-vin01a2:583_2": "‘‘Ahaṁ, bhante, āgantukabhikkhu, kālassevamhi gantukāmo, asukasmiñca me ṭhāne īdisena nāma aṁsabaddhakena īdisāya pattatthavikāya patto ṭhapito.",
  "atk-vin01a2:583_3": "Sādhāhaṁ, bhante, taṁ labheyya’’nti thero pavisitvā taṁ gaṇhi.",
  "atk-vin01a2:583_4": "Uddhāreyeva corassa pārājikaṁ.",
  "atk-vin01a2:583_5": "Sace āgantvā ‘‘kosi tvaṁ avelāya āgato’’ti vutto bhīto palāyati, pārājikaṁ patvāva palāyati.",
  "atk-vin01a2:583_6": "Therassa pana suddhacittattā anāpatti.",
  "atk-vin01a2:583_7": "Thero ‘‘taṁ gaṇhissāmī’’ti aññaṁ gaṇhi, eseva nayo.",
  "atk-vin01a2:583_8": "Ayaṁ pana aññaṁ tādisameva gaṇhante yujjati, manussaviggahe āṇattasadisavatthusmiṁ viya.",
  "atk-vin01a2:583_9": "Kurundiyaṁ pana ‘‘padavārena kāretabbo’’ti vuttaṁ, taṁ atādisameva gaṇhante yujjati.",
  "atk-vin01a2:584_0": "Taṁ maññamāno attano pattaṁ gaṇhitvā adāsi, corassa sāmikena dinnattā pārājikaṁ natthi, asuddhacittena pana gahitattā dukkaṭaṁ.",
  "atk-vin01a2:584_1": "Taṁ maññamāno corasseva pattaṁ gaṇhitvā adāsi, idhāpi corassa attano santakattā pārājikaṁ natthi, asuddhacittena pana gahitattā dukkaṭameva. Sabbattha therassa anāpatti.",
  "atk-vin01a2:585_0": "Aparo ‘‘pattaṁ coressāmī’’ti tatheva niddāyamānaṁ theraṁ vandi.",
  "atk-vin01a2:585_1": "‘‘Ko aya’’nti ca vutte ‘ahaṁ, bhante, gilānabhikkhu, ekaṁ tāva me pattaṁ detha, gāmadvāraṁ gantvā bhesajjaṁ āharissāmī’’ti.",
  "atk-vin01a2:585_2": "Thero ‘‘idha gilāno natthi, coro ayaṁ bhavissatī’’ti sallakkhetvā ‘‘imaṁ haratū’’ti attano veribhikkhussa pattaṁ nīharitvā adāsi, dvinnampi uddhāreyeva pārājikaṁ.",
  "atk-vin01a2:585_3": "‘‘Veribhikkhussa patto’’ti saññāya aññassa pattaṁ uddharantepi eseva nayo.",
  "atk-vin01a2:585_4": "Sace pana ‘‘verissāya’’nti saññāya corasseva pattaṁ uddharitvā deti, vuttanayeneva therassa pārājikaṁ, corassa dukkaṭaṁ.",
  "atk-vin01a2:585_5": "Atha ‘‘verissāya’’nti maññamāno attano pattaṁ deti, vuttanayeneva ubhinnampi dukkaṭaṁ.",
  "atk-vin01a2:586_0": "Eko mahāthero upaṭṭhākaṁ daharabhikkhuṁ ‘‘pattacīvaraṁ gaṇha, asukaṁ nāma gāmaṁ gantvā piṇḍāya carissāmā’’ti āha.",
  "atk-vin01a2:586_1": "Daharo gahetvā therassa pacchato pacchato gacchanto theyyacittaṁ uppādetvā sace sīse bhāraṁ khandhe karoti, pārājikaṁ natthi. Kasmā? Āṇattiyā gahitattā.",
  "atk-vin01a2:586_2": "Sace pana maggato okkamma aṭaviṁ pavisati, padavārena kāretabbo.",
  "atk-vin01a2:586_3": "Atha nivattitvā vihārābhimukho palāyitvā vihāraṁ pavisitvā gacchati, upacārātikkame pārājikaṁ.",
  "atk-vin01a2:586_4": "Athāpi mahātherassa nivāsanaparivattanaṭṭhānato gāmābhimukho palāyati, gāmūpacārātikkame pārājikaṁ.",
  "atk-vin01a2:586_5": "Yadi pana ubhopi piṇḍāya caritvā bhuñjitvā vā gahetvā vā nikkhamanti, thero ca punapi taṁ vadati – ‘‘pattacīvaraṁ gaṇha, vihāraṁ gamissāmā’’ti.",
  "atk-vin01a2:586_6": "Tatra ce so purimanayeneva theyyacittena sīse bhāraṁ khandhe karoti, rakkhati tāva.",
  "atk-vin01a2:586_7": "Aṭaviṁ pavisati, padavārena kāretabbo.",
  "atk-vin01a2:586_8": "Nivattitvā gāmābhimukho eva palāyati, gāmūpacārātikkame pārājikaṁ.",
  "atk-vin01a2:586_9": "Purato vihārābhimukho palāyitvā vihāre aṭṭhatvā anisīditvā avūpasanteneva theyyacittena gacchati, upacārātikkame pārājikaṁ.",
  "atk-vin01a2:586_10": "Yo pana anāṇatto gaṇhāti, tassa sīse bhāraṁ khandhe karaṇādīsupi pārājikaṁ. Sesaṁ purimasadisameva.",
  "atk-vin01a2:587_0": "Yo pana ‘‘asukaṁ nāma vihāraṁ gantvā cīvaraṁ dhovitvā rajitvā vā ehī’’ti vutto ‘‘sādhū’’ti gahetvā gacchati, tassapi antarāmagge theyyacittaṁ uppādetvā sīse bhāraṁ khandhe karaṇādīsu pārājikaṁ natthi.",
  "atk-vin01a2:587_1": "Maggā okkamane padavārena kāretabbo.",
  "atk-vin01a2:587_2": "Taṁ vihāraṁ gantvā tattheva vasanto theyyacittena paribhuñjanto jīrāpeti, corā vā tassa taṁ haranti, avahāro natthi, bhaṇḍadeyyaṁ pana hoti.",
  "atk-vin01a2:587_3": "Tato nikkhamitvā āgacchatopi eseva nayo.",
  "atk-vin01a2:588_0": "Yo pana anāṇatto therena nimitte vā kate sayameva vā kiliṭṭhaṁ sallakkhetvā ‘‘detha, bhante, cīvaraṁ;",
  "atk-vin01a2:588_1": "asukaṁ nāma gāmaṁ gantvā rajitvā āharissāmī’’ti gahetvā gacchati;",
  "atk-vin01a2:588_2": "tassa antarāmagge theyyacittaṁ uppādetvā sīse bhāraṁ khandhe karaṇādīsu pārājikaṁ. Kasmā? Anāṇattiyā gahitattā.",
  "atk-vin01a2:588_3": "Maggā okkamatopi paṭinivattitvā tameva vihāraṁ āgantvā vihārasīmaṁ atikkamatopi vuttanayeneva pārājikaṁ.",
  "atk-vin01a2:588_4": "Tattha gantvā rajitvā paccāgacchatopi theyyacitte uppanne eseva nayo.",
  "atk-vin01a2:588_5": "Sace pana yattha gato, tattha vā antarāmagge vihāre vā tameva vihāraṁ paccāgantvā tassa ekapasse vā upacārasīmaṁ anatikkamitvā vasanto theyyacittena paribhuñjanto jīrāpeti, corā vā tassa taṁ haranti, yathā vā tathā vā nassati, bhaṇḍadeyyaṁ.",
  "atk-vin01a2:588_6": "Upacārasīmaṁ atikkamato pana pārājikaṁ.",
  "atk-vin01a2:589_0": "Yo pana therena nimitte kayiramāne ‘‘detha, bhante, ahaṁ rajitvā āharissāmī’’ti vatvā ‘‘kattha gantvā, bhante, rajāmī’’ti pucchati.",
  "atk-vin01a2:589_1": "Thero ca naṁ ‘‘yattha icchasi, tattha gantvā rajāhī’’ti vadati, ayaṁ ‘‘vissaṭṭhadūto’’ nāma.",
  "atk-vin01a2:589_2": "Theyyacittena palāyantopi na avahārena kāretabbo.",
  "atk-vin01a2:589_3": "Theyyacittena pana palāyatopi paribhogena vā aññathā vā nāsayatopi bhaṇḍadeyyameva hoti.",
  "atk-vin01a2:589_4": "Bhikkhu bhikkhussa hatthe kiñci parikkhāraṁ pahiṇati – ‘‘asukavihāre asukabhikkhussa dehī’’ti, tassa theyyacitte uppanne sabbaṭṭhānesu ‘‘asukaṁ nāma vihāraṁ gantvā cīvaraṁ dhovitvā rajitvā vā ehī’’ti ettha vuttasadiso vinicchayo.",
  "atk-vin01a2:590_0": "Aparo bhikkhuṁ pahiṇitukāmo nimittaṁ karoti – ‘‘ko nu kho gahetvā gamissatī’’ti, tatra ce eko – ‘‘detha, bhante, ahaṁ gahetvā gamissāmī’’ti gahetvā gacchati, tassa theyyacitte uppanne sabbaṭṭhānesu ‘‘detha, bhante, cīvaraṁ, asukaṁ nāma gāmaṁ gantvā rajitvā āharissāmī’’ti ettha vuttasadiso vinicchayo.",
  "atk-vin01a2:590_1": "Therena cīvaratthāya vatthaṁ labhitvā upaṭṭhākakule ṭhapitaṁ hoti.",
  "atk-vin01a2:590_2": "Athassa antevāsiko vatthaṁ haritukāmo tatra gantvā ‘‘taṁ kira vatthaṁ dethā’’ti therena pesito viya vadati;",
  "atk-vin01a2:590_3": "tassa vacanaṁ saddahitvā upāsakena ṭhapitaṁ upāsikā vā, upāsikāya ṭhapitaṁ upāsako vā añño vā, koci nīharitvā deti, uddhāreyevassa pārājikaṁ.",
  "atk-vin01a2:590_4": "Sace pana therassa upaṭṭhākehi ‘‘imaṁ therassa dassāmā’’ti attano vatthaṁ ṭhapitaṁ hoti.",
  "atk-vin01a2:590_5": "Athassa antevāsiko taṁ haritukāmo tattha gantvā ‘‘therassa kira vatthaṁ dātukāmattha, taṁ dethā’’ti vadati.",
  "atk-vin01a2:590_6": "Te cassa saddahitvā ‘‘mayaṁ, bhante, bhojetvā dassāmāti ṭhapayimha, handa gaṇhāhī’’ti denti.",
  "atk-vin01a2:590_7": "Sāmikehi dinnattā pārājikaṁ natthi, asuddhacittena pana gahitattā dukkaṭaṁ, bhaṇḍadeyyañca hoti.",
  "atk-vin01a2:591_0": "Bhikkhu bhikkhussa vatvā gāmaṁ gacchati, ‘‘itthannāmo mama vassāvāsikaṁ dassati, taṁ gahetvā ṭhapeyyāsī’’ti.",
  "atk-vin01a2:591_1": "‘‘Sādhū’’ti so bhikkhu tena dinnaṁ mahagghasāṭakaṁ attanā laddhena appagghasāṭakena saddhiṁ ṭhapetvā tena āgatena attano mahagghasāṭakassa laddhabhāvaṁ ñatvā vā añatvā vā ‘‘dehi me vassāvāsika’’nti vutto ‘‘tava thūlasāṭako laddho, mayhaṁ pana sāṭako mahaggho, dvepi asukasmiṁ nāma okāse ṭhapitā, pavisitvā gaṇhāhī’’ti vadati.",
  "atk-vin01a2:591_2": "Tena pavisitvā thūlasāṭake gahite itarassa itaraṁ gaṇhato uddhāre pārājikaṁ.",
  "atk-vin01a2:591_3": "Athāpi tassa sāṭake attano nāmaṁ attano ca sāṭake tassa nāmaṁ likhitvā ‘‘gaccha nāmaṁ vācetvā gaṇhāhī’’ti vadati, tatrāpi eseva nayo.",
  "atk-vin01a2:591_4": "Yo pana attanā ca tena ca laddhasāṭake ekato ṭhapetvā taṁ evaṁ vadati – ‘‘tayā ca mayā ca laddhasāṭakā dvepi antogabbhe ṭhapitā, gaccha yaṁ icchasi, taṁ vicinitvā gaṇhāhī’’ti.",
  "atk-vin01a2:591_5": "So ca lajjāya āvāsikena laddhaṁ thūlasāṭakameva gaṇheyya, tatrāvāsikassa vicinitvā gahitāvasesaṁ itaraṁ gaṇhato anāpatti.",
  "atk-vin01a2:591_6": "Āgantuko bhikkhu āvāsikānaṁ cīvarakammaṁ karontānaṁ samīpe pattacīvaraṁ ṭhapetvā ‘‘ete saṅgopessantī’’ti maññamāno nhāyituṁ vā aññatra vā gacchati.",
  "atk-vin01a2:591_7": "Sace naṁ āvāsikā saṅgopenti, iccetaṁ kusalaṁ. No ce, naṭṭhe gīvā na hoti.",
  "atk-vin01a2:591_8": "Sacepi so ‘‘idaṁ, bhante, ṭhapethā’’ti vatvā gacchati, itare ca sakiccappasutattā na jānanti, eseva nayo.",
  "atk-vin01a2:591_9": "Athāpi te ‘‘idaṁ, bhante, ṭhapethā’’ti vuttā ‘‘mayaṁ byāvaṭā’’ti paṭikkhipanti, itaro ca ‘‘avassaṁ ṭhapessantī’’ti anādiyitvā gacchati, eseva nayo.",
  "atk-vin01a2:591_10": "Sace pana tena yācitā vā ayācitā vā ‘‘mayaṁ ṭhapessāma, tvaṁ gacchā’’ti vadanti; taṁ saṅgopitabbaṁ.",
  "atk-vin01a2:591_11": "No ce saṅgopenti, naṭṭhe gīvā. Kasmā? Sampaṭicchitattā.",
  "atk-vin01a2:592_0": "Yo bhikkhu bhaṇḍāgāriko hutvā paccūsasamaye eva bhikkhūnaṁ pattacīvarāni heṭṭhāpāsādaṁ oropetvā dvāraṁ apidahitvā tesampi anārocetvāva dūre bhikkhācāraṁ gacchati;",
  "atk-vin01a2:592_1": "tāni ce corā haranti, tasseva gīvā.",
  "atk-vin01a2:592_2": "Yo pana bhikkhūhi ‘‘oropetha, bhante, pattacīvarāni;",
  "atk-vin01a2:592_3": "kālo salākaggahaṇassā’’ti vutto ‘‘samāgatatthā’’ti pucchitvā ‘‘āma, samāgatamhā’’ti vutte pattacīvarāni nīharitvā nikkhipitvā bhaṇḍāgāradvāraṁ bandhitvā ‘‘tumhe pattacīvarāni gahetvā heṭṭhāpāsādadvāraṁ paṭijaggitvā gaccheyyāthā’’ti vatvā gacchati.",
  "atk-vin01a2:592_4": "Tatra ceko alasajātiko bhikkhu bhikkhūsu gatesu pacchā akkhīni puñchanto uṭṭhahitvā udakaṭṭhānaṁ mukhadhovanatthaṁ gacchati, taṁ khaṇaṁ disvā corā tassa pattacīvaraṁ haranti, suhaṭaṁ. Bhaṇḍāgārikassa gīvā na hoti.",
  "atk-vin01a2:593_0": "Sacepi koci bhaṇḍāgārikassa anārocetvāva bhaṇḍāgāre attano parikkhāraṁ ṭhapeti, tasmimpi naṭṭhe bhaṇḍāgārikassa gīvā na hoti.",
  "atk-vin01a2:593_1": "Sace pana bhaṇḍāgāriko taṁ disvā ‘‘aṭṭhāne ṭhapita’’nti gahetvā ṭhapeti, naṭṭhe tassa gīvā.",
  "atk-vin01a2:593_2": "Sacepi ṭhapitabhikkhunā ‘‘mayā, bhante, īdiso nāma parikkhāro ṭhapito, upadhāreyyāthā’’ti vutto ‘‘sādhū’’ti sampaṭicchati, dunnikkhittaṁ vā maññamāno aññasmiṁ ṭhāne ṭhapeti, tasseva gīvā.",
  "atk-vin01a2:593_3": "‘‘Nāhaṁ jānāmī’’ti paṭikkhipantassa pana natthi gīvā.",
  "atk-vin01a2:593_4": "Yopi tassa passantasseva ṭhapeti, bhaṇḍāgārikañca na sampaṭicchāpeti , naṭṭhaṁ sunaṭṭhameva.",
  "atk-vin01a2:593_5": "Sace taṁ bhaṇḍāgāriko aññatra ṭhapeti, naṭṭhe gīvā.",
  "atk-vin01a2:593_6": "Sace bhaṇḍāgāraṁ suguttaṁ, sabbo saṅghassa ca cetiyassa ca parikkhāro tattheva ṭhapīyati, bhaṇḍāgāriko ca bālo abyatto dvāraṁ vivaritvā dhammakathaṁ vā sotuṁ, aññaṁ vā kiñci kātuṁ katthaci gacchati, taṁ khaṇaṁ disvā yattakaṁ corā haranti, sabbaṁ tassa gīvā.",
  "atk-vin01a2:593_7": "Bhaṇḍāgārato nikkhamitvā bahi caṅkamantassa vā dvāraṁ vivaritvā sarīraṁ utuṁ gāhāpentassa vā tattheva samaṇadhammānuyogena nisinnassa vā tattheva nisīditvā kenaci kammena byāvaṭassa vā uccārapassāvapīḷitassāpi tato tattheva upacāre vijjamāne bahi gacchato vā aññena vā kenaci ākārena pamattassa sato dvāraṁ vivaritvā vā vivaṭameva pavisitvā vā sandhiṁ chinditvā vā yattakaṁ tassa pamādapaccayā corā haranti, sabbaṁ tasseva gīvā.",
  "atk-vin01a2:593_8": "Uṇhasamaye pana vātapānaṁ vivaritvā nipajjituṁ vaṭṭatīti vadanti.",
  "atk-vin01a2:593_9": "Uccārapīḷitassa pana tasmiṁ upacāre asati aññattha gacchantassa gilānapakkhe ṭhitattā avisayo; tasmā gīvā na hoti.",
  "atk-vin01a2:594_0": "Yo pana anto uṇhapīḷito dvāraṁ suguttaṁ katvā bahi nikkhamati, corā ca naṁ gahetvā ‘‘dvāraṁ vivarā’’ti vadanti, yāva tatiyaṁ na vivaritabbaṁ.",
  "atk-vin01a2:594_1": "Yadi pana te corā ‘‘sace na vivarasi, tañca māressāma, dvārañca bhinditvā parikkhāraṁ harissāmā’’ti pharasuādīni ukkhipanti.",
  "atk-vin01a2:594_2": "‘‘Mayi ca mate saṅghassa ca senāsane vinaṭṭhe guṇo natthī’’ti vivarituṁ vaṭṭati.",
  "atk-vin01a2:594_3": "Idhāpi avisayattā gīvā natthīti vadanti.",
  "atk-vin01a2:594_4": "Sace koci āgantuko kuñcikaṁ vā deti, dvāraṁ vā vivarati, yattakaṁ corā haranti, sabbaṁ tassa gīvā.",
  "atk-vin01a2:594_5": "Saṅghena bhaṇḍāgāraguttatthāya sūciyantakañca kuñcikamuddikā ca yojetvā dinnā hoti, bhaṇḍāgāriko ghaṭikamattaṁ datvā nipajjati, corā vivaritvā parikkhāraṁ haranti, tasseva gīvā.",
  "atk-vin01a2:594_6": "Sūciyantakañca kuñcikamuddikañca yojetvā nipannaṁ panetaṁ sace corā āgantvā ‘‘vivarā’’ti vadanti, tattha purimanayeneva paṭipajjitabbaṁ.",
  "atk-vin01a2:594_7": "Evaṁ guttaṁ katvā nipanne pana sace bhittiṁ vā chadanaṁ vā bhinditvā umaṅgena vā pavisitvā haranti, na tassa gīvā.",
  "atk-vin01a2:594_8": "Sace bhaṇḍāgāre aññepi therā vasanti, vivaṭe dvāre attano attano parikkhāraṁ gahetvā gacchanti, bhaṇḍāgāriko tesu gatesu dvāraṁ na jaggati, sace tattha kiñci avaharīyati, bhaṇḍāgārikassa issaratāya bhaṇḍāgārikasseva gīvā.",
  "atk-vin01a2:594_9": "Therehi pana sahāyehi bhavitabbaṁ. Ayaṁ tattha sāmīci.",
  "atk-vin01a2:595_0": "Yadi bhaṇḍāgāriko ‘‘tumhe bahi ṭhatvāva tumhākaṁ parikkhāraṁ gaṇhatha, mā pavisitthā’’ti vadati, tesañca eko lolamahāthero sāmaṇerehi ceva upaṭṭhākehi ca saddhiṁ bhaṇḍāgāraṁ pavisitvā nisīdati ceva nipajjati ca, yattakaṁ bhaṇḍaṁ nassati, sabbaṁ tassa gīvā.",
  "atk-vin01a2:595_1": "Bhaṇḍāgārikena pana avasesattherehi ca sahāyehi bhavitabbaṁ.",
  "atk-vin01a2:595_2": "Atha bhaṇḍāgārikova lolasāmaṇere ca upaṭṭhāke ca gahetvā bhaṇḍāgāre nisīdati ceva nipajjati ca, yaṁ tattha nassati, sabbaṁ tasseva gīvā.",
  "atk-vin01a2:595_3": "Tasmā bhaṇḍāgārikeneva tattha vasitabbaṁ.",
  "atk-vin01a2:595_4": "Avasesehi appeva rukkhamūle vasitabbaṁ, na ca bhaṇḍāgāreti.",
  "atk-vin01a2:596_0": "Ye pana attano attano sabhāgabhikkhūnaṁ vasanagabbhesu parikkhāraṁ ṭhapenti, parikkhāre naṭṭhe yehi ṭhapito, tesaṁyeva gīvā.",
  "atk-vin01a2:596_1": "Itarehi pana sahāyehi bhavitabbaṁ.",
  "atk-vin01a2:596_2": "Yadi pana saṅgho bhaṇḍāgārikassa vihāreyeva yāgubhattaṁ dāpeti, so ca bhikkhācāratthāya gāmaṁ gacchati, naṭṭhaṁ tasseva gīvā.",
  "atk-vin01a2:596_3": "Bhikkhācāraṁ pavisantehi atirekacīvararakkhaṇatthāya ṭhapitavihāravārikassāpi yāgubhattaṁ vā nivāpaṁ vā labhamānasseva bhikkhācāraṁ gacchato yaṁ tattha nassati, sabbaṁ gīvā.",
  "atk-vin01a2:596_4": "Na kevalañca ettakameva, bhaṇḍāgārikassa viya yaṁ tassa pamādappaccayā nassati, sabbaṁ gīvā.",
  "atk-vin01a2:597_0": "Sace vihāro mahā hoti, aññaṁ padesaṁ rakkhituṁ gacchantassa aññasmiṁ padese nikkhittaṁ haranti, avisayattā gīvā na hoti.",
  "atk-vin01a2:597_1": "Īdise pana vihāre vemajjhe sabbesaṁ osaraṇaṭṭhāne parikkhāre ṭhapetvā nisīditabbaṁ.",
  "atk-vin01a2:597_2": "Vihāravārikā vā dve tayo ṭhapetabbā.",
  "atk-vin01a2:597_3": "Sace tesaṁ appamattānaṁ ito cito ca rakkhataṁyeva kiñci nassati, gīvā na hoti.",
  "atk-vin01a2:597_4": "Vihāravārike bandhitvā haritabhaṇḍampi corānaṁ paṭipathaṁ gatesu aññena maggena haritabhaṇḍampi na tesaṁ gīvā.",
  "atk-vin01a2:597_5": "Sace vihāravārikānaṁ vihāre dātabbaṁ yāgubhattaṁ vā nivāpo vā na hoti, tehi pattabbalābhato atirekā dve tisso yāgusalākā, tesaṁ pahonakabhattasalākā ca ṭhapetuṁ vaṭṭati.",
  "atk-vin01a2:597_6": "Nibaddhaṁ katvā pana na ṭhapetabbā, manussā hi vippaṭisārino honti, ‘‘vihāravārikāyeva amhākaṁ bhattaṁ bhuñjantī’’ti.",
  "atk-vin01a2:597_7": "Tasmā parivattetvā ṭhapetabbā.",
  "atk-vin01a2:597_8": "Sace tesaṁ sabhāgā salākabhattāni āharitvā denti, iccetaṁ kusalaṁ;",
  "atk-vin01a2:597_9": "no ce denti, vāraṁ gāhāpetvā nīharāpetabbāni.",
  "atk-vin01a2:597_10": "Sace vihāravāriko dve tisso yāgusalākā, cattāri pañca salākabhattāni ca labhamānova bhikkhācāraṁ gacchati, bhaṇḍāgārikassa viya sabbaṁ naṭṭhaṁ gīvā hoti.",
  "atk-vin01a2:597_11": "Sace saṅghassa vihārapālānaṁ dātabbaṁ bhattaṁ vā nivāpo vā natthi, bhikkhū vihāravāraṁ gahetvā attano attano nissitake jaggenti, sampattavāraṁ aggahetuṁ na labhanti, yathā aññe bhikkhū karonti, tatheva kātabbaṁ.",
  "atk-vin01a2:597_12": "Bhikkhūhi pana asahāyakassa vā attadutiyassa vā yassa sabhāgo bhikkhu bhattaṁ ānetvā dātā natthi, evarūpassa vāro na pāpetabbo.",
  "atk-vin01a2:598_0": "Yampi pākavattatthāya vihāre ṭhapenti, taṁ gahetvā upajīvantena ṭhātabbaṁ.",
  "atk-vin01a2:598_1": "Yo taṁ na upajīvati , so vāraṁ na gāhāpetabbo.",
  "atk-vin01a2:598_2": "Phalāphalatthāyapi vihāre bhikkhuṁ ṭhapenti, jaggitvā gopetvā phalavārena bhājetvā khādanti.",
  "atk-vin01a2:598_3": "Yo tāni khādati, tena ṭhātabbaṁ. Anupajīvanto na gāhāpetabbo.",
  "atk-vin01a2:598_4": "Senāsanamañcapīṭhapaccattharaṇarakkhaṇatthāyapi ṭhapenti, āvāse vasantena ṭhātabbaṁ.",
  "atk-vin01a2:598_5": "Abbhokāsiko pana rukkhamūliko vā na gāhāpetabbo.",
  "atk-vin01a2:599_0": "Eko navako hoti, bahussuto pana bahūnaṁ dhammaṁ vāceti, paripucchaṁ deti, pāḷiṁ vaṇṇeti, dhammakathaṁ katheti, saṅghassa bhāraṁ nittharati, ayaṁ lābhaṁ paribhuñjantopi āvāse vasantopi vāraṁ na gāhetabbo.",
  "atk-vin01a2:599_1": "‘‘Purisaviseso nāma ñātabbo’’ti vadanti.",
  "atk-vin01a2:600_0": "Uposathāgārapaṭimāgharajaggakassa pana diguṇaṁ yāgubhattaṁ devasikaṁ taṇḍulanāḷi saṁvacchare ticīvaraṁ, dasavīsagghanakaṁ kappiyabhaṇḍañca dātabbaṁ.",
  "atk-vin01a2:600_1": "Sace pana tassa taṁ labhamānasseva pamādena tattha kiñci nassati, sabbaṁ gīvā.",
  "atk-vin01a2:600_2": "Bandhitvā balakkārena acchinnaṁ pana na gīvā.",
  "atk-vin01a2:600_3": "Tattha cetiyassa vā saṅghassa vā santakena cetiyassa santakaṁ rakkhāpetuṁ vaṭṭati.",
  "atk-vin01a2:600_4": "Cetiyassa santakena saṅghassa santakaṁ rakkhāpetuṁ na vaṭṭati.",
  "atk-vin01a2:600_5": "Yaṁ pana cetiyassa santakena saddhiṁ saṅghassa santakaṁ ṭhapitaṁ hoti, taṁ cetiyasantake rakkhāpite rakkhitameva hotīti evaṁ vaṭṭati.",
  "atk-vin01a2:600_6": "Pakkhavārena uposathāgārādīni rakkhatopi pamādavasena naṭṭhaṁ gīvāyevāti.",
  "atk-vin01a2:601_0": "Upanidhikathā niṭṭhitā.",
  "atk-vin01a2:602_0": "Suṅkaghātakathā",
  "atk-vin01a2:603_0": "113.",
  "atk-vin01a2:603_1": "Suṅkaṁ tato hanantīti suṅkaghātaṁ;",
  "atk-vin01a2:603_2": "suṅkaṭṭhānassetaṁ adhivacanaṁ.",
  "atk-vin01a2:603_3": "Tañhi yasmā tato suṅkārahaṁ bhaṇḍaṁ suṅkaṁ adatvā nīharantā rañño suṅkaṁ hananti vināsenti, tasmā suṅkaghātanti vuttaṁ.",
  "atk-vin01a2:603_4": "Tatra pavisitvāti tatra pabbatakhaṇḍādīsu raññā paricchedaṁ katvā ṭhapite suṅkaṭṭhāne pavisitvā.",
  "atk-vin01a2:603_5": "Rājaggaṁ bhaṇḍanti rājārahaṁ bhaṇḍaṁ;",
  "atk-vin01a2:603_6": "yato rañño pañcamāsakaṁ vā atirekapañcamāsakaṁ vā agghanakaṁ suṅkaṁ dātabbaṁ hoti, taṁ bhaṇḍanti attho.",
  "atk-vin01a2:603_7": "Rājakantipi pāṭho, ayamevattho.",
  "atk-vin01a2:603_8": "Theyyacittoti ‘‘ito rañño suṅkaṁ na dassāmī’’ti theyyacittaṁ uppādetvā taṁ bhaṇḍaṁ āmasati, dukkaṭaṁ.",
  "atk-vin01a2:603_9": "Ṭhapitaṭṭhānato gahetvā thavikāya vā pakkhipati, paṭicchannaṭṭhāne vā ūrunā saddhiṁ bandhati, thullaccayaṁ.",
  "atk-vin01a2:603_10": "Suṅkaṭṭhānena paricchinnattā ṭhānācāvanaṁ na hoti.",
  "atk-vin01a2:603_11": "Suṅkaṭṭhānaparicchedaṁ dutiyaṁ pādaṁ atikkāmeti, pārājikaṁ.",
  "atk-vin01a2:604_0": "Bahisuṅkaghātaṁ pātetīti rājapurisānaṁ aññavihitabhāvaṁ passitvā anto ṭhitova bahi patanatthāya khipati.",
  "atk-vin01a2:604_1": "Tañce avassaṁ patanakaṁ, hatthato muttamatte pārājikaṁ.",
  "atk-vin01a2:604_2": "Tañce rukkhe vā khāṇumhi vā paṭihataṁ balavavātavegukkhittaṁ vā hutvā puna antoyeva patati, rakkhati.",
  "atk-vin01a2:604_3": "Puna gaṇhitvā khipati, pubbe vuttanayeneva pārājikaṁ.",
  "atk-vin01a2:604_4": "Bhūmiyaṁ patitvā vaṭṭantaṁ puna anto pavisati, pārājikameva.",
  "atk-vin01a2:604_5": "Kurundīsaṅkhepaṭṭhakathāsu pana ‘‘sace bahi patitaṁ ṭhatvā vaṭṭantaṁ pavisati, pārājikaṁ.",
  "atk-vin01a2:604_6": "Sace atiṭṭhamānaṁyeva vaṭṭitvā pavisati rakkhatī’’ti vuttaṁ.",
  "atk-vin01a2:605_0": "Anto ṭhatvā hatthena vā pādena vā yaṭṭhiyā vā vaṭṭeti, aññena vā vaṭṭāpeti, sace aṭṭhatvā vaṭṭamānaṁ gataṁ, pārājikaṁ.",
  "atk-vin01a2:605_1": "Anto ṭhatvā bahi gacchantaṁ rakkhati, ‘‘vaṭṭitvā gamissatī’’ti vā ‘‘añño naṁ vaṭṭessatī’’ti vā anto ṭhapitaṁ pacchā sayaṁ vā vaṭṭamānaṁ aññena vā vaṭṭitaṁ bahi gacchati, rakkhatiyeva.",
  "atk-vin01a2:605_2": "Suddhacittena ṭhapite pana tathā gacchante vattabbameva natthi.",
  "atk-vin01a2:605_3": "Dve puṭake ekābaddhe katvā suṅkaṭṭhānasīmantare ṭhapeti, kiñcāpi bahipuṭake suṅkaṁ pādaṁ agghati, tena saddhiṁ ekābaddhatāya pana anto puṭako rakkhati.",
  "atk-vin01a2:605_4": "Sace pana parivattetvā abbhantarimaṁ bahi ṭhapeti, pārājikaṁ.",
  "atk-vin01a2:605_5": "Kājepi ekabaddhaṁ katvā ṭhapite eseva nayo.",
  "atk-vin01a2:605_6": "Sace pana abandhitvā kājakoṭiyaṁ ṭhapitamattameva hoti, pārājikaṁ.",
  "atk-vin01a2:606_0": "Gacchante yāne vā assapiṭṭhiādīsu vā ṭhapeti ‘‘bahi nīharissatī’’ti nīhaṭepi avahāro natthi, bhaṇḍadeyyampi na hoti. Kasmā?",
  "atk-vin01a2:606_1": "‘‘Atra paviṭṭhassa suṅkaṁ gaṇhantū’’ti vuttattā idañca suṅkaṭṭhānassa bahi ṭhitaṁ, na ca tena nītaṁ, tasmā neva bhaṇḍadeyyaṁ na pārājikaṁ.",
  "atk-vin01a2:607_0": "Ṭhitayānādīsu ṭhapite vinā tassa payogaṁ gatesu theyyacittepi sati nevatthi avahāro.",
  "atk-vin01a2:607_1": "Yadi pana ṭhapetvā yānādīni pājento atikkāmeti , hatthisuttādīsu vā kataparicayattā purato ṭhatvā ‘‘ehi, re’’ti pakkosati, sīmātikkame pārājikaṁ.",
  "atk-vin01a2:607_2": "Eḷakalomasikkhāpade imasmiṁ ṭhāne aññaṁ harāpeti, anāpatti, idha pārājikaṁ.",
  "atk-vin01a2:607_3": "Tatra aññassa yāne vā bhaṇḍe vā ajānantassa pakkhipitvā tiyojanaṁ atikkāmeti, nissaggiyāni hontīti pācittiyaṁ. Idha anāpatti.",
  "atk-vin01a2:608_0": "Suṅkaṭṭhāne suṅkaṁ datvāva gantuṁ vaṭṭati.",
  "atk-vin01a2:608_1": "Eko ābhogaṁ katvā gacchati ‘‘sace ‘suṅkaṁ dehī’ti vakkhanti, dassāmi;",
  "atk-vin01a2:608_2": "no ce vakkhanti, gamissāmī’’ti.",
  "atk-vin01a2:608_3": "Taṁ disvā eko suṅkiko ‘‘eso bhikkhu gacchati, gaṇhatha naṁ suṅka’’nti vadati, aparo ‘‘kuto pabbajitassa suṅkaṁ, gacchatū’’ti vadati, laddhakappaṁ hoti, gantabbaṁ.",
  "atk-vin01a2:608_4": "‘‘Bhikkhūnaṁ suṅkaṁ adatvā gantuṁ na vaṭṭati, gaṇha upāsakā’’ti vutte pana ‘‘bhikkhussa suṅkaṁ gaṇhantehi pattacīvaraṁ gahetabbaṁ bhavissati, kiṁ tena, gacchatū’’ti vuttepi laddhakappameva.",
  "atk-vin01a2:608_5": "Sacepi suṅkikā niddāyanti vā, jūtaṁ vā kīḷanti, yattha katthaci vā gatā, ayañca ‘‘kuhiṁ suṅkikā’’ti pakkositvāpi na passati, laddhakappameva.",
  "atk-vin01a2:608_6": "Sacepi suṅkaṭṭhānaṁ patvā aññavihito, kiñci cintento vā sajjhāyanto vā manasikāraṁ anuyuñjanto vā corahatthisīhabyagghādīhi sahasā vuṭṭhāya samanubaddho vā, mahāmeghaṁ uṭṭhitaṁ disvā purato sālaṁ pavisitukāmo vā hutvā taṁ ṭhānaṁ atikkamati, laddhakappameva.",
  "atk-vin01a2:609_0": "Suṅkaṁpariharatīti ettha upacāraṁ okkamitvā kiñcāpi pariharati, avahāroyevāti",
  "atk-vin01a2:610_0": "Kurundaṭṭhakathāyaṁ vuttaṁ.",
  "atk-vin01a2:610_1": "Mahāaṭṭhakathāyaṁpana ‘‘‘pariharantaṁ rājapurisā viheṭhentī’ti kevalaṁ ādīnavaṁ dassetvā upacāraṁ okkamitvā pariharato dukkaṭaṁ, anokkamitvā pariharato anāpattī’’ti vuttaṁ. Idaṁ pāḷiyā sameti.",
  "atk-vin01a2:610_2": "Ettha dvīhi leḍḍupātehi upacāro paricchinditabboti.",
  "atk-vin01a2:611_0": "Suṅkaghātakathā niṭṭhitā.",
  "atk-vin01a2:612_0": "Pāṇakathā",
  "atk-vin01a2:613_0": "114.",
  "atk-vin01a2:613_1": "Ito parasmiṁ ekaṁsena avahārappahonakapāṇaṁ dassento ‘‘manussapāṇo’’ti āha.",
  "atk-vin01a2:613_2": "Tampi bhujissaṁ harantassa avahāro natthi.",
  "atk-vin01a2:613_3": "Yopi bhujisso mātarā vā pitarā vā āṭhapito hoti, attanā vā attano upari katvā paññāsaṁ vā saṭṭhiṁ vā aggahesi, tampi harantassa avahāro natthi;",
  "atk-vin01a2:613_4": "dhanaṁ pana gataṭṭhāne vaḍḍhati.",
  "atk-vin01a2:613_5": "Antojātaka-dhanakkīta-karamarānītappabhedaṁ pana dāsaṁyeva harantassa avahāro hoti.",
  "atk-vin01a2:613_6": "Tameva hi sandhāya idaṁ vuttaṁ – ‘‘pāṇo nāma manussapāṇo vuccatī’’ti.",
  "atk-vin01a2:613_7": "Ettha ca gehadāsiyā kucchimhi dāsassa jāto antojātako, dhanena kīto dhanakkīto, paradesato paharitvā ānetvā dāsabyaṁ upagamito karamarānītoti veditabbo.",
  "atk-vin01a2:613_8": "Evarūpaṁ pāṇaṁ ‘‘harissāmī’’ti āmasati, dukkaṭaṁ.",
  "atk-vin01a2:613_9": "Hatthe vā pāde vā gahetvā ukkhipanto phandāpeti, thullaccayaṁ.",
  "atk-vin01a2:613_10": "Ukkhipitvā palāyitukāmo kesaggamattampi ṭhitaṭṭhānato atikkāmeti, pārājikaṁ.",
  "atk-vin01a2:613_11": "Kesesu vā hatthesu vā gahetvā kaḍḍhati, padavārena kāretabbo.",
  "atk-vin01a2:614_0": "Padasānessāmīti tajjento vā paharanto vā ‘‘ito gacchāhī’’ti vadati, tena vuttadisābhāgaṁ gacchantassa dutiyapadavārena pārājikaṁ.",
  "atk-vin01a2:614_1": "Yepi tena saddhiṁ ekacchandā honti, sabbesaṁ ekakkhaṇe pārājikaṁ.",
  "atk-vin01a2:614_2": "Bhikkhu dāsaṁ disvā sukhadukkhaṁ pucchitvā vā apucchitvā vā ‘‘gaccha, palāyitvā sukhaṁ jīvā’’ti vadati, so ce palāyati, dutiyapadavāre pārājikaṁ.",
  "atk-vin01a2:614_3": "Taṁ attano samīpaṁ āgataṁ añño ‘‘palāyā’’ti vadati, sace bhikkhusataṁ paṭipāṭiyā attano samīpamāgataṁ vadati, sabbesaṁ pārājikaṁ.",
  "atk-vin01a2:614_4": "Yo pana vegasā palāyantaṁyeva ‘‘palāya, yāva taṁ sāmikā na gaṇhantī’’ti bhaṇati, anāpatti pārājikassa.",
  "atk-vin01a2:614_5": "Sace pana saṇikaṁ gacchantaṁ bhaṇati, so ca tassa vacanena sīghaṁ gacchati, pārājikaṁ.",
  "atk-vin01a2:614_6": "Palāyitvā aññaṁ gāmaṁ vā desaṁ vā gataṁ disvā tatopi palāpentassa pārājikameva.",
  "atk-vin01a2:615_0": "Adinnādānaṁ nāma pariyāyena muccati.",
  "atk-vin01a2:615_1": "Yo hi evaṁ vadati – ‘‘tvaṁ idha kiṁ karosi,",
  "atk-vin01a2:616_0": "Kiṁ te palāyituṁ na vaṭṭatīti vā, kiṁ katthaci gantvā sukhaṁ jīvituṁ na vaṭṭatīti vā, dāsadāsiyo palāyitvā amukaṁ nāma padesaṁ gantvā sukhaṁ jīvantī’’ti vā, so ca tassa vacanaṁ sutvā palāyati, avahāro natthi.",
  "atk-vin01a2:616_1": "Yopi ‘‘mayaṁ amukaṁ nāma padesaṁ gacchāma, tatrāgatā sukhaṁ jīvanti, amhehi ca saddhiṁ gacchantānaṁ antarāmaggepi pātheyyādīhi kilamatho natthī’’ti vatvā sukhaṁ attanā saddhiṁ āgacchantaṁ gahetvā gacchati maggagamanavasena, na theyyacittena; nevatthi avahāro.",
  "atk-vin01a2:616_2": "Antarāmagge ca coresu uṭṭhitesu ‘‘are! Corā uṭṭhitā, vegena palāya, ehi yāhī’’ti vadantassāpi corantarāya mocanatthāya vuttattā avahāraṁ na vadantīti.",
  "atk-vin01a2:617_0": "Pāṇakathā niṭṭhitā.",
  "atk-vin01a2:618_0": "Apadakathā",
  "atk-vin01a2:619_0": "Apadesu ahi nāma sassāmiko ahituṇḍikādīhi gahitasappo; yaṁ kīḷāpentā",
  "atk-vin01a2:620_0": "Aḍḍhampi pādampi kahāpaṇampi labhanti, muñcantāpi hiraññaṁ vā suvaṇṇaṁ vā gahetvāva muñcanti.",
  "atk-vin01a2:620_1": "Te kassaci bhikkhuno nisinnokāsaṁ gantvā sappakaraṇḍaṁ ṭhapetvā niddāyanti vā, katthaci vā gacchanti, tatra ce so bhikkhu theyyacittena taṁ karaṇḍaṁ āmasati, dukkaṭaṁ. Phandāpeti, thullaccayaṁ. Ṭhānā cāveti, pārājikaṁ.",
  "atk-vin01a2:620_2": "Sace pana karaṇḍakaṁ ugghāṭetvā sappaṁ gīvāya gaṇhāti, dukkaṭaṁ. Uddharati, thullaccayaṁ.",
  "atk-vin01a2:620_3": "Ujukaṁ katvā uddharantassa karaṇḍatalato sappassa naṅguṭṭhe kesaggamatte mutte pārājikaṁ.",
  "atk-vin01a2:620_4": "Ghaṁsitvā kaḍḍhantassa naṅguṭṭhe mukhavaṭṭito muttamatte pārājikaṁ .",
  "atk-vin01a2:620_5": "Karaṇḍamukhaṁ īsakaṁ vivaritvā pahāraṁ vā datvā ‘‘ehi, re’’ti nāmena pakkositvā nikkhāmeti, pārājikaṁ .",
  "atk-vin01a2:620_6": "Tatheva vivaritvā maṇḍūkasaddaṁ vā mūsikasaddaṁ vā lājāvikiraṇaṁ vā katvā nāmena pakkosati, accharaṁ vā paharati, evaṁ nikkhantepi pārājikaṁ.",
  "atk-vin01a2:620_7": "Mukhaṁ avivaritvāpi evaṁ kate chāto sappo sīsena karaṇḍapuṭaṁ āhacca okāsaṁ katvā palāyati, pārājikameva.",
  "atk-vin01a2:620_8": "Sace pana mukhe vivarite sayameva sappo nikkhamitvā palāyati, bhaṇḍadeyyaṁ.",
  "atk-vin01a2:620_9": "Athāpi mukhaṁ vivaritvā vā avivaritvā vā kevalaṁ maṇḍūkamūsikasaddaṁ lājāvikiraṇameva ca karoti, na nāmaṁ gahetvā pakkosati, na accharaṁ vā paharati, sappo ca chātattā ‘‘maṇḍūkādīni khādissāmī’’ti nikkhamitvā palāyati, bhaṇḍadeyyameva.",
  "atk-vin01a2:620_10": "Maccho kevalaṁ idha apadaggahaṇena āgato.",
  "atk-vin01a2:620_11": "Yaṁ panettha vattabbaṁ, taṁ udakaṭṭhe vuttamevāti.",
  "atk-vin01a2:621_0": "Apadakathā niṭṭhitā.",
  "atk-vin01a2:622_0": "Dvipadakathā",
  "atk-vin01a2:623_0": "115.",
  "atk-vin01a2:623_1": "Dvipadesu – ye avaharituṁ sakkā, te dassento ‘‘manussā pakkhajātā’’ti āha.",
  "atk-vin01a2:623_2": "Devatā pana avaharituṁ na sakkā.",
  "atk-vin01a2:623_3": "Pakkhā jātā etesanti pakkhajātā.",
  "atk-vin01a2:623_4": "Te lomapakkhā cammapakkhā aṭṭhipakkhāti tividhā.",
  "atk-vin01a2:623_5": "Tattha morakukkuṭādayo lomapakkhā, vagguliādayo cammapakkhā, bhamarādayo aṭṭhipakkhāti veditabbā.",
  "atk-vin01a2:623_6": "Te sabbepi manussā ca pakkhajātā ca kevalaṁ idha dvipadaggahaṇena āgatā.",
  "atk-vin01a2:623_7": "Yaṁ panettha vattabbaṁ, taṁ ākāsaṭṭhe ca pāṇe ca vuttanayamevāti.",
  "atk-vin01a2:624_0": "Dvipadakathā niṭṭhitā.",
  "atk-vin01a2:625_0": "Catuppadakathā",
  "atk-vin01a2:626_0": "116.",
  "atk-vin01a2:626_1": "Catuppadesu – pasukāti pāḷiyaṁ āgatāvasesā sabbā catuppadajātīti veditabbā. Hatthiādayo pākaṭāyeva.",
  "atk-vin01a2:626_2": "Tattha theyyacittena hatthiṁ āmasantassa dukkaṭaṁ, phandāpentassa thullaccayaṁ.",
  "atk-vin01a2:626_3": "Yo pana mahābalo balamadena taruṇaṁ bhiṅkacchāpaṁ nābhimūle sīsena uccāretvā gaṇhanto cattāro pāde, soṇḍaṁ ca bhūmito kesaggamattampi moceti, pārājikaṁ.",
  "atk-vin01a2:626_4": "Hatthī pana koci hatthisālāyaṁ bandhitvā ṭhapito hoti, koci abaddhova tiṭṭhati, koci antovatthumhi tiṭṭhati, koci rājaṅgaṇe tiṭṭhati, tattha hatthisālāyaṁ gīvāya bandhitvā ṭhapitassa gīvābandhanañca cattāro ca pādāti pañca ṭhānāni honti.",
  "atk-vin01a2:626_5": "Gīvāya ca ekasmiñca pāde ayasaṅkhalikāya baddhassa cha ṭhānāni.",
  "atk-vin01a2:626_6": "Gīvāya ca dvīsu ca pādesu baddhassa satta ṭhānāni.",
  "atk-vin01a2:626_7": "Tesaṁ vasena phandāpanaṭhānācāvanāni veditabbāni.",
  "atk-vin01a2:626_8": "Abaddhassa sakalā hatthisālā ṭhānaṁ. Tato atikkamane, pārājikaṁ.",
  "atk-vin01a2:626_9": "Antovatthumhi ṭhitassa sakalaṁ antovatthumeva ṭhānaṁ.",
  "atk-vin01a2:626_10": "Tassa vatthudvārātikkamane pārājikaṁ.",
  "atk-vin01a2:626_11": "Rājaṅgaṇe ṭhitassa sakalanagaraṁ ṭhānaṁ.",
  "atk-vin01a2:626_12": "Tassa nagaradvārātikkamane pārājikaṁ.",
  "atk-vin01a2:626_13": "Bahinagare ṭhitassa ṭhitaṭṭhānameva ṭhānaṁ.",
  "atk-vin01a2:626_14": "Taṁ haranto padavārena kāretabbo. Nipannassa ekameva ṭhānaṁ.",
  "atk-vin01a2:626_15": "Taṁ theyyacittena uṭṭhāpentassa uṭṭhitamatte pārājikaṁ. Assepi ayameva vinicchayo.",
  "atk-vin01a2:626_16": "Sace pana so catūsu pādesu baddho hoti, aṭṭha ṭhānāni veditabbāni. Esa nayo oṭṭhepi.",
  "atk-vin01a2:627_0": "Goṇopi koci gehe bandhitvā ṭhapito hoti.",
  "atk-vin01a2:627_1": "Koci abaddhova tiṭṭhati, koci pana vaje bandhitvā ṭhapito hoti, koci abaddhova tiṭṭhati.",
  "atk-vin01a2:627_2": "Tattha gehe bandhitvā ṭhapitassa cattāro pādā, bandhanañcāti pañca ṭhānāni; abaddhassa sakalaṁ gehaṁ.",
  "atk-vin01a2:627_3": "Vajepi baddhassa pañca ṭhānāni. Abaddhassa sakalo vajo.",
  "atk-vin01a2:627_4": "Taṁ vajadvāraṁ atikkāmeti, pārājikaṁ.",
  "atk-vin01a2:627_5": "Vajaṁ bhinditvā haranto khaṇḍadvāraṁ atikkāmeti, pārājikaṁ.",
  "atk-vin01a2:627_6": "Dvāraṁ vā vivaritvā vajaṁ vā bhinditvā bahi ṭhito nāmena pakkositvā nikkhāmeti, pārājikaṁ.",
  "atk-vin01a2:627_7": "Sākhābhaṅgaṁ dassetvā pakkosantassāpi eseva nayo.",
  "atk-vin01a2:627_8": "Dvāraṁ avivaritvā vajaṁ abhinditvā sākhābhaṅgaṁ cāletvā pakkosati, goṇo chātatāya vajaṁ laṅghetvā nikkhamati, pārājikameva.",
  "atk-vin01a2:627_9": "Sace pana dvāre vivarite vaje vā bhinne sayameva nikkhamati, bhaṇḍadeyyaṁ.",
  "atk-vin01a2:627_10": "Dvāraṁ vivaritvā vā avivaritvā vā vajampi bhinditvā vā abhinditvā vā kevalaṁ sākhābhaṅgaṁ cāleti, na pakkosati, goṇo chātatāya padasā vā laṅghetvā vā nikkhamati, bhaṇḍadeyyameva.",
  "atk-vin01a2:627_11": "Eko majjhe gāme baddho ṭhito, eko nipanno.",
  "atk-vin01a2:627_12": "Ṭhitagoṇassa pañca ṭhānāni honti, nipannassa dve ṭhānāni;",
  "atk-vin01a2:627_13": "tesaṁ vasena phandāpanaṭhānācāvanāni veditabbāni.",
  "atk-vin01a2:628_0": "Yo pana nipannaṁ anuṭṭhāpetvā tattheva ghāteti, bhaṇḍadeyyaṁ.",
  "atk-vin01a2:628_1": "Suparikkhitte pana dvārayutte gāme ṭhitagoṇassa sakalagāmo ṭhānaṁ.",
  "atk-vin01a2:628_2": "Aparikkhitte ṭhitassa vā carantassa vā pādehi akkantaṭṭhānameva ṭhānaṁ gadrabhapasukāsupi ayameva vinicchayoti.",
  "atk-vin01a2:629_0": "Catuppadakathā niṭṭhitā.",
  "atk-vin01a2:630_0": "Bahuppadakathā",
  "atk-vin01a2:631_0": "117.",
  "atk-vin01a2:631_1": "Bahuppadesu – sace ekāya satapadiyā vatthu pūrati, taṁ padasā nentassa navanavuti thullaccayāni, ekaṁ pārājikaṁ. Sesaṁ vuttanayamevāti.",
  "atk-vin01a2:632_0": "Bahuppadakathā niṭṭhitā.",
  "atk-vin01a2:633_0": "Ocarakakathā",
  "atk-vin01a2:634_0": "118.",
  "atk-vin01a2:634_1": "Ocaratīti ocarako, tattha tattha anto anupavisatīti vuttaṁ hoti.",
  "atk-vin01a2:634_2": "Ocaritvāti sallakkhetvā, upadhāretvāti attho.",
  "atk-vin01a2:634_3": "Ācikkhatīti parakulesu vā vihārādīsu vā duṭṭhapitaṁ asaṁvihitārakkhaṁ bhaṇḍaṁ aññassa corakammaṁ kātuṁ paṭibalassa āroceti.",
  "atk-vin01a2:634_4": "Āpatti ubhinnaṁ pārājikassāti avassaṁ hāriye bhaṇḍe ocarakassa āṇattikkhaṇe itarassa ṭhānācāvaneti evaṁ āpatti ubhinnaṁ pārājikassa.",
  "atk-vin01a2:634_5": "Yo pana ‘‘puriso gehe natthi, bhaṇḍaṁ asukasmiṁ nāma padese ṭhapitaṁ asaṁvihitārakkhaṁ, dvāraṁ asaṁvutaṁ, gatamatteneva sakkā harituṁ, natthi nāma koci purisakārūpajīvī, yo taṁ gantvā hareyyā’’tiādinā nayena pariyāyakathaṁ karoti, tañca sutvā añño ‘‘ahaṁ dāni harissāmī’’ti gantvā harati, tassa ṭhānācāvane pārājikaṁ, itarassa pana anāpatti.",
  "atk-vin01a2:634_6": "Pariyāyena hi adinnādānato muccatīti.",
  "atk-vin01a2:635_0": "Ocarakakathā niṭṭhitā.",
  "atk-vin01a2:636_0": "Oṇirakkhakathā",
  "atk-vin01a2:637_0": "Oṇiṁ rakkhatīti oṇirakkho.",
  "atk-vin01a2:637_1": "Yo parena attano vasanaṭṭhāne ābhataṁ bhaṇḍaṁ ‘‘idaṁ",
  "atk-vin01a2:638_0": "Tāva, bhante, muhuttaṁ oloketha, yāva ahaṁ idaṁ nāma kiccaṁ katvā āgacchāmī’’ti vutto rakkhati, tassetaṁ adhivacanaṁ.",
  "atk-vin01a2:638_1": "Tenevāha – ‘‘oṇirakkho nāma āhaṭaṁ bhaṇḍaṁ gopento’’ti.",
  "atk-vin01a2:638_2": "Tattha oṇirakkho yebhuyyena bandhitvā laggetvā ṭhapitabhaṇḍaṁ amocetvāva heṭṭhā pasibbakaṁ vā puṭakaṁ vā chinditvā kiñcimattaṁ gahetvā sibbanādiṁ puna pākatikaṁ karoti, ‘‘evaṁ gaṇhissāmī’’ti āmasanādīni karontassa anurupā āpattiyo veditabbāti.",
  "atk-vin01a2:639_0": "Oṇirakkhakathā niṭṭhitā.",
  "atk-vin01a2:640_0": "Saṁvidāvahārakathā",
  "atk-vin01a2:641_0": "Saṁvidhāya avahāro saṁvidāvahāro;",
  "atk-vin01a2:641_1": "aññamaññasaññattiyā katāvahāroti vuttaṁ hoti.",
  "atk-vin01a2:641_2": "Saṁvidahitvāti ekacchandatāya ekajjhāsayatāya sammantayitvāti attho.",
  "atk-vin01a2:641_3": "Tatrāyaṁ vinicchayo – sambahulā bhikkhū ‘‘asukaṁ nāma gehaṁ gantvā, chadanaṁ vā bhinditvā, sandhiṁ vā chinditvā bhaṇḍaṁ harissāmā’’ti saṁvidahitvā gacchanti. Tesu eko bhaṇḍaṁ avaharati.",
  "atk-vin01a2:641_4": "Tassuddhāre sabbesaṁ pārājikaṁ. Parivārepi cetaṁ vuttaṁ –",
  "atk-vin01a2:642_0": "‘‘Caturo janā saṁvidhāya, garubhaṇḍaṁ avāharuṁ;",
  "atk-vin01a2:643_0": "Tayo pārājikā, eko na pārājiko;",
  "atk-vin01a2:644_0": "Pañhā mesā kusalehi cintitā’’ti. (pari. 479);",
  "atk-vin01a2:645_0": "Tassāyaṁ attho – cattāro janā ācariyantevāsikā chamāsakaṁ garubhaṇḍaṁ āharitukāmā jātā.",
  "atk-vin01a2:645_1": "Tattha ācariyo ‘‘tvaṁ ekaṁ māsakaṁ hara, tvaṁ ekaṁ, tvaṁ ekaṁ, ahaṁ tayo harissāmī’’ti āha.",
  "atk-vin01a2:645_2": "Antevāsikesu pana paṭhamo ‘‘tumhe, bhante, tayo haratha, tvaṁ ekaṁ hara, tvaṁ ekaṁ, ahaṁ ekaṁ harissāmī’’ti āha. Itarepi dve evameva āhaṁsu.",
  "atk-vin01a2:645_3": "Tattha antevāsikesu ekamekassa ekeko māsako sāhatthiko hoti, tena nesaṁ dukkaṭāpattiyo;",
  "atk-vin01a2:645_4": "pañca āṇattikā, tehi tiṇṇampi pārājikaṁ.",
  "atk-vin01a2:645_5": "Ācariyassa pana tayo sāhatthikā, tehissa thullaccayaṁ.",
  "atk-vin01a2:645_6": "Tayo āṇattikā, tehipi thullaccayameva.",
  "atk-vin01a2:645_7": "Imasmiñhi adinnādānasikkhāpade sāhatthikaṁ vā āṇattikassa, āṇattikaṁ vā sāhatthikassa aṅgaṁ na hoti.",
  "atk-vin01a2:645_8": "Sāhatthikaṁ pana sāhatthikeneva kāretabbaṁ, āṇattikaṁ āṇattikeneva.",
  "atk-vin01a2:645_9": "Tena vuttaṁ – ‘‘caturo janā saṁvidhāya…pe… pañhā mesā kusalehi cintitā’’ti.",
  "atk-vin01a2:646_0": "Apica saṁvidāvahāre asammohatthaṁ ‘‘ekabhaṇḍaṁ ekaṭṭhānaṁ, ekabhaṇḍaṁ nānāṭhānaṁ;",
  "atk-vin01a2:646_1": "nānābhaṇḍaṁ ekaṭṭhānaṁ, nānābhaṇḍaṁ nānāṭhāna’’nti idampi catukkaṁ atthato sallakkhetabbaṁ.",
  "atk-vin01a2:646_2": "Tattha ekabhaṇḍaṁ ekaṭṭhānanti ekakulassa āpaṇaphalake pañcamāsakaṁ bhaṇḍaṁ duṭṭhapitaṁ disvā sambahulā bhikkhū ekaṁ āṇāpenti ‘‘gacchetaṁ āharā’’ti, tassuddhāre sabbesaṁ pārājikaṁ.",
  "atk-vin01a2:646_3": "Ekabhaṇḍaṁ nānāṭhānanti ekakulassa pañcasu āpaṇaphalakesu ekekamāsakaṁ duṭṭhapitaṁ disvā sambahulā ekaṁ āṇāpenti ‘‘gacchete āharā’’ti, pañcamassa māsakassa uddhāre sabbesaṁ pārājikaṁ.",
  "atk-vin01a2:646_4": "Nānābhaṇḍaṁ ekaṭṭhānanti bahūnaṁ santakaṁ pañcamāsakaṁ vā atirekapañcamāsakaṁ vā agghanakaṁ bhaṇḍaṁ ekasmiṁ ṭhāne duṭṭhapitaṁ disvā sambahulā ekaṁ āṇāpenti ‘‘gacchetaṁ āharā’’ti, tassuddhāre sabbesaṁ pārājikaṁ.",
  "atk-vin01a2:646_5": "Nānābhaṇḍaṁ nānāṭhānanti pañcannaṁ kulānaṁ pañcasu āpaṇaphalakesu ekekamāsakaṁ duṭṭhapitaṁ disvā sambahulā ekaṁ āṇāpenti ‘‘gacchete āharā’’ti, pañcamassa māsakassa uddhāre sabbesaṁ pārājikanti.",
  "atk-vin01a2:647_0": "Saṁvidāvahārakathā niṭṭhitā.",
  "atk-vin01a2:648_0": "Saṅketakammakathā",
  "atk-vin01a2:649_0": "119.Saṅketakammanti sañjānanakammaṁ;",
  "atk-vin01a2:649_1": "kālaparicchedavasena saññāṇakaraṇanti attho.",
  "atk-vin01a2:649_2": "Ettha ca ‘‘purebhattaṁ avaharā’’ti vutte ajja vā purebhattaṁ avaharatu, sve vā, anāgate vā saṁvacchare, natthi visaṅketo;",
  "atk-vin01a2:649_3": "ubhinnampi ocarake vuttanayeneva pārājikaṁ.",
  "atk-vin01a2:649_4": "Sace pana ‘‘ajja purebhattaṁ avaharā’’ti vutte sve purebhattaṁ avaharati, ‘‘ajjā’’ti niyāmitaṁ taṁ saṅketaṁ atikkamma pacchā avahaṭaṁ hoti.",
  "atk-vin01a2:649_5": "Sace ‘‘sve purebhattaṁ avaharā’’ti vutte ajja purebhattaṁ avaharati , ‘‘sve’’ti niyāmitaṁ taṁ saṅketaṁ appatvā pure avahaṭaṁ hoti;",
  "atk-vin01a2:649_6": "evaṁ avaharantassa avahārakasseva pārājikaṁ, mūlaṭṭhassa anāpatti.",
  "atk-vin01a2:649_7": "‘‘Sve purebhatta’’nti vutte tadaheva vā sve pacchābhattaṁ vā harantopi taṁ saṅketaṁ pure ca pacchā ca haratīti veditabbo.",
  "atk-vin01a2:649_8": "Esa nayo pacchābhattarattindivesupi.",
  "atk-vin01a2:649_9": "Purimayāma-majjhimayāma-pacchimayāma-kāḷajuṇha-māsa-utu-saṁvaccharādivasenāpi cettha saṅketavisaṅketatā veditabbā.",
  "atk-vin01a2:649_10": "‘‘Purebhattaṁ harā’’ti vutte ‘‘purebhattameva harissāmī’’ti vāyamantassa pacchābhattaṁ hoti; ettha kathanti?",
  "atk-vin01a2:649_11": "Mahāsumatthero tāva āha – ‘‘purebhattapayogova eso, tasmā mūlaṭṭho na muccatī’’ti.",
  "atk-vin01a2:649_12": "Mahāpadumatthero panāha – ‘‘kālaparicchedaṁ atikkantattā visaṅketaṁ, tasmā mūlaṭṭho muccatī’’ti.",
  "atk-vin01a2:650_0": "Saṅketakammakathā niṭṭhitā.",
  "atk-vin01a2:651_0": "Nimittakammakathā",
  "atk-vin01a2:652_0": "120.Nimittakammanti saññuppādanatthaṁ kassaci nimittassa karaṇaṁ, taṁ ‘‘akkhiṁ vā nikhaṇissāmī’’tiādinā nayena tidhā vuttaṁ.",
  "atk-vin01a2:652_1": "Aññampi panettha hatthalaṅghana-pāṇippahāraaṅguliphoṭana-gīvunnāmana-ukkāsanādianekappakāraṁ saṅgahetabbaṁ.",
  "atk-vin01a2:652_2": "Sesamettha saṅketakamme vuttanayamevāti.",
  "atk-vin01a2:653_0": "Nimittakammakathā niṭṭhitā.",
  "atk-vin01a2:654_0": "Āṇattikathā",
  "atk-vin01a2:655_0": "121.",
  "atk-vin01a2:655_1": "Idāni etesveva saṅketakammanimittakammesu asammohatthaṁ ‘‘bhikkhu bhikkhuṁ āṇāpetī’’tiādimāha.",
  "atk-vin01a2:655_2": "Tattha so taṁ maññamāno tanti so avahārako yaṁ āṇāpakena nimittasaññaṁ katvā vuttaṁ, taṁ etanti maññamāno tameva avaharati, ubhinnaṁ pārājikaṁ.",
  "atk-vin01a2:655_3": "So taṁ maññamāno aññanti yaṁ avaharāti vuttaṁ, taṁ etanti maññamāno aññaṁ tasmiṁyeva ṭhāne ṭhapitaṁ avaharati, mūlaṭṭhassa anāpatti.",
  "atk-vin01a2:655_4": "Aññaṁ maññamāno tanti āṇāpakena nimittasaññaṁ katvā vuttabhaṇḍaṁ appagghaṁ, idaṁ aññaṁ tasseva samīpe ṭhapitaṁ sārabhaṇḍanti evaṁ aññaṁ maññamāno tameva avaharati, ubhinnampi pārājikaṁ.",
  "atk-vin01a2:655_5": "Aññaṁ maññamāno aññanti purimanayeneva idaṁ aññaṁ tasseva samīpe ṭhapitaṁ sārabhaṇḍanti maññati, tañce aññameva hoti, tasseva pārājikaṁ.",
  "atk-vin01a2:656_0": "Itthannāmassa pāvadātiādīsu eko ācariyo tayo buddharakkhita-dhammarakkhita-saṅgharakkhitanāmakā antevāsikā daṭṭhabbā.",
  "atk-vin01a2:656_1": "Tattha bhikkhu bhikkhuṁ āṇāpetīti ācariyo kiñci bhaṇḍaṁ katthaci sallakkhetvā tassa haraṇatthāya buddharakkhitaṁ āṇāpeti.",
  "atk-vin01a2:656_2": "Itthannāmassa pāvadāti gaccha tvaṁ, buddharakkhita, etamatthaṁ dhammarakkhitassa pāvada.",
  "atk-vin01a2:656_3": "Itthannāmo itthannāmassa pāvadatūti dhammarakkhitopi saṅgharakkhitassa pāvadatu.",
  "atk-vin01a2:656_4": "Itthannāmo itthannāmaṁ bhaṇḍaṁ avaharatūti evaṁ tayā āṇattena dhammarakkhitena āṇatto saṅgharakkhito itthannāmaṁ bhaṇḍaṁ avaharatu, so hi amhesu vīrajātiko paṭibalo imasmiṁ kammeti.",
  "atk-vin01a2:656_5": "Āpatti dukkaṭassāti evaṁ āṇāpentassa ācariyassa tāva dukkaṭaṁ.",
  "atk-vin01a2:656_6": "Sace pana sā āṇatti yathādhippāyaṁ gacchati, yaṁ parato thullaccayaṁ vuttaṁ, āṇattikkhaṇe tadeva hoti.",
  "atk-vin01a2:656_7": "Atha taṁ bhaṇḍaṁ avassaṁ hāriyaṁ hoti, yaṁ parato ‘‘sabbesaṁ āpatti pārājikassā’’ti vuttaṁ, tato imassa taṅkhaṇeyeva pārājikaṁ hotīti ayaṁ yutti sabbattha veditabbā.",
  "atk-vin01a2:657_0": "So itarassa ārocetīti buddharakkhito dhammarakkhitassa, dhammarakkhito ca saṅgharakkhitassa ‘‘amhākaṁ ācariyo evaṁ vadati – ‘itthannāmaṁ kira bhaṇḍaṁ avahara, tvaṁ kira amhesu ca vīrapuriso’’’ti āroceti, evaṁ tesampi dukkaṭaṁ.",
  "atk-vin01a2:657_1": "Avahārako paṭiggaṇhātīti ‘‘sādhu harissāmī’’ti saṅgharakkhito sampaṭicchati.",
  "atk-vin01a2:657_2": "Mūlaṭṭhassa āpatti thullaccayassāti saṅgharakkhitena paṭiggahitamatte ācariyassa thullaccayaṁ, mahājano hi tena pāpe niyojitoti.",
  "atk-vin01a2:657_3": "So taṁ bhaṇḍanti so ce saṅgharakkhito taṁ bhaṇḍaṁ avaharati, sabbesaṁ catunnampi janānaṁ pārājikaṁ.",
  "atk-vin01a2:657_4": "Na kevalañca catunnaṁ, etena upāyena visaṅketaṁ akatvā paramparāya āṇāpentaṁ samaṇasataṁ samaṇasahassaṁ vā hotu, sabbesaṁ pārājikameva.",
  "atk-vin01a2:658_0": "Dutiyavāre – so aññaṁ āṇāpetīti so ācariyena āṇatto buddharakkhito dhammarakkhitaṁ adisvā vā avattukāmo vā hutvā saṅgharakkhitameva upasaṅkamitvā ‘‘amhākaṁ ācariyo evamāha – ‘itthannāmaṁ kira bhaṇḍaṁ avaharā’’’ti āṇāpeti.",
  "atk-vin01a2:658_1": "Āpatti dukkaṭassāti āṇattiyā tāva buddharakkhitassa dukkaṭaṁ.",
  "atk-vin01a2:658_2": "Paṭiggaṇhāti, āpatti dukkaṭassāti saṅgharakkhitena sampaṭicchite mūlaṭṭhasseva dukkaṭanti veditabbaṁ.",
  "atk-vin01a2:658_3": "Sace pana so taṁ bhaṇḍaṁ avaharati, āṇāpakassa ca buddharakkhitassa, avahārakassa ca saṅgharakkhitassāti ubhinnampi pārājikaṁ.",
  "atk-vin01a2:658_4": "Mūlaṭṭhassa pana ācariyassa visaṅketattā pārājikena anāpatti.",
  "atk-vin01a2:658_5": "Dhammarakkhitassa ajānanatāya sabbena sabbaṁ anāpatti.",
  "atk-vin01a2:658_6": "Buddharakkhito pana dvinnaṁ sotthibhāvaṁ katvā attanā naṭṭho.",
  "atk-vin01a2:659_0": "Ito paresu catūsu āṇattivāresu paṭhame tāva so gantvā puna paccāgacchatīti bhaṇḍaṭṭhānaṁ gantvā anto ca bahi ca ārakkhaṁ disvā avaharituṁ asakkonto āgacchati.",
  "atk-vin01a2:659_1": "Yadā sakkosi, tadāti kiṁ ajjeva avahaṭaṁ hoti?",
  "atk-vin01a2:659_2": "Gaccha yadā sakkosi tadā naṁ avaharāti.",
  "atk-vin01a2:659_3": "Āpatti dukkaṭassāti evaṁ puna āṇattiyāpi dukkaṭameva hoti.",
  "atk-vin01a2:659_4": "Sace pana taṁ bhaṇḍaṁ avassaṁ hāriyaṁ hoti, atthasādhakacetanā nāma maggānantaraphalasadisā, tasmā ayaṁ āṇattikkhaṇeyeva pārājiko.",
  "atk-vin01a2:659_5": "Sacepi avahārako saṭṭhivassātikkamena taṁ bhaṇḍaṁ avaharati, āṇāpako ca antarāyeva kālaṁ vā karoti, hīnāya vā āvattati;",
  "atk-vin01a2:659_6": "assamaṇova hutvā kālaṁ vā karissati, hīnāya vā āvattissati, avahārakassa pana avahārakkhaṇeyeva pārājikaṁ.",
  "atk-vin01a2:660_0": "Dutiyavāre – yasmā taṁ saṇikaṁ vā bhaṇanto tassa vā badhiratāya ‘‘mā avaharī’’ti",
  "atk-vin01a2:661_0": "Etaṁ vacanaṁ na sāveti, tasmā mūlaṭṭho na mutto.",
  "atk-vin01a2:661_1": "Tatiyavāre – pana sāvitattā mutto.",
  "atk-vin01a2:661_2": "Catutthavāre – tena ca sāvitattā, itarena ca ‘‘sādhū’’ti sampaṭicchitvā oratattā ubhopi muttāti.",
  "atk-vin01a2:662_0": "Āṇattikathā niṭṭhitā.",
  "atk-vin01a2:663_0": "Āpattibhedaṁ",
  "atk-vin01a2:664_0": "122.",
  "atk-vin01a2:664_1": "Idāni tattha tattha ṭhānā cāvanavasena vuttassa adinnādānassa aṅgaṁ vatthubhedena ca āpattibhedaṁ dassento ‘‘pañcahi ākārehī’’tiādimāha.",
  "atk-vin01a2:664_2": "Tattha pañcahi ākārehīti pañcahi kāraṇehi; pañcahi aṅgehīti vuttaṁ hoti.",
  "atk-vin01a2:664_3": "Tatrāyaṁ saṅkhepattho – adinnaṁ ādiyantassa ‘‘parapariggahitañca hotī’’tiādinā nayena vuttehi pañcahākārehi pārājikaṁ hoti, na tato ūnehīti.",
  "atk-vin01a2:664_4": "Tatrime pañca ākārā – parapariggahitaṁ, parapariggahitasaññitā , parikkhārassa garukabhāvo, theyyacittaṁ, ṭhānācāvananti.",
  "atk-vin01a2:664_5": "Ito parehi pana dvīhi vārehi lahuke parikkhāre vatthubhedena thullaccayañca dukkaṭañca dassitaṁ.",
  "atk-vin01a2:665_0": "125.‘‘Chahākārehī’’tiādinā nayena vuttavārattaye pana na sakasaññitā, na vissāsaggāhitā, na tāvakālikatā, parikkhārassa garukabhāvo, theyyacittaṁ, ṭhānācāvananti evaṁ cha ākārā veditabbā.",
  "atk-vin01a2:665_1": "Vatthubhedena panetthāpi paṭhamavāre pārājikaṁ.",
  "atk-vin01a2:665_2": "Dutiyatatiyesu thullaccayadukkaṭāni vuttāni.",
  "atk-vin01a2:665_3": "Tato paresu pana tīsu vāresu vijjamānepi vatthubhede vatthussa parehi apariggahitattā dukkaṭameva vuttaṁ.",
  "atk-vin01a2:665_4": "Tatra yadetaṁ ‘‘na ca parapariggahita’’nti vuttaṁ, taṁ anajjhāvutthakaṁ vā hotu chaḍḍitaṁ chinnamūlakaṁ assāmikavatthu, attano santakaṁ vā, ubhayampi ‘‘na ca parapariggahita’’ntveva saṅkhyaṁ gacchati.",
  "atk-vin01a2:665_5": "Yasmā panettha parapariggahitasaññā ca atthi, theyyacittena ca gahitaṁ, tasmā anāpatti na vuttāti.",
  "atk-vin01a2:666_0": "Āpattibhedaṁ niṭṭhitaṁ.",
  "atk-vin01a2:667_0": "Anāpattibhedaṁ",
  "atk-vin01a2:668_0": "131.",
  "atk-vin01a2:668_1": "Evaṁ vatthuvasena ca cittavasena ca āpattibhedaṁ dassetvā idāni anāpattibhedaṁ dassento ‘‘anāpatti sasaññissā’’tiādimāha.",
  "atk-vin01a2:668_2": "Tattha sasaññissāti sakasaññissa, ‘‘mayhaṁ santakaṁ idaṁ bhaṇḍa’’nti evaṁ sasaññissa parabhaṇḍampi gaṇhato gahaṇe anāpatti, gahitaṁ pana puna dātabbaṁ.",
  "atk-vin01a2:668_3": "Sace sāmikehi ‘‘dehī’’ti vutto na deti, tesaṁ dhuranikkhepe pārājikaṁ.",
  "atk-vin01a2:669_0": "Vissāsaggāheti vissāsaggahaṇepi anāpatti.",
  "atk-vin01a2:669_1": "Vissāsaggāhalakkhaṇaṁ pana iminā suttena jānitabbaṁ – ‘‘anujānāmi, bhikkhave, pañcahaṅgehi samannāgatassa vissāsaṁ gahetuṁ – sandiṭṭho ca hoti, sambhatto ca, ālapito ca, jīvati ca, gahite ca attamano’’ti (mahāva. 356).",
  "atk-vin01a2:669_2": "Tattha sandiṭṭhoti diṭṭhamattakamitto, sambhattoti daḷhamitto, ālapitoti ‘‘mama santakaṁ yaṁ icchasi, taṁ gaṇheyyāsi, āpucchitvā gahaṇe kāraṇaṁ natthī’’ti vutto.",
  "atk-vin01a2:669_3": "Jīvatīti anuṭṭhānaseyyāya sayitopi yāva jīvitindriyupacchedaṁ na pāpuṇāti.",
  "atk-vin01a2:669_4": "Gahite ca attamanoti gahite tuṭṭhacitto hoti, evarūpassa santakaṁ ‘‘gahite me attamano bhavissatī’’ti jānantena gahetuṁ vaṭṭati.",
  "atk-vin01a2:669_5": "Anavasesapariyādānavasena cetāni pañcaṅgāni vuttāni.",
  "atk-vin01a2:669_6": "Vissāsaggāho pana tīhi aṅgehi ruhati – sandiṭṭho, jīvati, gahite attamano;",
  "atk-vin01a2:669_7": "sambhatto, jīvati, gahite attamano;",
  "atk-vin01a2:669_8": "ālapito, jīvati, gahite attamanoti.",
  "atk-vin01a2:670_0": "Yo pana na jīvati, na ca gahite attamano hoti;",
  "atk-vin01a2:670_1": "tassa santakaṁ vissāsaggāhena gahitampi puna dātabbaṁ.",
  "atk-vin01a2:670_2": "Dadamānena ca matakadhanaṁ tāva ye tassa dhane issarā gahaṭṭhā vā pabbajitā vā, tesaṁ dātabbaṁ.",
  "atk-vin01a2:670_3": "Anattamanassa santakaṁ tasseva dātabbaṁ.",
  "atk-vin01a2:670_4": "Yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, paccāharāpetuṁ na labhati.",
  "atk-vin01a2:670_5": "Yopi adātukāmo cittena pana adhivāseti, na kiñci vadati, sopi puna paccāharāpetuṁ na labhati.",
  "atk-vin01a2:670_6": "Yo pana ‘‘mayā tumhākaṁ santakaṁ gahitaṁ vā paribhuttaṁ vā’’ti vutte ‘‘gahitaṁ vā hotu paribhuttaṁ vā, mayā pana taṁ kenacideva karaṇīyena ṭhapitaṁ, pākatikaṁ kātuṁ vaṭṭatī’’ti vadati. Ayaṁ paccāharāpetuṁ labhati.",
  "atk-vin01a2:671_0": "Tāvakāliketi ‘‘paṭidassāmi paṭikarissāmī’’ti evaṁ gaṇhantassa tāvakālikepi gahaṇe anāpatti.",
  "atk-vin01a2:671_1": "Gahitaṁ pana sace bhaṇḍasāmiko puggalo vā gaṇo vā ‘‘tuyhevetaṁ hotū’’ti anujānāti, iccetaṁ kusalaṁ.",
  "atk-vin01a2:671_2": "No ce anujānāti, āharāpente dātabbaṁ.",
  "atk-vin01a2:671_3": "Saṅghasantakaṁ pana paṭidātumeva vaṭṭati.",
  "atk-vin01a2:672_0": "Petapariggaheti ettha pana pettivisaye upapannāpi kālaṁ katvā tasmiṁyeva attabhāve nibbattāpi cātumahārājikādayo devāpi sabbe ‘‘petā’’ tveva saṅkhyaṁ gatā, tesaṁ pariggahe anāpatti.",
  "atk-vin01a2:672_1": "Sacepi hi sakko devarājā āpaṇaṁ pasāretvā nisinno hoti, dibbacakkhuko ca bhikkhu taṁ ñatvā attano cīvaratthāya satasahassagghanakampi sāṭakaṁ tassa ‘‘mā gaṇha, mā gaṇhā’’ti vadantassāpi gahetvā gacchati, vaṭṭati.",
  "atk-vin01a2:672_2": "Devatā pana uddissa balikammaṁ karontehi rukkhādīsu laggitasāṭake vattabbameva natthi.",
  "atk-vin01a2:673_0": "Tiracchānagatapariggaheti tiracchānagatānampi pariggahe anāpatti.",
  "atk-vin01a2:673_1": "Sacepi hi nāgarājā vā supaṇṇamāṇavako vā manussarūpena āpaṇaṁ pasāreti, tato cassa santakaṁ koci bhikkhu purimanayeneva gahetvā gacchati, vaṭṭati.",
  "atk-vin01a2:673_2": "Sīho vā byaggho vā migamahiṁsādayo vadhitvā khādanto jighacchāpīḷito āditova na vāretabbo. Anatthampi hi kareyya.",
  "atk-vin01a2:673_3": "Yadi pana thoke khāyite vāretuṁ sakkoti, vāretvā gahetuṁ vaṭṭati.",
  "atk-vin01a2:673_4": "Senādayopi āmisaṁ gahetvā gacchante pātāpetvā gaṇhituṁ vaṭṭati.",
  "atk-vin01a2:674_0": "Paṁsukūlasaññissāti assāmikaṁ ‘‘idaṁ paṁsukūla’’nti evaṁsaññissāpi gahaṇe anāpatti.",
  "atk-vin01a2:674_1": "Sace pana taṁ sassāmikaṁ hoti, āharāpente dātabbaṁ .",
  "atk-vin01a2:674_2": "Ummattakassāti pubbe vuttappakārassa ummattakassāpi anāpatti.",
  "atk-vin01a2:674_3": "Ādikammikassāti idha dhaniyo ādikammiko, tassa anāpatti.",
  "atk-vin01a2:674_4": "Avasesānaṁ pana rajakabhaṇḍikādicorānaṁ chabbaggiyādīnaṁ āpattiyevāti.",
  "atk-vin01a2:675_0": "Anāpattibhedaṁ niṭṭhitaṁ.",
  "atk-vin01a2:676_0": "Padabhājanīyavaṇṇanā niṭṭhitā.",
  "atk-vin01a2:677_0": "Pakiṇṇakakathā",
  "atk-vin01a2:678_0": "Samuṭṭhānañca kiriyā, atho saññā sacittakaṁ;",
  "atk-vin01a2:679_0": "Lokavajjañca kammañca, kusalaṁ vedanāya cāti.",
  "atk-vin01a2:680_0": "Imasmiṁ pana pakiṇṇake idaṁ sikkhāpadaṁ tisamuṭṭhānaṁ – sāhatthikaṁ kāyato ca cittato ca samuṭṭhāti, āṇattikaṁ vācato ca cittato ca samuṭṭhāti, sāhatthikāṇattikaṁ kāyato ca vācato ca cittato ca samuṭṭhāti.",
  "atk-vin01a2:680_1": "Kiriyāsamuṭṭhānañca, karontoyeva hi etaṁ āpajjati na akaronto.",
  "atk-vin01a2:680_2": "‘‘Adinnaṁ ādiyāmī’’ti saññāya abhāvena muccanato saññāvimokkhaṁ, sacittakaṁ , lokavajjaṁ, kāyakammaṁ, vacīkammaṁ, akusalacittaṁ, tuṭṭho vā bhīto vā majjhatto vā taṁ āpajjatīti tivedananti sabbaṁ paṭhamasikkhāpade vuttanayeneva veditabbaṁ.",
  "atk-vin01a2:681_0": "Pakiṇṇakakathā niṭṭhitā.",
  "atk-vin01a2:682_0": "Vinītavatthuvaṇṇanā",
  "atk-vin01a2:683_0": "132.",
  "atk-vin01a2:683_1": "Vinītavatthukathāsu chabbaggiyavatthu anupaññattiyaṁ vuttameva.",
  "atk-vin01a2:684_0": "Dutiyavatthumhi – cittaṁ nāma puthujjanānaṁ rāgādivasena pakatiṁ vijahitvā dhāvati sandhāvati vidhāvati.",
  "atk-vin01a2:684_1": "Sace bhagavā kāyavacīdvārabhedaṁ vināpi cittuppādamattena āpattiṁ paññapeyya, ko sakkuṇeyya anāpattikaṁ attānaṁ kātuṁ! Tenāha – ‘‘anāpatti bhikkhu cittuppāde’’ti.",
  "atk-vin01a2:684_2": "Cittavasikena pana na bhavitabbaṁ, paṭisaṅkhānabalena cittaṁ nivāretabbamevāti.",
  "atk-vin01a2:685_0": "133-4.",
  "atk-vin01a2:685_1": "Āmasana-phandāpana-ṭhānācāvanavatthūni uttānatthāneva.",
  "atk-vin01a2:685_2": "Tato parāni ca theyyacitto bhūmito aggahesīti vatthupariyosānāni.",
  "atk-vin01a2:686_0": "135.",
  "atk-vin01a2:686_1": "Niruttipathavatthusmiṁ 1.329 ādiyīti gaṇhi, ‘‘corosi tva’’nti parāmasi.",
  "atk-vin01a2:686_2": "Itaro pana ‘‘kena avahaṭa’’nti vutte ‘‘mayā avahaṭa’’nti pucchāsabhāgena paṭiññaṁ adāsi.",
  "atk-vin01a2:686_3": "Yadi hi itarena ‘‘kena gahitaṁ, kena apanītaṁ, kena ṭhapita’’nti vuttaṁ abhavissa, atha ayampi ‘‘mayā gahitaṁ, apanītaṁ, ṭhapita’’nti vā vadeyya.",
  "atk-vin01a2:686_4": "Mukhaṁ nāma bhuñjanatthāya ca kathanatthāya ca kataṁ, theyyacittaṁ pana vinā avahāro natthi.",
  "atk-vin01a2:686_5": "Tenāha bhagavā – ‘‘anāpatti bhikkhu niruttipathe’’ti.",
  "atk-vin01a2:686_6": "Vohāravacanamatte anāpattīti attho.",
  "atk-vin01a2:686_7": "Tato paraṁ veṭhanavatthu pariyosānaṁ sabbaṁ uttānatthameva.",
  "atk-vin01a2:687_0": "137.",
  "atk-vin01a2:687_1": "Abhinnasarīravatthusmiṁ adhivatthoti sāṭakataṇhāya tasmiṁyeva sarīre nibbatto.",
  "atk-vin01a2:687_2": "Anādiyantoti tassa vacanaṁ agaṇhanto, ādaraṁ vā akaronto.",
  "atk-vin01a2:687_3": "Taṁ sarīraṁ uṭṭhahitvāti peto attano ānubhāvena taṁ sarīraṁ uṭṭhāpesi.",
  "atk-vin01a2:687_4": "Tena vuttaṁ – ‘‘taṁ sarīraṁ uṭṭhahitvā’’ti.",
  "atk-vin01a2:687_5": "Dvāraṁ thakesīti bhikkhussa susānasamīpeyeva vihāro, tasmā bhīrukajātiko bhikkhu khippameva tattha pavisitvā dvāraṁ thakesi.",
  "atk-vin01a2:687_6": "Tattheva paripatīti dvāre thakite peto sāṭake nirālayo hutvā taṁ sarīraṁ pahāya yathākammaṁ gato, tasmā taṁ sarīraṁ tattheva paripati, patitanti vuttaṁ hoti.",
  "atk-vin01a2:688_0": "Abhinne sarīreti abbhuṇhe allasarīre paṁsukūlaṁ na gahetabbaṁ, gaṇhantassa evarūpā upaddavā honti, dukkaṭañca āpajjati. Bhinne pana gahetuṁ vaṭṭati. Kittāvatā pana bhinnaṁ hoti?",
  "atk-vin01a2:688_1": "Kāka-kulala-soṇa-siṅgālādīhi mukhatuṇḍakena vā dāṭhāya vā īsakaṁ phālitamattenāpi.",
  "atk-vin01a2:688_2": "Yassa pana patato ghaṁsanena chavimattaṁ chinnaṁ hoti, cammaṁ acchinnaṁ, etaṁ abhinnameva; camme pana chinne bhinnaṁ.",
  "atk-vin01a2:688_3": "Yassāpi sajīvakāleyeva pabhinnā gaṇḍakuṭṭhapiḷakā vā vaṇo vā hoti, idampi bhinnaṁ.",
  "atk-vin01a2:688_4": "Tatiyadivasato pabhuti uddhumātakādibhāvena kuṇapabhāvaṁ upagatampi bhinnameva.",
  "atk-vin01a2:688_5": "Sabbena sabbaṁ pana abhinnepi susānagopakehi vā aññehi vā manussehi gāhāpetuṁ vaṭṭati.",
  "atk-vin01a2:688_6": "No ce aññaṁ labhati, satthakena vā kenaci vā vaṇaṁ katvā gahetabbaṁ.",
  "atk-vin01a2:688_7": "Visabhāgasarīre pana satiṁ upaṭṭhapetvā samaṇasaññaṁ uppādetvā sīse vā hatthapādapiṭṭhiyaṁ vā vaṇaṁ katvā gahetuṁ vaṭṭati.",
  "atk-vin01a2:689_0": "Kusasaṅkāmanavatthukathā",
  "atk-vin01a2:690_0": "138.",
  "atk-vin01a2:690_1": "Tadanantare vatthusmiṁ kusaṁ saṅkāmetvā cīvaraṁ aggahesīti pubbe ‘‘ādiyeyyā’’ti imassa padassa atthavaṇṇanāyaṁ nāmamattena dassitesu theyyāvahāra-pasayhāvahāra-parikappāvahārapaacchannāvahāra-kusāvahāresu kusāvahārena avaharīti attho.",
  "atk-vin01a2:691_0": "Imesaṁ pana avahārānaṁ evaṁ nānattaṁ veditabbaṁ – yo hi koci sassāmikaṁ bhaṇḍaṁ rattibhāge vā divasabhāge vā sandhicchedādīni katvā adissamāno avaharati, kūṭamānakūṭakahāpaṇādīhi vā vañcetvā gaṇhāti, tassevaṁ gaṇhato avahāro ‘‘theyyāvahāro’’ti veditabbo.",
  "atk-vin01a2:692_0": "Yo pana pare pasayha balasā abhibhuyya, atha vā pana santajjetvā bhayaṁ dassetvā tesaṁ santakaṁ gaṇhāti, panthaghāta-gāmaghātādīni karontā dāmarikacorā viya kodhavasena paragharavilopaṁ karontā attano pattabalito ca adhikaṁ balakkārena gaṇhantā rāja-rājamahāmattādayo viya;",
  "atk-vin01a2:692_1": "tassevaṁ gaṇhato avahāro ‘‘pasayhāvahāro’’ti veditabbo.",
  "atk-vin01a2:693_0": "Parikappetvā gaṇhato pana avahāro ‘‘parikappāvahāro’’ti vuccati, so bhaṇḍaparikappa-okāsaparikappavasena duvidho .",
  "atk-vin01a2:693_1": "Tatrāyaṁ bhaṇḍaparikappo – idhekacco sāṭakatthiko antogabbhaṁ pavisitvā ‘‘sace sāṭako bhavissati, gaṇhissāmi;",
  "atk-vin01a2:693_2": "sace suttaṁ, na gaṇhissāmī’’ti parikappetvā andhakāre pasibbakaṁ gaṇhāti, sāṭako ce tatra hoti, uddhāreyeva pārājikaṁ. Suttaṁ ce hoti, rakkhati.",
  "atk-vin01a2:693_3": "Bahi nīharitvā muñcitvā ‘‘sutta’’nti ñatvā puna āharitvā yathāṭhāne ṭhapeti, rakkhatiyeva.",
  "atk-vin01a2:693_4": "‘‘Sutta’’nti ñatvāpi ‘‘yaṁ laddhaṁ, taṁ gahetabba’’nti gacchati, padavārena kāretabbo.",
  "atk-vin01a2:693_5": "Bhūmiyaṁ ṭhapetvā gaṇhāti, uddhāre pārājikaṁ.",
  "atk-vin01a2:693_6": "‘‘Coro, coro’’ti sāmikehi pariyuṭṭhito chaḍḍetvā palāyati, rakkhati.",
  "atk-vin01a2:693_7": "Sāmikā taṁ disvā gaṇhanti, iccetaṁ kusalaṁ.",
  "atk-vin01a2:693_8": "Añño ce koci gaṇhāti, bhaṇḍadeyyaṁ.",
  "atk-vin01a2:693_9": "Atha nivattesu sāmikesu sayameva taṁ disvā ‘‘pagevetaṁ mayā nīhaṭaṁ, mama dāni santaka’’nti gaṇhāti, rakkhati; bhaṇḍadeyyaṁ pana hoti.",
  "atk-vin01a2:693_10": "‘‘Sace suttaṁ bhavissati, gaṇhissāmi; sace sāṭako, na gaṇhissāmi.",
  "atk-vin01a2:693_11": "Sace sappi bhavissati, gaṇhissāmi;",
  "atk-vin01a2:693_12": "sace telaṁ, na gaṇhissāmī’’tiādinā nayena parikappetvā gaṇhantassāpi eseva nayo.",
  "atk-vin01a2:694_0": "Mahāpaccariyādīsu pana ‘‘sāṭakatthikopi sāṭakapasibbakameva gahetvā nikkhanto bahi ṭhatvā muñcitvā ‘sāṭako aya’nti disvā gacchanto paduddhāreneva kāretabbo’’ti vuttaṁ.",
  "atk-vin01a2:694_1": "Ettha pana ‘‘sace sāṭako bhavissati, gaṇhissāmī’’ti parikappitattā parikappo dissati, disvā haṭattā parikappāvahāro na dissati.",
  "atk-vin01a2:694_2": "Mahāaṭṭhakathāyaṁ pana yaṁ parikappitaṁ taṁ adiṭṭhaṁ parikappitabhāve ṭhitaṁyeva uddharantassa avahāro vutto, tasmā tattha parikappāvahāro dissati.",
  "atk-vin01a2:694_3": "‘‘Taṁ maññamāno taṁ avaharī’’ti pāḷiyā ca sametīti.",
  "atk-vin01a2:694_4": "Tattha yvāyaṁ ‘‘sace sāṭako bhavissati, gaṇhissāmī’’tiādinā nayena pavatto parikappo, ayaṁ ‘‘bhaṇḍaparikappo’’ nāma.",
  "atk-vin01a2:695_0": "Okāsaparikappo pana evaṁ veditabbo – idhekacco lolabhikkhu parapariveṇaṁ vā kulagharaṁ vā araññe kammantasālaṁ vā pavisitvā tattha kathāsallāpena nisinno kiñci lobhaneyyaṁ parikkhāraṁ oloketi, olokento ca pana disvā dvārapamukhaheṭṭhāpāsādapariveṇadvārakoṭṭhakarukkhamūlādivasena paricchedaṁ katvā ‘‘sace maṁ etthantare passissanti, daṭṭhukāmatāya gahetvā vicaranto viya etesaṁyeva dassāmi;",
  "atk-vin01a2:695_1": "no ce passissanti, harissāmī’’ti parikappeti.",
  "atk-vin01a2:695_2": "Tassa taṁ ādāya parikappitaparicchedaṁ atikkantamatte pārājikaṁ.",
  "atk-vin01a2:695_3": "Sace upacārasīmaṁ parikappeti, tadabhimukhova gacchanto kammaṭṭhānādīni manasi karonto vā aññavihito vā asatiyā upacārasīmaṁ atikkamati, bhaṇḍadeyyaṁ.",
  "atk-vin01a2:695_4": "Athāpissa taṁ ṭhānaṁ pattassa coro vā hatthī vā vāḷamigo vā mahāmegho vā vuṭṭhahati, so ca tamhā upaddavā muccitukamyatāya sahasā taṁ ṭhānaṁ atikkamati, bhaṇḍadeyyameva.",
  "atk-vin01a2:695_5": "Keci panettha ‘‘yasmā mūleva theyyacittena gahitaṁ, tasmā na rakkhati, avahāroyevā’’ti vadanti. Ayaṁ tāva mahāaṭṭhakathānayo.",
  "atk-vin01a2:695_6": "Mahāpaccariyaṁ pana ‘‘sacepi so antoparicchede hatthiṁ vā assaṁ vā abhiruhitvā taṁ neva pājeti, na pājāpeti;",
  "atk-vin01a2:695_7": "paricchede atikkantepi pārājikaṁ natthi, bhaṇḍadeyyamevā’’ti vuttaṁ.",
  "atk-vin01a2:695_8": "Tatra yvāyaṁ ‘‘sace maṁ etthantare passissanti, daṭṭhukāmatāya gahetvā vicaranto viya etesaṁyeva dassāmī’’ti pavatto parikappo, ayaṁ ‘‘okāsaparikappo’’ nāma.",
  "atk-vin01a2:696_0": "Evamimesaṁ dvinnampi parikappānaṁ vasena parikappetvā gaṇhato avahāro ‘‘parikappāvahāro’’ti veditabbo.",
  "atk-vin01a2:697_0": "Paṭicchādetvā pana avaharaṇaṁ paṭicchannāvahāro.",
  "atk-vin01a2:697_1": "So evaṁ veditabbo – yo bhikkhu manussānaṁ uyyānādīsu kīḷantānaṁ vā pavisantānaṁ vā omuñcitvā ṭhapitaṁ alaṅkārabhaṇḍaṁ disvā ‘‘sace onamitvā gahessāmi, ‘kiṁ samaṇo gaṇhātī’ti maṁ jānitvā viheṭheyyu’’nti paṁsunā vā paṇṇena vā paṭicchādeti – ‘‘pacchā gaṇhissāmī’’ti, tassa ettāvatā uddhāro natthīti na tāva avahāro hoti.",
  "atk-vin01a2:697_2": "Yadā pana te manussā antogāmaṁ pavisitukāmā taṁ bhaṇḍakaṁ vicinantāpi apassitvā ‘‘idāni andhakāro, sve jānissāmā’’ti sālayā eva gatā honti.",
  "atk-vin01a2:697_3": "Athassa taṁ uddharato uddhāre pārājikaṁ.",
  "atk-vin01a2:697_4": "‘‘Paṭicchannakāleyeva taṁ mama santaka’’nti sakasaññāya vā ‘‘gatā dāni te, chaḍḍitabhaṇḍaṁ ida’’nti paṁsukūlasaññāya vā gaṇhantassa pana bhaṇḍadeyyaṁ.",
  "atk-vin01a2:697_5": "Tesu dutiyadivase āgantvā vicinitvā adisvā dhuranikkhepaṁ katvā gatesupi gahitaṁ bhaṇḍadeyyameva. Kasmā?",
  "atk-vin01a2:697_6": "Yasmā tassa payogena tehi na diṭṭhaṁ, yo pana tathārūpaṁ bhaṇḍaṁ disvā yathāṭhāne ṭhitaṁyeva appaṭicchādetvā theyyacitto pādena akkamitvā kaddame vā vālikāya vā paveseti, tassa pavesitamatteyeva pārājikaṁ.",
  "atk-vin01a2:698_0": "Kusaṁ saṅkāmetvā pana avaharaṇaṁ ‘‘kusāvahāro’’ti vuccati.",
  "atk-vin01a2:698_1": "Sopi evaṁ veditabbo – yo bhikkhu kusaṁ pātetvā cīvare bhājiyamāne attano koṭṭhāsassa samīpe ṭhitaṁ appagghataraṁ vā mahagghataraṁ vā samasamaṁ vā agghena parassa koṭṭhāsaṁ haritukāmo attano koṭṭhāse patitaṁ kusadaṇḍakaṁ parassa koṭṭhāse pātetukāmo uddharati, rakkhati tāva.",
  "atk-vin01a2:698_2": "Parassa koṭṭhāse pāteti, rakkhateva.",
  "atk-vin01a2:698_3": "Yadā pana tasmiṁ patite parassa koṭṭhāsato parassa kusadaṇḍakaṁ uddharati, uddhaṭamatte pārājiko hoti.",
  "atk-vin01a2:698_4": "Sace paṭhamataraṁ parakoṭṭhāsato kusadaṇḍakaṁ uddharati attano koṭṭhāse pātetukāmatāya uddhāre rakkhati , pātane rakkhati.",
  "atk-vin01a2:698_5": "Attano koṭṭhāsato pana attano kusadaṇḍakaṁ uddharati, uddhāreyeva rakkhati.",
  "atk-vin01a2:698_6": "Taṁ uddharitvā parakoṭṭhāse pātentassa hatthato muttamatte pārājikaṁ.",
  "atk-vin01a2:699_0": "Sace pana dvīsupi koṭṭhāsesu patitadaṇḍake adassanaṁ gameti, tato avasesabhikkhūsu gatesu itaro ‘‘‘mayhaṁ, bhante, daṇḍako na paññāyatī’ti.",
  "atk-vin01a2:699_1": "‘Mayhampi, āvuso, na paññāyatī’ti.",
  "atk-vin01a2:699_2": "‘Katamo pana, bhante, mayhaṁ bhāgo’ti?",
  "atk-vin01a2:699_3": "‘Ayaṁ tuyhaṁ bhāgo’’’ti attano bhāgaṁ dasseti, tasmiṁ vivaditvā vā avivaditvā vā taṁ gaṇhitvā gate itaro tassa bhāgaṁ uddharati, uddhāre pārājikaṁ.",
  "atk-vin01a2:699_4": "Sacepi tena ‘‘ahaṁ mama bhāgaṁ tuyhaṁ na demi, tvaṁ pana attano bhāgaṁ ñatvā gaṇhā’’ti vutte ‘‘nāyaṁ mamā’’ti jānantopi tasseva bhāgaṁ gaṇhāti, uddhāre pārājikaṁ.",
  "atk-vin01a2:699_5": "Sace pana itaro ‘‘ayaṁ tuyhaṁ bhāgo, ayaṁ mayhaṁ bhāgoti kiṁ iminā vivādenā’’ti cintetvā ‘‘mayhaṁ vā patto hotu, tumhākaṁ vā, yo varabhāgo taṁ tumhe gaṇhathā’’ti vadati, dinnakaṁ nāma gahitaṁ hoti, natthettha avahāro.",
  "atk-vin01a2:699_6": "Sacepi so vivādabhīruko bhikkhu ‘‘yaṁ tuyhaṁ ruccati, taṁ gaṇhā’’ti vutto attano pattaṁ varabhāgaṁ ṭhapetvā lāmakaṁyeva gahetvā gacchati, tato itarassa vicinitāvasesaṁ gaṇhantassāpi avahāro natthevāti.",
  "atk-vin01a2:700_0": "Aṭṭhakathāsupana vuttaṁ – ‘‘imasmiṁ ṭhāne kusasaṅkāmanavasena cīvarabhājanīyameva ekaṁ āgataṁ, catunnampi pana paccayānaṁ uppattiñca bhājanīyañca nīharitvā dassetabba’’nti evañca vatvā cīvarakkhandhake‘‘paṭiggaṇhātu me, bhante, bhagavā sīveyyakaṁ dussayugaṁ;",
  "atk-vin01a2:700_1": "bhikkhusaṅghassa ca gahapaticīvaraṁ anujānātū’’ti (mahāva.",
  "atk-vin01a2:700_2": "337) idaṁ jīvakavatthuṁ ādiṁ katvā uppannacīvarakathā, senāsanakkhandhake ‘‘tena kho pana samayena rājagahaṁ dubbhikkhaṁ hoti, manussā na sakkonti saṅghabhattaṁ kātuṁ, icchanti uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikaṁ kātu’’nti (cūḷava.",
  "atk-vin01a2:700_3": "325) idaṁ suttamādiṁ katvā piṇḍapātakathā, senāsanakkhandhakeyeva ‘‘tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti – ‘idha mayaṁ vassaṁ vasissāmā’ti.",
  "atk-vin01a2:700_4": "Addasaṁsu kho chabbaggiyā bhikkhū sattarasavaggiye bhikkhū vihāraṁ paṭisaṅkharonte’’ti (cūḷava.",
  "atk-vin01a2:700_5": "316) idaṁ chabbaggiyavatthuṁ ādiṁ katvā āgatasenāsanakathā, tadavasāne ca sappiādibhesajjakathā vitthārena kathitā.",
  "atk-vin01a2:700_6": "Mayaṁ pana taṁ sabbaṁ āgatāgataṭṭhāneyeva kathayissāma;",
  "atk-vin01a2:700_7": "evaṁ kathane kāraṇaṁ pubbe vuttameva.",
  "atk-vin01a2:701_0": "Kusasaṅkāmanavatthukathā niṭṭhitā.",
  "atk-vin01a2:702_0": "139. Ito paraṁ jantāgharavatthu uttānatthameva.",
  "atk-vin01a2:703_0": "140.",
  "atk-vin01a2:703_1": "Pañcasu vighāsavatthūsu te bhikkhū anupasampannena kappiyaṁ kārāpetvā paribhuñjiṁsu.",
  "atk-vin01a2:703_2": "Vighāsaṁ pana gaṇhantena khāditāvasesaṁ chaḍḍitaṁ gahetabbaṁ.",
  "atk-vin01a2:703_3": "Yadi sakkoti khādante chaḍḍāpetvā gaṇhituṁ, etampi vaṭṭati.",
  "atk-vin01a2:703_4": "Attaguttatthāya pana parānuddayatāya ca na gahetabbaṁ.",
  "atk-vin01a2:704_0": "141.",
  "atk-vin01a2:704_1": "Odanakhādanīyapūvaucchutimbarūsakabhājanīyavatthūsu aparassa bhāgaṁ dehīti asantaṁ puggalaṁ āha.",
  "atk-vin01a2:704_2": "Amūlakaṁ aggahesīti sāmikesu dentesu evaṁ aggahesi.",
  "atk-vin01a2:704_3": "Anāpatti bhikkhu pārājikassāti sāmikehi dinnaṁ aggahesi; tenassa anāpatti vuttā.",
  "atk-vin01a2:704_4": "Āpatti sampajānamusāvāde pācittiyassāti yo panānena sampajānamusāvādo vutto, tasmiṁ pācittiyaṁ āha;",
  "atk-vin01a2:704_5": "parato tekaṭulayāguvatthumhi viya.",
  "atk-vin01a2:704_6": "Gahaṇe pana ayaṁ vinicchayo – saṅghassa santakaṁ sammatena vā āṇattehi vā ārāmikādīhi diyyamānaṁ, gihīnañca santakaṁ sāmikena vā āṇattena vā diyyamānaṁ ‘‘aparassa bhāgaṁ dehī’’ti vatvā gaṇhato bhaṇḍadeyyaṁ.",
  "atk-vin01a2:704_7": "Aññena diyyamānaṁ gaṇhanto bhaṇḍagghena kāretabbo.",
  "atk-vin01a2:704_8": "Asammatena vā anāṇattena vā diyyamāne ‘‘aparampi bhāgaṁ dehī’’ti vatvā vā kūṭavassāni gaṇetvā vā gaṇhanto pattacatukke viya tassuddhāreyeva bhaṇḍagghena kāretabbo.",
  "atk-vin01a2:704_9": "Itarehi diyyamānaṁ evaṁ gaṇhato bhaṇḍadeyyaṁ.",
  "atk-vin01a2:704_10": "Sāmikena pana ‘‘imassa dehī’’ti dāpitaṁ vā sayaṁ dinnaṁ vā sudinnanti ayamettha sabbaaṭṭhakathāvinicchayato sāro.",
  "atk-vin01a2:705_0": "142-3.",
  "atk-vin01a2:705_1": "Odaniyagharādivatthūsu – odaniyagharaṁ nāma vikkāyikabhattapacanagharaṁ.",
  "atk-vin01a2:705_2": "Sūnagharaṁ nāma vikkāyikamaṁsapacanagharaṁ.",
  "atk-vin01a2:705_3": "Pūvagharaṁ nāma vikkāyikakhajjakapacanagharaṁ.",
  "atk-vin01a2:705_4": "Sesamettha, parikkhāravatthūsu ca pākaṭameva.",
  "atk-vin01a2:706_0": "144.",
  "atk-vin01a2:706_1": "Pīṭhavatthusmiṁ – so bhikkhu parikappetvā ‘‘etaṁ ṭhānaṁ sampattaṁ gaṇhissāmī’’ti saṅkāmesi.",
  "atk-vin01a2:706_2": "Tenassa saṅkāmane avahāro natthi.",
  "atk-vin01a2:706_3": "Saṅkāmetvā pana parikappitokāsato gahaṇe pārājikaṁ vuttaṁ.",
  "atk-vin01a2:706_4": "Evaṁ haranto ca yadi pīṭhake theyyacittaṁ natthi, thavikaṁ agghāpetvā kāretabbo.",
  "atk-vin01a2:706_5": "Atha pīṭhakepi atthi, ubho agghāpetvā kāretabboti.",
  "atk-vin01a2:706_6": "Bhisiādīni tīṇi vatthūni pākaṭāneva.",
  "atk-vin01a2:707_0": "146.",
  "atk-vin01a2:707_1": "Vissāsaggāhādīsu tīsu vatthūsu gahaṇe anāpatti, āharāpentesu bhaṇḍadeyyaṁ.",
  "atk-vin01a2:707_2": "Piṇḍāya paviṭṭhassa paṭiviso antoupacārasīmāyaṁ ṭhitasseva gahetuṁ vaṭṭati.",
  "atk-vin01a2:707_3": "Yadi pana dāyakā ‘‘bahiupacāraṭṭhānampi bhante, bhāgaṁ gaṇhatha, āgantvā paribhuñjissantī’’ti vadanti, evaṁ antogāmaṭṭhānampi gahetuṁ vaṭṭati. Sesamettha uttānatthameva.",
  "atk-vin01a2:708_0": "148-9.",
  "atk-vin01a2:708_1": "Sattasu ambacorakādivatthūsu paṁsukūlasaññāya gahaṇe anāpatti, āharāpentesu bhaṇḍadeyyaṁ, theyyacittena paribhoge pārājikaṁ.",
  "atk-vin01a2:708_2": "Tatrāyaṁ vinicchayo – sāmikāpi sālayā, corāpi sālayā, paṁsukūlasaññāya khādantassa bhaṇḍadeyyaṁ, theyyacittena gaṇhato uddhāreyeva avahāro, bhaṇḍaṁ agghāpetvā kāretabbo.",
  "atk-vin01a2:708_3": "Sāmikā sālayā, corā nirālayā, eseva nayo. Sāmikā nirālayā, corā sālayā;",
  "atk-vin01a2:708_4": "‘‘puna gaṇhissāmā’’ti kismiñcideva gahanaṭṭhāne khipitvā gatā, eseva nayo.",
  "atk-vin01a2:708_5": "Ubhopi nirālayā, paṁsukūlasaññāya khādato anāpatti, theyyacittena dukkaṭaṁ.",
  "atk-vin01a2:709_0": "Saṅghassa ambādīsu pana saṅghārāme jātaṁ vā hotu, ānetvā dinnaṁ vā pañcamāsakaṁ vā atirekapañcamāsakaṁ vā agghanakaṁ avaharantassa pārājikaṁ.",
  "atk-vin01a2:709_1": "Paccante corupaddavena gāmesu vuṭṭhahantesu bhikkhūpi vihāre chaḍḍetvā ‘‘puna āvasante janapade āgamissāmā’’ti saussāhāva gacchanti.",
  "atk-vin01a2:709_2": "Bhikkhū tādisaṁ vihāraṁ patvā ambapakkādīni ‘‘chaḍḍitakānī’’ti paṁsukūlasaññāya paribhuñjanti, anāpatti;",
  "atk-vin01a2:709_3": "theyyacittena paribhuñjato avahāro hoti, bhaṇḍaṁ agghāpetvā kāretabbo.",
  "atk-vin01a2:710_0": "Mahāpaccariyaṁ pana saṅkhepaṭṭhakathāyañca avisesena vuttaṁ – ‘‘chaḍḍitavihāre pana phalāphalaṁ theyyacittena paribhuñjato pārājikaṁ. Kasmā?",
  "atk-vin01a2:710_1": "Āgatānāgatānaṁ santakattā’’ti.",
  "atk-vin01a2:710_2": "Gaṇasantake pana puggalike ca saussāhamattameva pamāṇaṁ.",
  "atk-vin01a2:710_3": "Sace pana tato ambapakkādiṁ kulasaṅgahaṇatthāya deti, kuladūsakadukkaṭaṁ.",
  "atk-vin01a2:710_4": "Theyyacittena dento agghena kāretabbo. Saṅghikepi eseva nayo.",
  "atk-vin01a2:710_5": "Senāsanatthāya niyamitaṁ kulasaṅgahaṇatthāya dadato dukkaṭaṁ, issaravatāya thullaccayaṁ, theyyacittena pārājikaṁ.",
  "atk-vin01a2:710_6": "No ce vatthu pahoti, agghena kāretabbo.",
  "atk-vin01a2:710_7": "Bahi upacārasīmāya nisīditvā issaravatāya paribhuñjato gīvā.",
  "atk-vin01a2:710_8": "Ghaṇṭiṁ paharitvā kālaṁ ghosetvā ‘‘mayhaṁ pāpuṇātī’’ti khāditaṁ sukhāditaṁ.",
  "atk-vin01a2:710_9": "Ghaṇṭiṁ apaharitvā kālameva ghosetvā, ghaṇṭimeva paharitvā kālaṁ aghosetvā, ghaṇṭimpi apaharitvā kālampi aghosetvā aññesaṁ natthibhāvaṁ ñatvā ‘‘mayhaṁ pāpuṇātī’’ti khāditampi sukhāditameva.",
  "atk-vin01a2:710_10": "Pupphārāmavatthudvayaṁ pākaṭameva.",
  "atk-vin01a2:711_0": "150.",
  "atk-vin01a2:711_1": "Vuttavādakavatthuttaye vutto vajjemīti tayā vutto hutvā ‘‘tava vacanena vadāmī’’ti attho.",
  "atk-vin01a2:711_2": "Anāpatti bhikkhu pārājikassāti sāmikehi dinnattā anāpatti.",
  "atk-vin01a2:711_3": "Na ca, bhikkhave, ‘‘vutto vajjemī’’ti vattabboti ‘‘ahaṁ tayā vutto hutvā tava vacanena vadāmī’’ti evaṁ añño bhikkhu aññena bhikkhunā na vattabboti attho.",
  "atk-vin01a2:711_4": "Paricchedaṁ pana katvā ‘‘itthannāmaṁ tava vacanena gaṇhissāmī’’ti vattuṁ vaṭṭati.",
  "atk-vin01a2:711_5": "Vutto vajjehīti mayā vutto hutvā mama vacanena vadehīti attho. Sesaṁ vuttanayameva.",
  "atk-vin01a2:711_6": "Imesupi ca dvīsu vatthūsu paricchedaṁ katvā vattuṁ vaṭṭati.",
  "atk-vin01a2:711_7": "Ettāvatā hi upārambhā mutto hotīti.",
  "atk-vin01a2:712_0": "151-2.",
  "atk-vin01a2:712_1": "Maṇivatthuttayassa majjhime vatthusmiṁ – nāhaṁ akallakoti nāhaṁ gilānoti attho. Sesaṁ pākaṭameva.",
  "atk-vin01a2:713_0": "153.",
  "atk-vin01a2:713_1": "Sūkaravatthudvaye – kiñcāpi paṭhamassa bhikkhuno chātajjhattaṁ disvā kāruññena mocitattā anāpatti.",
  "atk-vin01a2:713_2": "Sāmikesu pana asampaṭicchantesu bhaṇḍadeyyaṁ, tāva mahanto vā matasūkaro āharitvā dātabbo, tadagghanakaṁ vā bhaṇḍaṁ.",
  "atk-vin01a2:713_3": "Sace pāsasāmike kuhiñcipi na passati, pāsasāmantā tadagghanakaṁ sāṭakaṁ vā kāsāvaṁ vā thālakaṁ vā yathā te āgatā passanti, īdise ṭhāne ṭhapetvāva gantabbaṁ, theyyacittena pana mocentassa pārājikameva.",
  "atk-vin01a2:713_4": "Ettha ca koci sūkaro pāsaṁ pādena kaḍḍhitvā chinnamatte pāse ṭhānācāvanadhammena ṭhānena ṭhito hoti caṇḍasote baddhanāvā viya.",
  "atk-vin01a2:713_5": "Koci attano dhammatāya ṭhito, koci nipanno, koci kūṭapāsena baddho hoti.",
  "atk-vin01a2:713_6": "Kūṭapāso nāma yassa ante dhanukaṁ vā aṅkusako vā añño vā koci daṇḍako baddho hoti, yo tattha tattha rukkhādīsu laggitvā sūkarassa gamanaṁ nivāreti.",
  "atk-vin01a2:713_7": "Tatra pāsaṁ kaḍḍhitvā ṭhitassa ekameva ṭhānaṁ pāsabandhanaṁ, so hi pāse muttamatte vā chinnamatte vā palāyati.",
  "atk-vin01a2:713_8": "Attano dhammatāya ṭhitassa bandhanañca cattāro ca pādāti pañca ṭhānāni.",
  "atk-vin01a2:713_9": "Nipannassa bandhanañca sayanañcāti dve ṭhānāni.",
  "atk-vin01a2:713_10": "Kūṭapāsabaddhassa yattha yattha gacchati, taṁ tadeva ṭhānaṁ.",
  "atk-vin01a2:713_11": "Tasmā taṁ tato tato mocentā dasapi vīsatipi satampi bhikkhū pārājikaṁ āpajjanti.",
  "atk-vin01a2:713_12": "Tattha tattha āgataṁ disvā ekameva dāsaṁ palāpento viya.",
  "atk-vin01a2:714_0": "Purimānaṁ pana tiṇṇaṁ catuppadakathāyaṁ vuttanayena phandāpanaṭhānācāvanāni veditabbāni.",
  "atk-vin01a2:714_1": "Sunakhadaṭṭhaṁ sūkaraṁ vissajjāpentassāpi kāruññādhippāyena bhaṇḍadeyyaṁ, theyyacittena pārājikaṁ.",
  "atk-vin01a2:714_2": "Pāsaṭṭhānaṁ pana sunakhasamīpaṁ vā asampattaṁ paṭipathaṁ gantvā paṭhamameva palāpentassa avahāro natthi.",
  "atk-vin01a2:714_3": "Yopi baddhasūkarassa ghāsañca pānīyañca datvā balaṁ gāhāpetvā ukkuṭṭhiṁ karoti – ‘‘utrasto palāyissatī’’ti; so ce palāyati, pārājikaṁ.",
  "atk-vin01a2:714_4": "Pāsaṁ dubbalaṁ katvā ukkuṭṭhisaddena palāpentassāpi eseva nayo.",
  "atk-vin01a2:715_0": "Yo pana ghāsañca pānīyañca datvā gacchati, ‘‘balaṁ gahetvā palāyissatī’’ti; so ce palāyati, bhaṇḍadeyyaṁ.",
  "atk-vin01a2:715_1": "Pāsaṁ dubbalaṁ katvā gacchantassāpi eseva nayo.",
  "atk-vin01a2:715_2": "Pāsasantike satthaṁ vā aggiṁ vā ṭhapeti ‘‘chinne vā daḍḍhe vā palāyissatī’’ti.",
  "atk-vin01a2:715_3": "Sūkaro pāsaṁ cālento chinne vā daḍḍhe vā palāyati, bhaṇḍadeyyameva.",
  "atk-vin01a2:715_4": "Pāsaṁ yaṭṭhiyā saha pāteti, pacchā sūkaro taṁ maddanto gacchati , bhaṇḍadeyyaṁ.",
  "atk-vin01a2:715_5": "Sūkaro adūhalapāsāṇehi akkanto hoti, taṁ palāpetukāmassa adūhalaṁ kāruññena ukkhipato bhaṇḍadeyyaṁ, theyyacittena pārājikaṁ.",
  "atk-vin01a2:715_6": "Sace ukkhittamatte agantvā pacchā gacchati, bhaṇḍadeyyameva.",
  "atk-vin01a2:715_7": "Ukkhipitvā ṭhapitaṁ adūhalaṁ pāteti, pacchā sūkaro taṁ maddanto gacchati, bhaṇḍadeyyaṁ.",
  "atk-vin01a2:715_8": "Opāte patitasūkarampi kāruññena uddharato bhaṇḍadeyyaṁ, theyyacittena pārājikaṁ.",
  "atk-vin01a2:715_9": "Opātaṁ pūretvā nāseti, pacchā sūkaro taṁ maddanto gacchati, bhaṇḍadeyyaṁ.",
  "atk-vin01a2:715_10": "Sūle viddhaṁ kāruññena uddharati, bhaṇḍadeyyaṁ, theyyacittena pārājikaṁ.",
  "atk-vin01a2:715_11": "Sūlaṁ uddharitvā chaḍḍeti, bhaṇḍadeyyaṁ.",
  "atk-vin01a2:716_0": "Vihārabhūmiyaṁ pana pāse vā adūhalaṁ vā oḍḍentā vāretabbā – ‘‘migarūpānaṁ paṭisaraṇaṭṭhānametaṁ, mā idha evaṁ karothā’’ti.",
  "atk-vin01a2:716_1": "Sace ‘‘harāpetha, bhante’’ti vadanti, harāpetuṁ vaṭṭati.",
  "atk-vin01a2:716_2": "Atha sayaṁ haranti, sundarameva.",
  "atk-vin01a2:716_3": "Atha neva haranti, na harituṁ denti, rakkhaṁ yācitvā harāpetuṁ vaṭṭati.",
  "atk-vin01a2:716_4": "Manussā sassarakkhaṇakāle khettesu pāse ca adūhalapāsāṇādīni ca karonti – ‘‘maṁsaṁ khādantā sassāni rakkhissāmā’’ti.",
  "atk-vin01a2:716_5": "Vītivatte sassakāle tesu anālayesu pakkantesu tattha baddhaṁ vā patitaṁ vā mocetuṁ vaṭṭatīti.",
  "atk-vin01a2:717_0": "Migavatthudvayepi sūkaravatthūsu vuttasadisoyeva vinicchayo.",
  "atk-vin01a2:718_0": "Macchavatthudvayepi eseva nayo.",
  "atk-vin01a2:718_1": "Ayaṁ pana viseso – kumīnamukhaṁ vivaritvā vā pacchāpuṭakaṁ muñcitvā vā passena chiddaṁ katvā vā kumīnato macche pothetvā palāpentassa pārājikaṁ.",
  "atk-vin01a2:718_2": "Bhattasitthāni dassetvā evaṁ palāpentassāpi pārājikaṁ.",
  "atk-vin01a2:718_3": "Saha kumīnena uddharatopi pārājikaṁ.",
  "atk-vin01a2:718_4": "Kevalaṁ kumīnamukhaṁ vivarati, pacchāpuṭakaṁ muñcati, chiddaṁ vā karoti, macchā pana attano dhammatāya palāyanti, bhaṇḍadeyyaṁ.",
  "atk-vin01a2:718_5": "Evaṁ katvā bhattasitthāni dasseti, macchā gocaratthāya nikkhamitvā palāyanti, bhaṇḍadeyyameva.",
  "atk-vin01a2:718_6": "Mukhaṁ avivaritvā pacchāpuṭakaṁ amuñcitvā passena chiddaṁ akatvā kevalaṁ bhattasitthāni dasseti, macchā pana chātajjhattā sīsena paharitvā okāsaṁ katvā gocaratthāya nikkhamitvā palāyanti, bhaṇḍadeyyameva.",
  "atk-vin01a2:718_7": "Tucchakumīnassa mukhaṁ vā vivarati, pacchāpuṭakaṁ vā muñcati, chiddaṁ vā karoti, āgatāgatā macchā dvāraṁ pattā puṭakachiddehi palāyanti, bhaṇḍadeyyameva.",
  "atk-vin01a2:718_8": "Tucchakumīnaṁ gahetvā gumbe khipati, bhaṇḍadeyyamevāti.",
  "atk-vin01a2:718_9": "Yāne bhaṇḍaṁ pīṭhe thavikāya sadisaṁ.",
  "atk-vin01a2:719_0": "Maṁsapesivatthumhi – sace ākāse gaṇhāti, gahitaṭṭhānameva ṭhānaṁ.",
  "atk-vin01a2:719_1": "Taṁ chahākārehi paricchinditvā ṭhānācāvanaṁ veditabbaṁ.",
  "atk-vin01a2:719_2": "Sesamettha dārugopālakarajakasāṭakavatthūsu ca ambacorakādivatthūsu vuttanayena vinicchinitabbaṁ.",
  "atk-vin01a2:720_0": "155.Kumbhivatthusmiṁ – yo sappitelādīni apādagghanakāni gahetvā ‘‘na puna evaṁ karissāmī’’ti saṁvare ṭhatvā dutiyadivasādīsupi puna citte uppanne evameva dhuranikkhepaṁ katvā paribhuñjanto sabbampi taṁ paribhuñjati, nevatthi pārājikaṁ.",
  "atk-vin01a2:720_1": "Dukkaṭaṁ vā thullaccayaṁ vā āpajjati, bhaṇḍadeyyaṁ pana hoti. Ayampi bhikkhu evamevamakāsi.",
  "atk-vin01a2:720_2": "Tena vuttaṁ – ‘‘anāpatti bhikkhu pārājikassā’’ti.",
  "atk-vin01a2:720_3": "Dhuranikkhepaṁ pana akatvā ‘‘divase divase paribhuñjissāmī’’ti thokaṁ thokampi paribhuñjato yasmiṁ divase pādagghanakaṁ pūrati, tasmiṁ pārājikaṁ.",
  "atk-vin01a2:721_0": "Saṁvidāvahāravatthūni saṁvidāvahāre, muṭṭhivatthūni odaniyagharādivatthūsu dve vighāsavatthūni ambacorakādivatthūsu vuttavinicchayanayena veditabbāni.",
  "atk-vin01a2:721_1": "Dve tiṇavatthūni uttānatthāneva.",
  "atk-vin01a2:722_0": "156.Ambabhājāpanādivatthūsu te bhikkhū ekaṁ gāmakāvāsaṁ paricchinnabhikkhukaṁ agamaṁsu.",
  "atk-vin01a2:722_1": "Tattha bhikkhū phalāphalaṁ paribhuñjamānāpi tesu āgatesu ‘‘therānaṁ phalāni dethā’’ti kappiyakārake na avocuṁ.",
  "atk-vin01a2:722_2": "Atha te bhikkhū ‘‘kiṁ saṅghikaṁ amhākaṁ na pāpuṇātī’’ti ghaṇṭiṁ paharitvā bhājāpetvā tesampi vassaggena bhāgaṁ datvā attanāpi paribhuñjiṁsu.",
  "atk-vin01a2:722_3": "Tena nesaṁ bhagavā ‘‘anāpatti, bhikkhave, paribhogatthāyā’’ti āha.",
  "atk-vin01a2:722_4": "Tasmā idānipi yattha āvāsikā āgantukānaṁ na denti, phalavāre ca sampatte aññesaṁ atthibhāvaṁ disvā corikāya attanāva khādanti, tattha āgantukehi ghaṇṭiṁ paharitvā bhājetvā paribhuñjituṁ vaṭṭati.",
  "atk-vin01a2:723_0": "Yattha pana āvāsikā rukkhe rakkhitvā phalavāre sampatte bhājetvā khādanti, catūsu paccayesu sammā upanenti, anissarā tattha āgantukā.",
  "atk-vin01a2:723_1": "Yepi rukkhā cīvaratthāya niyametvā dinnā, tesupi āgantukā anissarā.",
  "atk-vin01a2:723_2": "Eseva nayo sesapaccayatthāya niyametvā dinnesupi.",
  "atk-vin01a2:724_0": "Ye pana tathā aniyamitā, āvāsikā ca te rakkhitvā gopetvā corikāya paribhuñjanti, na tesu āvāsikānaṁ katikāya ṭhātabbaṁ.",
  "atk-vin01a2:724_1": "Ye phalaparibhogatthāya dinnā, āvāsikāpi ne rakkhitvā gopetvā sammā upanenti, tesuyeva tesaṁ katikāya ṭhātabbaṁ.",
  "atk-vin01a2:724_2": "Mahāpaccariyaṁ pana vuttaṁ – ‘‘catunnaṁ paccayānaṁ niyametvā dinnaṁ theyyacittena paribhuñjanto bhaṇḍaṁ agghāpetvā kāretabbo.",
  "atk-vin01a2:724_3": "Paribhogavaseneva taṁ bhājetvā paribhuñjantassa bhaṇḍadeyyaṁ.",
  "atk-vin01a2:724_4": "Yaṁ panettha senāsanatthāya niyamitaṁ, taṁ paribhogavaseneva bhājetvā paribhuñjantassa thullaccayañca bhaṇḍadeyyañcā’’ti.",
  "atk-vin01a2:725_0": "Odissa cīvaratthāya dinnaṁ cīvareyeva upanetabbaṁ.",
  "atk-vin01a2:725_1": "Sace dubbhikkhaṁ hoti, bhikkhū piṇḍapātena kilamanti, cīvaraṁ pana sulabhaṁ, saṅghasuṭṭhutāya apalokanakammaṁ katvā piṇḍapātepi upanetuṁ vaṭṭati.",
  "atk-vin01a2:725_2": "Senāsanena gilānapaccayena vā kilamantesu saṅghasuṭṭhutāya apalokanakammaṁ katvā tadatthāyapi upanetuṁ vaṭṭati.",
  "atk-vin01a2:725_3": "Odissa piṇḍapātatthāya gilānapaccayatthāya ca dinnepi eseva nayo.",
  "atk-vin01a2:725_4": "Odissa senāsanatthāya dinnaṁ pana garubhaṇḍaṁ hoti, taṁ rakkhitvā gopetvā tadatthameva upanetabbaṁ.",
  "atk-vin01a2:725_5": "Sace pana dubbhikkhaṁ hoti, bhikkhū piṇḍapātena na yāpenti.",
  "atk-vin01a2:725_6": "Ettha rājarogacorabhayādīhi aññattha gacchantānaṁ vihārā palujjanti, tālanāḷikerādike vināsenti, senāsanapaccayaṁ pana nissāya yāpetuṁ sakkā hoti.",
  "atk-vin01a2:725_7": "Evarūpe kāle senāsanaṁ vissajjetvāpi senāsanajagganatthāya paribhogo bhagavatā anuññāto.",
  "atk-vin01a2:725_8": "Tasmā ekaṁ vā dve vā varasenāsanāni ṭhapetvā itarāni lāmakakoṭiyā piṇḍapātatthāya vissajjetuṁ vaṭṭati.",
  "atk-vin01a2:725_9": "Mūlavatthucchedaṁ pana katvā na upanetabbaṁ .",
  "atk-vin01a2:726_0": "Yo pana ārāmo catuppaccayatthāya niyametvā dinno, tattha apalokanakammaṁ na kātabbaṁ.",
  "atk-vin01a2:726_1": "Yena pana paccayena ūnaṁ, tadatthaṁ upanetuṁ vaṭṭati.",
  "atk-vin01a2:726_2": "Ārāmo jaggitabbo, vetanaṁ datvāpi jaggāpetuṁ vaṭṭati.",
  "atk-vin01a2:726_3": "Ye pana vetanaṁ labhitvā ārāmeyeva gehaṁ katvā vasantā rakkhanti, te ce āgatānaṁ bhikkhūnaṁ nāḷikeraṁ vā tālapakkaṁ vā denti, yaṁ tesaṁ saṅghena anuññātaṁ hoti – ‘‘divase divase ettakaṁ nāma khādathā’’ti tadeva te dātuṁ labhanti;",
  "atk-vin01a2:726_4": "tato uttari tesaṁ dadantānampi gahetuṁ na vaṭṭati.",
  "atk-vin01a2:727_0": "Yo pana ārāmaṁ keṇiyā gahetvā saṅghassa catuppaccayatthāya kappiyabhaṇḍameva deti, ayaṁ bahukampi dātuṁ labhati.",
  "atk-vin01a2:727_1": "Cetiyassa padīpatthāya vā khaṇḍaphullapaṭisaṅkharaṇatthāya vā dinno ārāmopi paṭijaggitabbo; vetanaṁ datvāpi jaggāpetabbo.",
  "atk-vin01a2:727_2": "Vetanañca panettha cetiyasantakampi saṅghasantakampi dātuṁ vaṭṭati.",
  "atk-vin01a2:727_3": "Etampi ārāmaṁ vetanena tattheva vasitvā rakkhantānañca keṇiyā gahetvā kappiyabhaṇḍadāyakānañca tattha jātakaphaladānaṁ vuttanayeneva veditabbanti.",
  "atk-vin01a2:728_0": "Ambapālakādivatthūsu – anāpatti, bhikkhave, gopakassa dāneti ettha kataraṁ pana gopakadānaṁ vaṭṭati, kataraṁ na vaṭṭatīti?",
  "atk-vin01a2:728_1": "Mahāsumatthero tāva āha – ‘‘yaṁ gopakassa paricchinditvā dinnaṁ hoti – ‘ettakaṁ divase divase gaṇhā’ti tadeva vaṭṭati; tato uttari na vaṭṭatī’’ti.",
  "atk-vin01a2:728_2": "Mahāpadumatthero panāha – ‘‘kiṁ gopakānaṁ paṇṇaṁ āropetvā nimittasaññaṁ vā katvā dinnaṁ atthi, etesaṁ hatthe vissaṭṭhakassa ete issarā, tasmā yaṁ te denti taṁ bahukampi vaṭṭatī’’ti.",
  "atk-vin01a2:728_3": "Kurundaṭṭhakathāyaṁ pana vuttaṁ – ‘‘manussānaṁ ārāmaṁ vā aññaṁ vā phalāphalaṁ dārakā rakkhanti, tehi dinnaṁ vaṭṭati .",
  "atk-vin01a2:728_4": "Āharāpetvā pana na gahetabbaṁ.",
  "atk-vin01a2:728_5": "Saṅghike pana cetiyasantake ca keṇiyā gahetvā rakkhantasseva dānaṁ vaṭṭati.",
  "atk-vin01a2:728_6": "Vetanena rakkhantassa attano bhāgamattaṁ vaṭṭatī’’ti.",
  "atk-vin01a2:728_7": "Mahāpaccariyaṁ pana ‘‘yaṁ gihīnaṁ ārāmarakkhakā bhikkhūnaṁ denti, etaṁ vaṭṭati.",
  "atk-vin01a2:728_8": "Bhikkhusaṅghassa pana ārāmagopakā yaṁ attano bhatiyā khaṇḍetvā denti, etaṁ vaṭṭati.",
  "atk-vin01a2:728_9": "Yopi upaḍḍhārāmaṁ vā kecideva rukkhe vā bhatiṁ labhitvā rakkhati, tassāpi attano pattarukkhatoyeva dātuṁ vaṭṭati.",
  "atk-vin01a2:728_10": "Keṇiyā gahetvā rakkhantassa pana sabbampi vaṭṭatī’’ti vuttaṁ.",
  "atk-vin01a2:728_11": "Etaṁ pana sabbaṁ byañjanato nānaṁ, atthato ekameva;",
  "atk-vin01a2:728_12": "tasmā adhippāyaṁ ñatvā gahetabbaṁ.",
  "atk-vin01a2:729_0": "Dāruvatthumhi – tāvakāliko ahaṁ bhagavāti tāvakālikacitto ahaṁ bhagavāti vattukāmena vuttaṁ, tāvakālikacittoti ‘‘puna āharitvā dassāmī’’ti evaṁcitto ahanti vuttaṁ hoti.",
  "atk-vin01a2:729_1": "Bhagavā ‘‘tāvakālike anāpattī’’ti āha.",
  "atk-vin01a2:730_0": "Ayaṁ panettha pāḷimuttakavinicchayo – sace saṅgho saṅghikaṁ kammaṁ kāreti uposathāgāraṁ vā bhojanasālaṁ vā, tato āpucchitvā tāvakālikaṁ haritabbaṁ.",
  "atk-vin01a2:730_1": "Yo pana saṅghiko dabbasambhāro agutto deve vassante temeti, ātapena sukkhati, taṁ sabbampi āharitvā attano āvāse kātuṁ vaṭṭati.",
  "atk-vin01a2:730_2": "Saṅgho āharāpento aññena vā dabbasambhārena mūlena vā saññāpetabbo.",
  "atk-vin01a2:730_3": "Na sakkā ce hoti saññāpetuṁ, ‘‘saṅghikena, bhante, kataṁ saṅghikaparibhogena vaḷañjathā’’ti vattabbaṁ.",
  "atk-vin01a2:730_4": "Senāsanassa pana ayameva bhikkhu issaro.",
  "atk-vin01a2:730_5": "Sacepi pāsāṇatthambho vā rukkhatthambho vā kavāṭaṁ vā vātapānaṁ vā nappahoti, saṅghikaṁ tāvakālikaṁ āharitvā pākatikaṁ kātuṁ vaṭṭati.",
  "atk-vin01a2:730_6": "Esa nayo aññesupi dabbasambhāresūti.",
  "atk-vin01a2:731_0": "Udakavatthusmiṁ – yadā udakaṁ dullabhaṁ hoti, yojanatopi aḍḍhayojanatopi āharīyati, evarūpe pariggahitaudake avahāro.",
  "atk-vin01a2:731_1": "Yatopi āharimato vā pokkharaṇīādīsu ṭhitato vā kevalaṁ yāgubhattaṁ sampādenti, pānīyaparibhogañca karonti, na aññaṁ mahāparibhogaṁ, tampi theyyacittena gaṇhato avahāro.",
  "atk-vin01a2:731_2": "Yato pana ekaṁ vā dve vā ghaṭe gahetvā āsanaṁ dhovituṁ, bodhirukkhe siñcituṁ udakapūjaṁ kātuṁ, rajanaṁ pacituṁ labbhati, tattha saṅghassa katikavaseneva paṭipajjitabbaṁ.",
  "atk-vin01a2:731_3": "Atirekaṁ gaṇhanto, mattikādīni vā theyyacittena pakkhipanto bhaṇḍaṁ agghāpetvā kāretabbo.",
  "atk-vin01a2:732_0": "Sace āvāsikā katikavattaṁ daḷhaṁ karonti, aññesaṁ bhaṇḍakaṁ dhovituṁ vā rajituṁ vā na denti, attanā pana aññesaṁ apassantānaṁ gahetvā sabbaṁ karonti, tesaṁ katikāya na ṭhātabbaṁ.",
  "atk-vin01a2:732_1": "Yattakaṁ te dhovanti, tattakaṁ dhovitabbaṁ.",
  "atk-vin01a2:732_2": "Sace saṅghassa dve tisso pokkharaṇiyo vā udakasoṇḍiyo vā honti, katikā ca katā ‘‘ettha nhāyitabbaṁ, ito pānīyaṁ gahetabbaṁ, idha sabbaparibhogo kātabbo’’ti.",
  "atk-vin01a2:732_3": "Katikavatteneva sabbaṁ kātabbaṁ.",
  "atk-vin01a2:732_4": "Yattha katikā natthi, tattha sabbaparibhogo vaṭṭatīti.",
  "atk-vin01a2:733_0": "Mattikāvatthusmiṁ – yattha mattikā dullabhā hoti, nānappakārā vā vaṇṇamattikā āharitvā ṭhapitā, tattha thokāpi pañcamāsakaṁ agghati, tasmā pārājikaṁ.",
  "atk-vin01a2:733_1": "Saṅghike pana kamme cetiyakamme ca niṭṭhite saṅghaṁ āpucchitvā vā tāvakālikaṁ vā gahetuṁ vaṭṭati.",
  "atk-vin01a2:733_2": "Sudhāyapi cittakammavaṇṇesupi eseva nayo.",
  "atk-vin01a2:734_0": "Tiṇavatthūsu – jhāpitatiṇe ṭhānācāvanassa abhāvā dukkaṭaṁ, bhaṇḍadeyyaṁ pana hoti.",
  "atk-vin01a2:734_1": "Saṅgho tiṇavatthuṁ jaggitvā saṅghikaṁ āvāsaṁ chādeti, puna kadāci jaggituṁ na sakkoti, athañño eko bhikkhu vattasīsena jaggati, saṅghassevetaṁ.",
  "atk-vin01a2:734_2": "No ce jaggati, saṅgheneko bhikkhu vattabbo ‘‘jaggitvā dehī’’ti.",
  "atk-vin01a2:734_3": "So ce bhāgaṁ icchati, bhāgaṁ datvāpi jaggāpetabbaṁ.",
  "atk-vin01a2:734_4": "Sace bhāgaṁ vaḍḍheti, dātabbameva.",
  "atk-vin01a2:734_5": "Vaḍḍhetiyeva, ‘‘gaccha jaggitvā sabbaṁ gahetvā attano santakaṁ senāsanaṁ chādehī’’ti vattabbo. Kasmā? Naṭṭhe attho natthi.",
  "atk-vin01a2:734_6": "Dadantehi pana savatthukaṁ na dātabbaṁ , garubhaṇḍaṁ hoti; tiṇamattaṁ pana dātabbaṁ.",
  "atk-vin01a2:734_7": "Tasmiṁ ce jaggitvā attano senāsanaṁ chādente puna saṅgho jaggituṁ pahoti, ‘‘tvaṁ mā jaggi, saṅgho jaggissatī’’ti vattabboti.",
  "atk-vin01a2:735_0": "Mañcādīni satta vatthūni pākaṭāneva.",
  "atk-vin01a2:735_1": "Pāḷiyaṁ pana anāgatampi pāsāṇatthambhaṁ vā rukkhatthambhaṁ vā aññaṁ vā kiñci pādagghanakaṁ harantassa pārājikameva.",
  "atk-vin01a2:735_2": "Padhānagharādīsu chaḍḍitapatitānaṁ pariveṇādīnaṁ kuṭṭampi pākārampi bhinditvā iṭṭhakādīni avaharantassāpi eseva nayo. Kasmā?",
  "atk-vin01a2:735_3": "Saṅghikaṁ nāma kadāci ajjhāvasanti, kadāci na ajjhāvasanti.",
  "atk-vin01a2:735_4": "Paccante corabhayena janapade vuṭṭhahante chaḍḍitavihārādīsu kiñci parikkhāraṁ harantassāpi eseva nayo.",
  "atk-vin01a2:735_5": "Ye pana tato tāvakālikaṁ haranti, puna āvasitesu ca vihāresu bhikkhū āharāpenti, dātabbaṁ.",
  "atk-vin01a2:735_6": "Sacepi tato āharitvā senāsanaṁ kataṁ hoti, taṁ vā tadagghanakaṁ vā dātabbameva.",
  "atk-vin01a2:735_7": "‘‘Puna āvasissāmā’’ti ālayaṁ acchinditvā vuṭṭhitesu janapadesu gaṇasantakaṁ vā puggalikaṁ vā gahitaṁ hoti;",
  "atk-vin01a2:735_8": "te ce anujānanti, paṭikammena kiccaṁ natthi.",
  "atk-vin01a2:735_9": "Saṅghikaṁ pana garubhaṇḍaṁ, tasmā paṭikammaṁ kattabbameva.",
  "atk-vin01a2:736_0": "157. Vihāraparibhogavatthu uttānatthameva.",
  "atk-vin01a2:737_0": "Anujānāmi, bhikkhave, tāvakālikaṁ haritunti ettha yo bhikkhu saṅghikaṁ mañcaṁ vā pīṭhaṁ vā tāvakālikaṁ haritvā attano phāsukaṭṭhāne ekampi dvepi māse saṅghikaparibhogena paribhuñjati, āgatāgatānaṁ vuḍḍhatarānaṁ deti, nappaṭibāhati , tassa tasmiṁ naṭṭhepi jiṇṇepi corāvahaṭepi gīvā na hoti.",
  "atk-vin01a2:737_1": "Vasitvā pana gacchantena yathāṭhāne ṭhapetabbaṁ.",
  "atk-vin01a2:737_2": "Yo pana puggalikaparibhogena paribhuñjati, āgatāgatānaṁ vuḍḍhatarānaṁ na deti, tasmiṁ naṭṭhe tassa gīvā hoti.",
  "atk-vin01a2:737_3": "Aññaṁ pana āvāsaṁ haritvā paribhuñjantena sace tattha vuḍḍhataro āgantvā vuṭṭhāpeti, ‘‘mayā idaṁ asukāvāsato nāma āhaṭaṁ, gacchāmi, naṁ pākatikaṁ karomī’’ti vattabbaṁ.",
  "atk-vin01a2:737_4": "Sace so bhikkhu ‘‘ahaṁ pākatikaṁ karissāmī’’ti vadati, tassa bhāraṁ katvāpi gantuṁ vaṭṭatīti saṅkhepaṭṭhakathāyaṁ vuttaṁ.",
  "atk-vin01a2:738_0": "Campāvatthumhi – tekaṭulayāgūti tilataṇḍulamuggehi vā tilataṇḍulamāsehi vā tilataṇḍulakulatthehi vā tilataṇḍulehi saddhiṁ yaṁkiñci ekaṁ aparaṇṇaṁ pakkhipitvā tīhi katā, etaṁ kira imehi tīhi catubhāgaudakasambhinne khīre sappimadhusakkarādīhi yojetvā karonti.",
  "atk-vin01a2:739_0": "Rājagahavatthumhi – madhugoḷakoti atirasakapūvo vuccati; ‘‘madhusīsaka’’ntipi vadanti.",
  "atk-vin01a2:739_1": "Sesamettha vatthudvayepi odanabhājanīyavatthusmiṁ vuttanayeneva veditabbaṁ.",
  "atk-vin01a2:740_0": "158.",
  "atk-vin01a2:740_1": "Ajjukavatthusmiṁ – etadavocāti gilāno hutvā avoca.",
  "atk-vin01a2:740_2": "Āyasmā upāli āyasmato ajjukassa pakkhoti na agatigamanavasena pakkho, api ca kho anāpattisaññitāya lajjīanuggahena vinayānuggahena ca thero pakkhoti veditabbo. Sesamettha uttānameva.",
  "atk-vin01a2:741_0": "159.",
  "atk-vin01a2:741_1": "Bārāṇasīvatthusmiṁ – corehi upaddutanti corehi viluttaṁ.",
  "atk-vin01a2:741_2": "Iddhiyā ānetvā pāsāde ṭhapesīti thero kira taṁ kulaṁ sokasallasamappitaṁ āvaṭṭantaṁ vivaṭṭantaṁ disvā tassa kulassa anukampāya pasādānurakkhaṇatthāya dhammānuggahena attano iddhiyā ‘‘tesaṁyeva pāsādaṁ dārakānaṁ samīpe hotū’’ti adhiṭṭhāsi.",
  "atk-vin01a2:741_3": "Dārakā ‘‘amhākaṁ pāsādo’’ti sañjānitvā abhiruhiṁsu.",
  "atk-vin01a2:741_4": "Tato thero iddhiṁ paṭisaṁhari, pāsādopi sakaṭṭhāneyeva aṭṭhāsi.",
  "atk-vin01a2:741_5": "Vohāravasena pana vuttaṁ ‘‘te dārake iddhiyā ānetvā pāsāde ṭhapesī’’ti.",
  "atk-vin01a2:741_6": "Iddhivisayeti īdisāya adhiṭṭhāniddhiyā anāpatti.",
  "atk-vin01a2:741_7": "Vikubbaniddhi pana na vaṭṭati.",
  "atk-vin01a2:742_0": "160-1. Avasāne vatthudvayaṁ uttānatthamevāti.",
  "atk-vin01a2:743_0": "Samantapāsādikāya vinayasaṁvaṇṇanāya",
  "atk-vin01a2:744_0": "Dutiyapārājikavaṇṇanā niṭṭhitā.",
  "atk-vin01a2:745_0": "Tatrāyaṁ anusāsanī –",
  "atk-vin01a2:746_0": "Dutiyaṁ adutiyena, yaṁ jinena pakāsitaṁ;",
  "atk-vin01a2:747_0": "Parājitakilesena, pārājikamidaṁ idha.",
  "atk-vin01a2:748_0": "Sikkhāpadaṁ samaṁ tena, aññaṁ kiñci na vijjati;",
  "atk-vin01a2:749_0": "Anekanayavokiṇṇaṁ, gambhīratthavinicchayaṁ.",
  "atk-vin01a2:750_0": "Tasmā vatthumhi otiṇṇe, bhikkhunā vinayaññunā;",
  "atk-vin01a2:751_0": "Vinayānuggahenettha, karontena vinicchayaṁ.",
  "atk-vin01a2:752_0": "Pāḷiṁ aṭṭhakathañceva, sādhippāyamasesato;",
  "atk-vin01a2:753_0": "Ogayha appamattena, karaṇīyo vinicchayo.",
  "atk-vin01a2:754_0": "Āpattidassanussāho, na kattabbo kudācanaṁ;",
  "atk-vin01a2:755_0": "Passissāmi anāpatti-miti kayirātha mānasaṁ.",
  "atk-vin01a2:756_0": "Passitvāpi ca āpattiṁ, avatvāva punappunaṁ;",
  "atk-vin01a2:757_0": "Vīmaṁsitvātha viññūhi, saṁsanditvā ca taṁ vade.",
  "atk-vin01a2:758_0": "Kappiyepi ca vatthusmiṁ, cittassa lahuvattino;",
  "atk-vin01a2:759_0": "Vasena sāmaññaguṇā, cavantīdha puthujjanā.",
  "atk-vin01a2:760_0": "Tasmā paraparikkhāraṁ, āsīvisamivoragaṁ;",
  "atk-vin01a2:761_0": "Aggiṁ viya ca sampassaṁ, nāmaseyya vicakkhaṇoti.",
  "atk-vin01a2:762_0": "Pārājikakaṇḍa-aṭṭhakathāya",
  "atk-vin01a2:763_0": "Paṭhamo bhāgo niṭṭhito.",
  "atk-vin01a2:764_0": " Namo tassa bhagavato arahato sammāsambuddhassa",
  "atk-vin01a2:765_0": "Vinayapiṭake",
  "atk-vin01a2:766_0": "Pārājikakaṇḍa-aṭṭhakathā (dutiyo bhāgo)",
  "atk-vin01a2:767_0": "3. Tatiyapārājikaṁ",
  "atk-vin01a2:768_0": "Tatiyaṁ tīhi suddhena, yaṁ buddhena vibhāvitaṁ;",
  "atk-vin01a2:769_0": "Pārājikaṁ tassa dāni, patto saṁvaṇṇanākkamo.",
  "atk-vin01a2:770_0": "Yasmā tasmā suviññeyyaṁ, yaṁ pubbe ca pakāsitaṁ;",
  "atk-vin01a2:771_0": "Taṁ vajjayitvā assāpi, hoti saṁvaṇṇanā ayaṁ.",
  "atk-vin01a2:772_0": "Paṭhamapaññattinidānavaṇṇanā",
  "atk-vin01a2:773_0": "162.Tenasamayena buddho bhagavā vesāliyaṁ viharati mahāvane kūṭāgārasālāyanti ettha vesāliyanti evaṁnāmake itthiliṅgavasena pavattavohāre nagare.",
  "atk-vin01a2:773_1": "Tañhi nagaraṁ tikkhattuṁ pākāraparikkhepavaḍḍhanena visālībhūtattā ‘‘vesālī’’ti vuccati.",
  "atk-vin01a2:773_2": "Idampi ca nagaraṁ sabbaññutappatteyeva sammāsambuddhe sabbākārena vepullaṁ pattanti veditabbaṁ.",
  "atk-vin01a2:773_3": "Evaṁ gocaragāmaṁ dassetvā nivāsaṭṭhāna māha – ‘‘mahāvane kūṭāgārasālāya’’nti.",
  "atk-vin01a2:773_4": "Tattha mahāvanaṁ nāma sayaṁjātaṁ aropimaṁ saparicchedaṁ mahantaṁ vanaṁ.",
  "atk-vin01a2:773_5": "Kapilavatthusāmantā pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca ṭhitaṁ.",
  "atk-vin01a2:773_6": "Idaṁ tādisaṁ na hoti, saparicchedaṁ mahantaṁ vananti mahāvanaṁ.",
  "atk-vin01a2:773_7": "Kūṭāgārasālā pana mahāvanaṁ nissāya kate ārāme kūṭāgāraṁ anto katvā haṁsavaṭṭakacchadanena katā sabbākārasampannā buddhassa bhagavato gandhakuṭi veditabbā.",
  "atk-vin01a2:774_0": "Anekapariyāyena asubhakathaṁ kathetīti anekehi kāraṇehi asubhākārasandassanappavattaṁ kāyavicchandaniyakathaṁ katheti.",
  "atk-vin01a2:774_1": "Seyyathidaṁ – ‘‘atthi imasmiṁ kāye kesā lomā…pe. … mutta’’nti. Kiṁ vuttaṁ hoti?",
  "atk-vin01a2:774_2": "Bhikkhave, imasmiṁ byāmamatte kaḷevare sabbākārenapi vicinanto na koci kiñci muttaṁ vā maṇiṁ vā veḷuriyaṁ vā agaruṁ vā candanaṁ vā kuṅkumaṁ vā kappūraṁ vā vāsacuṇṇādīni vā aṇumattampi sucibhāvaṁ passati.",
  "atk-vin01a2:774_3": "Atha kho paramaduggandhaṁ jegucchaṁ assirīkadassanaṁ kesalomādinānappakāraṁ asuciṁyeva passati.",
  "atk-vin01a2:774_4": "Tasmā na ettha chando vā rāgo vā karaṇīyo.",
  "atk-vin01a2:774_5": "Yepi hi uttamaṅge sirasmiṁ jātā kesā nāma, tepi asubhā ceva asucino ca paṭikkūlā ca.",
  "atk-vin01a2:774_6": "So ca nesaṁ asubhāsucipaṭikkūlabhāvo vaṇṇatopi saṇṭhānatopi gandhatopi āsayatopi okāsatopīti pañcahi kāraṇehi veditabbo. Evaṁ lomādīnanti.",
  "atk-vin01a2:774_7": "Ayamettha saṅkhepo, vitthāro pana visuddhimagge (visuddhi. 1.182) vuttanayena veditabbo.",
  "atk-vin01a2:774_8": "Iti bhagavā ekamekasmiṁ koṭṭhāse pañcapañcappabhedena anekapariyāyena asubhakathaṁ katheti.",
  "atk-vin01a2:775_0": "Asubhāya vaṇṇaṁ bhāsatīti uddhumātakādivasena asubhamātikaṁ nikkhipitvā padabhājanīyena taṁ vibhajanto vaṇṇento saṁvaṇṇento asubhāya vaṇṇaṁ bhāsati.",
  "atk-vin01a2:775_1": "Asubhabhāvanāya vaṇṇaṁ bhāsatīti yā ayaṁ kesādīsu vā uddhumātakādīsu vā ajjhattabahiddhāvatthūsu asubhākāraṁ gahetvā pavattassa cittassa bhāvanā vaḍḍhanā phātikammaṁ, tassā asubhabhāvanāya ānisaṁsaṁ dassento vaṇṇaṁ bhāsati, guṇaṁ parikitteti.",
  "atk-vin01a2:775_2": "Seyyathidaṁ – ‘‘asubhabhāvanābhiyutto, bhikkhave , bhikkhu kesādīsu vā vatthūsu uddhumātakādīsu vā pañcaṅgavippahīnaṁ pañcaṅgasamannāgataṁ tividhakalyāṇaṁ dasalakkhaṇasampannaṁ paṭhamaṁ jhānaṁ paṭilabhati.",
  "atk-vin01a2:775_3": "So taṁ paṭhamajjhānasaṅkhātaṁ cittamañjūsaṁ nissāya vipassanaṁ vaḍḍhetvā uttamatthaṁ arahattaṁ pāpuṇātī’’ti.",
  "atk-vin01a2:776_0": "Tatrimāni paṭhamassa jhānassa dasa lakkhaṇāni – pāripanthikato cittavisuddhi, majjhimassa samādhinimittassa paṭipatti, tattha cittapakkhandanaṁ, visuddhassa cittassa ajjhupekkhanaṁ, samathappaṭipannassa ajjhupekkhanaṁ, ekattupaṭṭhānassa ajjhupekkhanaṁ, tattha jātānaṁ dhammānaṁ anativattanaṭṭhena sampahaṁsanā, indriyānaṁ ekarasaṭṭhena tadupagavīriyavāhanaṭṭhena āsevanaṭṭhena sampahaṁsanāti.",
  "atk-vin01a2:777_0": "Tatrāyaṁ pāḷi – ‘‘paṭhamassa jhānassa ko ādi, kiṁ majjhe, kiṁ pariyosānaṁ?",
  "atk-vin01a2:777_1": "Paṭhamassa jhānassa paṭipadāvisuddhi ādi, upekkhānubrūhanā majjhe, sampahaṁsanā pariyosānaṁ.",
  "atk-vin01a2:777_2": "Paṭhamassa jhānassa paṭipadāvisuddhi ādi, ādissa kati lakkhaṇāni?",
  "atk-vin01a2:777_3": "Ādissa tīṇi lakkhaṇāni – yo tassa paripantho tato cittaṁ visujjhati, visuddhattā cittaṁ majjhimaṁ samathanimittaṁ paṭipajjati, paṭipannattā tattha cittaṁ pakkhandati.",
  "atk-vin01a2:777_4": "Yañca paripanthato cittaṁ visujjhati, yañca visuddhattā cittaṁ majjhimaṁ samathanimittaṁ paṭipajjati, yañca paṭipannattā tattha cittaṁ pakkhandati.",
  "atk-vin01a2:777_5": "Paṭhamassa jhānassa paṭipadāvisuddhi ādi, ādissa imāni tīṇi lakkhaṇāni.",
  "atk-vin01a2:777_6": "Tena vuccati – ‘paṭhamaṁ jhānaṁ ādikalyāṇañceva hoti tilakkhaṇasampannañca’.",
  "atk-vin01a2:778_0": "‘‘Paṭhamassa jhānassa upekkhānubrūhanā majjhe, majjhassa kati lakkhaṇāni?",
  "atk-vin01a2:778_1": "Majjhassa tīṇi lakkhaṇāni – visuddhaṁ cittaṁ ajjhupekkhati, samathappaṭipannaṁ ajjhupekkhati, ekattupaṭṭhānaṁ ajjhupekkhati.",
  "atk-vin01a2:778_2": "Yañca visuddhaṁ cittaṁ ajjhupekkhati, yañca samathappaṭipannaṁ ajjhupekkhati , yañca ekattupaṭṭhānaṁ ajjhupekkhati.",
  "atk-vin01a2:778_3": "Paṭhamassa jhānassa upekkhānubrūhanā majjhe, majjhassa imāni tīṇi lakkhaṇāni.",
  "atk-vin01a2:778_4": "Tena vuccati – ‘paṭhamaṁ jhānaṁ majjhekalyāṇañceva hoti tilakkhaṇasampannañca’.",
  "atk-vin01a2:779_0": "‘‘Paṭhamassa jhānassa sampahaṁsanā pariyosānaṁ, pariyosānassa kati lakkhaṇāni?",
  "atk-vin01a2:779_1": "Pariyosānassa cattāri lakkhaṇāni – tattha jātānaṁ dhammānaṁ anativattanaṭṭhena sampahaṁsanā, indriyānaṁ ekarasaṭṭhena sampahaṁsanā, tadupagavīriyavāhanaṭṭhena sampahaṁsanā, āsevanaṭṭhena sampahaṁsanā.",
  "atk-vin01a2:779_2": "Paṭhamassa jhānassa sampahaṁsanā pariyosānaṁ, pariyosānassa imāni cattāri lakkhaṇāni .",
  "atk-vin01a2:779_3": "Tena vuccati – ‘paṭhamaṁ jhānaṁ pariyosānakalyāṇañceva hoti catulakkhaṇasampannañca.",
  "atk-vin01a2:779_4": "‘‘Evaṁ tividhattagataṁ cittaṁ tividhakalyāṇakaṁ dasalakkhaṇasampannaṁ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañcā’’ti (paṭi. ro. 1.158).",
  "atk-vin01a2:780_0": "Ādissa ādissa asubhasamāpattiyā vaṇṇaṁ bhāsatīti ‘‘evampi itthampī’’ti punappunaṁ vavatthānaṁ katvā ādisanto asubhasamāpattiyā vaṇṇaṁ bhāsati, ānisaṁsaṁ katheti, guṇaṁ parikitteti.",
  "atk-vin01a2:780_1": "Seyyathidaṁ – ‘‘asubhasaññāparicitena, bhikkhave, bhikkhuno cetasā bahulaṁ viharato methunadhammasamāpattiyā cittaṁ paṭilīyati paṭikuṭati paṭivaṭṭati, na sampasārīyati, upekkhā vā pāṭikulyatā vā saṇṭhāti.",
  "atk-vin01a2:780_2": "Seyyathāpi, bhikkhave, kukkuṭapattaṁ vā nhārudaddulaṁ vā aggimhi pakkhittaṁ paṭilīyati paṭikuṭati paṭivaṭṭati, na sampasārīyati;",
  "atk-vin01a2:780_3": "evameva kho, bhikkhave, asubhasaññāparicitena bhikkhuno cetasā bahulaṁ viharato methunadhammasamāpattiyā cittaṁ paṭilīyati paṭikuṭati paṭivaṭṭati, na sampasārīyatī’’ti (a. ni. 7.49).",
  "atk-vin01a2:781_0": "Icchāmahaṁ, bhikkhave, addhamāsaṁ paṭisallīyitunti ahaṁ bhikkhave ekaṁ addhamāsaṁ paṭisallīyituṁ nilīyituṁ ekova hutvā viharituṁ icchāmīti attho.",
  "atk-vin01a2:781_1": "Namhi kenaci upasaṅkamitabbo aññatra ekena piṇḍapātanīhārakenāti yo attanā payuttavācaṁ akatvā mamatthāya saddhesu kulesu paṭiyattaṁ piṇḍapātaṁ nīharitvā mayhaṁ upanāmeti, taṁ piṇḍapātanīhārakaṁ ekaṁ bhikkhuṁ ṭhapetvā namhi aññena kenaci bhikkhunā vā gahaṭṭhena vā upasaṅkamitabboti.",
  "atk-vin01a2:782_0": "Kasmā pana evamāhāti?",
  "atk-vin01a2:782_1": "Atīte kira pañcasatā migaluddakā mahatīhi daṇḍavāgurāhi araññaṁ parikkhipitvā haṭṭhatuṭṭhā ekatoyeva yāvajīvaṁ migapakkhighātakammena jīvikaṁ kappetvā niraye upapannā;",
  "atk-vin01a2:782_2": "te tattha paccitvā pubbe katena kenacideva kusalakammena manussesu upapannā kalyāṇūpanissayavasena sabbepi bhagavato santike pabbajjañca upasampadañca labhiṁsu;",
  "atk-vin01a2:782_3": "tesaṁ tato mūlākusalakammato avipakkavipākā aparāparacetanā tasmiṁ addhamāsabbhantare attūpakkamena ca parūpakkamena ca jīvatupacchedāya okāsamakāsi, taṁ bhagavā addasa.",
  "atk-vin01a2:782_4": "Kammavipāko nāma na sakkā kenaci paṭibāhituṁ.",
  "atk-vin01a2:782_5": "Tesu ca bhikkhūsu puthujjanāpi atthi sotāpannasakadāgāmīanāgāmīkhīṇāsavāpi.",
  "atk-vin01a2:782_6": "Tattha khīṇāsavā appaṭisandhikā, itare ariyasāvakā niyatagatikā sugatiparāyaṇā, puthujjanānaṁ pana gati aniyatā.",
  "atk-vin01a2:782_7": "Atha bhagavā cintesi – ‘‘ime attabhāve chandarāgena maraṇabhayabhītā na sakkhissanti gatiṁ visodhetuṁ, handa nesaṁ chandarāgappahānāya asubhakathaṁ kathemi.",
  "atk-vin01a2:782_8": "Taṁ sutvā attabhāve vigatacchandarāgatāya gativisodhanaṁ katvā sagge paṭisandhiṁ gaṇhissanti.",
  "atk-vin01a2:782_9": "Evaṁ nesaṁ mama santike pabbajjā sātthikā bhavissatī’’ti.",
  "atk-vin01a2:783_0": "Tato tesaṁ anuggahāya asubhakathaṁ kathesi kammaṭṭhānasīsena, no maraṇavaṇṇasaṁvaṇṇanādhippāyena.",
  "atk-vin01a2:783_1": "Kathetvā ca panassa etadahosi – ‘‘sace maṁ imaṁ addhamāsaṁ bhikkhū passissanti, ‘ajja eko bhikkhu mato, ajja dve…pe… ajja dasā’ti āgantvā āgantvā ārocessanti.",
  "atk-vin01a2:783_2": "Ayañca kammavipāko na sakkā mayā vā aññena vā paṭibāhituṁ.",
  "atk-vin01a2:783_3": "Svāhaṁ taṁ sutvāpi kiṁ karissāmi?",
  "atk-vin01a2:783_4": "Kiṁ me anatthakena anayabyasanena sutena?",
  "atk-vin01a2:783_5": "Handāhaṁ bhikkhūnaṁ adassanaṁ upagacchāmī’’ti.",
  "atk-vin01a2:783_6": "Tasmā evamāha – ‘‘icchāmahaṁ, bhikkhave, addhamāsaṁ patisallīyituṁ;",
  "atk-vin01a2:783_7": "namhi kenaci upasaṅkamitabbo aññatra ekena piṇḍapātanīhārakenā’’ti.",
  "atk-vin01a2:784_0": "Apare panāhu – ‘‘parūpavādavivajjanatthaṁ evaṁ vatvā paṭisallīno’’ti.",
  "atk-vin01a2:784_1": "Pare kira bhagavantaṁ upavadissanti – ‘‘ayaṁ ‘sabbaññū, ahaṁ saddhammavaracakkavattī’ti paṭijānamāno attanopi sāvake aññamaññaṁ ghātente nivāretuṁ na sakkoti. Kimaññaṁ sakkhissatī’’ti?",
  "atk-vin01a2:784_2": "Tattha paṇḍitā vakkhanti – ‘‘bhagavā paṭisallānamanuyutto nayimaṁ pavattiṁ jānāti, kocissa ārocayitāpi natthi, sace jāneyya addhā nivāreyyā’’ti.",
  "atk-vin01a2:784_3": "Idaṁ pana icchāmattaṁ, paṭhamamevettha kāraṇaṁ.",
  "atk-vin01a2:784_4": "Nāssudhāti ettha ‘‘assudhā’’ti padapūraṇamatte avadhāraṇatthe vā nipāto;",
  "atk-vin01a2:784_5": "neva koci bhagavantaṁ upasaṅkamatīti attho.",
  "atk-vin01a2:785_0": "Anekehi vaṇṇasaṇṭhānādīhi kāraṇehi vokāro assāti anekākāravokāro;",
  "atk-vin01a2:785_1": "anekākāravokiṇṇo anekakāraṇasammissoti vuttaṁ hoti. Ko so?",
  "atk-vin01a2:785_2": "Asubhabhāvanānuyogo, taṁ anekākāravokāraṁ asubhabhāvanānuyogaṁ anuyuttā viharantīti yuttapayuttā viharanti.",
  "atk-vin01a2:785_3": "Aṭṭīyantīti sakena kāyena aṭṭā dukkhitā honti . Harāyantīti lajjanti.",
  "atk-vin01a2:785_4": "Jigucchantīti sañjātajigucchā honti. Daharoti taruṇo. Yuvāti yobbanena samannāgato.",
  "atk-vin01a2:785_5": "Maṇḍanakajātikoti maṇḍanakapakatiko.",
  "atk-vin01a2:785_6": "Sīsaṁnhātoti sīsena saddhiṁ nhāto.",
  "atk-vin01a2:785_7": "Daharo yuvāti cettha daharavacanena paṭhamayobbanabhāvaṁ dasseti.",
  "atk-vin01a2:785_8": "Paṭhamayobbane hi sattā visesena maṇḍanakajātikā honti.",
  "atk-vin01a2:785_9": "Sīsaṁnhātoti iminā maṇḍanānuyogakālaṁ.",
  "atk-vin01a2:785_10": "Yuvāpi hi kiñci kammaṁ katvā saṁkiliṭṭhasarīro na maṇḍanānuyutto hoti;",
  "atk-vin01a2:785_11": "sīsaṁnhāto pana so maṇḍanamevānuyuñjati.",
  "atk-vin01a2:785_12": "Ahikuṇapādīni daṭṭhumpi na icchati.",
  "atk-vin01a2:785_13": "So tasmiṁ khaṇe ahikuṇapena vā kukkurakuṇapena vā manussakuṇapena vā kaṇṭhe āsattena kenacideva paccatthikena ānetvā kaṇṭhe baddhena paṭimukkena yathā aṭṭīyeyya harāyeyya jiguccheyya;",
  "atk-vin01a2:785_14": "evameva te bhikkhū sakena kāyena aṭṭīyantā harāyantā jigucchantā so viya puriso taṁ kuṇapaṁ vigatacchandarāgatāya attano kāyaṁ pariccajitukāmā hutvā satthaṁ ādāya attanāpi attānaṁ jīvitā voropenti. ‘‘Tvaṁ maṁ jīvitā voropehi;",
  "atk-vin01a2:785_15": "ahaṁ ta’’nti evaṁ aññamaññampi jīvitā voropenti.",
  "atk-vin01a2:786_0": "Migalaṇḍikampi samaṇakuttakanti migalaṇḍikoti tassa nāmaṁ;",
  "atk-vin01a2:786_1": "samaṇakuttakoti samaṇavesadhārako.",
  "atk-vin01a2:786_2": "So kira sikhāmattaṁ ṭhapetvā sīsaṁ muṇḍetvā ekaṁ kāsāvaṁ nivāsetvā ekaṁ aṁse katvā vihāraṁyeva upanissāya vighāsādabhāvena jīvati.",
  "atk-vin01a2:786_3": "Tampi migalaṇḍikaṁ samaṇakuttakaṁ upasaṅkamitvā evaṁ vadanti. Sādhūti āyācanatthe nipāto.",
  "atk-vin01a2:786_4": "Noti upayogabahuvacanaṁ, sādhu āvuso amhe jīvitā voropehīti vuttaṁ hoti.",
  "atk-vin01a2:786_5": "Ettha ca ariyā neva pāṇātipātaṁ kariṁsu na samādapesuṁ, na samanuññā ahesuṁ. Puthujjanā pana sabbamakaṁsu. Lohitakanti lohitamakkhitaṁ.",
  "atk-vin01a2:786_6": "Yena vaggumudānadīti vaggumatā lokassa puññasammatā nadī.",
  "atk-vin01a2:786_7": "Sopi kira ‘‘taṁ pāpaṁ tattha pavāhessāmī’’ti saññāya gato, nadiyā ānubhāvena appamattakampi pāpaṁ pahīnaṁ nāma natthi.",
  "atk-vin01a2:787_0": "163.Ahudeva kukkuccanti tesu kira bhikkhūsu kenacipi kāyavikāro vā vacīvikāro vā na kato, sabbe satā sampajānā dakkhiṇena passena nipajjiṁsu.",
  "atk-vin01a2:787_1": "Taṁ anussarato tassa kukkuccaṁ ahosiyeva.",
  "atk-vin01a2:787_2": "Ahu vippaṭisāroti tasseva kukkuccassa sabhāvaniyamanatthametaṁ vuttaṁ .",
  "atk-vin01a2:787_3": "Vippaṭisārakukkuccaṁ ahosi, na vinayakukkuccanti.",
  "atk-vin01a2:787_4": "Alābhā vata metiādi kukkuccassa pavattiākāradassanatthaṁ vuttaṁ.",
  "atk-vin01a2:787_5": "Tattha alābhā vata meti āyatiṁ dāni mama hitasukhalābhā nāma natthīti anutthunāti.",
  "atk-vin01a2:787_6": "‘‘Na vata me lābhā’’tiiminā pana tamevatthaṁ daḷhaṁ karoti.",
  "atk-vin01a2:787_7": "Ayañhettha adhippāyo – sacepi koci ‘‘lābhā te’’ti vadeyya, taṁ micchā, na vata me lābhāti.",
  "atk-vin01a2:787_8": "Dulladdhaṁ vata meti kusalānubhāvena laddhampi idaṁ manussattaṁ dulladdhaṁ vata me.",
  "atk-vin01a2:787_9": "Na vata me suladdhantiiminā pana tamevatthaṁ daḷhaṁ karoti.",
  "atk-vin01a2:787_10": "Ayañhettha adhippāyo – sacepi koci ‘‘suladdhaṁ te’’ti vadeyya, taṁ micchā; na vata me suladdhanti.",
  "atk-vin01a2:787_11": "Apuññaṁ pasutanti apuññaṁ upacitaṁ janitaṁ vā. Kasmāti ce?",
  "atk-vin01a2:787_12": "Yohaṁ bhikkhū…pe… voropesinti .",
  "atk-vin01a2:787_13": "Tassattho – yo ahaṁ sīlavante tāya eva sīlavantatāya kalyāṇadhamme uttamadhamme seṭṭhadhamme bhikkhū jīvitā voropesinti.",
  "atk-vin01a2:788_0": "Aññatarā mārakāyikāti nāmavasena apākaṭā ekā bhummadevatā micchādiṭṭhikā mārapakkhikā mārassanuvattikā ‘‘evamayaṁ māradheyyaṁ māravisayaṁ nātikkamissatī’’ti cintetvā sabbābharaṇavibhūsitā hutvā attano ānubhāvaṁ dassayamānā abhijjamāne udake pathavītale caṅkamamānā viya āgantvā migalaṇḍikaṁ samaṇakuttakaṁ etadavoca.",
  "atk-vin01a2:788_1": "Sādhu sādhūti sampahaṁsanatthe nipāto; tasmā eva dvivacanaṁ kataṁ.",
  "atk-vin01a2:788_2": "Atiṇṇe tāresīti saṁsārato atiṇṇe iminā jīvitāvoropanena tāresi parimocesīti.",
  "atk-vin01a2:788_3": "Ayaṁ kira etissā devatāya bālāya dummedhāya laddhi ‘‘ye na matā, te saṁsārato na muttā. Ye matā, te muttā’’ti.",
  "atk-vin01a2:788_4": "Tasmā saṁsāramocakamilakkhā viya evaṁladdhikā hutvā tampi tattha niyojentī evamāha.",
  "atk-vin01a2:788_5": "Atha kho migalaṇḍiko samaṇakuttako tāva bhusaṁ uppannavippaṭisāropi taṁ devatāya ānubhāvaṁ disvā ‘‘ayaṁ devatā evamāha – addhā iminā atthena evameva bhavitabba’’nti niṭṭhaṁ gantvā ‘‘lābhā kira me’’tiādīni parikittayanto.",
  "atk-vin01a2:788_6": "Vihārena vihāraṁ pariveṇena pariveṇaṁ upasaṅkamitvā evaṁ vadetīti taṁ taṁ vihārañca pariveṇañca upasaṅkamitvā dvāraṁ vivaritvā anto pavisitvā bhikkhū evaṁ vadati – ‘‘ko atiṇṇo, kaṁ tāremī’’ti?",
  "atk-vin01a2:789_0": "Hotiyevabhayanti maraṇaṁ paṭicca cittutrāso hoti.",
  "atk-vin01a2:789_1": "Hoti chambhitattanti hadayamaṁsaṁ ādiṁ katvā tasmā sarīracalanaṁ hoti;",
  "atk-vin01a2:789_2": "atibhayena thaddhasarīrattantipi eke, thambhitattañhi chambhitattanti vuccati.",
  "atk-vin01a2:789_3": "Lomahaṁsoti uddhaṁṭhitalomatā, khīṇāsavā pana sattasuññatāya sudiṭṭhattā maraṇakasattameva na passanti, tasmā tesaṁ sabbampetaṁ nāhosīti veditabbaṁ.",
  "atk-vin01a2:789_4": "Ekampi bhikkhuṁ dvepi…pe… saṭṭhimpi bhikkhū ekāhena jīvitā voropesīti evaṁ gaṇanavasena sabbānipi tāni pañca bhikkhusatāni jīvitā voropesi.",
  "atk-vin01a2:790_0": "164.Paṭisallānā vuṭṭhitoti tesaṁ pañcannaṁ bhikkhusatānaṁ jīvitakkhayapattabhāvaṁ ñatvā tato ekībhāvato vuṭṭhito jānantopi ajānanto viya kathāsamuṭṭhāpanatthaṁ āyasmantaṁ ānandaṁ āmantesi.",
  "atk-vin01a2:790_1": "Kiṁ nu kho ānanda tanubhūto viya bhikkhusaṅghoti ānanda ito pubbe bahū bhikkhū ekato upaṭṭhānaṁ āgacchanti, uddesaṁ paripucchaṁ gaṇhanti sajjhāyanti, ekapajjoto viya ārāmo dissati, idāni pana addhamāsamattassa accayena tanubhūto viya tanuko mando appako viraḷaviraḷo viya jāto bhikkhusaṅgho.",
  "atk-vin01a2:790_2": "Kinnu kho kāraṇaṁ, kiṁ disāsu pakkantā bhikkhūti?",
  "atk-vin01a2:791_0": "Athāyasmā ānando kammavipākena tesaṁ jīvitakkhayappattiṁ asallakkhento asubhakammaṭṭhānānuyogapaccayā pana sallakkhento ‘‘tathā hi pana bhante bhagavā’’tiādiṁ vatvā bhikkhūnaṁ arahattappattiyā aññaṁ kammaṭṭhānaṁ yācanto ‘‘sādhu bhante bhagavā’’tiādimāha.",
  "atk-vin01a2:791_1": "Tassattho – sādhu bhante bhagavā aññaṁ kāraṇaṁ ācikkhatu, yena bhikkhusaṅgho arahatte patiṭṭhaheyya;",
  "atk-vin01a2:791_2": "mahāsamuddaṁ orohaṇatitthāni viya hi aññānipi dasānussatidasakasiṇacatudhātuvavatthānabrahmavihārānāpānasatippabhedāni bahūni nibbānorohaṇakammaṭṭhānāni santi.",
  "atk-vin01a2:791_3": "Tesu bhagavā bhikkhū samassāsetvā aññataraṁ kammaṭṭhānaṁ ācikkhatūti adhippāyo.",
  "atk-vin01a2:792_0": "Atha bhagavā tathā kātukāmo theraṁ uyyojento ‘‘tenahānandā’’tiādimāha.",
  "atk-vin01a2:792_1": "Tattha vesāliṁ upanissāyāti vesāliṁ upanissāya samantā gāvutepi addhayojanepi yāvatikā bhikkhū viharanti , te sabbe sannipātehīti attho.",
  "atk-vin01a2:792_2": "Te sabbe upaṭṭhānasālāyaṁ sannipātetvāti attanā gantuṁ yuttaṭṭhānaṁ sayaṁ gantvā aññattha daharabhikkhū pahiṇitvā muhutteneva anavasese bhikkhū upaṭṭhānasālāyaṁ samūhaṁ katvā.",
  "atk-vin01a2:792_3": "Yassa dāni bhante bhagavā kālaṁ maññatīti ettha ayamadhippāyo – bhagavā bhikkhusaṅgho sannipatito esa kālo bhikkhūnaṁ dhammakathaṁ kātuṁ, anusāsaniṁ dātuṁ, idāni yassa tumhe kālaṁ jānātha, taṁ kattabbanti.",
  "atk-vin01a2:793_0": "Ānāpānassatisamādhikathā",
  "atk-vin01a2:794_0": "165.",
  "atk-vin01a2:794_1": "Atha kho bhagavā…pe… bhikkhū āmantesi – ayampi kho bhikkhaveti āmantetvā ca pana bhikkhūnaṁ arahattappattiyā pubbe ācikkhitaasubhakammaṭṭhānato aññaṁ pariyāyaṁ ācikkhanto ‘‘ānāpānassatisamādhī’’ti āha.",
  "atk-vin01a2:795_0": "Idāni yasmā bhagavatā bhikkhūnaṁ santapaṇītakammaṭṭhānadassanatthameva ayaṁ pāḷi vuttā, tasmā aparihāpetvā atthayojanākkamaṁ ettha vaṇṇanaṁ karissāmi.",
  "atk-vin01a2:795_1": "Tatra ‘‘ayampi kho bhikkhave’’ti imassa tāva padassa ayaṁ yojanā – bhikkhave na kevalaṁ asubhabhāvanāyeva kilesappahānāya saṁvattati, apica ayampi kho ānāpānassatisamādhi…pe… vūpasametīti.",
  "atk-vin01a2:796_0": "Ayaṁ panettha atthavaṇṇanā – ānāpānassatīti assāsapassāsapariggāhikā sati. Vuttañhetaṁ paṭisambhidāyaṁ –",
  "atk-vin01a2:797_0": "‘‘Ānanti assāso, no passāso. Apānanti passāso, no assāso.",
  "atk-vin01a2:797_1": "Assāsavasena upaṭṭhānaṁ sati, passāsavasena upaṭṭhānaṁ sati.",
  "atk-vin01a2:797_2": "Yo assasati tassupaṭṭhāti, yo passasati tassupaṭṭhātī’’ti (paṭi. ma. 1.160).",
  "atk-vin01a2:798_0": "Samādhīti tāya ānāpānapariggāhikāya satiyā saddhiṁ uppannā cittekaggatā;",
  "atk-vin01a2:798_1": "samādhisīsena cāyaṁ desanā, na satisīsena.",
  "atk-vin01a2:798_2": "Tasmā ānāpānassatiyā yutto samādhi ānāpānassatisamādhi, ānāpānassatiyaṁ vā samādhi ānāpānassatisamādhīti evamettha attho veditabbo.",
  "atk-vin01a2:798_3": "Bhāvitoti uppādito vaḍḍhito ca. Bahulīkatoti punappunaṁ kato.",
  "atk-vin01a2:798_4": "Santo ceva paṇīto cāti santo ceva paṇīto ceva, ubhayattha evasaddena niyamo veditabbo. Kiṁ vuttaṁ hoti?",
  "atk-vin01a2:798_5": "Ayañhi yathā asubhakammaṭṭhānaṁ kevalaṁ paṭivedhavasena santañca paṇītañca oḷārikārammaṇattā pana paṭikūlārammaṇattā ca ārammaṇavasena neva santaṁ na paṇītaṁ, na evaṁ kenaci pariyāyena asanto vā appaṇīto vā, apica kho ārammaṇasantatāyapi santo vūpasanto nibbuto paṭivedhasaṅkhātaaṅgasantatāyapi ārammaṇappaṇītatāyapi paṇīto atittikaro aṅgappaṇītatāyapīti.",
  "atk-vin01a2:798_6": "Tena vuttaṁ – ‘‘santo ceva paṇīto cā’’ti.",
  "atk-vin01a2:799_0": "Asecanako ca sukho ca vihāroti ettha pana nāssa secananti asecanako anāsittako abbokiṇṇo pāṭekko āveṇiko, natthettha parikammena vā upacārena vā santatā ādimanasikārato pabhuti attano sabhāveneva santo ca paṇīto cāti attho.",
  "atk-vin01a2:799_1": "Keci pana asecanakoti anāsittako ojavanto sabhāveneva madhuroti vadanti.",
  "atk-vin01a2:799_2": "Evamayaṁ asecanako ca appitappitakkhaṇe kāyikacetasikasukhappaṭilābhāya saṁvattanato sukho ca vihāroti veditabbo.",
  "atk-vin01a2:800_0": "Uppannuppanneti avikkhambhite avikkhambhite. Pāpaketi lāmake.",
  "atk-vin01a2:800_1": "Akusale dhammeti akosallasambhūte dhamme.",
  "atk-vin01a2:800_2": "Ṭhānaso antaradhāpetīti khaṇeneva antaradhāpeti vikkhambheti.",
  "atk-vin01a2:800_3": "Vūpasametīti suṭṭhu upasameti, nibbedhabhāgiyattā vā anupubbena ariyamaggavuḍḍhippato samucchindati paṭippassambhetītipi attho.",
  "atk-vin01a2:801_0": "Seyyathāpīti opammanidassanametaṁ.",
  "atk-vin01a2:801_1": "Gimhānaṁ pacchime māseti āsāḷhamāse.",
  "atk-vin01a2:801_2": "Ūhataṁ rajojallanti addhamāse vātātapasukkhāya gomahiṁsādipādappahārasambhinnāya pathaviyā uddhaṁ hataṁ ūhataṁ ākāse samuṭṭhitaṁ rajañca reṇuñca.",
  "atk-vin01a2:801_3": "Mahā akālameghoti sabbaṁ nabhaṁ ajjhottharitvā uṭṭhito āsāḷhajuṇhapakkhe sakalaṁ addhamāsaṁ vassanakamegho.",
  "atk-vin01a2:801_4": "So hi asampatte vassakāle uppannattā akālameghoti idhādhippeto.",
  "atk-vin01a2:801_5": "Ṭhānaso antaradhāpeti vūpasametīti khaṇeneva adassanaṁ neti, pathaviyaṁ sannisīdāpeti.",
  "atk-vin01a2:801_6": "Evameva khoti opammasampaṭipādanametaṁ. Tato paraṁ vuttanayameva.",
  "atk-vin01a2:802_0": "Idāni kathaṁ bhāvito ca bhikkhave ānāpānassatisamādhīti ettha kathanti ānāpānassatisamādhibhāvanaṁ nānappakārato vitthāretukamyatāpucchā.",
  "atk-vin01a2:802_1": "Bhāvito ca bhikkhave ānāpānassatisamādhīti nānappakārato vitthāretukamyatāya puṭṭhadhammanidassanaṁ . Esa nayo dutiyapadepi.",
  "atk-vin01a2:802_2": "Ayaṁ panettha saṅkhepattho – bhikkhave kenapakārena kenākārena kena vidhinā bhāvito ānāpānassatisamādhi kenapakārena bahulīkato santo ceva…pe… vūpasametīti.",
  "atk-vin01a2:803_0": "Idāni tamatthaṁ vitthārento ‘‘idha bhikkhave’’tiādimāha.",
  "atk-vin01a2:803_1": "Tattha idha bhikkhave bhikkhūti bhikkhave imasmiṁ sāsane bhikkhu.",
  "atk-vin01a2:803_2": "Ayañhettha idhasaddo sabbappakāraānāpānassatisamādhinibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca.",
  "atk-vin01a2:803_3": "Vuttañhetaṁ – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139).",
  "atk-vin01a2:803_4": "Tena vuttaṁ – ‘‘imasmiṁ sāsane bhikkhū’’ti.",
  "atk-vin01a2:804_0": "Araññagato vā…pe… suññāgāragato vāti idamassa ānāpānassatisamādhibhāvanānurūpasenāsanapariggahaparidīpanaṁ.",
  "atk-vin01a2:804_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ abhiruhituṁ na icchati.",
  "atk-vin01a2:804_2": "Kūṭagoṇayuttaratho viya uppathameva dhāvati.",
  "atk-vin01a2:804_3": "Tasmā seyyathāpi nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto apanetvā ekamante mahantaṁ thambhaṁ nikhaṇitvā tattha yottena bandheyya.",
  "atk-vin01a2:804_4": "Athassa so vaccho ito cito ca vipphanditvā palāyituṁ asakkonto tameva thambhaṁ upanisīdeyya vā upanipajjeyya vā;",
  "atk-vin01a2:804_5": "evameva imināpi bhikkhunā dīgharattaṁ rūpārammaṇādirasapānavaḍḍhitaṁ duṭṭhacittaṁ dametukāmena rūpādiārammaṇato apanetvā araññaṁ vā…pe… suññāgāraṁ vā pavesetvā tattha assāsapassāsathambhe satiyottena bandhitabbaṁ.",
  "atk-vin01a2:804_6": "Evamassa taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca. Tenāhu porāṇā –",
  "atk-vin01a2:805_0": "‘‘Yathā thambhe nibandheyya, vacchaṁ dammaṁ naro idha;",
  "atk-vin01a2:806_0": "Bandheyyevaṁ sakaṁ cittaṁ, satiyārammaṇe daḷha’’nti. (visuddhi. 1.217; dī. ni. aṭṭha. 2.374; ma. ni. aṭṭha. 1.107; paṭi. ma. aṭṭha. 2.1.163);",
  "atk-vin01a2:807_0": "Evamassetaṁ senāsanaṁ bhāvanānurūpaṁ hoti.",
  "atk-vin01a2:807_1": "Tena vuttaṁ – ‘‘idamassa ānāpānassatisamaādhibhāvanānurūpasenāsanapariggahaparidīpana’’nti.",
  "atk-vin01a2:808_0": "Atha vā yasmā idaṁ kammaṭṭhānappabhede muddhabhūtaṁ sabbaññubuddhapaccekabuddhabuddhasāvakānaṁ visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā na sukaraṁ sampādetuṁ, saddakaṇṭakattā jhānassa.",
  "atk-vin01a2:808_1": "Agāmake pana araññe sukaraṁ yogāvacarena idaṁ kammaṭṭhānaṁ pariggahetvā ānāpānacatutthajjhānaṁ nibbattetvā tadeva ca pādakaṁ katvā saṅkhāre sammasitvā aggaphalaṁ arahattaṁ sampāpuṇituṁ, tasmāssa anurūpaṁsenāsanaṁ dassento bhagavā ‘‘araññagato vā’’tiādimāha.",
  "atk-vin01a2:809_0": "Vatthuvijjācariyo viya hi bhagavā, so yathā vatthuvijjācariyo nagarabhūmiṁ passitvā suṭṭhu upaparikkhitvā ‘‘ettha nagaraṁ māpethā’’ti upadisati, sotthinā ca nagare niṭṭhite rājakulato mahāsakkāraṁ labhati;",
  "atk-vin01a2:809_1": "evameva yogāvacarassa anurūpasenāsanaṁ upaparikkhitvā ettha kammaṭṭhānaṁ anuyuñjitabbanti upadisati.",
  "atk-vin01a2:809_2": "Tato tattha kammaṭṭhānaṁ anuyuttena yoginā kamena arahatte patte ‘‘sammāsambuddho vata so bhagavā’’ti mahantaṁ sakkāraṁ labhati.",
  "atk-vin01a2:809_3": "Ayaṁ pana bhikkhu ‘‘dīpisadiso’’ti vuccati.",
  "atk-vin01a2:809_4": "Yathā hi mahādīpirājā araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo mige gaṇhāti;",
  "atk-vin01a2:809_5": "evamevāyaṁ araññādīsu kammaṭṭhānaṁ anuyuñjanto bhikkhu yathākkamena sotāpattisakadāgāmianāgāmiarahattamagge ceva ariyaphalañca gaṇhātīti veditabbo. Tenāhu porāṇā –",
  "atk-vin01a2:810_0": "‘‘Yathāpi dīpiko nāma, nilīyitvā gaṇhatī mige;",
  "atk-vin01a2:811_0": "Tathevāyaṁ buddhaputto, yuttayogo vipassako;",
  "atk-vin01a2:812_0": "Araññaṁ pavisitvāna, gaṇhāti phalamuttama’’nti. (mi. pa. 6.1.5);",
  "atk-vin01a2:813_0": "Tenassa parakkamajavayoggabhūmiṁ araññasenāsanaṁ dassento bhagavā ‘‘araññagato vā’’tiādimāha.",
  "atk-vin01a2:814_0": "Tattha araññagato vāti araññanti ‘‘nikkhamitvā bahi indakhīlā sabbametaṁ arañña’’nti (vibha.",
  "atk-vin01a2:814_1": "529) ca ‘‘āraññakaṁ nāma senāsanaṁ pañcadhanusatikaṁ pacchima’’nti (pārā.",
  "atk-vin01a2:814_2": "653) ca evaṁ vuttalakkhaṇesu araññesu anurūpaṁ yaṁkiñci pavivekasukhaṁ araññaṁ gato.",
  "atk-vin01a2:814_3": "Rukkhamūlagato vāti rukkhasamīpaṁ gato.",
  "atk-vin01a2:814_4": "Suññāgāragato vāti suññaṁ vivittokāsaṁ gato.",
  "atk-vin01a2:814_5": "Ettha ca ṭhapetvā araññañca rukkhamūlañca avasesasattavidhasenāsanagatopi suññāgāragatoti vattuṁ vaṭṭati.",
  "atk-vin01a2:814_6": "Evamassa ututtayānukūlaṁ dhātucariyānukūlañca ānāpānassatibhāvanānurūpaṁ senāsanaṁ upadisitvā alīnānuddhaccapakkhikaṁ santamiriyāpathaṁ upadisanto ‘‘nisīdatī’’ti āha.",
  "atk-vin01a2:814_7": "Athassa nisajjāya daḷhabhāvaṁ assāsapassāsānaṁ pavattanasukhataṁ ārammaṇapariggahūpāyañca dassento ‘‘pallaṅkaṁ ābhujitvā’’tiādimāha.",
  "atk-vin01a2:815_0": "Tattha pallaṅkanti samantato ūrubaddhāsanaṁ. Ābhujitvāti ābandhitvā.",
  "atk-vin01a2:815_1": "Ujuṁ kāyaṁ paṇidhāyāti uparimaṁ sarīraṁ ujukaṁ ṭhapetvā, aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-vin01a2:815_2": "Evañhi nisinnassa cammamaṁsanhārūni na paṇamanti.",
  "atk-vin01a2:815_3": "Athassa yā tesaṁ paṇamanappaccayā khaṇe khaṇe vedanā uppajjeyyuṁ, tā na uppajjanti.",
  "atk-vin01a2:815_4": "Tāsu anuppajjamānāsu cittaṁ ekaggaṁ hoti. Kammaṭṭhānaṁ na paripatati. Vuḍḍhiṁ phātiṁ upagacchati.",
  "atk-vin01a2:816_0": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā.",
  "atk-vin01a2:816_1": "Atha vā ‘‘parī’’ti pariggahaṭṭho; ‘‘mukha’’nti niyyānaṭṭho; ‘‘satī’’ti upaṭṭhānaṭṭho;",
  "atk-vin01a2:816_2": "tena vuccati – ‘‘parimukhaṁ satiṁ upaṭṭhapetvā’’ti. Evaṁ paṭisambhidāyaṁ (paṭi. ma.",
  "atk-vin01a2:816_3": "1.164-165) vuttanayenapettha attho daṭṭhabbo.",
  "atk-vin01a2:816_4": "Tatrāyaṁ saṅkhepo – ‘‘pariggahitaniyyānaṁ satiṁ katvā’’ti.",
  "atk-vin01a2:816_5": "So satova assasatīti so bhikkhu evaṁ nisīditvā evañca satiṁ upaṭṭhapetvā taṁ satiṁ avijahanto satoeva assasati, sato passasati, satokārī hotīti vuttaṁ hoti.",
  "atk-vin01a2:817_0": "Idāni yehākārehi satokārī hoti, te dassento ‘‘dīghaṁ vā assasanto’’tiādimāha.",
  "atk-vin01a2:817_1": "Vuttañhetaṁ paṭisambhidāyaṁ – ‘‘so satova assasati, sato passasatī’’ti etasseva vibhaṅge –",
  "atk-vin01a2:818_0": "‘‘Bāttiṁsāya ākārehi satokārī hoti.",
  "atk-vin01a2:818_1": "Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti.",
  "atk-vin01a2:818_2": "Tāya satiyā tena ñāṇena satokārī hoti.",
  "atk-vin01a2:818_3": "Dīghaṁ passāsavasena…pe… paṭinissaggānupassī assāsavasena paṭinissaggānupassī passāsavasena cittassa ekaggataṁ avikkhepaṁ pajānato sati upaṭṭhitā hoti.",
  "atk-vin01a2:818_4": "Tāya satiyā tena ñāṇena satokārī hotī’’ti (paṭi. ma. 1.165).",
  "atk-vin01a2:819_0": "Tattha dīghaṁ vā assasantoti dīghaṁ vā assāsaṁ pavattento.",
  "atk-vin01a2:819_1": "‘‘Assāso’’ti bahi nikkhamanavāto.",
  "atk-vin01a2:819_2": "‘‘Passāso’’ti anto pavisanavāto.",
  "atk-vin01a2:819_3": "Suttantaṭṭhakathāsu pana uppaṭipāṭiyā āgataṁ.",
  "atk-vin01a2:820_0": "Tattha sabbesampi gabbhaseyyakānaṁ mātukucchito nikkhamanakāle paṭhamaṁ abbhantaravāto bahi nikkhamati.",
  "atk-vin01a2:820_1": "Pacchā bāhiravāto sukhumaṁ rajaṁ gahetvā abbhantaraṁ pavisanto tāluṁ āhacca nibbāyati.",
  "atk-vin01a2:820_2": "Evaṁ tāva assāsapassāsā veditabbā.",
  "atk-vin01a2:820_3": "Yā pana tesaṁ dīgharassatā, sā addhānavasena veditabbā.",
  "atk-vin01a2:820_4": "Yathā hi okāsaddhānaṁ pharitvā ṭhitaṁ udakaṁ vā vālikā vā ‘‘dīghamudakaṁ dīghā vālikā, rassamudakaṁ rassā vālikā’’ti vuccati.",
  "atk-vin01a2:820_5": "Evaṁ cuṇṇavicuṇṇāpi assāsapassāsā hatthisarīre ahisarīre ca tesaṁ attabhāvasaṅkhātaṁ dīghaṁ addhānaṁ saṇikaṁ pūretvā saṇikameva nikkhamanti, tasmā ‘‘dīghā’’ti vuccanti.",
  "atk-vin01a2:820_6": "Sunakhasasādīnaṁ attabhāvasaṅkhātaṁ rassaṁ addhānaṁ sīghaṁ pūretvā sīghameva nikkhamanti, tasmā ‘‘rassā’’ti vuccanti.",
  "atk-vin01a2:820_7": "Manussesu pana keci hatthiahiādayo viya kāladdhānavasena dīghaṁ assasanti ca passasanti ca.",
  "atk-vin01a2:820_8": "Keci sunakhasasādayo viya rassaṁ.",
  "atk-vin01a2:820_9": "Tasmā tesaṁ kālavasena dīghamaddhānaṁ nikkhamantā ca pavisantā ca te dīghā.",
  "atk-vin01a2:820_10": "Ittaramaddhānaṁ nikkhamantā ca pavisantā ca ‘‘rassā’’ti veditabbā.",
  "atk-vin01a2:820_11": "Tatrāyaṁ bhikkhu navahākārehi dīghaṁ assasanto ca passasanto ca ‘‘dīghaṁ assasāmi passasāmī’’ti pajānāti.",
  "atk-vin01a2:820_12": "Evaṁ pajānato cassa ekenākārena kāyānupassanāsatipaṭṭhānabhāvanā sampajjatīti veditabbā. Yathāha paṭisambhidāyaṁ –",
  "atk-vin01a2:821_0": "‘‘Kathaṁ dīghaṁ assasanto ‘dīghaṁ assasāmī’ti pajānāti, dīghaṁ passasanto ‘dīghaṁ passasāmī’ti pajānāti?",
  "atk-vin01a2:821_1": "Dīghaṁ assāsaṁ addhānasaṅkhāte assasati, dīghaṁ passāsaṁ addhānasaṅkhāte passasati, dīghaṁ assāsapassāsaṁ addhānasaṅkhāte assasatipi passasatipi.",
  "atk-vin01a2:821_2": "Dīghaṁ assāsapassāsaṁ addhānasaṅkhāte assasatopi passasatopi chando uppajjati;",
  "atk-vin01a2:821_3": "chandavasena tato sukhumataraṁ dīghaṁ assāsaṁ addhānasaṅkhāte assasati, chandavasena tato sukhumataraṁ dīghaṁ passāsaṁ addhānasaṅkhāte passasati, chandavasena tato sukhumataraṁ dīghaṁ assāsapassāsaṁ addhānasaṅkhāte assasatipi passasatipi.",
  "atk-vin01a2:821_4": "Chandavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi pāmojjaṁ uppajjati;",
  "atk-vin01a2:821_5": "pāmojjavasena tato sukhumataraṁ dīghaṁ assāsaṁ addhānasaṅkhāte assasati, pāmojjavasena tato sukhumataraṁ dīghaṁ passāsaṁ…pe… dīghaṁ assāsapassāsaṁ addhānasaṅkhāte assasatipi passasatipi.",
  "atk-vin01a2:821_6": "Pāmojjavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi dīghaṁ assāsapassāsā cittaṁ vivattati, upekkhā saṇṭhāti.",
  "atk-vin01a2:821_7": "Imehi navahi ākārehi dīghaṁ assāsapassāsā kāyo; upaṭṭhānaṁ sati; anupassanā ñāṇaṁ; kāyo upaṭṭhānaṁ, no sati; sati upaṭṭhānañceva sati ca.",
  "atk-vin01a2:821_8": "Tāya satiyā tena ñāṇena taṁ kāyaṁ anupassati.",
  "atk-vin01a2:821_9": "Tena vuccati – ‘‘kāye kāyānupassanāsatipaṭṭhānabhāvanā’’ti (paṭi. ma. 1.166).",
  "atk-vin01a2:822_0": "Eseva nayo rassapadepi.",
  "atk-vin01a2:822_1": "Ayaṁ pana viseso – ‘‘yathā ettha ‘dīghaṁ assāsaṁ addhānasaṅkhāte’ti vuttaṁ;",
  "atk-vin01a2:822_2": "evamidha ‘rassaṁ assāsaṁ ittarasaṅkhāte assasatī’’ti āgataṁ.",
  "atk-vin01a2:822_3": "Tasmā tassa vasena yāva ‘‘tena vuccati kāye kāyānupassanāsatipaṭṭhānabhāvanā’’ti tāva yojetabbaṁ.",
  "atk-vin01a2:822_4": "Evamayaṁ addhānavasena ittaravasena ca imehākārehi assāsapassāse pajānanto dīghaṁ vā assasanto ‘‘dīghaṁ assasāmī’’ti pajānāti…pe… rassaṁ vā passasanto ‘‘rassaṁ passasāmī’’ti pajānātīti veditabbo.",
  "atk-vin01a2:823_0": "Evaṁ pajānato cassa –",
  "atk-vin01a2:824_0": "‘‘Dīgho rasso ca assāso;",
  "atk-vin01a2:825_0": "Passāsopi ca tādiso;",
  "atk-vin01a2:826_0": "Cattāro vaṇṇā vattanti;",
  "atk-vin01a2:827_0": "Nāsikaggeva bhikkhuno’’ti. (visuddhi. 1.219; paṭi. ma. aṭṭha. 2.1.163);",
  "atk-vin01a2:828_0": "Sabbakāyappaṭisaṁvedīassasissāmi…pe… passasissāmīti sikkhatīti sakalassa assāsakāyassa ādimajjhapariyosānaṁ viditaṁ karonto pākaṭaṁ karonto ‘‘assasissāmī’’ti sikkhati.",
  "atk-vin01a2:828_1": "Sakalassa passāsakāyassa ādimajjhapariyosānaṁ viditaṁ karonto pākaṭaṁ karonto ‘‘passasissāmī’’ti sikkhati.",
  "atk-vin01a2:828_2": "Evaṁ viditaṁ karonto pākaṭaṁ karonto ñāṇasampayuttacittena assasati ceva passasati ca;",
  "atk-vin01a2:828_3": "tasmā ‘‘assasissāmi passasissāmī’’ti sikkhatīti vuccati.",
  "atk-vin01a2:828_4": "Ekassa hi bhikkhuno cuṇṇavicuṇṇavisaṭe assāsakāye passāsakāye vā ādi pākaṭo hoti, na majjhapariyosānaṁ.",
  "atk-vin01a2:828_5": "So ādimeva pariggahetuṁ sakkoti, majjhapariyosāne kilamati.",
  "atk-vin01a2:828_6": "Ekassa majjhaṁ pākaṭaṁ hoti, na ādipariyosānaṁ.",
  "atk-vin01a2:828_7": "So majjhameva pariggahetuṁ sakkoti, ādipariyosāne kilamati.",
  "atk-vin01a2:828_8": "Ekassa pariyosānaṁ pākaṭaṁ hoti, na ādimajjhaṁ.",
  "atk-vin01a2:828_9": "So pariyosānaṁyeva pariggahetuṁ sakkoti, ādimajjhe kilamati.",
  "atk-vin01a2:828_10": "Ekassa sabbampi pākaṭaṁ hoti, so sabbampi pariggahetuṁ sakkoti, na katthaci kilamati.",
  "atk-vin01a2:828_11": "Tādisena bhavitabbanti dassento āha – ‘‘sabbakāyappaṭisaṁvedī assasissāmi…pe… passasissāmīti sikkhatī’’ti.",
  "atk-vin01a2:829_0": "Tattha sikkhatīti evaṁ ghaṭati vāyamati. Yo vā tathābhūtassa saṁvaro; ayamettha adhisīlasikkhā. Yo tathābhūtassa samādhi; ayaṁ adhicittasikkhā. Yā tathābhūtassa paññā; ayaṁ adhipaññāsikkhāti.",
  "atk-vin01a2:829_1": "Imā tisso sikkhāyo tasmiṁ ārammaṇe tāya satiyā tena manasikārena sikkhati āsevati bhāveti bahulīkarotīti evamettha attho daṭṭhabbo.",
  "atk-vin01a2:829_2": "Tattha yasmā purimanaye kevalaṁ assasitabbaṁ passasitabbameva ca, na aññaṁ kiñci kātabbaṁ;",
  "atk-vin01a2:829_3": "ito paṭṭhāya pana ñāṇuppādanādīsu yogo karaṇīyo.",
  "atk-vin01a2:829_4": "Tasmā tattha ‘‘assasāmīti pajānāti passasāmīti pajānāti’’cceva vattamānakālavasena pāḷiṁ vatvā ito paṭṭhāya kattabbassa ñāṇuppādanādino ākārassa dassanatthaṁ ‘‘sabbakāyappaṭisaṁvedī assasissāmī’’tiādinā nayena anāgatavacanavasena pāḷi āropitāti veditabbā.",
  "atk-vin01a2:830_0": "Passambhayaṁ kāyasaṅkhāraṁ assasissāmi…pe… passasissāmīti sikkhatīti oḷārikaṁ kāyasaṅkhāraṁ passambhento paṭippassambhento nirodhento vūpasamento assasissāmi passasissāmīti sikkhati.",
  "atk-vin01a2:831_0": "Tatrevaṁ oḷārikasukhumatā ca passaddhi ca veditabbā.",
  "atk-vin01a2:831_1": "Imassa hi bhikkhuno pubbe apariggahitakāle kāyo ca cittañca sadarathā honti.",
  "atk-vin01a2:831_2": "Oḷārikānaṁ kāyacittānaṁ oḷārikatte avūpasante assāsapassāsāpi oḷārikā honti, balavatarā hutvā pavattanti, nāsikā nappahoti, mukhena assasantopi passasantopi tiṭṭhati.",
  "atk-vin01a2:831_3": "Yadā panassa kāyopi cittampi pariggahitā honti, tadā te santā honti vūpasantā.",
  "atk-vin01a2:831_4": "Tesu vūpasantesu assāsapassāsā sukhumā hutvā pavattanti, ‘‘atthi nu kho natthī’’ti vicetabbākārappattā honti.",
  "atk-vin01a2:831_5": "Seyyathāpi purisassa dhāvitvā pabbatā vā orohitvā mahābhāraṁ vā sīsato oropetvā ṭhitassa oḷārikā assāsapassāsā honti, nāsikā nappahoti, mukhena assasantopi passasantopi tiṭṭhati.",
  "atk-vin01a2:831_6": "Yadā panesa taṁ parissamaṁ vinodetvā nhatvā ca pivitvā ca allasāṭakaṁ hadaye katvā sītāya chāyāya nipanno hoti, athassa te assāsapassāsā sukhumā honti, ‘‘atthi nu kho natthī’’ti vicetabbākārappattā.",
  "atk-vin01a2:831_7": "Evameva imassa bhikkhuno pubbe apariggahitakāle kāyo ca…pe… vicetabbākārappattā honti. Taṁ kissa hetu?",
  "atk-vin01a2:831_8": "Tathā hissa pubbe apariggahitakāle ‘‘oḷārikoḷārike kāyasaṅkhāre passambhemī’’ti ābhogasamannāhāramanasikārapaccavekkhaṇā natthi, pariggahitakāle pana atthi.",
  "atk-vin01a2:831_9": "Tenassa apariggahitakālato pariggahitakāle kāyasaṅkhāro sukhumo hoti. Tenāhu porāṇā –",
  "atk-vin01a2:832_0": "‘‘Sāraddhe kāye citte ca, adhimattaṁ pavattati;",
  "atk-vin01a2:833_0": "Asāraddhamhi kāyamhi, sukhumaṁ sampavattatī’’ti. (visuddhi. 1.220; paṭi. ma. aṭṭha. 2.1.163);",
  "atk-vin01a2:834_0": "Pariggahepi oḷāriko, paṭhamajjhānūpacāre sukhumo;",
  "atk-vin01a2:834_1": "tasmimpi oḷāriko paṭhamajjhāne sukhumo.",
  "atk-vin01a2:834_2": "Paṭhamajjhāne ca dutiyajjhānūpacāre ca oḷāriko, dutiyajjhāne sukhumo.",
  "atk-vin01a2:834_3": "Dutiyajjhāne ca tatiyajjhānūpacāre ca oḷāriko, tatiyajjhāne sukhumo.",
  "atk-vin01a2:834_4": "Tatiyajjhāne ca catutthajjhānūpacāre ca oḷāriko, catutthajjhāne atisukhumo appavattimeva pāpuṇāti.",
  "atk-vin01a2:834_5": "Idaṁ tāva dīghabhāṇakasaṁyuttabhāṇakānaṁ mataṁ.",
  "atk-vin01a2:835_0": "Majjhimabhāṇakā pana ‘‘paṭhamajjhāne oḷāriko, dutiyajjhānūpacāre sukhumo’’ti evaṁ heṭṭhimaheṭṭhimajjhānato uparūparijjhānūpacārepi sukhumataraṁ icchanti.",
  "atk-vin01a2:835_1": "Sabbesaṁyeva pana matena apariggahitakāle pavattakāyasaṅkhāro pariggahitakāle paṭippassambhati, pariggahitakāle pavattakāyasaṅkhāro paṭhamajjhānūpacāre…pe… catutthajjhānūpacāre pavattakāyasaṅkhāro catutthajjhāne paṭippassambhati. Ayaṁ tāva samathe nayo.",
  "atk-vin01a2:836_0": "Vipassanāyaṁ pana apariggahe pavatto kāyasaṅkhāro oḷāriko, mahābhūtapariggahe sukhumo.",
  "atk-vin01a2:836_1": "Sopi oḷāriko, upādārūpapariggahe sukhumo.",
  "atk-vin01a2:836_2": "Sopi oḷāriko, sakalarūpapariggahe sukhumo.",
  "atk-vin01a2:836_3": "Sopi oḷāriko, arūpapariggahe sukhumo.",
  "atk-vin01a2:836_4": "Sopi oḷāriko, rūpārūpapariggahe sukhumo.",
  "atk-vin01a2:836_5": "Sopi oḷāriko, paccayapariggahe sukhumo.",
  "atk-vin01a2:836_6": "Sopi oḷāriko, sappaccayanāmarūpapariggahe sukhumo.",
  "atk-vin01a2:836_7": "Sopi oḷāriko, lakkhaṇārammaṇikavipassanāya sukhumo.",
  "atk-vin01a2:836_8": "Sopi dubbalavipassanāya oḷāriko, balavavipassanāya sukhumo.",
  "atk-vin01a2:836_9": "Tattha pubbe vuttanayeneva purimassa purimassa pacchimena pacchimena passaddhi veditabbā.",
  "atk-vin01a2:836_10": "Evamettha oḷārikasukhumatā ca passaddhi ca veditabbā.",
  "atk-vin01a2:837_0": "Paṭisambhidāyaṁ panassa saddhiṁ codanāsodhanāhi evamattho vutto – ‘‘kathaṁ passambhayaṁ kāyasaṅkhāraṁ assasissāmi…pe… passasissāmī’’ti sikkhati? Katame kāyasaṅkhārā?",
  "atk-vin01a2:837_1": "Dīghaṁ assāsā kāyikā ete dhammā kāyappaṭibaddhā kāyasaṅkhārā, te kāyasaṅkhāre passambhento nirodhento vūpasamento sikkhati.",
  "atk-vin01a2:837_2": "Dīghaṁ passāsā kāyikā ete dhammā…pe… rassaṁ assāsā…pe… rassaṁ passāsā… sabbakāyappaṭisaṁvedī assāsā… sabbakāyappaṭisaṁvedī passāsā kāyikā ete dhammā kāyappaṭibaddhā kāyasaṅkhārā, te kāyasaṅkhāre passambhento nirodhento vūpasamento sikkhati.",
  "atk-vin01a2:838_0": "Yathārūpehi kāyasaṅkhārehi yā kāyassa ānamanā vinamanā sannamanā paṇamanā iñjanā phandanā calanā kampanā passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati.",
  "atk-vin01a2:839_0": "Yathārūpehi kāyasaṅkhārehi yā kāyassa na ānamanā na vinamanā na sannamanā na paṇamanā aniñjanā aphandanā acalanā akampanā, santaṁ sukhumaṁ passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati.",
  "atk-vin01a2:840_0": "Iti kira passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati.",
  "atk-vin01a2:840_1": "Evaṁ sante vātūpaladdhiyā ca pabhāvanā na hoti, assāsapassāsānañca pabhāvanā na hoti, ānāpānassatiyā ca pabhāvanā na hoti, ānāpānassatisamādhissa ca pabhāvanā na na hoti, na ca naṁ taṁ samāpattiṁ paṇḍitā samāpajjantipi vuṭṭhahantipi.",
  "atk-vin01a2:841_0": "Iti kira passambhayaṁ kāyasaṅkhāraṁ assasissāmi…pe… passasissāmīti sikkhati.",
  "atk-vin01a2:841_1": "Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti, tañca naṁ samāpattiṁ paṇḍitā samāpajjantipi vuṭṭhahantipi.",
  "atk-vin01a2:842_0": "Yathā kathaṁ viya?",
  "atk-vin01a2:842_1": "Seyyathāpi kaṁse ākoṭite paṭhamaṁ oḷārikā saddā pavattanti, oḷārikānaṁ saddānaṁ nimittaṁ suggahitattā sumanasikatattā sūpadhāritattā niruddhepi oḷārike sadde atha pacchā sukhumakā saddā pavattanti, sukhumakānaṁ saddānaṁ nimittaṁ suggahitattā sumanasikatattā sūpadhāritattā niruddhepi sukhumake sadde atha pacchā sukhumasaddanimittārammaṇatāpi cittaṁ pavattati;",
  "atk-vin01a2:842_2": "evameva paṭhamaṁ oḷārikā assāsapassāsā pavattanti, oḷārikānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi oḷārike assāsapassāse atha pacchā sukhumakā assāsapassāsā pavattanti, sukhumakānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi sukhumake assāsapassāse atha pacchā sukhumaassāsapassāsanimittārammaṇatāpi cittaṁ na vikkhepaṁ gacchati.",
  "atk-vin01a2:843_0": "Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti, tañca naṁ samāpattiṁ paṇḍitā samāpajjantipi vuṭṭhahantipi.",
  "atk-vin01a2:844_0": "Passambhayaṁ kāyasaṅkhāranti assāsapassāsā kāyo, upaṭṭhānaṁ sati, anupassanā ñāṇaṁ.",
  "atk-vin01a2:844_1": "Kāyo upaṭṭhānaṁ no sati, sati upaṭṭhānañceva sati ca, tāya satiyā tena ñāṇena taṁ kāyaṁ anupassati.",
  "atk-vin01a2:844_2": "Tena vuccati – ‘‘kāye kāyānupassanā satipaṭṭhānabhāvanāti (paṭi. ma. 1.171).",
  "atk-vin01a2:845_0": "Ayaṁ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "atk-vin01a2:846_0": "Yasmā panettha idameva catukkaṁ ādikammikassa kammaṭṭhānavasena vuttaṁ, itarāni pana tīṇi catukkāni ettha pattajjhānassa vedanācittadhammānupassanāvasena vuttāni, tasmā idaṁ kammaṭṭhānaṁ bhāvetvā ānāpānassaticatutthajjhānapadaṭṭhānāya vipassanāya saha paṭisambhidāhi arahattaṁ pāpuṇitukāmena buddhaputtena yaṁ kātabbaṁ taṁ sabbaṁ idheva tāva ādikammikassa kulaputtassa vasena ādito pabhuti evaṁ veditabbaṁ.",
  "atk-vin01a2:846_1": "Catubbidhaṁ tāva sīlaṁ visodhetabbaṁ.",
  "atk-vin01a2:846_2": "Tattha tividhā visodhanā – anāpajjanaṁ, āpannavuṭṭhānaṁ, kilesehi ca appatipīḷanaṁ.",
  "atk-vin01a2:846_3": "Evaṁ visuddhasīlassa hi bhāvanā sampajjati.",
  "atk-vin01a2:846_4": "Yampidaṁ cetiyaṅgaṇavattaṁ bodhiyaṅgaṇavattaṁ upajjhāyavattaṁ ācariyavattaṁ jantāgharavattaṁ uposathāgāravattaṁ dveasīti khandhakavattāni cuddasavidhaṁ mahāvattanti imesaṁ vasena ābhisamācārikasīlaṁ vuccati, tampi sādhukaṁ paripūretabbaṁ.",
  "atk-vin01a2:846_5": "Yo hi ‘‘ahaṁ sīlaṁ rakkhāmi, kiṁ ābhisamācārikena kamma’’nti vadeyya, tassa sīlaṁ paripūressatīti netaṁ ṭhānaṁ vijjati.",
  "atk-vin01a2:846_6": "Ābhisamācārikavatte pana paripūre sīlaṁ paripūrati, sīle paripūre samādhi gabbhaṁ gaṇhāti.",
  "atk-vin01a2:846_7": "Vuttañhetaṁ bhagavatā – ‘‘so vata, bhikkhave, bhikkhu ābhisamācārikaṁ dhammaṁ aparipūretvā ‘sīlāni paripūressatī’ti netaṁ ṭhānaṁ vijjatī’’ti (a. ni. 5.21) vitthāretabbaṁ.",
  "atk-vin01a2:846_8": "Tasmā tena yampidaṁ cetiyaṅgaṇavattādi ābhisamācārikasīlaṁ vuccati, tampi sādhukaṁ paripūretabbaṁ. Tato –",
  "atk-vin01a2:847_0": "‘‘Āvāso ca kulaṁ lābho, gaṇo kammañca pañcamaṁ;",
  "atk-vin01a2:848_0": "Addhānaṁ ñāti ābādho, gantho iddhīti te dasā’’ti.",
  "atk-vin01a2:849_0": "Evaṁ vuttesu dasasu palibodhesu yo palibodho atthi, so upacchinditabbo.",
  "atk-vin01a2:850_0": "Evaṁ upacchinnapalibodhena kammaṭṭhānaṁ uggahetabbaṁ.",
  "atk-vin01a2:850_1": "Tampi duvidhaṁ hoti – sabbatthakakammaṭṭhānañca pārihāriyakammaṭṭhānañca.",
  "atk-vin01a2:850_2": "Tattha sabbatthakakammaṭṭhānaṁ nāma bhikkhusaṅghādīsu mettā maraṇassati ca asubhasaññātipi eke.",
  "atk-vin01a2:850_3": "Kammaṭṭhānikena hi bhikkhunā paṭhamaṁ tāva paricchinditvā sīmaṭṭhakabhikkhusaṅghe mettā bhāvetabbā;",
  "atk-vin01a2:850_4": "tato sīmaṭṭhakadevatāsu, tato gocaragāme issarajane, tato tattha manusse upādāya sabbasattesu.",
  "atk-vin01a2:850_5": "So hi bhikkhusaṅghe mettāya sahavāsīnaṁ muducittataṁ janeti, athassa sukhasaṁvāsatā hoti.",
  "atk-vin01a2:850_6": "Sīmaṭṭhakadevatāsu mettāya mudukatacittāhi devatāhi dhammikāya rakkhāya susaṁvihitārakkho hoti.",
  "atk-vin01a2:850_7": "Gocaragāme issarajane mettāya mudukatacittasantānehi issarehi dhammikāya rakkhāya surakkhitaparikkhāro hoti.",
  "atk-vin01a2:850_8": "Tattha manussesu mettāya pasāditacittehi tehi aparibhūto hutvā vicarati.",
  "atk-vin01a2:850_9": "Sabbasattesu mettāya sabbattha appaṭihatacāro hoti.",
  "atk-vin01a2:851_0": "Maraṇassatiyā pana ‘‘avassaṁ maritabba’’nti cintento anesanaṁ pahāya uparūparivaḍḍhamānasaṁvego anolīnavuttiko hoti.",
  "atk-vin01a2:851_1": "Asubhasaññāya dibbesupi ārammaṇesu taṇhā nuppajjati.",
  "atk-vin01a2:851_2": "Tenassetaṁ tayaṁ evaṁ bahūpakārattā ‘‘sabbattha atthayitabbaṁ icchitabba’’nti katvā adhippetassa ca yogānuyogakammassa padaṭṭhānattā ‘‘sabbatthakakammaṭṭhāna’’nti vuccati.",
  "atk-vin01a2:852_0": "Aṭṭhatiṁsārammaṇesu pana yaṁ yassa caritānukūlaṁ, taṁ tassa niccaṁ pariharitabbattā yathāvutteneva nayena ‘‘pārihāriyakammaṭṭhāna’’ntipi vuccati.",
  "atk-vin01a2:852_1": "Idha pana idameva ānāpānasssātikammaṭṭhānaṁ ‘‘pārihāriyakammaṭṭhāna’’nti vuccati. Ayamettha saṅkhepo.",
  "atk-vin01a2:852_2": "Vitthāro pana sīlavisodhanakathaṁ palibodhupacchedakathañca icchantena visuddhimaggato gahetabbo.",
  "atk-vin01a2:853_0": "Evaṁ visuddhasīlena pana upacchinnapalibodhena ca idaṁ kammaṭṭhānaṁ uggaṇhantena imināva kammaṭṭhānena catutthajjhānaṁ nibbattetvā vipassanaṁ vaḍḍhetvā arahattaṁ pattassa buddhaputtassa santike uggahetabbaṁ.",
  "atk-vin01a2:853_1": "Taṁ alabhantena anāgāmissa, tampi alabhantena sakadāgāmissa, tampi alabhantena sotāpannassa, tampi alabhantena ānāpānacatutthajjhānalābhissa, tampi alabhantena pāḷiyā aṭṭhakathāya ca asammūḷhassa vinicchayācariyassa santike uggahetabbaṁ.",
  "atk-vin01a2:853_2": "Arahantādayo hi attanā adhigatamaggameva ācikkhanti.",
  "atk-vin01a2:853_3": "Ayaṁ pana gahanapadese mahāhatthipathaṁ nīharanto viya sabbattha asammūḷho sappāyāsappāyaṁ paricchinditvā katheti.",
  "atk-vin01a2:854_0": "Tatrāyaṁ anupubbikathā – tena bhikkhunā sallahukavuttinā vinayācārasampannena vuttappakāramācariyaṁ upasaṅkamitvā vattapaṭipattiyā ārādhitacittassa tassa santike pañcasandhikaṁ kammaṭṭhānaṁ uggahetabbaṁ.",
  "atk-vin01a2:854_1": "Tatrime pañca sandhayo – uggaho, paripucchā, upaṭṭhānaṁ, appanā, lakkhaṇanti.",
  "atk-vin01a2:854_2": "Tattha ‘‘uggaho’’ nāma kammaṭṭhānassa uggaṇhanaṁ, ‘‘paripucchā’’ nāma kammaṭṭhānassa paripucchanā, ‘‘upaṭṭhānaṁ’’ nāma kammaṭṭhānassa upaṭṭhānaṁ, ‘‘appanā’’ nāma kammaṭṭhānappanā, ‘‘lakkhaṇaṁ’’ nāma kammaṭṭhānassa lakkhaṇaṁ.",
  "atk-vin01a2:854_3": "‘‘Evaṁlakkhaṇamidaṁ kammaṭṭhāna’’nti kammaṭṭhānasabhāvūpadhāraṇanti vuttaṁ hoti.",
  "atk-vin01a2:855_0": "Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi na viheṭheti;",
  "atk-vin01a2:855_1": "tasmā thokaṁ uddisāpetvā bahukālaṁ sajjhāyitvā evaṁ pañcasandhikaṁ kammaṭṭhānaṁ uggahetvā sace tattha sappāyaṁ hoti, tattheva vasitabbaṁ.",
  "atk-vin01a2:855_2": "No ce tattha sappāyaṁ hoti, ācariyaṁ āpucchitvā sace mandapañño yojanaparamaṁ gantvā, sace tikkhapañño dūrampi gantvā aṭṭhārasasenāsanadosavivajjitaṁ, pañcasenāsanaṅgasamannāgataṁ senāsanaṁ upagamma tattha vasantena upacchinnakhuddakapalibodhena katabhattakiccena bhattasammadaṁ paṭivinodetvā ratanattayaguṇānussaraṇena cittaṁ sampahaṁsetvā ācariyuggahato ekapadampi asammussantena idaṁ ānāpānassatikammaṭṭhānaṁ manasikātabbaṁ. Ayamettha saṅkhepo.",
  "atk-vin01a2:855_3": "Vitthāro pana imaṁ kathāmaggaṁ icchantena visuddhimaggato (visuddhi. 1.55) gahetabbo.",
  "atk-vin01a2:856_0": "Yaṁ pana vuttaṁ ‘‘idaṁ ānāpānassatikammaṭṭhānaṁ manasikātabba’’nti tatrāyaṁ manasikāravidhi –",
  "atk-vin01a2:857_0": "‘‘Gaṇanā anubandhanā, phusanā ṭhapanā sallakkhaṇā;",
  "atk-vin01a2:858_0": "Vivaṭṭanā pārisuddhi, tesañca paṭipassanā’’ti. (visuddhi. 1.223; paṭi. ma. aṭṭha. 2.1.163);",
  "atk-vin01a2:859_0": "‘‘Gaṇanā’’ti gaṇanāyeva. ‘‘Anubandhanā’’ti anuvahanā. ‘‘Phusanā’’ti phuṭṭhaṭṭhānaṁ. ‘‘Ṭhapanā’’ti appanā. ‘‘Sallakkhaṇā’’ti vipassanā. ‘‘Vivaṭṭanā’’ti maggo. ‘‘Pārisuddhī’’ti phalaṁ.",
  "atk-vin01a2:859_1": "‘‘Tesañca paṭipassanā’’ti paccavekkhaṇā.",
  "atk-vin01a2:859_2": "Tattha iminā ādikammikakulaputtena paṭhamaṁ gaṇanāya idaṁ kamaṭṭhānaṁ manasikātabbaṁ.",
  "atk-vin01a2:859_3": "Gaṇentena ca pañcannaṁ heṭṭhā na ṭhapetabbaṁ, dasannaṁ upari na netabbaṁ, antare khaṇḍaṁ na dassetabbaṁ.",
  "atk-vin01a2:859_4": "Pañcannaṁ heṭṭhā ṭhapentassa hi sambādhe okāse cittuppādo vipphandati, sambādhe vaje sanniruddhagogaṇo viya.",
  "atk-vin01a2:859_5": "Dasannaṁ upari nentassa gaṇanānissitova cittuppādo hoti.",
  "atk-vin01a2:859_6": "Antarā khaṇḍaṁ dassentassa ‘‘sikhāppattaṁ nu kho me kammaṭṭhānaṁ, no’’ti cittaṁ vikampati.",
  "atk-vin01a2:859_7": "Tasmā ete dose vajjetvā gaṇetabbaṁ.",
  "atk-vin01a2:860_0": "Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ.",
  "atk-vin01a2:860_1": "Dhaññamāpako hi nāḷiṁ pūretvā ‘‘eka’’nti vatvā okirati.",
  "atk-vin01a2:860_2": "Puna pūrento kiñci kacavaraṁ disvā taṁ chaḍḍento ‘‘ekaṁ eka’’nti vadati. Esa nayo ‘‘dve dve’’tiādīsu.",
  "atk-vin01a2:860_3": "Evameva imināpi assāsapassāsesu yo upaṭṭhāti taṁ gahetvā ‘‘ekaṁ eka’’nti ādiṁkatvā yāva ‘‘dasa dasā’’ti pavattamānaṁ pavattamānaṁ upalakkhetvāva gaṇetabbaṁ.",
  "atk-vin01a2:860_4": "Tassevaṁ gaṇayato nikkhamantā ca pavisantā ca assāsapassāsā pākaṭā honti.",
  "atk-vin01a2:861_0": "Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya gaṇetabbaṁ .",
  "atk-vin01a2:861_1": "Cheko hi gopālako sakkharāyo ucchaṅgena gahetvā rajjudaṇḍahattho pātova vajaṁ gantvā gāvo piṭṭhiyaṁ paharitvā palighatthambhamatthake nisinno dvāraṁ pattaṁ pattaṁyeva gāvaṁ ‘‘eko dve’’ti sakkharaṁ khipitvā khipitvā gaṇeti.",
  "atk-vin01a2:861_2": "Tiyāmarattiṁ sambādhe okāse dukkhaṁ vutthagogaṇo nikkhamanto aññamaññaṁ upanighaṁsanto vegena vegena puñjo puñjo hutvā nikkhamati.",
  "atk-vin01a2:861_3": "So vegena vegena ‘‘tīṇi cattāri pañca dasā’’ti gaṇetiyeva.",
  "atk-vin01a2:861_4": "Evamimassāpi purimanayena gaṇayato assāsapassāsā pākaṭā hutvā sīghaṁ sīghaṁ punappunaṁ sañcaranti.",
  "atk-vin01a2:861_5": "Tato tena ‘‘punappunaṁ sañcarantī’’ti ñatvā anto ca bahi ca aggahetvā dvārappattaṁ dvārappattaṁyeva gahetvā ‘‘eko dve tīṇi cattāri pañca , eko dve tīṇi cattāri pañca cha, eko dve tīṇi cattāri pañca cha satta…pe… aṭṭha… nava… dasā’’ti sīghaṁ sīghaṁ gaṇetabbameva.",
  "atk-vin01a2:861_6": "Gaṇanāpaṭibaddhe hi kammaṭṭhāne gaṇanābaleneva cittaṁ ekaggaṁ hoti arittūpatthambhanavasena caṇḍasote nāvāṭhapanamiva.",
  "atk-vin01a2:862_0": "Tassevaṁ sīghaṁ sīghaṁ gaṇayato kammaṭṭhānaṁ nirantarappavattaṁ viya hutvā upaṭṭhāti.",
  "atk-vin01a2:862_1": "Atha ‘‘nirantaraṁ pavattatī’’ti ñatvā anto ca bahi ca vātaṁ apariggahetvā purimanayeneva vegena vegena gaṇetabbaṁ.",
  "atk-vin01a2:862_2": "Antopavisanavātena hi saddhiṁ cittaṁ pavesayato abbhantaraṁ vātabbhāhataṁ medapūritaṁ viya hoti, bahinikkhamanavātena saddhiṁ cittaṁ nīharato bahiddhā puthuttārammaṇe cittaṁ vikkhipati.",
  "atk-vin01a2:862_3": "Phuṭṭhokāse pana satiṁ ṭhapetvā bhāventasseva bhāvanā sampajjati.",
  "atk-vin01a2:862_4": "Tena vuttaṁ – ‘‘anto ca bahi ca vātaṁ apariggahetvā purimanayeneva vegena vegena gaṇetabba’’nti.",
  "atk-vin01a2:863_0": "Kīva ciraṁ panetaṁ gaṇetabbanti?",
  "atk-vin01a2:863_1": "Yāva vinā gaṇanāya assāsapassāsārammaṇe sati santiṭṭhati.",
  "atk-vin01a2:863_2": "Bahi visaṭavitakkavicchedaṁ katvā assāsapassāsārammaṇe sati saṇṭhapanatthaṁyeva hi gaṇanāti.",
  "atk-vin01a2:864_0": "Evaṁ gaṇanāya manasikatvā anubandhanāya manasikātabbaṁ.",
  "atk-vin01a2:864_1": "Anubandhanā nāma gaṇanaṁ paṭisaṁharitvā satiyā nirantaraṁ assāsapassāsānaṁ anugamanaṁ;",
  "atk-vin01a2:864_2": "tañca kho na ādimajjhapariyosānānugamanavasena.",
  "atk-vin01a2:864_3": "Bahinikkhamanavātassa hi nābhi ādi, hadayaṁ majjhaṁ, nāsikaggaṁ pariyosānaṁ.",
  "atk-vin01a2:864_4": "Abbhantarapavisanavātassa nāsikaggaṁ ādi, hadayaṁ majjhaṁ, nābhi pariyosānaṁ.",
  "atk-vin01a2:864_5": "Tañcassa anugacchato vikkhepagataṁ cittaṁ sāraddhāya ceva hoti iñjanāya ca. Yathāha –",
  "atk-vin01a2:865_0": "‘‘Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi cittampi sāraddhā ca honti iñjitā ca phanditā ca.",
  "atk-vin01a2:865_1": "Passāsādimajjhapariyosānaṁ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti (paṭi. ma. 1.157).",
  "atk-vin01a2:866_0": "Tasmā anubandhanāya manasikarontena na ādimajjhapariyosānavasena manasikātabbaṁ.",
  "atk-vin01a2:866_1": "Apica kho phusanāvasena ca ṭhapanāvasena ca manasikātabbaṁ.",
  "atk-vin01a2:866_2": "Gaṇanānubandhanāvasena viya hi phusanāṭhapanāvasena visuṁ manasikāro natthi.",
  "atk-vin01a2:866_3": "Phuṭṭhaphuṭṭhaṭṭhāneyeva pana gaṇento gaṇanāya ca phusanāya ca manasi karoti.",
  "atk-vin01a2:866_4": "Tattheva gaṇanaṁ paṭisaṁharitvā te satiyā anubandhanto appanāvasena ca cittaṁ ṭhapento ‘‘anubandhanāya ca phusanāya ca ṭhapanāya ca manasi karotī’’ti vuccati.",
  "atk-vin01a2:866_5": "Svāyamattho aṭṭhakathāyaṁ vuttapaṅguḷadovārikopamāhi paṭisambhidāyaṁ vuttakakacopamāya ca veditabbo.",
  "atk-vin01a2:867_0": "Tatrāyaṁ paṅguḷopamā – ‘‘seyyathāpi paṅguḷo dolāya kīḷataṁ mātāputtānaṁ dolaṁ khipitvā tattheva dolatthambhamūle nisinno kamena āgacchantassa ca gacchantassa ca dolāphalakassa ubho koṭiyo majjhañca passati, na ca ubhokoṭimajjhānaṁ dassanatthaṁ byāvaṭo hoti.",
  "atk-vin01a2:867_1": "Evamevāyaṁ bhikkhu sativasena upanibandhanatthambhamūle ṭhatvā assāsapassāsadolaṁ khipitvā tattheva nimitte satiyā nisinno kamena āgacchantānañca gacchantānañca phuṭṭhaṭṭhāne assāsapassāsānaṁ ādimajjhapariyosānaṁ satiyā anugacchanto tattha ca cittaṁ ṭhapento passati, na ca tesaṁ dassanatthaṁ byāvaṭo hoti. Ayaṁ paṅguḷopamā.",
  "atk-vin01a2:868_0": "Ayaṁ pana dovārikopamā – ‘‘seyyathāpi dovāriko nagarassa anto ca bahi ca purise ‘ko tvaṁ, kuto vā āgato, kuhiṁ vā gacchasi, kiṁ vā te hatthe’ti na vīmaṁsati, na hi tassa te bhārā.",
  "atk-vin01a2:868_1": "Dvārappattaṁ dvārappattaṁyeva pana vīmaṁsati;",
  "atk-vin01a2:868_2": "evameva imassa bhikkhuno anto paviṭṭhavātā ca bahi nikkhantavātā ca na bhārā honti, dvārappattā dvārappattāyeva bhārāti. Ayaṁ dovārikopamā.",
  "atk-vin01a2:869_0": "Kakacopamā pana āditopabhuti evaṁ veditabbā. Vuttañhetaṁ –",
  "atk-vin01a2:870_0": "‘‘Nimittaṁ assāsapassāsā, anārammaṇamekacittassa;",
  "atk-vin01a2:871_0": "Ajānato ca tayo dhamme, bhāvanānupalabbhati.",
  "atk-vin01a2:872_0": "‘‘Nimittaṁ assāsapassāsā, anārammaṇamekacittassa;",
  "atk-vin01a2:873_0": "Jānato ca tayo dhamme, bhāvanā upalabbhatī’’ti. (paṭi. ma. 1.159);",
  "atk-vin01a2:874_0": "Kathaṁ ime tayo dhammā ekacittassa ārammaṇaṁ na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhigacchati ?",
  "atk-vin01a2:874_1": "Seyyathāpi rukkho same bhūmibhāge nikkhitto, tamenaṁ puriso kakacena chindeyya, rukkhe phuṭṭhakakacadantānaṁ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti.",
  "atk-vin01a2:875_0": "Yathā rukkho same bhūmibhāge nikkhitto; evaṁ upanibandhananimittaṁ. Yathā kakacadantā; evaṁ assāsapassāsā.",
  "atk-vin01a2:875_1": "Yathā rukkhe phuṭṭhakakacadantānaṁ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti, evameva bhikkhu nāsikagge vā mukhanimitte vā satiṁ upaṭṭhapetvā nisinno hoti, na āgate vā gate vā assāsapassāse manasi karoti, na āgatā vā gatā vā assāsapassāsā aviditā honti, padhānañca paññāyati, payogañca sādheti, visesamadhigacchati.",
  "atk-vin01a2:876_0": "Padhānanti katamaṁ padhānaṁ?",
  "atk-vin01a2:876_1": "Āraddhavīriyassa kāyopi cittampi kammaniyaṁ hoti – idaṁ padhānaṁ. Katamo payogo?",
  "atk-vin01a2:876_2": "Āraddhavīriyassa upakkilesā pahīyanti, vitakkā vūpasammanti – ayaṁ payogo. Katamo viseso?",
  "atk-vin01a2:876_3": "Āraddhavīriyassa saṁyojanā pahīyanti, anusayā byantī honti – ayaṁ viseso.",
  "atk-vin01a2:876_4": "Evaṁ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhigacchati.",
  "atk-vin01a2:877_0": "‘‘Ānāpānassatī yassa, paripuṇṇā subhāvitā;",
  "atk-vin01a2:878_0": "Anupubbaṁ paricitā, yathā buddhena desitā;",
  "atk-vin01a2:879_0": "So imaṁ lokaṁ pabhāseti, abbhā muttova candimā’’ti. (paṭi. ma. 1.160);",
  "atk-vin01a2:880_0": "Ayaṁ kakacopamā.",
  "atk-vin01a2:880_1": "Idha panassa āgatāgatavasena amanasikāramattameva payojananti veditabbaṁ.",
  "atk-vin01a2:880_2": "Idaṁ kammaṭṭhānaṁ manasikaroto kassaci nacireneva nimittañca uppajjati, avasesajjhānaṅgapaṭimaṇḍitā appanāsaṅkhātā ṭhapanā ca sampajjati.",
  "atk-vin01a2:880_3": "Kassaci pana gaṇanāvaseneva manasikārakālatopabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṁ hoti, sarīraṁ ākāse laṅghanākārappattaṁ viya hoti.",
  "atk-vin01a2:880_4": "Yathā sāraddhakāyassa mañce vā pīṭhe vā nisīdato mañcapīṭhaṁ onamati, vikūjati, paccattharaṇaṁ valiṁ gaṇhāti.",
  "atk-vin01a2:880_5": "Asāraddhakāyassa pana nisīdato neva mañcapīṭhaṁ onamati, na vikūjati, na paccattharaṇaṁ valiṁ gaṇhāti, tūlapicupūritaṁ viya mañcapīṭhaṁ hoti. Kasmā?",
  "atk-vin01a2:880_6": "Yasmā asāraddho kāyo lahuko hoti;",
  "atk-vin01a2:880_7": "evameva gaṇanāvasena manasikārakālatopabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṁ hoti, sarīraṁ ākāse laṅghanākārappattaṁ viya hoti.",
  "atk-vin01a2:881_0": "Tassa oḷārike assāsapassāse niruddhe sukhumaassāsapassāsanimittārammaṇaṁ cittaṁ pavattati, tasmimpi niruddhe aparāparaṁ tato sukhumatarasukhumatamanimittārammaṇaṁ pavattatiyeva. Kathaṁ?",
  "atk-vin01a2:881_1": "Yathā puriso mahatiyā lohasalākāya kaṁsatāḷaṁ ākoṭeyya, ekappahārena mahāsaddo uppajjeyya, tassa oḷārikasaddārammaṇaṁ cittaṁ pavatteyya, niruddhe oḷārike sadde atha pacchā sukhumasaddanimittārammaṇaṁ, tasmimpi niruddhe aparāparaṁ tato sukhumatarasukhumatamasaddanimittārammaṇaṁ cittaṁ pavattateva; evanti veditabbaṁ.",
  "atk-vin01a2:881_2": "Vuttampi cetaṁ – ‘‘seyyathāpi kaṁse ākoṭite’’ti (paṭi. ma. 1.171) vitthāro.",
  "atk-vin01a2:882_0": "Yathā hi aññāni kammaṭṭhānāni uparūpari vibhūtāni honti, na tathā idaṁ.",
  "atk-vin01a2:882_1": "Idaṁ pana uparūpari bhāventassa bhāventassa sukhumattaṁ gacchati, upaṭṭhānampi na upagacchati.",
  "atk-vin01a2:882_2": "Evaṁ anupaṭṭhahante pana tasmiṁ na tena bhikkhunā uṭṭhāyāsanā cammakhaṇḍaṁ papphoṭetvā gantabbaṁ. Kiṁ kātabbaṁ?",
  "atk-vin01a2:882_3": "‘‘Ācariyaṁ pucchissāmī’’ti vā ‘‘naṭṭhaṁ dāni me kammaṭṭhāna’’nti vā na vuṭṭhātabbaṁ, iriyāpathaṁ vikopetvā gacchato hi kammaṭṭhānaṁ navanavameva hoti.",
  "atk-vin01a2:882_4": "Tasmā yathānisinneneva desato āharitabbaṁ.",
  "atk-vin01a2:883_0": "Tatrāyaṁ āharaṇūpāyo.",
  "atk-vin01a2:883_1": "Tena hi bhikkhunā kammaṭṭhānassa anupaṭṭhahanabhāvaṁ ñatvā iti paṭisañcikkhitabbaṁ – ‘‘ime assāsapassāsā nāma kattha atthi, kattha natthi, kassa vā atthi, kassa vā natthī’’ti.",
  "atk-vin01a2:883_2": "Athevaṁ paṭisañcikkhatā ‘‘ime antomātukucchiyaṁ natthi, udake nimuggānaṁ natthi, tathā asaññībhūtānaṁ matānaṁ catutthajjhānasamāpannānaṁ rūpārūpabhavasamaṅgīnaṁ nirodhasamāpannāna’’nti ñatvā evaṁ attanāva attā paṭicodetabbo – ‘‘nanu tvaṁ, paṇḍita, neva mātukucchigato, na udake nimuggo, na asaññībhūto, na mato, na catutthajjhānasamaāpanno, na rūpārūpabhavasamaṅgī, na nirodhasamāpanno, atthiyeva te assāsapassāsā, mandapaññatāya pana pariggahetuṁ na sakkosī’’ti.",
  "atk-vin01a2:883_3": "Athānena pakatiphuṭṭhavaseneva cittaṁ ṭhapetvā manasikāro pavattetabbo.",
  "atk-vin01a2:883_4": "Ime hi dīghanāsikassa nāsā puṭaṁ ghaṭṭentā pavattanti, rassanāsikassa uttaroṭṭhaṁ.",
  "atk-vin01a2:883_5": "Tasmānena imaṁ nāma ṭhānaṁ ghaṭṭentīti nimittaṁ paṭṭhapetabbaṁ.",
  "atk-vin01a2:883_6": "Imameva hi atthavasaṁ paṭicca vuttaṁ bhagavatā – ‘‘nāhaṁ, bhikkhave, muṭṭhassatissa asampajānassa ānāpānassatibhāvanaṁ vadāmī’’ti (ma. ni. 3.149; saṁ. ni. 5.992).",
  "atk-vin01a2:883_7": "Kiñcāpi hi yaṁkiñci kammaṭṭhānaṁ satassa sampajānasseva sampajjati, ito aññaṁ pana manasikarontassa pākaṭaṁ hoti.",
  "atk-vin01a2:883_8": "Idaṁ pana ānāpānassatikammaṭṭhānaṁ garukaṁ garukabhāvanaṁ buddhapaccekabuddhabuddhaputtānaṁ mahāpurisānameva manasikārabhūmibhūtaṁ, na ceva ittaraṁ, na ca ittarasattasamāsevitaṁ.",
  "atk-vin01a2:883_9": "Yathā yathā manasi karīyati, tathā tathā santañceva hoti sukhumañca.",
  "atk-vin01a2:883_10": "Tasmā ettha balavatī sati ca paññā ca icchitabbā.",
  "atk-vin01a2:884_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā, sūcipāsavedhanampi tato sukhumataraṁ;",
  "atk-vin01a2:884_1": "evameva maṭṭhasāṭakasadisassa imassa kammaṭṭhānassa bhāvanākāle sūcipaṭibhāgā satipi sūcipāsavedhanapaṭibhāgā taṁsampayuttā paññāpi balavatī icchitabbā.",
  "atk-vin01a2:884_2": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "atk-vin01a2:885_0": "Yathā pana kassako kasiṁ kasitvā balibadde muñcitvā gocarābhimukhe katvā chāyāya nisinno vissameyya, athassa te balibaddā vegena aṭaviṁ paviseyyuṁ.",
  "atk-vin01a2:885_1": "Yo hoti cheko kassako so puna te gahetvā yojetukāmo na tesaṁ anupadaṁ gantvā aṭaviṁ āhiṇḍati.",
  "atk-vin01a2:885_2": "Atha kho rasmiñca patodañca gahetvā ujukameva tesaṁ nipātatitthaṁ gantvā nisīdati vā nipajjati vā.",
  "atk-vin01a2:885_3": "Atha te goṇe divasabhāgaṁ caritvā nipātatitthaṁ otaritvā nhatvā ca pivitvā ca paccuttaritvā ṭhite disvā rasmiyā bandhitvā patodena vijjhanto ānetvā yojetvā puna kammaṁ karoti;",
  "atk-vin01a2:885_4": "evameva tena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "atk-vin01a2:885_5": "Satirasmiṁ pana paññāpatodañca gahetvā pakatiphuṭṭhokāse cittaṁ ṭhapetvā manasikāro pavattetabbo.",
  "atk-vin01a2:885_6": "Evañhissa manasikaroto nacirasseva te upaṭṭhahanti, nipātatitthe viya goṇā.",
  "atk-vin01a2:885_7": "Tato tena satirasmiyā bandhitvā tasmiṁyeva ṭhāne yojetvā paññāpatodena vijjhantena puna kammaṭṭhānaṁ anuyuñjitabbaṁ;",
  "atk-vin01a2:885_8": "tassevamanuyuñjato nacirasseva nimittaṁ upaṭṭhāti.",
  "atk-vin01a2:885_9": "Taṁ panetaṁ na sabbesaṁ ekasadisaṁ hoti ;",
  "atk-vin01a2:885_10": "apica kho kassaci sukhasamphassaṁ uppādayamāno tūlapicu viya, kappāsapicu viya, vātadhārā viya ca upaṭṭhātīti ekacce āhu.",
  "atk-vin01a2:886_0": "Ayaṁ pana aṭṭhakathāvinicchayo – idañhi kassaci tārakarūpaṁ viya, maṇiguḷikā viya, muttāguḷikā viya ca kassaci kharasamphassaṁ hutvā kappāsaṭṭhi viya, sāradārusūci viya ca kassaci dīghapāmaṅgasuttaṁ viya, kusumadāmaṁ viya, dhūmasikhā viya ca kassaci vitthata makkaṭakasuttaṁ viya, valāhakapaṭalaṁ viya, padumapupphaṁ viya, rathacakkaṁ viya, candamaṇḍalaṁ viya, sūriyamaṇḍalaṁ viya ca upaṭṭhāti.",
  "atk-vin01a2:886_1": "Tañca panetaṁ yathā sambahulesu bhikkhūsu suttantaṁ sajjhāyitvā nisinnesu ekena bhikkhunā ‘‘tumhākaṁ kīdisaṁ hutvā idaṁ suttaṁ upaṭṭhātī’’ti vutte eko ‘‘mayhaṁ mahatī pabbateyyā nadī viya hutvā upaṭṭhātī’’ti āha.",
  "atk-vin01a2:886_2": "Aparo ‘‘mayhaṁ ekā vanarāji viya’’.",
  "atk-vin01a2:886_3": "Añño ‘‘mayhaṁ sītacchāyo sākhāsampanno phalabhārabharitarukkho viyā’’ti.",
  "atk-vin01a2:886_4": "Tesañhi taṁ ekameva suttaṁ saññānānatāya nānato upaṭṭhāti.",
  "atk-vin01a2:886_5": "Evaṁ ekameva kammaṭṭhānaṁ saññānānatāya nānato upaṭṭhāti.",
  "atk-vin01a2:886_6": "Saññajañhi etaṁ saññānidānaṁ saññāppabhavaṁ tasmā saññānānatāya nānato upaṭṭhātīti veditabbaṁ.",
  "atk-vin01a2:887_0": "Ettha ca aññameva assāsārammaṇaṁ cittaṁ, aññaṁ passāsārammaṇaṁ, aññaṁ nimittārammaṇaṁ yassa hi ime tayo dhammā natthi, tassa kammaṭṭhānaṁ neva appanaṁ na upacāraṁ pāpuṇāti.",
  "atk-vin01a2:887_1": "Yassa panime tayo dhammā atthi, tasseva kammaṭṭhānaṁ appanañca upacārañca pāpuṇāti. Vuttañhetaṁ –",
  "atk-vin01a2:888_0": "‘‘Nimittaṁ assāsapassāsā, anārammaṇamekacittassa;",
  "atk-vin01a2:889_0": "Ajānato ca tayo dhamme, bhāvanānupalabbhati.",
  "atk-vin01a2:890_0": "‘‘Nimittaṁ assāsapassāsā, anārammaṇamekacittassa;",
  "atk-vin01a2:891_0": "Jānato ca tayo dhamme, bhāvanā upalabbhatī’’ti. (visuddhi. 1.231);",
  "atk-vin01a2:892_0": "Evaṁ upaṭṭhite pana nimitte tena bhikkhunā ācariyasantikaṁ gantvā ārocetabbaṁ – ‘‘mayhaṁ, bhante, evarūpaṁ nāma upaṭṭhātī’’ti.",
  "atk-vin01a2:892_1": "Ācariyena pana ‘‘etaṁ nimitta’’nti vā ‘‘na nimitta’’nti vā na vattabbaṁ.",
  "atk-vin01a2:892_2": "‘‘Evaṁ hoti, āvuso’’ti vatvā pana ‘‘punappunaṁ manasi karohī’’ti vattabbo.",
  "atk-vin01a2:892_3": "‘‘Nimitta’’nti hi vutte vosānaṁ āpajjeyya;",
  "atk-vin01a2:892_4": "‘‘na nimitta’’nti vutte nirāso visīdeyya.",
  "atk-vin01a2:892_5": "Tasmā tadubhayampi avatvā manasikāreyeva niyojetabboti. Evaṁ tāva dīghabhāṇakā.",
  "atk-vin01a2:892_6": "Majjhimabhāṇakā panāhu – ‘‘nimittamidaṁ, āvuso, kammaṭṭhānaṁ punappunaṁ manasi karohi sappurisāti vattabbo’’ti.",
  "atk-vin01a2:892_7": "Athānena nimitteyeva cittaṁ ṭhapetabbaṁ.",
  "atk-vin01a2:892_8": "Evamassāyaṁ ito pabhuti ṭhapanāvasena bhāvanā hoti. Vuttañhetaṁ porāṇehi –",
  "atk-vin01a2:893_0": "‘‘Nimitte ṭhapayaṁ cittaṁ, nānākāraṁ vibhāvayaṁ;",
  "atk-vin01a2:894_0": "Dhīro assāsapassāse, sakaṁ cittaṁ nibandhatī’’ti. (visuddhi. 1.232; paṭi. ma. aṭṭha. 2.1.163);",
  "atk-vin01a2:895_0": "Tassevaṁ nimittupaṭṭhānato pabhuti nīvaraṇāni vikkhambhitāneva honti kilesā sannisinnāva sati upaṭṭhitāyeva, cittaṁ samāhitameva.",
  "atk-vin01a2:895_1": "Idañhi dvīhākārehi cittaṁ samāhitaṁ nāma hohi – upacārabhūmiyaṁ vā nīvaraṇappahānena, paṭilābhabhūmiyaṁ vā aṅgapātubhāvena.",
  "atk-vin01a2:895_2": "Tattha ‘‘upacārabhūmī’’ti upacārasamādhi;",
  "atk-vin01a2:895_3": "‘‘paṭilābhabhūmī’’ti appanāsamādhi. Tesaṁ kiṁ nānākaraṇaṁ?",
  "atk-vin01a2:895_4": "Upacārasamādhi kusalavīthiyaṁ javitvā bhavaṅgaṁ otarati, appanāsamādhi divasabhāge appetvā nisinnassa divasabhāgampi kusalavīthiyaṁ javati, na bhavaṅgaṁ otarati.",
  "atk-vin01a2:895_5": "Imesu dvīsu samādhīsu nimittapātubhāvena upacārasamādhinā samāhitaṁ cittaṁ hoti .",
  "atk-vin01a2:895_6": "Athānena taṁ nimittaṁ neva vaṇṇato manasikātabbaṁ, na lakkhaṇato paccavekkhitabbaṁ.",
  "atk-vin01a2:895_7": "Apica kho khattiyamahesiyā cakkavattigabbho viya kassakena sāliyavagabbho viya ca appamattena rakkhitabbaṁ;",
  "atk-vin01a2:895_8": "rakkhitaṁ hissa phaladaṁ hoti.",
  "atk-vin01a2:896_0": "‘‘Nimittaṁ rakkhato laddha, parihāni na vijjati;",
  "atk-vin01a2:897_0": "Ārakkhamhi asantamhi, laddhaṁ laddhaṁ vinassatī’’ti.",
  "atk-vin01a2:898_0": "Tatrāyaṁ rakkhaṇūpāyo – tena bhikkhunā āvāso, gocaro, bhassaṁ, puggalo, bhojanaṁ, utu, iriyāpathoti imāni satta asappāyāni vajjetvā tāneva satta sappāyāni sevantena punappunaṁ taṁ nimittaṁ manasikātabbaṁ.",
  "atk-vin01a2:899_0": "Evaṁ sappāyasevanena nimittaṁ thiraṁ katvā vuḍḍhiṁ virūḷhiṁ gamayitvā vatthuvisadakiriyā, indriyasamattapaṭipādanatā, nimittakusalatā, yasmiṁ samaye cittaṁ sapaggahetabba tasmiṁ samaye cittapaggaṇhanā, yasmiṁ samaye cittaṁ niggahetabbaṁ tasmiṁ samaye cittaniggaṇhanā, yasmiṁ samaye cittaṁ sampahaṁsetabbaṁ tasmiṁ samaye sampahaṁsetabbaṁ tasmiṁ samaye cittasampahaṁsanā, yasmiṁ samaye cittaṁ ajjhupekkhitabbaṁ tasmiṁ samaye cittaajjhupekkhanā, asamāhitapuggalaparivajjanā, samāhitapuggalasevanā, tadadhimuttatāti imāni dasa appanākosallāni avijahantena yogo karaṇīyo.",
  "atk-vin01a2:900_0": "Tassevaṁ anuyuttassa viharato idāni appanā uppajjissatīti bhavaṅgaṁ vicchinditvā nimittārammaṇaṁ manodvārāvajjanaṁ uppajjati.",
  "atk-vin01a2:900_1": "Tasmiñca niruddhe tadevārammaṇaṁ gahetvā cattāri pañca vā javanāni, yesaṁ paṭhamaṁ parikammaṁ, dutiyaṁ upacāraṁ, tatiyaṁ anulomaṁ, catutthaṁ gotrabhu , pañcamaṁ appanācittaṁ.",
  "atk-vin01a2:900_2": "Paṭhamaṁ vā parikammañceva upacārañca, dutiyaṁ anulomaṁ, tatiyaṁ gotrabhu, catutthaṁ appanācittanti vuccati.",
  "atk-vin01a2:900_3": "Catutthameva hi pañcamaṁ vā appeti, na chaṭṭhaṁ sattamaṁ vā āsannabhavaṅgapātattā.",
  "atk-vin01a2:901_0": "Ābhidhammikagodattatthero panāha – ‘‘āsevanapaccayena kusalā dhammā balavanto honti;",
  "atk-vin01a2:901_1": "tasmā chaṭṭhaṁ sattamaṁ vā appetī’’ti.",
  "atk-vin01a2:901_2": "Taṁ aṭṭhakathāsu paṭikkhittaṁ.",
  "atk-vin01a2:901_3": "Tattha pubbabhāgacittāni kāmāvacarāni honti, appanācittaṁ pana rūpāvacaraṁ.",
  "atk-vin01a2:901_4": "Evamanena pañcaṅgavippahīnaṁ, pañcaṅgasamannāgataṁ, dasalakkhaṇasampannaṁ, tividhakalyāṇaṁ, paṭhamajjhānaṁ adhigataṁ hoti.",
  "atk-vin01a2:901_5": "So tasmiṁyevārammaṇe vitakkādayo vūpasametvā dutiyatatiyacatutthajjhānāni pāpuṇāti.",
  "atk-vin01a2:901_6": "Ettāvatā ca ṭhapanāvasena bhāvanāya pariyosānappatto hoti. Ayamettha saṅkhepakathā.",
  "atk-vin01a2:901_7": "Vitthāro pana icchantena visuddhimaggato gahetabbo.",
  "atk-vin01a2:902_0": "Evaṁ pattacatutthajjhāno panettha bhikkhu sallakkhaṇāvivaṭṭanāvasena kammaṭṭhānaṁ vaḍḍhetvā pārisuddhiṁ pattukāmo tadeva jhānaṁ āvajjanasamāpajjanaadhiṭṭhānavuṭṭhānapaccavekkhaṇasaṅkhātehi pañcahākārehi vasippattaṁ paguṇaṁ katvā arūpapubbaṅgamaṁ vā rūpaṁ, rūpapubbaṅgamaṁ vā arūpanti rūpārūpaṁ pariggahetvā vipassanaṁ paṭṭhapeti. Kathaṁ?",
  "atk-vin01a2:902_1": "So hi jhānā vuṭṭhahitvā jhānaṅgāni pariggahetvā tesaṁ nissayaṁ hadayavatthuṁ taṁ nissayāni ca bhūtāni tesañca nissayaṁ sakalampi karajakāyaṁ passati.",
  "atk-vin01a2:902_2": "Tato ‘‘jhānaṅgāni arūpaṁ, vatthādīni rūpa’’nti rūpārūpaṁ vavatthapeti.",
  "atk-vin01a2:903_0": "Atha vā samāpattito vuṭṭhahitvā kesādīsu koṭṭhāsesu pathavīdhātuādivasena cattāri bhūtāni taṁnissitarūpāni ca pariggahetvā yathāpariggahitarūpārammaṇaṁ yathāpariggahitarūpavatthudvārārammaṇaṁ vā sasampayuttadhammaṁ viññāṇañca passati.",
  "atk-vin01a2:903_1": "Tato ‘‘bhūtādīni rūpaṁ sasampayuttadhammaṁ viññāṇaṁ arūpa’’nti vavatthapeti.",
  "atk-vin01a2:904_0": "Atha vā samāpattito vuṭṭhahitvā assāsapassāsānaṁ samudayo karajakāyo ca cittañcāti passati.",
  "atk-vin01a2:904_1": "Yathā hi kammāragaggariyā dhamamānāya bhastañca purisassa ca tajjaṁ vāyāmaṁ paṭicca vāto sañcarati;",
  "atk-vin01a2:904_2": "evameva kāyañca cittañca paṭicca assāsapassāsāti.",
  "atk-vin01a2:904_3": "Tato assāsapassāse ca kāyañca rūpaṁ, cittañca taṁsampayuttadhamme ca arūpanti vavatthapeti.",
  "atk-vin01a2:905_0": "Evaṁ nāmarūpaṁ vavatthapetvā tassa paccayaṁ pariyesati, pariyesanto ca taṁ disvā tīsupi addhāsu nāmarūpassa pavattiṁ ārabbha kaṅkhaṁ vitarati.",
  "atk-vin01a2:905_1": "Vitiṇṇakaṅkho kalāpasammasanavasena tilakkhaṇaṁ āropetvā udayabbayānupassanāya pubbabhāge uppanne obhāsādayo dasa vipassanupakkilese pahāya upakkilesavimuttaṁ paṭipadāñāṇaṁ ‘‘maggo’’ti vavatthapetvā udayaṁ pahāya bhaṅgānupassanaṁ patvā nirantaraṁ bhaṅgānupassanena bhayato upaṭṭhitesu sabbasaṅkhāresu nibbindanto virajjanto vimuccanto yathākkamaṁ cattāro ariyamagge pāpuṇitvā arahattaphale patiṭṭhāya ekūnavīsatibhedassa paccavekkhaṇañāṇassa pariyantappatto sadevakassa lokassa aggadakkhiṇeyyo hoti.",
  "atk-vin01a2:905_2": "Ettāvatā cassa gaṇanaṁ ādiṁ katvā vipassanāpariyosānā ānāpānassatisamādhibhāvanā ca samattā hotīti.",
  "atk-vin01a2:906_0": "Ayaṁ sabbākārato paṭhamacatukkavaṇṇanā.",
  "atk-vin01a2:907_0": "Itaresu pana tīsu catukkesu yasmā visuṁ kammaṭṭhānabhāvanānayo nāma natthi;",
  "atk-vin01a2:907_1": "tasmā anupadavaṇṇanānayeneva nesaṁ attho veditabbo.",
  "atk-vin01a2:907_2": "Pītippaṭisaṁvedīti pītiṁ paṭisaṁviditaṁ karonto pākaṭaṁ karonto assasissāmi passasissāmīti sikkhati.",
  "atk-vin01a2:907_3": "Tattha dvīhākārehi pīti paṭisaṁviditā hoti – ārammaṇato ca asammohato ca.",
  "atk-vin01a2:908_0": "Kathaṁ ārammaṇato pīti paṭisaṁviditā hoti?",
  "atk-vin01a2:908_1": "Sappītike dve jhāne samāpajjati, tassa samāpattikkhaṇe jhānapaṭilābhena ārammaṇato pīti paṭisaṁviditā hoti ārammaṇassa paṭisaṁviditattā.",
  "atk-vin01a2:909_0": "Kathaṁ asammohato?",
  "atk-vin01a2:909_1": "Sappītike dve jhāne samāpajjitvā vuṭṭhāya jhānasampayuttakapītiṁ khayato vayato sammasati, tassa vipassanākkhaṇe lakkhaṇapaṭivedhena asammohato pīti paṭisaṁviditā hoti. Vuttañhetaṁ paṭisambhidāyaṁ –",
  "atk-vin01a2:910_0": "‘‘Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti.",
  "atk-vin01a2:910_1": "Tāya satiyā tena ñāṇena sā pīti paṭisaṁviditā hoti.",
  "atk-vin01a2:910_2": "Dīghaṁ passāsavasena…pe… rassaṁ assāsavasena… rassaṁ passāsavasena… sabbakāyappaṭisaṁvedī assāsavasena… sabbakāyappaṭisaṁvedī passāsavasena… passambhayaṁ kāyasaṅkhāraṁ assāsavasena… passambhayaṁ kāyasaṅkhāraṁ passāsavasena cittassa ekaggataṁ avikkhepaṁ pajānato sati upaṭṭhitā hoti, tāya satiyā tena ñāṇena sā pīti paṭisaṁviditā hoti.",
  "atk-vin01a2:910_3": "Āvajjato sā pīti paṭisaṁviditā hoti jānato… passato… paccavekkhato… cittaṁ adhiṭṭhahato… saddhāya adhimuccato… vīriyaṁ paggaṇhato… satiṁ upaṭṭhāpayato… cittaṁ samādahato… paññāya pajānato… abhiññeyyaṁ abhijānato… pariññeyyaṁ parijānato… pahātabbaṁ pajahato… bhāvetabbaṁ bhāvayato… sacchikātabbaṁ sacchikaroto sā pīti paṭisaṁviditā hoti.",
  "atk-vin01a2:910_4": "Evaṁ sā pīti paṭisaṁviditā hotī’’ti (paṭi. ma. 1.172).",
  "atk-vin01a2:911_0": "Eteneva nayena avasesapadānipi atthato veditabbāni. Idaṁ panettha visesamattaṁ.",
  "atk-vin01a2:911_1": "Tiṇṇaṁ jhānānaṁ vasena sukhapaṭisaṁveditā catunnampi vasena cittasaṅkhārapaṭisaṁveditā veditabbā.",
  "atk-vin01a2:911_2": "‘‘Cittasaṅkhāro’’ti vedanādayo dve khandhā.",
  "atk-vin01a2:911_3": "Sukhappaṭisaṁvedipade cettha vipassanābhūmidassanatthaṁ ‘‘sukhanti dve sukhāni – kāyikañca sukhaṁ cetasikañcā’’ti paṭisambhidāyaṁ vuttaṁ.",
  "atk-vin01a2:911_4": "Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ passambhento, nirodhentoti attho.",
  "atk-vin01a2:911_5": "So vitthārato kāyasaṅkhāre vuttanayeneva veditabbo.",
  "atk-vin01a2:911_6": "Apicettha pītipade pītisīsena vedanā vuttā. Sukhapade sarūpeneva vedanā .",
  "atk-vin01a2:911_7": "Dvīsu cittasaṅkhārapadesu ‘‘saññā ca vedanā ca cetasikā ete dhammā cittapaṭibaddhā cittasaṅkhārā’’ti (paṭi. ma. 1.174; ma. ni.",
  "atk-vin01a2:911_8": "1.463) vacanato saññāsampayuttā vedanāti.",
  "atk-vin01a2:911_9": "Evaṁ vedanānupassanānayena idaṁ catukkaṁ bhāsitanti veditabbaṁ.",
  "atk-vin01a2:912_0": "Tatiyacatukkepi catunnaṁ jhānānaṁ vasena cittapaṭisaṁveditā veditabbā.",
  "atk-vin01a2:912_1": "Abhippamodayaṁ cittanti cittaṁ modento pamodento hāsento pahāsento assasissāmi passasissāmīti sikkhati.",
  "atk-vin01a2:912_2": "Tattha dvīhākārehi abhippamodo hoti – samādhivasena ca vipassanāvasena ca.",
  "atk-vin01a2:913_0": "Kathaṁ samādhivasena?",
  "atk-vin01a2:913_1": "Sappītike dve jhāne samāpajjati, so samāpattikkhaṇe sampayuttāya pītiyā cittaṁ āmodeti pamodeti. Kathaṁ vipassanāvasena?",
  "atk-vin01a2:913_2": "Sappītike dve jhāne samāpajjitvā vuṭṭhāya jhānasampayuttakapītiṁ khayato vayato sammasati;",
  "atk-vin01a2:913_3": "evaṁ vipassanākkhaṇe jhānasampayuttakapītiṁ ārammaṇaṁ katvā cittaṁ āmodeti pamodeti.",
  "atk-vin01a2:913_4": "Evaṁ paṭipanno ‘‘abhippamodayaṁ cittaṁ assasissāmi passasissāmīti sikkhatī’’ti vuccati.",
  "atk-vin01a2:914_0": "Samādahaṁ cittanti paṭhamajjhānādivasena ārammaṇe cittaṁ samaṁ ādahanto samaṁ ṭhapento tāni vā pana jhānāni samāpajjitvā vuṭṭhāya jhānasampayuttakacittaṁ khayato vayato sammasato vipassanākkhaṇe lakkhaṇapaṭivedhena uppajjati khaṇikacittekaggatā;",
  "atk-vin01a2:914_1": "evaṁ uppannāya khaṇikacittekaggatāya vasenapi ārammaṇe cittaṁ samaṁ ādahanto samaṁ ṭhapento ‘‘samādahaṁ cittaṁ assasissāmi passasissāmīti sikkhatī’’ti vuccati.",
  "atk-vin01a2:915_0": "Vimocayaṁ cittanti paṭhamajjhānena nīvaraṇehi cittaṁ mocento vimocento, dutiyena vitakkavicārehi, tatiyena pītiyā, catutthena sukhadukkhehi cittaṁ mocento vimocento.",
  "atk-vin01a2:915_1": "Tāni vā pana jhānāni samāpajjitvā vuṭṭhāya jhānasampayuttakacittaṁ khayato vayato sammasati.",
  "atk-vin01a2:915_2": "So vipassanākkhaṇe aniccānupassanāya niccasaññāto cittaṁ mocento vimocento, dukkhānupassanāya sukhasaññāto, anattānupassanāya attasaññāto, nibbidānupassanāya nandito, virāgānupassanāya rāgato, nirodhānupassanāya samudayato, paṭinissaggānupassanāya ādānato cittaṁ mocento vimocento assasati ceva passasati ca.",
  "atk-vin01a2:915_3": "Tena vuttaṁ – ‘‘vimocayaṁ cittaṁ assasissāmi passasissāmīti sikkhatī’’ti.",
  "atk-vin01a2:915_4": "Evaṁ cittānupassanāvasena idaṁ catukkaṁ bhāsitanti veditabbaṁ.",
  "atk-vin01a2:916_0": "Catutthacatukke pana aniccānupassīti ettha tāva aniccaṁ veditabbaṁ, aniccatā veditabbā, aniccānupassanā veditabbā , aniccānupassī veditabbo.",
  "atk-vin01a2:916_1": "Tattha ‘‘anicca’’nti pañcakkhandhā. Kasmā? Uppādavayaññathattabhāvā.",
  "atk-vin01a2:916_2": "‘‘Aniccatā’’ti tesaññeva uppādavayaññathattaṁ hutvā abhāvo vā nibbattānaṁ tenevākārena aṭhatvā khaṇabhaṅgena bhedoti attho.",
  "atk-vin01a2:916_3": "‘‘Aniccānupassanā’’ti tassā aniccatāya vasena rūpādīsu ‘‘anicca’’nti anupassanā;",
  "atk-vin01a2:916_4": "‘‘aniccānupassī’’ti tāya anupassanāya samannāgato;",
  "atk-vin01a2:916_5": "tasmā evaṁ bhūto assasanto ca passasanto ca idha ‘‘aniccānupassī assasissāmi, passasissāmīti sikkhatī’’ti veditabbo.",
  "atk-vin01a2:917_0": "Virāgānupassīti ettha pana dve virāgā – khayavirāgo ca accantavirāgo ca.",
  "atk-vin01a2:917_1": "Tattha ‘‘khayavirāgo’’ti saṅkhārānaṁ khaṇabhaṅgo; ‘‘accantavirāgo’’ti nibbānaṁ;",
  "atk-vin01a2:917_2": "‘‘virāgānupassanā’’ti tadubhayadassanavasena pavattā vipassanā ca maggo ca.",
  "atk-vin01a2:917_3": "Tāya duvidhāyapi anupassanāya samannāgato hutvā assasanto ca passasanto ca ‘‘virāgānupassī assasissāmi passasissāmīti sikkhatī’’ti veditabbo.",
  "atk-vin01a2:917_4": "Nirodhānupassīpadepi eseva nayo.",
  "atk-vin01a2:918_0": "Paṭinissaggānupassīti etthāpi dve paṭinissaggā – pariccāgapaṭinissaggo ca pakkhandanapaṭinissaggo ca.",
  "atk-vin01a2:918_1": "Paṭinissaggoyeva anupassanā paṭinissaggānupassanā;",
  "atk-vin01a2:918_2": "vipassanāmaggānametaṁ adhivacanaṁ.",
  "atk-vin01a2:918_3": "Vipassanā hi tadaṅgavasena saddhiṁ khandhābhisaṅkhārehi kilese pariccajati, saṅkhatadosadassanena ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggo cāti vuccati.",
  "atk-vin01a2:918_4": "Maggo samucchedavasena saddhiṁ khandhābhisaṅkhārehi kilese pariccajati, ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissago cāti vuccati.",
  "atk-vin01a2:918_5": "Ubhayampi pana purimapurimañāṇānaṁ anuanu passanato anupassanāti vuccati.",
  "atk-vin01a2:918_6": "Tāya duvidhāya paṭinissaggānupassanāya samannāgato hutvā assasanto ca passasanto ca paṭinisaggānupassī assasissāmi passasissāmīti sikkhatīti veditabbo.",
  "atk-vin01a2:918_7": "Evaṁ bhāvitoti evaṁ soḷasahi ākārehi bhāvito. Sesaṁ vuttanayameva.",
  "atk-vin01a2:919_0": "Ānāpānassatisamādhikathā niṭṭhitā.",
  "atk-vin01a2:920_0": "167.Athakho bhagavātiādimhi pana ayaṁ saṅkhepattho.",
  "atk-vin01a2:920_1": "Evaṁ bhagavā ānāpānassatisamādhikathāya bhikkhū samassāsetvā atha yaṁ taṁ tatiyapārājikapaññattiyā nidānañceva pakaraṇañca uppannaṁ bhikkhūnaṁ aññamaññaṁ jīvitā voropanaṁ, etasmiṁ nidāne etasmiṁ pakaraṇe bhikkhusaṅghaṁ sannipātetvā paṭipucchitvā vigarahitvā ca yasmā tattha attanā attānaṁ jīvitā voropanaṁ migalaṇḍikena ca voropāpanaṁ pārājikavatthu na hoti;",
  "atk-vin01a2:920_2": "tasmā taṁ ṭhapetvā pārājikassa vatthubhūtaṁ aññamaññaṁ jīvitā voropanameva gahetvā pārājikaṁ paññapento ‘‘yo pana bhikkhu sañcicca manussaviggaha’’ntiādimāha.",
  "atk-vin01a2:920_3": "Ariyapuggalamissakattā panettha ‘‘moghapurisā’’ti avatvā ‘‘te bhikkhū’’ti vuttaṁ.",
  "atk-vin01a2:921_0": "Evaṁ mūlacchejjavasena daḷhaṁ katvā tatiyapārājike paññatte aparampi anupaññattatthāya maraṇavaṇṇasaṁvaṇṇanavatthu udapādi, tassuppattidīpanatthaṁ ‘‘evañcidaṁ bhagavatā’’tiādi vuttaṁ.",
  "atk-vin01a2:922_0": "168.",
  "atk-vin01a2:922_1": "Tattha paṭibaddhacittāti chandarāgena paṭibaddhacittā; sārattā apekkhavantoti attho.",
  "atk-vin01a2:922_2": "Maraṇavaṇṇaṁ saṁvaṇṇemāti jīvite ādīnavaṁ dassetvā maraṇassa guṇaṁ vaṇṇema; ānisaṁsaṁ dassemāti.",
  "atk-vin01a2:922_3": "Katakalyāṇotiādīsu ayaṁ padattho – kalyāṇaṁ sucikammaṁ kataṁ tayāti tvaṁ kho asi katakalyāṇo.",
  "atk-vin01a2:922_4": "Tathā kusalaṁ anavajjakammaṁ kataṁ tayāti katakusalo.",
  "atk-vin01a2:922_5": "Maraṇakāle sampatte yā sattānaṁ uppajjati bhayasaṅkhātā bhīrutā, tato tāyanaṁ rakkhaṇakammaṁ kataṁ tayāti katabhīruttāṇo pāpaṁ.",
  "atk-vin01a2:922_6": "Lāmakakammaṁ akataṁ tayāti akatapāpo.",
  "atk-vin01a2:922_7": "Luddaṁ dāruṇaṁ dussīlyakammaṁ akataṁ tayāti akataluddo.",
  "atk-vin01a2:922_8": "Kibbisaṁ sāhasikakammaṁ lobhādikilesussadaṁ akataṁ tayāti akatakibbiso. Kasmā idaṁ vuccati?",
  "atk-vin01a2:922_9": "Yasmā sabbappakārampi kataṁ tayā kalyāṇaṁ, akataṁ tayā pāpaṁ;",
  "atk-vin01a2:922_10": "tena taṁ vadāma – ‘‘kiṁ tuyhaṁ iminā rogābhibhūtattā lāmakena pāpakena dukkhabahulattā dujjīvitena’’.",
  "atk-vin01a2:922_11": "Mataṁ te jīvitā seyyoti tava maraṇaṁ jīvitā sundarataraṁ. Kasmā?",
  "atk-vin01a2:922_12": "Yasmā ito tvaṁ kālaṅkato katakālo hutvā kālaṁ katvā maritvāti attho.",
  "atk-vin01a2:922_13": "Kāyassa bhedā…pe… upapajjissasi.",
  "atk-vin01a2:922_14": "Evaṁ upapanno ca tattha dibbehi devaloke uppannehi pañcahi kāmaguṇehi manāpiyarūpādikehi pañcahi vatthukāmakoṭṭhāsehi samappito samaṅgībhūto paricarissasi sampayutto samodhānagato hutvā ito cito ca carissasi, vicarissasi abhiramissasi vāti attho.",
  "atk-vin01a2:923_0": "169.Asappāyānīti ahitāni avuḍḍhikarāni yāni khippameva jīvitakkhayaṁ pāpenti.",
  "atk-vin01a2:924_0": "Padabhājanīyavaṇṇanā",
  "atk-vin01a2:925_0": "172.Sañciccāti ayaṁ ‘‘sañcicca manussaviggaha’’nti mātikāya vuttassa sañciccapadassa uddhāro.",
  "atk-vin01a2:925_1": "Tattha santi upasaggo, tena saddhiṁ ussukkavacanametaṁ sañciccāti ;",
  "atk-vin01a2:925_2": "tassa sañcetetvā suṭṭhu cetetvāti attho.",
  "atk-vin01a2:925_3": "Yasmā pana yo sañcicca voropeti, so jānanto sañjānanto hoti, tañcassa voropanaṁ cecca abhivitaritvā vītikkamo hoti.",
  "atk-vin01a2:925_4": "Tasmā byañjane ādaraṁ akatvā atthameva dassetuṁ ‘‘jānanto sañjānanto cecca abhivitaritvā vītikkamo’’ti evamassa padabhājanaṁ vuttaṁ.",
  "atk-vin01a2:925_5": "Tattha jānantoti ‘‘pāṇo’’ti jānanto.",
  "atk-vin01a2:925_6": "Sañjānantoti ‘‘jīvitā voropemī’’ti sañjānanto;",
  "atk-vin01a2:925_7": "teneva pāṇajānanākārena saddhiṁ jānantoti attho.",
  "atk-vin01a2:925_8": "Ceccāti vadhakacetanāvasena cetetvā pakappetvā.",
  "atk-vin01a2:925_9": "Abhivitaritvāti upakkamavasena maddanto nirāsaṅkacittaṁ pesetvā.",
  "atk-vin01a2:925_10": "Vītikkamoti evaṁ pavattassa yo vītikkamo ayaṁ sañciccasaddassa sikhāppatto atthoti vuttaṁ hoti.",
  "atk-vin01a2:926_0": "Idāni ‘‘manussaviggahaṁ jīvitā voropeyyā’’ti ettha vuttaṁ manussattabhāvaṁ ādito paṭṭhāya dassetuṁ ‘‘manussaviggaho nāmā’’tiādimāha.",
  "atk-vin01a2:926_1": "Tattha gabbhaseyyakānaṁ vasena sabbasukhumaattabhāvadassanatthaṁ ‘‘yaṁ mātukucchismi’’nti vuttaṁ.",
  "atk-vin01a2:926_2": "Paṭhamaṁ cittanti paṭisandhicittaṁ. Uppannanti jātaṁ.",
  "atk-vin01a2:926_3": "Paṭhamaṁ viññāṇaṁ pātubhūtanti idaṁ tasseva vevacanaṁ.",
  "atk-vin01a2:926_4": "‘‘Mātukucchismiṁ paṭhamaṁ citta’’nti vacanena cettha sakalāpi pañcavokārapaṭisandhi dassitā hoti.",
  "atk-vin01a2:926_5": "Tasmā tañca paṭhamaṁ cittaṁ taṁsampayuttā ca tayo arūpakkhandhā tena saha nibbattañca kalalarūpanti ayaṁ sabbapaṭhamo manussaviggaho.",
  "atk-vin01a2:926_6": "Tattha ‘‘kalalarūpa’’nti itthipurisānaṁ kāyavatthubhāvadasakavasena samatiṁsa rūpāni, napuṁsakānaṁ kāyavatthudasakavasena vīsati.",
  "atk-vin01a2:926_7": "Tattha itthipurisānaṁ kalalarūpaṁ jātiuṇṇāya ekena aṁsunā uddhaṭatelabindumattaṁ hoti acchaṁ vippasannaṁ. Vuttañcetaṁ aṭṭhakathāyaṁ –",
  "atk-vin01a2:927_0": "‘‘Tilatelassa yathā bindu, sappimaṇḍo anāvilo;",
  "atk-vin01a2:928_0": "Evaṁvaṇṇappaṭibhāgaṁ kalalanti pavuccatī’’ti. (vibha. aṭṭha. 26 pakiṇṇakakathā; saṁ. ni. aṭṭha. 1.1.235);",
  "atk-vin01a2:929_0": "Evaṁ parittakaṁ vatthuṁ ādiṁ katvā pakatiyā vīsavassasatāyukassa sattassa yāva maraṇakālā etthantare anupubbena vuḍḍhippatto attabhāvo eso manussaviggaho nāma.",
  "atk-vin01a2:930_0": "Jīvitāvoropeyyāti kalalakālepi tāpanamaddanehi vā bhesajjasampadānena vā tato vā uddhampi tadanurūpena upakkamena jīvitā viyojeyyāti attho.",
  "atk-vin01a2:930_1": "Yasmā pana jīvitā voropanaṁ nāma atthato jīvitindriyupacchedanameva hoti, tasmā etassa padabhājane ‘‘jīvitindriyaṁ upacchindati uparodheti santatiṁ vikopetī’’ti vuttaṁ.",
  "atk-vin01a2:930_2": "Tattha jīvitindriyassa paveṇighaṭanaṁ upacchindanto uparodhento ca ‘‘jīvitindriyaṁ upacchindati uparodhetī’’ti vuccati.",
  "atk-vin01a2:930_3": "Svāyamattho ‘‘santatiṁ vikopetī’’tipadena dassito. Vikopetīti viyojeti.",
  "atk-vin01a2:931_0": "Tattha duvidhaṁ jīvitindriyaṁ – rūpajīvitindriyaṁ, arūpajīvitindriyañca.",
  "atk-vin01a2:931_1": "Tesu arūpajīvitindriye upakkamo natthi, taṁ voropetuṁ na sakkā.",
  "atk-vin01a2:931_2": "Rūpajīvitindriye pana atthi, taṁ voropetuṁ sakkā.",
  "atk-vin01a2:931_3": "Taṁ pana voropento arūpajīvitindriyampi voropeti.",
  "atk-vin01a2:931_4": "Teneva hi saddhiṁ taṁ nirujjhati tadāyattavuttito.",
  "atk-vin01a2:931_5": "Taṁ pana voropento kiṁ atītaṁ voropeti, anāgataṁ, paccuppannanti?",
  "atk-vin01a2:931_6": "Neva atītaṁ, na anāgataṁ, tesu hi ekaṁ niruddhaṁ ekaṁ anuppannanti ubhapampi asantaṁ, asantattā upakkamo natthi, upakkamassa natthitāya ekampi voropetuṁ na sakkā. Vuttampi cetaṁ –",
  "atk-vin01a2:932_0": "‘‘Atīte cittakkhaṇe jīvittha, na jīvati; na jīvissati.",
  "atk-vin01a2:932_1": "Anāgate cittakkhaṇe jīvissati, na jīvittha; na jīvati.",
  "atk-vin01a2:932_2": "Paccuppanne cittakkhaṇe jīvati, na jīvittha; na jīvissatī’’ti (mahāni. 10).",
  "atk-vin01a2:933_0": "Tasmā yattha jīvati tattha upakkamo yuttoti paccuppannaṁ voropeti.",
  "atk-vin01a2:934_0": "Paccuppannañca nāmetaṁ khaṇapaccuppannaṁ, santatipaccuppannaṁ, addhāpaccuppannanti tividhaṁ.",
  "atk-vin01a2:934_1": "Tattha ‘‘khaṇapaccuppannaṁ’’ nāma uppādajarābhaṅgasamaṅgi, taṁ voropetuṁ na sakkā. Kasmā? Sayameva nirujjhanato.",
  "atk-vin01a2:934_2": "‘‘Santatipaccuppannaṁ’’ nāma sattaṭṭhajavanavāramattaṁ sabhāgasantativasena pavattitvā nirujjhanakaṁ, yāva vā uṇhato āgantvā ovarakaṁ pavisitvā nisinnassa andhakāraṁ hoti, sītato vā āgantvā ovarake nisinnassa yāva visabhāgautupātubhāvena purimako utu nappaṭippassambhati, etthantare ‘‘santatipaccuppanna’’nti vuccati .",
  "atk-vin01a2:934_3": "Paṭisandhito pana yāva cuti, etaṁ ‘‘addhāpaccuppannaṁ’’ nāma. Tadubhayampi voropetuṁ sakkā. Kathaṁ?",
  "atk-vin01a2:934_4": "Tasmiñhi upakkame kate laddhupakkamaṁ jīvitanavakaṁ nirujjhamānaṁ dubbalassa parihīnavegassa santānassa paccayo hoti.",
  "atk-vin01a2:934_5": "Tato santatipaccuppannaṁ vā addhāpaccuppannaṁ vā yathāparicchinnaṁ kālaṁ apatvā antarāva nirujjhati .",
  "atk-vin01a2:934_6": "Evaṁ tadubhayampi voropetuṁ sakkā, tasmā tadeva sandhāya ‘‘santatiṁ vikopetī’’ti idaṁ vuttanti veditabbaṁ.",
  "atk-vin01a2:935_0": "Imassa panatthassa āvibhāvatthaṁ pāṇo veditabbo, pāṇātipāto veditabbo, pāṇātipāti veditabbo, pāṇātipātassa payogo veditabbo.",
  "atk-vin01a2:935_1": "Tattha ‘‘pāṇo’’ti vohārato satto, paramatthato jīvitindriyaṁ.",
  "atk-vin01a2:935_2": "Jīvitindriyañhi atipātento ‘‘pāṇaṁ atipātetī’’ti vuccati taṁ vuttappakārameva.",
  "atk-vin01a2:935_3": "‘‘Pāṇātipāto’’ti yāya cetanāya jīvitindriyupacchedakaṁ payogaṁ samuṭṭhāpeti, sā vadhakacetanā ‘‘pāṇātipāto’’ti vuccati.",
  "atk-vin01a2:935_4": "‘‘Pāṇātipātī’’ti vuttacetanāsamaṅgi puggalo daṭṭhabbo.",
  "atk-vin01a2:935_5": "‘‘Pāṇātipātassa payogo’’ti pāṇātipātassa chapayogā – sāhatthiko, āṇattiko, nissaggiyo, thāvaro, vijjāmayo, iddhimayoti.",
  "atk-vin01a2:936_0": "Tattha ‘‘sāhatthiko’’ti sayaṁ mārentassa kāyena vā kāyappaṭibaddhena vā paharaṇaṁ.",
  "atk-vin01a2:936_1": "‘‘Āṇattiko’’ti aññaṁ āṇāpentassa ‘‘evaṁ vijjhitvā vā paharitvā vā mārehī’’ti āṇāpanaṁ.",
  "atk-vin01a2:936_2": "‘‘Nissaggiyo’’ti dūre ṭhitaṁ māretukāmassa kāyena vā kāyappaṭibaddhena vā ususattiyantapāsāṇādīnaṁ nissajjanaṁ.",
  "atk-vin01a2:936_3": "‘‘Thāvaro’’ti asañcārimena upakaraṇena māretukāmassa opātaapassenaupanikkhipanaṁ bhesajjasaṁvidhānaṁ.",
  "atk-vin01a2:936_4": "Te cattāropi parato pāḷivaṇṇanāyameva vitthārato āvibhavissanti.",
  "atk-vin01a2:937_0": "Vijjāmayaiddhimayā pana pāḷiyaṁ anāgatā. Te evaṁ veditabbā.",
  "atk-vin01a2:937_1": "Saṅkhepato hi māraṇatthaṁ vijjāparijappanaṁ vijjāmayo payogo.",
  "atk-vin01a2:937_2": "Aṭṭhakathāsu pana ‘‘katamo vijjāmayo payogo?",
  "atk-vin01a2:937_3": "Āthabbaṇikā āthabbaṇaṁ payojenti;",
  "atk-vin01a2:937_4": "nagare vā ruddhe saṅgāme vā paccupaṭṭhite paṭisenāya paccatthikesu paccāmittesu ītiṁ uppādenti, upaddavaṁ uppādenti, rogaṁ uppādenti, pajjarakaṁ uppādenti, sūcikaṁ karonti, visūcikaṁ karonti, pakkhandiyaṁ karonti.",
  "atk-vin01a2:937_5": "Evaṁ āthabbaṇikā āthabbaṇaṁ payojenti.",
  "atk-vin01a2:937_6": "Vijjādhārā vijjaṁ parivattetvā nagare vā ruddhe…pe… pakkhandiyaṁ karontī’’ti evaṁ vijjāmayaṁ payogaṁ dassetvā āthabbaṇikehi ca vijjādharehi ca māritānaṁ bahūni vatthūni vuttāni, kiṁ tehi! Idañhettha lakkhaṇaṁ māraṇāya vijjāparijappanaṁ vijjāmayo payogoti.",
  "atk-vin01a2:938_0": "Kammavipākajāya iddhiyā payojanaṁ iddhimayo payogo.",
  "atk-vin01a2:938_1": "Kammavipākajiddhi ca nāmesā nāgānaṁ nāgiddhi, supaṇṇānaṁ supaṇṇiddhi, yakkhānaṁ yakkhiddhi, devānaṁ deviddhi, rājūnaṁ rājiddhīti bahuvidhā.",
  "atk-vin01a2:938_2": "Tattha diṭṭhadaṭṭhaphuṭṭhavisānaṁ nāgānaṁ disvā ḍaṁsitvā phusitvā ca parūpaghātakaraṇe ‘‘nāgiddhi’’ veditabbā.",
  "atk-vin01a2:938_3": "Supaṇṇānaṁ mahāsamuddato dvattibyāmasatappamāṇanāguddharaṇe ‘‘supaṇṇiddhi’’ veditabbā.",
  "atk-vin01a2:938_4": "Yakkhā pana neva āgacchantā na paharantā dissanti, tehi pahaṭasattā pana tasmiṁyeva ṭhāne maranti, tatra tesaṁ ‘‘yakkhiddhi’’ daṭṭhabbā.",
  "atk-vin01a2:938_5": "Vessavaṇassa sotāpannakālato pubbe nayanāvudhena olokitakumbhaṇḍānaṁ maraṇe aññesañca devānaṁ yathāsakaṁ iddhānubhāve ‘‘deviddhi’’ veditabbā.",
  "atk-vin01a2:938_6": "Rañño cakkavattissa saparisassa ākāsagamanādīsu, asokassa heṭṭhā upari ca yojane āṇāpavattanādīsu, piturañño ca sīhaḷanarindassa dāṭhākoṭanena cūḷasumanakuṭumbiyassamaraṇe ‘‘rājiddhi’’ daṭṭhabbāti.",
  "atk-vin01a2:939_0": "Keci pana ‘‘puna caparaṁ, bhikkhave, samaṇo vā brāhmaṇo vā iddhimā cetovasippatto aññissā kucchigataṁ gabbhaṁ pāpakena manasāanupekkhitā hoti ‘aho vatāyaṁ kucchigato gabbho na sotthinā abhinikkhameyyā’ti.",
  "atk-vin01a2:939_1": "Evampi bhikkhave kulumbassa upaghāto hotī’’ti ādikāni suttāni dassetvā bhāvanāmayiddhiyāpi parūpaghātakammaṁ vadanti;",
  "atk-vin01a2:939_2": "saha parūpaghātakaraṇena ca ādittagharūparikhittassa udakaghaṭassa bhedanamiva iddhivināsañca icchanti; taṁ tesaṁ icchāmattameva. Kasmā?",
  "atk-vin01a2:939_3": "Yasmā kusalavedanāvitakkaparittattikehi na sameti. Kathaṁ?",
  "atk-vin01a2:939_4": "Ayañhi bhāvanāmayiddhi nāma kusalattike kusalā ceva abyākatā ca, pāṇātipāto akusalo.",
  "atk-vin01a2:939_5": "Vedanāttike adukkhamasukhasampayuttā pāṇātipāto dukkhasampayutto.",
  "atk-vin01a2:939_6": "Vitakkattike avitakkāvicārā, pāṇātipāto savitakkasavicāro.",
  "atk-vin01a2:939_7": "Parittattike mahaggatā, pāṇātipāto parittoti.",
  "atk-vin01a2:940_0": "Satthahārakaṁ vāssa pariyeseyyāti ettha haratīti hārakaṁ. Kiṁ harati? Jīvitaṁ. Atha vā haritabbanti hārakaṁ; upanikkhipitabbanti attho.",
  "atk-vin01a2:940_1": "Satthañca taṁ hārakañcāti satthahārakaṁ. Assāti manussaviggahassa.",
  "atk-vin01a2:940_2": "Pariyeseyyāti yathā labhati tathā kareyya; upanikkhipeyyāti attho.",
  "atk-vin01a2:940_3": "Etena thāvarappayogaṁ dasseti.",
  "atk-vin01a2:940_4": "Itarathā hi pariyiṭṭhamatteneva pārājiko bhaveyya; na cetaṁ yuttaṁ.",
  "atk-vin01a2:940_5": "Pāḷiyaṁ pana sabbaṁ byañjanaṁ anādiyitvā yaṁ ettha thāvarappayogasaṅgahitaṁ satthaṁ, tadeva dassetuṁ ‘‘asiṁ vā…pe… rajjuṁ vā’’ti padabhājanaṁ vuttaṁ.",
  "atk-vin01a2:941_0": "Tattha satthanti vuttāvasesaṁ yaṁkiñci samukhaṁ veditabbaṁ.",
  "atk-vin01a2:941_1": "Laguḷapāsāṇavisarajjūnañca jīvitavināsanabhāvato satthasaṅgaho veditabbo.",
  "atk-vin01a2:941_2": "Maraṇavaṇṇaṁvāti ettha yasmā ‘‘kiṁ tuyhiminā pāpakena dujjīvitena, yo tvaṁ na labhasi paṇītāni bhojanāni bhuñjitu’’ntiādinā nayena jīvite ādīnavaṁ dassentopi ‘‘tvaṁ khosi upāsaka katakalyāṇo…pe… akataṁ tayā pāpaṁ, mataṁ te jīvitā seyyo, ito tvaṁ kālaṅkato paricarissasi accharāparivuto nandanavane sukhappatto viharissasī’’tiādinā nayena maraṇe vaṇṇaṁ bhaṇantopi maraṇavaṇṇameva saṁvaṇṇeti.",
  "atk-vin01a2:941_3": "Tasmā dvidhā bhinditvā padabhājanaṁ vuttaṁ – ‘‘jīvite ādīnavaṁ dasseti, maraṇe vaṇṇaṁ bhaṇatī’’ti.",
  "atk-vin01a2:942_0": "Maraṇāya vā samādapeyyāti maraṇatthāya upāyaṁ gāhāpeyya.",
  "atk-vin01a2:942_1": "Satthaṁ vā āharāti ādīsu ca yampi na vuttaṁ ‘‘sobbhe vā narake vā papāte vā papatā’’tiādi, taṁ sabbaṁ parato vuttanayattā atthato vuttamevāti veditabbaṁ.",
  "atk-vin01a2:942_2": "Na hi sakkā sabbaṁ sarūpeneva vattuṁ.",
  "atk-vin01a2:943_0": "Iticittamanoti iticitto itimano;",
  "atk-vin01a2:943_1": "‘‘mataṁ te jīvitā seyyo’’ti ettha vuttamaraṇacitto maraṇamanoti attho.",
  "atk-vin01a2:943_2": "Yasmā panettha mano cittasaddassa atthadīpanatthaṁ vutto, atthato panetaṁ ubhayampi ekameva, tasmā tassa atthato abhedaṁ dassetuṁ ‘‘yaṁ cittaṁ taṁ mano, yaṁ mano taṁ citta’’nti vuttaṁ.",
  "atk-vin01a2:943_3": "Itisaddaṁ pana uddharitvāpi na tāva attho vutto.",
  "atk-vin01a2:943_4": "Cittasaṅkappoti imasmiṁ pade adhikāravasena itisaddo āharitabbo.",
  "atk-vin01a2:943_5": "Idañhi ‘‘iticittasaṅkappo’’ti evaṁ avuttampi adhikārato vuttameva hotīti veditabbaṁ.",
  "atk-vin01a2:943_6": "Tathā hissa tamevaatthaṁ dassento ‘‘maraṇasaññī’’tiādimāha.",
  "atk-vin01a2:943_7": "Yasmā cettha ‘‘saṅkappo’’ti nayidaṁ vitakkassa nāmaṁ.",
  "atk-vin01a2:943_8": "Atha kho saṁvidahanamattassetaṁ adhivacanaṁ.",
  "atk-vin01a2:943_9": "Tañca saṁvidahanaṁ imasmiṁ atthe saññācetanādhippāyehi saṅgahaṁ gacchati.",
  "atk-vin01a2:943_10": "Tasmā citto nānappakārako saṅkappo assāti cittasaṅkappoti evamattho daṭṭhabbo.",
  "atk-vin01a2:943_11": "Tathā hissa padabhājanampi saññācetanādhippāyavasena vuttaṁ.",
  "atk-vin01a2:943_12": "Ettha ca ‘‘adhippāyo’’ti vitakko veditabbo.",
  "atk-vin01a2:944_0": "Uccāvacehi ākārehīti mahantāmahantehi upāyehi.",
  "atk-vin01a2:944_1": "Tattha maraṇavaṇṇasaṁvaṇṇane tāva jīvite ādīnavadassanavasena avacākāratā maraṇe vaṇṇabhaṇanavasena uccākāratā veditabbā.",
  "atk-vin01a2:944_2": "Samādapane pana muṭṭhijāṇunipphoṭanādīhi maraṇasamādapanavasena uccākāratā, ekato bhuñjantassa nakhe visaṁ pakkhipitvā maraṇādisamādapanavasena avacākāratā veditabbā.",
  "atk-vin01a2:945_0": "Sobbhe vā narake vā papāte vāti ettha sobbho nāma samantato chinnataṭo gambhīro āvāṭo.",
  "atk-vin01a2:945_1": "Narako nāma tattha tattha phalantiyā bhūmiyā sayameva nibbattā mahādarī, yattha hatthīpi patanti, corāpi nilīnā tiṭṭhanti.",
  "atk-vin01a2:945_2": "Papātoti pabbatantare vā thalantare vā ekato chinno hoti.",
  "atk-vin01a2:945_3": "Purime upādāyāti methunaṁ dhammaṁ paṭisevitvā adinnañca ādiyitvā pārājikaṁ āpattiṁ āpanne puggale upādāya.",
  "atk-vin01a2:945_4": "Sesaṁ pubbe vuttanayattā uttānatthattā ca pākaṭamevāti.",
  "atk-vin01a2:946_0": "174.",
  "atk-vin01a2:946_1": "Evaṁ uddiṭṭhasikkhāpadaṁ padānukkamena vibhajitvā idāni yasmā heṭṭhā padabhājanīyamhi saṅkhepeneva manussaviggahapārājikaṁ dassitaṁ, na vitthārena āpattiṁ āropetvā tanti ṭhapitā.",
  "atk-vin01a2:946_2": "Saṅkhepadassite ca atthe na sabbākāreneva bhikkhū nayaṁ gahetuṁ sakkonti, anāgate ca pāpapuggalānampi okāso hoti, tasmā bhikkhūnañca sabbākārena nayaggahaṇatthaṁ anāgate ca pāpapuggalānaṁ okāsapaṭibāhanatthaṁ puna ‘‘sāmaṁ adhiṭṭhāyā’’tiādinā nayena mātikaṁ ṭhapetvā vitthārato manussaviggahapārājikaṁ dassento ‘‘sāmanti sayaṁ hanatī’’tiādimāha.",
  "atk-vin01a2:947_0": "Tatrāyaṁ anuttānapadavaṇṇanāya saddhiṁ vinicchayakathā – kāyenāti hatthena vā pādena vā muṭṭhinā vā jāṇunā vā yena kenaci aṅgapaccaṅgena.",
  "atk-vin01a2:947_1": "Kāyapaṭibaddhenāti kāyato amocitena asiādinā paharaṇena.",
  "atk-vin01a2:947_2": "Nissaggiyenāti kāyato ca kāyapaṭibaddhato ca mocitena ususattiādinā.",
  "atk-vin01a2:947_3": "Ettāvatā sāhatthiko ca nissaggiyo cāti dve payogā vuttā honti.",
  "atk-vin01a2:948_0": "Tattha ekameko uddissānuddissabhedato duvidho.",
  "atk-vin01a2:948_1": "Tattha uddesike yaṁ uddissa paharati, tasseva maraṇena kammunā bajjhati.",
  "atk-vin01a2:948_2": "‘‘Yo koci maratū’’ti evaṁ anuddesike pahārappaccayā yassa kassaci maraṇena kammunā bajjhati.",
  "atk-vin01a2:948_3": "Ubhayathāpi ca paharitamatte vā maratu pacchā vā teneva rogena, paharitamatteyeva kammunā bajjhati.",
  "atk-vin01a2:948_4": "Maraṇādhippāyena ca pahāraṁ datvā tena amatassa puna aññacittena pahāre dinne pacchāpi yadi paṭhamappahāreneva marati, tadā eva kammunā baddho.",
  "atk-vin01a2:948_5": "Atha dutiyappahārena marati, natthi pāṇātipāto.",
  "atk-vin01a2:948_6": "Ubhayehi matepi paṭhamappahāreneva kammunā baddho.",
  "atk-vin01a2:948_7": "Ubhayehi amate nevatthi pāṇātipāto.",
  "atk-vin01a2:948_8": "Esa nayo bahūhipi ekassa pahāre dinne.",
  "atk-vin01a2:948_9": "Tatrāpi hi yassa pahārena marati, tasseva kammunā baddho hotīti.",
  "atk-vin01a2:949_0": "Kammāpattibyattibhāvatthañcettha eḷakacatukkampi veditabbaṁ.",
  "atk-vin01a2:949_1": "Yo hi eḷakaṁ ekasmiṁ ṭhāne nipannaṁ upadhāreti ‘‘rattiṁ āgantvā vadhissāmī’’ti.",
  "atk-vin01a2:949_2": "Eḷakassa ca nipannokāse tassa mātā vā pitā vā arahā vā paṇḍukāsāvaṁ pārupitvā nipanno hoti.",
  "atk-vin01a2:949_3": "So rattibhāge āgantvā ‘‘eḷakaṁ māremī’’ti mātaraṁ vā pitaraṁ vā arahantaṁ vā māreti.",
  "atk-vin01a2:949_4": "‘‘Imaṁ vatthuṁ māremī’’ti cetanāya atthibhāvato ghātako ca hoti, anantariyakammañca phusati, pārājikañca āpajjati .",
  "atk-vin01a2:949_5": "Añño koci āgantuko nipanno hoti , ‘‘eḷakaṁ māremī’’ti taṁ māreti, ghātako ca hoti pārājikañca āpajjati, ānantariyaṁ na phusati.",
  "atk-vin01a2:949_6": "Yakkho vā peto vā nipanno hoti, ‘‘eḷakaṁ māremī’’ti taṁ māreti ghātakova hoti, na cānantariyaṁ phusati, na ca pārājikaṁ āpajjati, thullaccayaṁ pana hoti.",
  "atk-vin01a2:949_7": "Añño koci nipanno natthi, eḷakova hoti taṁ māreti, ghātako ca hoti, pācittiyañca āpajjati.",
  "atk-vin01a2:949_8": "‘‘Mātāpituarahantānaṁ aññataraṁ māremī’’ti tesaṁyeva aññataraṁ māreti, ghātako ca hoti, ānantariyañca phusati, pārājikañca āpajjati.",
  "atk-vin01a2:949_9": "‘‘Tesaṁ aññataraṁ māressāmī’’ti aññaṁ āgantukaṁ māreti, yakkhaṁ vā petaṁ vā māreti, eḷakaṁ vā māreti, pubbe vuttanayena veditabbaṁ.",
  "atk-vin01a2:949_10": "Idha pana cetanā dāruṇā hotīti.",
  "atk-vin01a2:950_0": "Aññānipi ettha palālapuñjādivatthūni veditabbāni.",
  "atk-vin01a2:950_1": "Yo hi ‘‘lohitakaṁ asiṁ vā sattiṁ vā pucchissāmī’’ti palālapuñje pavesento tattha nipannaṁ mātaraṁ vā pitaraṁ vā arahantaṁ vā āgantukapurisaṁ vā yakkhaṁ vā petaṁ vā tiracchānagataṁ vā māreti, vohāravasena ‘‘ghātako’’ti vuccati, vadhakacetanāya pana abhāvato neva kammaṁ phusati, na āpattiṁ āpajjati.",
  "atk-vin01a2:950_2": "Yo pana evaṁ pavesento sarīrasamphassaṁ sallakkhetvā ‘‘satto maññe abbhantaragato maratū’’ti pavesetvā māreti, tassa tesaṁ vatthūnaṁ anurūpena kammabaddho ca āpatti ca veditabbā.",
  "atk-vin01a2:950_3": "Esa nayo tattha nidahanatthaṁ pavesentassāpi vanappagumbādīsu khipantassāpi.",
  "atk-vin01a2:951_0": "Yopi ‘‘coraṁ māremī’’ti coravesena gacchantaṁ pitaraṁ māreti, ānantariyañca phusati, pārājiko ca hoti.",
  "atk-vin01a2:951_1": "Yo pana parasenāya aññañca yodhaṁ pitarañca kammaṁ karonte disvā yodhassa usuṁ khipati, ‘‘etaṁ vijjhitvā mama pitaraṁ vijjhissatī’’ti yathādhippāyaṁ gate pitughātako hoti.",
  "atk-vin01a2:951_2": "‘‘Yodhe viddhe mama pitā palāyissatī’’ti khipati, usu ayathādhippāyaṁ gantvā pitaraṁ māreti, vohāravasena ‘‘pitughātako’’ti vuccati; ānantariyaṁ pana natthīti.",
  "atk-vin01a2:952_0": "Adhiṭṭhahitvāti samīpe ṭhatvā.",
  "atk-vin01a2:952_1": "Āṇāpetīti uddissa vā anuddissa vā āṇāpeti.",
  "atk-vin01a2:952_2": "Tattha parasenāya paccupaṭṭhitāya anuddisseva ‘‘evaṁ vijjha , evaṁ pahara, evaṁ ghātehī’’ti āṇatte yattake āṇatto ghāteti, tattakā ubhinnaṁ pāṇātipātā.",
  "atk-vin01a2:952_3": "Sace tattha āṇāpakassa mātāpitaro honti, ānantariyampi phusati.",
  "atk-vin01a2:952_4": "Sace āṇattasseva mātāpitaro, sova ānantariyaṁ phusati.",
  "atk-vin01a2:952_5": "Sace arahā hoti, ubhopi ānantariyaṁ phusanti.",
  "atk-vin01a2:952_6": "Uddisitvā pana ‘‘etaṁ dīghaṁ rassaṁ rattakañcukaṁ nīlakañcukaṁ hatthikkhandhe nisinnaṁ majjhe nisinnaṁ vijjha pahara ghātehī’’ti āṇatte sace so tameva ghāteti, ubhinnampi pāṇātipāto;",
  "atk-vin01a2:952_7": "ānantariyavatthumhi ca ānantariyaṁ.",
  "atk-vin01a2:952_8": "Sace aññaṁ māreti, āṇāpakassa natthi pāṇātipāto.",
  "atk-vin01a2:952_9": "Etena āṇattiko payogo vutto hoti. Tattha –",
  "atk-vin01a2:953_0": "Vatthuṁ kālañca okāsaṁ, āvudhaṁ iriyāpathaṁ;",
  "atk-vin01a2:954_0": "Tulayitvā pañca ṭhānāni, dhāreyyatthaṁ vicakkhaṇo.",
  "atk-vin01a2:955_0": "Aparo nayo –",
  "atk-vin01a2:956_0": "Vatthu kālo ca okāso, āvudhaṁ iriyāpatho;",
  "atk-vin01a2:957_0": "Kiriyāvisesoti ime, cha āṇattiniyāmakā.",
  "atk-vin01a2:958_0": "Tattha ‘‘vatthū’’ti māretabbo satto.",
  "atk-vin01a2:958_1": "‘‘Kālo’’ti pubbaṇhasāyanhādikālo ca yobbanathāvariyādikālo ca.",
  "atk-vin01a2:958_2": "‘‘Okāso’’ti gāmo vā vanaṁ vā gehadvāraṁ vā gehamajjhaṁ vā rathikā vā siṅghāṭakaṁ vāti evamādi.",
  "atk-vin01a2:958_3": "‘‘Āvudha’’nti asi vā usu vā satti vāti evamādi.",
  "atk-vin01a2:958_4": "‘‘Iriyāpatho’’ti māretabbassa gamanaṁ vā nisajjā vāti evamādi.",
  "atk-vin01a2:958_5": "‘‘Kiriyāviseso’’ti vijjhanaṁ vā chedanaṁ vā bhedanaṁ vā saṅkhamuṇḍakaṁ vāti evamādi.",
  "atk-vin01a2:959_0": "Yadi hi vatthuṁ visaṁvādetvā ‘‘yaṁ mārehī’’ti āṇatto tato aññaṁ māreti, ‘‘purato paharitvā mārehī’’ti vā āṇatto pacchato vā passato vā aññasmiṁ vā padese paharitvā māreti.",
  "atk-vin01a2:959_1": "Āṇāpakassa natthi kammabandho; āṇattasseva kammabandho.",
  "atk-vin01a2:959_2": "Atha vatthuṁ avisaṁvādetvā yathāṇattiyā māreti, āṇāpakassa āṇattikkhaṇe āṇattassa ca māraṇakkhaṇeti ubhayesampi kammabandho.",
  "atk-vin01a2:959_3": "Vatthuvisesena panettha kammaviseso ca āpattiviseso ca hotīti.",
  "atk-vin01a2:959_4": "Evaṁ tāva vatthumhi saṅketavisaṅketatā veditabbā.",
  "atk-vin01a2:960_0": "Kāle pana yo ‘‘ajja sve’’ti aniyametvā ‘‘pubbaṇhe mārehī’’ti āṇatto yadā kadāci pubbaṇhe māreti, natthi visaṅketo.",
  "atk-vin01a2:960_1": "Yo pana ‘‘ajja pubbaṇhe’’ti vutto majjhanhe vā sāyanhe vā sve vā pubbaṇhe māreti.",
  "atk-vin01a2:960_2": "Visaṅketo hoti, āṇāpakassa natthi kammabandho.",
  "atk-vin01a2:960_3": "Pubbaṇhe māretuṁ vāyamantassa majjhanhe jātepi eseva nayo.",
  "atk-vin01a2:960_4": "Etena nayena sabbakālappabhedesu saṅketavisaṅketatā veditabbā.",
  "atk-vin01a2:961_0": "Okāsepi yo ‘‘etaṁ gāme ṭhitaṁ mārehī’’ti aniyametvā āṇatto taṁ yattha katthaci māreti, natthi visaṅketo.",
  "atk-vin01a2:961_1": "Yo pana ‘‘gāmeyevā’’ti niyametvā āṇatto vane māreti, tathā ‘‘vane’’ti āṇatto gāme māreti.",
  "atk-vin01a2:961_2": "‘‘Antogehadvāre’’ti āṇatto gehamajjhe māreti, visaṅketo.",
  "atk-vin01a2:961_3": "Etena nayena sabbokāsabhedesu saṅketavisaṅketatā veditabbā.",
  "atk-vin01a2:962_0": "Āvudhepi yo ‘‘asinā vā usunā vā’’ti aniyametvā ‘‘āvudhena mārehī’’ti āṇatto yena kenaci āvudhena māreti, natthi visaṅketo.",
  "atk-vin01a2:962_1": "Yo pana ‘‘asinā’’ti vutto usunā, ‘‘iminā vā asinā’’ti vutto aññena asinā māreti.",
  "atk-vin01a2:962_2": "Etasseva vā asissa ‘‘imāya dhārāya mārehī’’ti vutto itarāya vā dhārāya talena vā tuṇḍena vā tharunā vā māreti, visaṅketo.",
  "atk-vin01a2:962_3": "Etena nayena sabbaāvudhabhedesu saṅketavisaṅketatā veditabbā.",
  "atk-vin01a2:963_0": "Iriyāpathe pana yo ‘‘etaṁ gacchantaṁ mārehī’’ti vadati, āṇatto ca naṁ sace gacchantaṁ māreti, natthi visaṅketo.",
  "atk-vin01a2:963_1": "‘‘Gacchantameva mārehī’’ti vutto pana sace nisinnaṁ māreti.",
  "atk-vin01a2:963_2": "‘‘Nisinnameva vā mārehī’’ti vutto gacchantaṁ māreti, visaṅketo hoti.",
  "atk-vin01a2:963_3": "Etena nayena sabbairiyāpathabhedesu saṅketavisaṅketatā veditabbā.",
  "atk-vin01a2:964_0": "Kiriyāvisesepi yo ‘‘vijjhitvā mārehī’’ti vutto vijjhitvāva māreti, natthi visaṅketo.",
  "atk-vin01a2:964_1": "Yo pana ‘‘vijjhitvā mārehī’’ti vutto chinditvā māreti, visaṅketo.",
  "atk-vin01a2:964_2": "Etena nayena sabbakiriyāvisesabhedesu saṅketavisaṅketatā veditabbā.",
  "atk-vin01a2:965_0": "Yo pana liṅgavasena ‘‘dīghaṁ rassaṁ kāḷaṁ odātaṁ kisaṁ thūlaṁ mārehī’’ti aniyametvā āṇāpeti, āṇatto ca yaṁkiñci tādisaṁ māreti, natthi visaṅketo ubhinnaṁ pārājikaṁ.",
  "atk-vin01a2:965_1": "Atha pana so attānaṁ sandhāya āṇāpeti, āṇatto ca ‘‘ayameva īdiso’’ti āṇāpakameva māreti, āṇāpakassa dukkaṭaṁ, vadhakassa pārājikaṁ.",
  "atk-vin01a2:965_2": "Āṇāpako attānaṁ sandhāya āṇāpeti, itaro aññaṁ tādisaṁ māreti, āṇāpako muccati, vadhakasseva pārājikaṁ. Kasmā? Okāsassa aniyamitattā.",
  "atk-vin01a2:965_3": "Sace pana attānaṁ sandhāya āṇāpentopi okāsaṁ niyameti, ‘‘asukasmiṁ nāma rattiṭṭhāne vā divāṭṭhāne vā therāsane vā navāsane vā majjhimāsane vā nisinnaṁ evarūpaṁ nāma mārehī’’ti.",
  "atk-vin01a2:965_4": "Tattha ca añño nisinno hoti, sace āṇatto taṁ māreti, neva vadhako muccati na āṇāpako. Kasmā? Okāsassa niyamitattā.",
  "atk-vin01a2:965_5": "Sace pana niyamitokāsato aññatra māreti, āṇāpako muccatīti ayaṁ nayo mahāaṭṭhakathāyaṁ suṭṭhu daḷhaṁ katvā vutto.",
  "atk-vin01a2:965_6": "Tasmā ettha na anādariyaṁ kātabbanti.",
  "atk-vin01a2:966_0": "Adhiṭṭhāyāti mātikāvasena āṇattikapayogakathā niṭṭhitā.",
  "atk-vin01a2:967_0": "Idāni ye dūtenāti imassa mātikāpadassa niddesadassanatthaṁ ‘‘bhikkhu bhikkhuṁ āṇāpetī’’tiādayo cattāro vārā vuttā.",
  "atk-vin01a2:967_1": "Tesu so taṁ maññamānoti so āṇatto yo āṇāpakena ‘‘itthannāmo’’ti akkhāto, taṁ maññamāno tameva jīvitā voropeti, ubhinnaṁ pārājikaṁ.",
  "atk-vin01a2:967_2": "Taṁ maññamāno aññanti ‘‘yaṁ jīvitā voropehī’’ti vutto taṁ maññamāno aññaṁ tādisaṁ jīvitā voropeti, mūlaṭṭhassa anāpatti.",
  "atk-vin01a2:967_3": "Aññaṁ maññamāno tanti yo āṇāpakena vutto, tassa balavasahāyaṁ samīpe ṭhitaṁ disvā ‘‘imassa balenāyaṁ gajjati, imaṁ tāva jīvitā voropemī’’ti paharanto itarameva parivattitvā tasmiṁ ṭhāne ṭhitaṁ ‘‘sahāyo’’ti maññamāno jīvitā voropeti, ubhinnaṁ pārājikaṁ.",
  "atk-vin01a2:967_4": "Aññaṁ maññamāno aññanti purimanayeneva ‘‘imaṁ tāvassa sahāyaṁ jīvitā voropemī’’ti sahāyameva voropeti, tasseva pārājikaṁ.",
  "atk-vin01a2:968_0": "Dūtaparamparāpadassa niddesavāre itthannāmassa pāvadātiādīsu eko ācariyo tayo buddharakkhitadhammarakkhitasaṅgharakkhitanāmakā antevāsikā daṭṭhabbā.",
  "atk-vin01a2:968_1": "Tattha bhikkhu bhikkhuṁ āṇāpetīti ācariyo kañci puggalaṁ mārāpetukāmo tamatthaṁ ācikkhitvā buddharakkhitaṁ āṇāpeti.",
  "atk-vin01a2:968_2": "Itthannāmassa pāvadāti gaccha tvaṁ, buddharakkhita, etamatthaṁ dhammarakkhitassa pāvada.",
  "atk-vin01a2:968_3": "Itthannāmo itthannāmassa pāvadatūti dhammarakkhitopi saṅgharakkhitassa pāvadatu.",
  "atk-vin01a2:968_4": "Itthannāmo itthannāmaṁ jīvitā voropetūti evaṁ tayā āṇattena dhammarakkhitena āṇatto saṅgharakkhito itthannāmaṁ puggalaṁ jīvitā voropetu;",
  "atk-vin01a2:968_5": "so hi amhesu vīrajātiko paṭibalo imasmiṁ kammeti.",
  "atk-vin01a2:968_6": "Āpatti dukkaṭassāti evaṁ āṇāpentassa ācariyassa tāva dukkaṭaṁ.",
  "atk-vin01a2:968_7": "So itarassa ārocetīti buddharakkhito dhammarakkhitassa, dhammarakkhito ca saṅgharakkhitassa ‘‘amhākaṁ ācariyo evaṁ vadati – ‘itthannāmaṁ kira jīvitā voropehī’ti.",
  "atk-vin01a2:968_8": "Tvaṁ kira amhesu vīrapuriso’’ti āroceti; evaṁ tesampi dukkaṭaṁ.",
  "atk-vin01a2:968_9": "Vadhako paṭiggaṇhātīti ‘‘sādhu voropessāmī’’ti saṅgharakkhito sampaṭicchati.",
  "atk-vin01a2:968_10": "Mūlaṭṭhassa āpatti thullaccayassāti saṅgharakkhitena paṭiggahitamatte ācariyassa thullaccayaṁ.",
  "atk-vin01a2:968_11": "Mahājano hi tena pāpe niyojitoti.",
  "atk-vin01a2:968_12": "So tanti so ce saṅgharakkhito taṁ puggalaṁ jīvitā voropeti, sabbesaṁ catunnampi janānaṁ pārājikaṁ.",
  "atk-vin01a2:968_13": "Na kevalañca catunnaṁ, etenūpāyena visaṅketaṁ akatvā paramparāya āṇāpentaṁ samaṇasataṁ samaṇasahassaṁ vā hotu sabbesaṁ pārājikameva.",
  "atk-vin01a2:969_0": "Visakkiyadūtapadaniddese so aññaṁ āṇāpetīti so ācariyena āṇatto buddharakkhito dhammarakkhitaṁ adisvā vā avattukāmo vā hutvā saṅgharakkhitameva upasaṅkamitvā ‘‘amhākaṁ ācariyo evamāha – ‘itthannāmaṁ kira jīvitā voropehī’’ti visaṅketaṁ karonto āṇāpeti.",
  "atk-vin01a2:969_1": "Visaṅketakaraṇeneva hi esa ‘‘visakkiyadūto’’ti vuccati.",
  "atk-vin01a2:969_2": "Āpatti dukkaṭassāti āṇattiyā tāva buddharakkhitassa dukkaṭaṁ.",
  "atk-vin01a2:969_3": "Paṭiggaṇhāti āpatti dukkaṭassāti saṅgharakkhitena sampaṭicchite mūlaṭṭhasseva dukkaṭanti veditabbaṁ.",
  "atk-vin01a2:969_4": "Evaṁ sante paṭiggahaṇe āpattiyeva na siyā, sañcaritta paṭiggahaṇamaraṇābhinandanesupi ca āpatti hoti, maraṇapaṭiggahaṇe kathaṁ na siyā tasmā paṭiggaṇhantassevetaṁ dukkaṭaṁ.",
  "atk-vin01a2:969_5": "Tenevettha ‘‘mūlaṭṭhassā’’ti na vuttaṁ.",
  "atk-vin01a2:969_6": "Purimanayepi cetaṁ paṭiggaṇhantassa veditabbameva; okāsābhāvena pana na vuttaṁ.",
  "atk-vin01a2:969_7": "Tasmā yo yo paṭiggaṇhāti, tassa tassa tappaccayā āpattiyevāti ayamettha amhākaṁ khanti.",
  "atk-vin01a2:969_8": "Yathā cettha evaṁ adinnādānepīti.",
  "atk-vin01a2:970_0": "Sace pana so taṁ jīvitā voropeti, āṇāpakassa ca buddharakkhitassa voropakassa ca saṅgharakkhitassāti ubhinnampi pārājikaṁ.",
  "atk-vin01a2:970_1": "Mūlaṭṭhassa pana ācariyassa visaṅketattā pārājikena anāpatti.",
  "atk-vin01a2:970_2": "Dhammarakkhitassa ajānanatāya sabbena sabbaṁ anāpatti.",
  "atk-vin01a2:970_3": "Buddharakkhito pana dvinnaṁ sotthibhāvaṁ katvā attanā naṭṭhoti.",
  "atk-vin01a2:971_0": "Gatapaccāgatadūtaniddese – so gantvā puna paccāgacchatīti tassa jīvitā voropetabbassa samīpaṁ gantvā susaṁvihitārakkhattā taṁ jīvitā voropetuṁ asakkonto āgacchati.",
  "atk-vin01a2:971_1": "Yadā sakkosi tadāti kiṁ ajjeva mārito mārito hoti, gaccha yadā sakkosi, tadā naṁ jīvitā voropehīti.",
  "atk-vin01a2:971_2": "Āpatti dukkaṭassāti evaṁ puna āṇattiyāpi dukkaṭameva hoti.",
  "atk-vin01a2:971_3": "Sace pana so avassaṁ jīvitā voropetabbo hoti, atthasādhakacetanā maggānantaraphalasadisā, tasmā ayaṁ āṇattikkhaṇeyeva pārājiko.",
  "atk-vin01a2:971_4": "Sacepi vadhako saṭṭhivassātikkamena taṁ vadhati, āṇāpako ca antarāva kālaṅkaroti, hīnāya vā āvattati, assamaṇova hutvā kālañca karissati, hīnāya vā āvattissati.",
  "atk-vin01a2:971_5": "Sace āṇāpako gihikāle mātaraṁ vā pitaraṁ vā arahantaṁ vā sandhāya evaṁ āṇāpetvā pabbajati, tasmiṁ pabbajite āṇatto taṁ māreti, āṇāpako gihikāleyeva mātughātako pitughātako arahantaghātako vā hoti, tasmā nevassa pabbajjā , na upasampadā ruhati.",
  "atk-vin01a2:971_6": "Sacepi māretabbapuggalo āṇattikkhaṇe puthujjano, yadā pana naṁ āṇatto māreti tadā arahā hoti, āṇattato vā pahāraṁ labhitvā dukkhamūlikaṁ saddhaṁ nissāya vipassanto arahattaṁ patvā tenevābādhena kālaṁkaroti, āṇāpako āṇattikkhaṇeyeva arahantaghātako.",
  "atk-vin01a2:971_7": "Vadhako pana sabbattha upakkamakaraṇakkhaṇeyeva pārājikoti.",
  "atk-vin01a2:972_0": "Idāni ye sabbesuyeva imesu dūtavasena vuttamātikāpadesu saṅketavisaṅketadassanatthaṁ",
  "atk-vin01a2:973_0": "Vuttā tayo vārā, tesu paṭhamavāre tāva – yasmā taṁ saṇikaṁ vā bhaṇanto tassa vā badhiratāya ‘‘mā ghātehī’’ti etaṁ vacanaṁ na sāveti, tasmā mūlaṭṭho na mutto. Dutiyavāre – sāvitattā mutto.",
  "atk-vin01a2:973_1": "Tatiyavāre pana tena ca sāvitattā itarena ca ‘‘sādhū’’ti sampaṭicchitvā oratattā ubhopi muttāti.",
  "atk-vin01a2:974_0": "Dūtakathā niṭṭhitā.",
  "atk-vin01a2:975_0": "175.",
  "atk-vin01a2:975_1": "Araho rahosaññīniddesādīsu arahoti sammukhe. Rahoti parammukhe.",
  "atk-vin01a2:975_2": "Tattha yo upaṭṭhānakāle veribhikkhumhi bhikkhūhi saddhiṁ āgantvā purato nisinneyeva andhakāradosena tassa āgatabhāvaṁ ajānanto ‘‘aho vata itthannāmo hato assa, corāpi nāma taṁ na hananti, sappo vā na ḍaṁsati, na satthaṁ vā visaṁ vā āharatī’’ti tassa maraṇaṁ abhinandanto īdisāni vacanāni ullapati, ayaṁ araho rahosaññī ullapati nāma.",
  "atk-vin01a2:975_3": "Sammukheva tasmiṁ parammukhasaññīti attho.",
  "atk-vin01a2:975_4": "Yo pana taṁ purato nisinnaṁ disvā puna upaṭṭhānaṁ katvā gatehi bhikkhūhi saddhiṁ gatepi tasmiṁ ‘‘idheva so nisinno’’ti saññī hutvā purimanayeneva ullapati, ayaṁ raho arahosaññī ullapati nāma.",
  "atk-vin01a2:975_5": "Etenevupāyena araho arahosaññī ca raho rahosaññī ca veditabbo.",
  "atk-vin01a2:975_6": "Catunnampi ca etesaṁ vācāya vācāya dukkaṭanti veditabbaṁ.",
  "atk-vin01a2:976_0": "Idāni maraṇavaṇṇasaṁvaṇṇanāya vibhāgadassanatthaṁ vuttesu pañcasu kāyena saṁvaṇṇanādimātikāniddesesu – kāyena vikāraṁ karotīti yathā so jānāti ‘‘satthaṁ vā āharitvā visaṁ vā khāditvā rajjuyā vā ubbandhitvā sobbhādīsu vā papatitvā yo marati so kira dhanaṁ vā labhati, yasaṁ vā labhati, saggaṁ vā gacchatīti ayamattho etena vutto’’ti tathā hatthamuddādīhi dasseti.",
  "atk-vin01a2:976_1": "Vācāya bhaṇatīti tamevatthaṁ vākyabhedaṁ katvā bhaṇati.",
  "atk-vin01a2:976_2": "Tatiyavāro ubhayavasena vutto.",
  "atk-vin01a2:976_3": "Sabbattha saṁvaṇṇanāya payoge payoge dukkaṭaṁ.",
  "atk-vin01a2:976_4": "Tassa dukkhuppattiyaṁ saṁvaṇṇakassa thullaccayaṁ.",
  "atk-vin01a2:976_5": "Yaṁ uddissa saṁvaṇṇanā katā, tasmiṁ mate saṁvaṇṇanakkhaṇeyeva saṁvaṇṇakassa pārājikaṁ.",
  "atk-vin01a2:976_6": "So taṁ na jānāti añño ñatvā ‘‘laddho vata me sukhuppattiupāyo’’ti tāya saṁvaṇṇanāya marati, anāpatti.",
  "atk-vin01a2:976_7": "Dvinnaṁ uddissa saṁvaṇṇanāya katāya eko ñatvā marati, pārājikaṁ.",
  "atk-vin01a2:976_8": "Dvepi maranti, pārājikañca akusalarāsi ca. Esa nayo sambahulesu.",
  "atk-vin01a2:976_9": "Anuddissa maraṇaṁ saṁvaṇṇento āhiṇḍati, yo yo taṁ saṁvaṇṇanaṁ ñatvā marati, sabbo tena mārito hoti.",
  "atk-vin01a2:977_0": "Dūtena saṁvaṇṇanāyaṁ ‘‘asukaṁ nāma gehaṁ vā gāmaṁ vā gantvā itthannāmassa evaṁ maraṇavaṇṇaṁ saṁvaṇṇehī’’ti sāsane ārocitamatte dukkaṭaṁ.",
  "atk-vin01a2:977_1": "Yassatthāya pahito tassa dukkhuppattiyā mūlaṭṭhassa thullaccayaṁ, maraṇena pārājikaṁ.",
  "atk-vin01a2:977_2": "Dūto ‘‘ñāto dāni ayaṁ saggamaggo’’ti tassa anārocetvā attano ñātissa vā sālohitassa vā āroceti, tasmiṁ mate visaṅketo hoti, mūlaṭṭho muccati.",
  "atk-vin01a2:977_3": "Dūto tatheva cintetvā sayaṁ saṁvaṇṇanāya vuttaṁ katvā marati, visaṅketova.",
  "atk-vin01a2:977_4": "Anuddissa pana sāsane ārocite yattakā dūtassa saṁvaṇṇanāya maranti, tattakā pāṇātipātā.",
  "atk-vin01a2:977_5": "Sace mātāpitaro maranti, ānantariyampi hoti.",
  "atk-vin01a2:978_0": "176.",
  "atk-vin01a2:978_1": "Lekhāsaṁvaṇṇanāya – lekhaṁ chindatīti paṇṇe vā potthake vā akkharāni likhati – ‘‘yo satthaṁ vā āharitvā papāte vā papatitvā aññehi vā aggippavesanaudakappavesanādīhi upāyehi marati, so idañcidañca labhatī’’ti vā ‘‘tassa dhammo hotī’’ti vāti.",
  "atk-vin01a2:978_2": "Etthāpi dukkaṭathullaccayā vuttanayeneva veditabbā.",
  "atk-vin01a2:978_3": "Uddissa likhite pana yaṁ uddissa likhitaṁ tasseva maraṇena pārājikaṁ.",
  "atk-vin01a2:978_4": "Bahū uddissa likhite yattakā maranti, tattakā pāṇātipātā.",
  "atk-vin01a2:978_5": "Mātāpitūnaṁ maraṇena ānantariyaṁ.",
  "atk-vin01a2:978_6": "Anuddissa likhitepi eseva nayo.",
  "atk-vin01a2:978_7": "‘‘Bahū marantī’’ti vippaṭisāre uppanne taṁ potthakaṁ jhāpetvā vā yathā vā akkharāni na paññāyanti tathā katvā muccati.",
  "atk-vin01a2:978_8": "Sace so parassa potthako hoti, uddissa likhito vā hoti anuddissa likhito vā, gahitaṭṭhāne ṭhapetvā muccati.",
  "atk-vin01a2:978_9": "Sace mūlena kīto hoti, potthakassāmikānaṁ potthakaṁ, yesaṁ hatthato mūlaṁ gahitaṁ, tesaṁ mūlaṁ datvā muccati.",
  "atk-vin01a2:978_10": "Sace sambahulā ‘‘maraṇavaṇṇaṁ likhissāmā’’ti ekajjhāsayā hutvā eko tālarukkhaṁ ārohitvā paṇṇaṁ chindati, eko āharati, eko potthakaṁ karoti, eko likhati, eko sace kaṇṭakalekhā hoti, masiṁ makkheti, masiṁ makkhetvā taṁ potthakaṁ sajjetvā sabbeva sabhāyaṁ vā āpaṇe vā yattha vā pana lekhādassanakotūhalakā bahū sannipatanti, tattha ṭhapenti.",
  "atk-vin01a2:978_11": "Taṁ vācetvā sacepi eko marati, sabbesaṁ pārājikaṁ.",
  "atk-vin01a2:978_12": "Sace bahukā maranti, vuttasadisova nayo.",
  "atk-vin01a2:978_13": "Vippaṭisāre pana uppanne taṁ potthakaṁ sacepi mañjūsāyaṁ gopenti, añño ca taṁ disvā nīharitvā puna bahūnaṁ dasseti, neva muccanti.",
  "atk-vin01a2:978_14": "Tiṭṭhatu mañjūsā, sacepi taṁ potthakaṁ nadiyaṁ vā samudde vā khipanti vā dhovanti vā khaṇḍākhaṇḍaṁ vā chindanti, aggimhi vā jhāpenti, yāva saṅghaṭṭitepi duddhote vā dujjhāpite vā patte akkharāni paññāyanti, tāva na muccanti.",
  "atk-vin01a2:978_15": "Yathā pana akkharāni na paññāyanti tatheva kate muccantīti.",
  "atk-vin01a2:979_0": "Idāni thāvarapayogassa vibhāgadassanatthaṁ vuttesu opātādimātikāniddesesu manussaṁ uddissa opātaṁ khanatīti ‘‘itthannāmo patitvā marissatī’’ti kañci manussaṁ uddisitvā yattha so ekato vicarati, tattha āvāṭaṁ khanati, khanantassa tāva sacepi jātapathaviyā khanati, pāṇātipātassa payogattā payoge payoge dukkaṭaṁ.",
  "atk-vin01a2:979_1": "Yaṁ uddissa khanati, tassa dukkhuppattiyā thullaccayaṁ, maraṇena pārājikaṁ.",
  "atk-vin01a2:979_2": "Aññasmiṁ patitvā mate anāpatti.",
  "atk-vin01a2:979_3": "Sace anuddissa ‘‘yo koci marissatī’’ti khato hoti, yattakā patitvā maranti, tattakā pāṇātipātā.",
  "atk-vin01a2:979_4": "Ānantariyavatthūsu ca ānantariyaṁ thullaccayapācittiyavatthūsu thullaccayapācittiyāni.",
  "atk-vin01a2:980_0": "Bahū tattha cetanā; katamāya pārājikaṁ hotīti?",
  "atk-vin01a2:980_1": "Mahāaṭṭhakathāyaṁ tāva vuttaṁ – ‘‘āvāṭaṁ gambhīrato ca āyāmavitthārato ca khanitvā pamāṇe ṭhapetvā tacchetvā puñchitvā paṁsupacchiṁ uddharantassa sanniṭṭhāpikā atthasādhakacetanā maggānantaraphalasadisā.",
  "atk-vin01a2:980_2": "Sacepi vassasatassa accayena patitvā avassaṁ maraṇakasatto hoti, sanniṭṭhāpakacetanāyameva pārājika’’nti.",
  "atk-vin01a2:980_3": "Mahāpaccariyaṁ pana saṅkhepaṭṭhakathāyañca – ‘‘imasmiṁ āvāṭe patitvā marissatīti ekasmimpi kuddālappahāre dinne sace koci tattha pakkhalito patitvā marati, pārājikameva.",
  "atk-vin01a2:980_4": "Suttantikattherā pana sanniṭṭhāpakacetanaṁ gaṇhantī’’ti vuttaṁ.",
  "atk-vin01a2:981_0": "Eko ‘‘opātaṁ khanitvā asukaṁ nāma ānetvā idha pātetvā mārehī’’ti aññaṁ āṇāpeti, so taṁ pātetvā māreti, ubhinnaṁ pārājikaṁ.",
  "atk-vin01a2:981_1": "Aññaṁ pātetvā māreti, sayaṁ patitvā marati, añño attano dhammatāya patitvā marati, sabbattha visaṅketo hoti, mūlaṭṭho muccati.",
  "atk-vin01a2:981_2": "‘‘Asuko asukaṁ ānetvā idha māressatī’’ti khatepi eseva nayo.",
  "atk-vin01a2:981_3": "Maritukāmā idha marissantīti khanati, ekassa maraṇe pārājikaṁ.",
  "atk-vin01a2:981_4": "Bahunnaṁ maraṇe akusalarāsi , mātāpitūnaṁ maraṇe ānantariyaṁ, thullaccayapācittiyavatthūsu thullaccayapācittiyāni.",
  "atk-vin01a2:982_0": "‘‘Ye keci māretukāmā, te idha pātetvā māressantī’’ti khanati, tattha pātetvā mārenti , ekasmiṁ mate pārājikaṁ, bahūsu akusalarāsi, ānantariyādivatthūsu ānantariyādīni.",
  "atk-vin01a2:982_1": "Idheva arahantāpi saṅgahaṁ gacchanti.",
  "atk-vin01a2:982_2": "Purimanaye pana ‘‘tesaṁ maritukāmatāya patanaṁ natthī’’ti te na saṅgayhanti.",
  "atk-vin01a2:982_3": "Dvīsupi nayesu attano dhammatāya patitvā mate visaṅketo.",
  "atk-vin01a2:982_4": "‘‘Ye keci attano verike ettha pātetvā māressantī’’ti khanati, tattha ca verikā verike pātetvā mārenti, ekasmiṁ mārite pārājikaṁ, bahūsu akusalarāsi, mātari vā pitari vā arahante vā verikehi ānetvā tattha mārite ānantariyaṁ.",
  "atk-vin01a2:982_5": "Attano dhammatāya patitvā matesu visaṅketo.",
  "atk-vin01a2:983_0": "Yo pana ‘‘maritukāmā vā amaritukāmā vā māretukāmā vā amāretukāmā vā ye keci ettha patitā vā pātitā vā marissantī’’ti sabbathāpi anuddisseva khanati.",
  "atk-vin01a2:983_1": "Yo yo marati tassa tassa maraṇena yathānurūpaṁ kammañca phusati, āpattiñca āpajjati.",
  "atk-vin01a2:983_2": "Sace gabbhinī patitvā sagabbhā marati, dve pāṇātipātā. Gabbhoyeva vinassati, eko.",
  "atk-vin01a2:983_3": "Gabbho na vinassati, mātā marati, ekoyeva.",
  "atk-vin01a2:983_4": "Corehi anubaddho patitvā marati, opātakhanakasseva pārājikaṁ.",
  "atk-vin01a2:983_5": "Corā tattha pātetvā mārenti, pārājikameva.",
  "atk-vin01a2:983_6": "Tattha patitaṁ bahi nīharitvā mārenti, pārājikameva. Kasmā?",
  "atk-vin01a2:983_7": "Opāte patitappayogena gahitattā.",
  "atk-vin01a2:983_8": "Opātato nikkhamitvā teneva ābādhena marati, pārājikameva.",
  "atk-vin01a2:983_9": "Bahūni vassāni atikkamitvā puna kupitena tenevābādhena marati, pārājikameva.",
  "atk-vin01a2:983_10": "Opāte patanappaccayā uppannarogena gilānasseva añño rogo uppajjati, opātarogo balavataro hoti, tena matepi opātakhaṇako na muccati.",
  "atk-vin01a2:983_11": "Sace pacchā uppannarogo balavā hoti, tena mate muccati. Ubhohi mate na muccati.",
  "atk-vin01a2:983_12": "Opāte opapātikamanusso nibbattitvā uttarituṁ asakkonto marati, pārājikameva.",
  "atk-vin01a2:983_13": "Manussaṁ uddissa khate yakkhādīsu patitvā matesu anāpatti.",
  "atk-vin01a2:983_14": "Yakkhādayo uddissa khate manussādīsu marantesupi eseva nayo.",
  "atk-vin01a2:983_15": "Yakkhādayo uddissa khanantassa pana khananepi tesaṁ dukkhuppattiyampi dukkaṭameva.",
  "atk-vin01a2:983_16": "Maraṇe vatthuvasena thullaccayaṁ vā pācittiyaṁ vā.",
  "atk-vin01a2:983_17": "Anuddissa khate opāte yakkharūpena vā petarūpena vā patati, tiracchānarūpena marati, patanarūpaṁ pamāṇaṁ, tasmā thullaccayanti upatissatthero.",
  "atk-vin01a2:983_18": "Maraṇarūpaṁ pamāṇaṁ, tasmā pācittiyanti phussadevatthero.",
  "atk-vin01a2:983_19": "Tiracchānarūpena patitvā yakkhapetarūpena matepi eseva nayo.",
  "atk-vin01a2:984_0": "Opātakhanako opātaṁ aññassa vikkiṇāti vā mudhā vā deti, yo yo patitvā marati, tappaccayā tasseva āpatti ca kammabandho ca. Yena laddho so niddoso.",
  "atk-vin01a2:984_1": "Atha sopi ‘‘evaṁ patitā uttarituṁ asakkontā nassissanti, suuddharā vā na bhavissantī’’ti taṁ opātaṁ gambhīrataraṁ vā uttānataraṁ vā dīghataraṁ vā rassataraṁ vā vitthatataraṁ vā sambādhataraṁ vā karoti, ubhinnampi āpatti ca kammabandho ca.",
  "atk-vin01a2:984_2": "Bahū marantīti vippaṭisāre uppanne opātaṁ paṁsunā pūreti, sace koci paṁsumhi patitvā marati, pūretvāpi mūlaṭṭho na muccati.",
  "atk-vin01a2:984_3": "Deve vassante kaddamo hoti, tattha laggitvā matepi.",
  "atk-vin01a2:984_4": "Rukkho vā patanto vāto vā vassodakaṁ vā paṁsuṁ harati, kandamūlatthaṁ vā pathaviṁ khanantā tattha āvāṭaṁ karonti.",
  "atk-vin01a2:984_5": "Tattha sace koci laggitvā vā patitvā vā marati, mūlaṭṭho na muccati.",
  "atk-vin01a2:984_6": "Tasmiṁ pana okāse mahantaṁ taḷākaṁ vā pokkharaṇiṁ vā kāretvā cetiyaṁ vā patiṭṭhāpetvā bodhiṁ vā ropetvā āvāsaṁ vā sakaṭamaggaṁ vā kāretvā muccati.",
  "atk-vin01a2:984_7": "Yadāpi thiraṁ katvā pūrite opāte rukkhādīnaṁ mūlāni mūlehi saṁsibbitāni honti , jātapathavī jātā, tadāpi muccati.",
  "atk-vin01a2:984_8": "Sacepi nadī āgantvā opātaṁ harati, evampi muccatīti. Ayaṁ tāva opātakathā.",
  "atk-vin01a2:985_0": "Opātasseva pana anulomesu pāsādīsupi yo tāva pāsaṁ oḍḍeti ‘‘ettha bajjhitvā sattā marissantī’’ti avassaṁ bajjhanakasattānaṁ vasena hatthā muttamatte pārājikānantariyathullaccayapācittiyāni veditabbāni.",
  "atk-vin01a2:985_1": "Uddissa kate yaṁ uddissa oḍḍito, tato aññesaṁ bandhane anāpatti.",
  "atk-vin01a2:985_2": "Pāse mūlena vā mudhā vā dinnepi mūlaṭṭhasseva kammabandho.",
  "atk-vin01a2:985_3": "Sace yena laddho so uggalitaṁ vā pāsaṁ saṇṭhapeti, passena vā gacchante disvā vatiṁ katvā sammukhe paveseti, thaddhataraṁ vā pāsayaṭṭhiṁ ṭhapeti, daḷhataraṁ vā pāsarajjuṁ bandhati, thirataraṁ vā khāṇukaṁ vā ākoṭeti, ubhopi na muccanti.",
  "atk-vin01a2:985_4": "Sace vippaṭisāre uppanne pāsaṁ uggalāpetvā gacchati, taṁ disvā puna aññe saṇṭhapenti, baddhā baddhā maranti, mūlaṭṭho na muccati.",
  "atk-vin01a2:986_0": "Sace pana tena pāsayaṭṭhi sayaṁ akatā hoti, gahitaṭṭhāne ṭhapetvā muccati.",
  "atk-vin01a2:986_1": "Tatthajātakayaṭṭhiṁ chinditvā muccati.",
  "atk-vin01a2:986_2": "Sayaṁ katayaṭṭhiṁ pana gopentopi na muccati.",
  "atk-vin01a2:986_3": "Yadi hi taṁ añño gaṇhitvā pāsaṁ saṇṭhapeti, tappaccayā marantesu mūlaṭṭho na muccati.",
  "atk-vin01a2:986_4": "Sace taṁ jhāpetvā alātaṁ katvā chaḍḍeti, tena alātena pahāraṁ laddhā marantesupi na muccati.",
  "atk-vin01a2:986_5": "Sabbaso pana jhāpetvā vā nāsetvā vā muccati, pāsarajjumpi aññehi ca vaṭṭitaṁ gahitaṭṭhāne ṭhapetvā muccati.",
  "atk-vin01a2:986_6": "Rajjuke labhitvā sayaṁ vaṭṭitaṁ ubbaṭṭetvā vāke labhitvā vaṭṭitaṁ hīraṁ hīraṁ katvā muccati.",
  "atk-vin01a2:986_7": "Araññato pana sayaṁ vāke āharitvā vaṭṭitaṁ gopentopi na muccati.",
  "atk-vin01a2:986_8": "Sabbaso pana jhāpetvā vā nāsetvā vā muccati.",
  "atk-vin01a2:987_0": "Adūhalaṁ sajjento catūsu pādesu adūhalamañcaṁ ṭhapetvā pāsāṇe āropeti, payoge payoge dukkaṭaṁ.",
  "atk-vin01a2:987_1": "Sabbasajjaṁ katvā hatthato muttamatte avassaṁ ajjhottharitabbakasattānaṁ vasena uddissakānuddissakānurūpena pārājikādīni veditabbāni.",
  "atk-vin01a2:987_2": "Adūhale mūlena vā mudhā vā dinnepi mūlaṭṭhasseva kammabaddho.",
  "atk-vin01a2:987_3": "Sace yena laddhaṁ so patitaṁ vā ukkhipati, aññepi pāsāṇe āropetvā garukataraṁ vā karoti, passena vā gacchante disvā vatiṁ katvā adūhale paveseti, ubhopi na muccanti.",
  "atk-vin01a2:987_4": "Sacepi vippaṭisāre uppanne adūhalaṁ pātetvā gacchati, taṁ disvā añño saṇṭhapeti, mūlaṭṭho na muccati.",
  "atk-vin01a2:987_5": "Pāsāṇe pana gahitaṭṭhāne ṭhapetvā adūhalapāde ca pāsayaṭṭhiyaṁ vuttanayena gahitaṭṭhāne vā ṭhapetvā jhāpetvā vā muccati.",
  "atk-vin01a2:988_0": "Sūlaṁ ropentassāpi sabbasajjaṁ katvā hatthato muttamatte sūlamukhe patitvā avassaṁ maraṇakasattānaṁ vasena uddissānuddissānurūpato pārājikādīni veditabbāni.",
  "atk-vin01a2:988_1": "Sūle mūlena vā mudhā vā dinnepi mūlaṭṭhasseva kammabaddho.",
  "atk-vin01a2:988_2": "Sace yena laddhaṁ so ‘‘ekappahāreneva marissantī’’ti tikhiṇataraṁ vā karoti, ‘‘dukkhaṁ marissantī’’ti kuṇṭhataraṁ vā karoti, ‘‘ucca’’nti sallakkhetvā nīcataraṁ vā ‘‘nīca’’nti sallakkhetvā uccataraṁ vā puna ropeti, vaṅkaṁ vā ujukaṁ atiujukaṁ vā īsakaṁ poṇaṁ karoti, ubhopi na muccanti.",
  "atk-vin01a2:988_3": "Sace pana ‘‘aṭṭhāne ṭhita’’nti aññasmiṁ ṭhāne ṭhapeti, taṁ ce māraṇatthāya ādito pabhuti pariyesitvā kataṁ hoti, mūlaṭṭho na muccati.",
  "atk-vin01a2:988_4": "Apariyesitvā pana katameva labhitvā ropite mūlaṭṭho muccati.",
  "atk-vin01a2:988_5": "Vippaṭisāre uppanne pāsayaṭṭhiyaṁ vuttanayena gahitaṭṭhāne vā ṭhapetvā jhāpetvā vā muccati.",
  "atk-vin01a2:989_0": "177.",
  "atk-vin01a2:989_1": "Apassene satthaṁ vāti ettha apassenaṁ nāma niccaparibhogo mañco vā pīṭhaṁ vā apassenaphalakaṁ vā divāṭṭhāne nisīdantassa apassenakatthambho vā tatthajātakarukkho vā caṅkame apassāya tiṭṭhantassa ālambanarukkho vā ālambanaphalakaṁ vā sabbampetaṁ apassayanīyaṭṭhena apassenaṁ nāma;",
  "atk-vin01a2:989_2": "tasmiṁ apassene yathā apassayantaṁ vijjhati vā chindati vā tathā katvā vāsipharasusattiārakaṇṭakādīnaṁ aññataraṁ satthaṁ ṭhapeti, dukkaṭaṁ.",
  "atk-vin01a2:989_3": "Dhuvaparibhogaṭṭhāne nirāsaṅkassa nisīdato vā nipajjato vā apassayantassa vā satthasamphassapaccayā dukkhuppattiyā thullaccayaṁ, maraṇena pārājikaṁ.",
  "atk-vin01a2:989_4": "Taṁ ce aññopi tassa veribhikkhu vihāracārikaṁ caranto disvā ‘‘imassa maññe maraṇatthāya idaṁ nikhittaṁ, sādhu suṭṭhu maratū’’ti abhinandanto gacchati, dukkaṭaṁ.",
  "atk-vin01a2:989_5": "Sace pana sopi tattha ‘‘evaṁ kate sukataṁ bhavissatī’’ti tikhiṇatarādikaraṇena kiñci kammaṁ karoti, tassāpi pārājikaṁ.",
  "atk-vin01a2:989_6": "Sace pana ‘‘aṭṭhāne ṭhita’’nti uddharitvā aññasmiṁ ṭhāne ṭhapeti tadatthameva katvā ṭhapite mūlaṭṭho na muccati.",
  "atk-vin01a2:989_7": "Pākatikaṁ labhitvā ṭhapitaṁ hoti, muccati.",
  "atk-vin01a2:989_8": "Taṁ apanetvā aññaṁ tikhiṇataraṁ ṭhapeti mūlaṭṭho muccateva.",
  "atk-vin01a2:990_0": "Visamakkhanepi yāva maraṇābhinandane dukkaṭaṁ tāva eseva nayo.",
  "atk-vin01a2:990_1": "Sace pana sopi khuddakaṁ visamaṇḍalanti sallakkhetvā mahantataraṁ vā karoti , mahantaṁ vā ‘‘atirekaṁ hotī’’ti khuddakaṁ karoti, tanukaṁ vā bahalaṁ;",
  "atk-vin01a2:990_2": "bahalaṁ vā tanukaṁ karoti, agginā tāpetvā heṭṭhā vā upari vā sañcāreti, tassāpi pārājikaṁ.",
  "atk-vin01a2:990_3": "‘‘Idaṁ aṭhāne ṭhita’’nti sabbameva tacchetvā puñchitvā aññasmiṁ ṭhāne ṭhapeti, attanā bhesajjāni yojetvā kate mūlaṭṭho na muccati , attanā akate muccati.",
  "atk-vin01a2:990_4": "Sace pana so ‘‘idaṁ visaṁ atiparitta’’nti aññampi ānetvā pakkhipati, yassa visena marati, tassa pārājikaṁ.",
  "atk-vin01a2:990_5": "Sace ubhinnampi santakena marati, ubhinnampi pārājikaṁ.",
  "atk-vin01a2:990_6": "‘‘Idaṁ visaṁ nibbisa’’nti taṁ apanetvā attano visameva ṭhapeti, tasseva pārājikaṁ mūlaṭṭho muccati.",
  "atk-vin01a2:991_0": "Dubbalaṁ vā karotīti mañcapīṭhaṁ aṭaniyā heṭṭhābhāge chinditvā vidalehi vā rajjukehi vā yehi vītaṁ hoti, te vā chinditvā appāvasesameva katvā heṭṭhā āvudhaṁ nikkhipati ‘‘ettha patitvā marissatī’’ti.",
  "atk-vin01a2:991_1": "Apassenaphalakādīnampi caṅkame ālambanarukkhaphalakapariyosānānaṁ parabhāgaṁ chinditvā heṭṭhā āvudhaṁ nikkhipati, sobbhādīsu mañcaṁ vā pīṭhaṁ vā apassenaphalakaṁ vā ānetvā ṭhapeti, yathā tattha nisinnamatto vā apassitamatto vā patati, sobbhādīsu vā sañcaraṇasetu hoti, taṁ dubbalaṁ karoti;",
  "atk-vin01a2:991_2": "evaṁ karontassa karaṇe dukkaṭaṁ.",
  "atk-vin01a2:991_3": "Itarassa dukkhuppattiyā thullaccayaṁ, maraṇe pārājikaṁ.",
  "atk-vin01a2:991_4": "Bhikkhuṁ ānetvā sobbhādīnaṁ taṭe ṭhapeti ‘‘disvā bhayena kampento patitvā marissatī’’ti dukkaṭaṁ.",
  "atk-vin01a2:991_5": "So tattheva patati, dukkhuppattiyā thullaccayaṁ, maraṇe pārājikaṁ.",
  "atk-vin01a2:991_6": "Sayaṁ vā pāteti, aññena vā pātāpeti, añño avutto vā attano dhammatāya pāteti, amanusso pāteti, vātappahārena patati, attano dhammatāya patatti, sabbattha maraṇe pārājikaṁ. Kasmā?",
  "atk-vin01a2:991_7": "Tassa payogena sobbhāditaṭe ṭhitattā.",
  "atk-vin01a2:992_0": "Upanikkhipanaṁ nāma samīpe nikkhipanaṁ.",
  "atk-vin01a2:992_1": "Tattha ‘‘yo iminā asinā mato so dhanaṁ vā labhatī’’tiādinā nayena maraṇavaṇṇaṁ vā saṁvaṇṇetvā ‘‘iminā maraṇatthikā marantu, māraṇatthikā mārentū’’ti vā vatvā asiṁ upanikkhipati, tassa upanikkhipane dukkaṭaṁ.",
  "atk-vin01a2:992_2": "Maritukāmo vā tena attānaṁ paharatu , māretukāmo vā aññaṁ paharatu, ubhayathāpi parassa dukkhuppattiyā upanikkhepakassa thullaccayaṁ, maraṇe pārājikaṁ.",
  "atk-vin01a2:992_3": "Anuddissa nikkhitte bahūnaṁ maraṇe akusalarāsi.",
  "atk-vin01a2:992_4": "Pārājikādivatthūsu pārājikādīni.",
  "atk-vin01a2:992_5": "Vippaṭisāre uppanne asiṁ gahitaṭṭhāne ṭhapetvā muccati.",
  "atk-vin01a2:992_6": "Kiṇitvā gahito hoti, asissāmikānaṁ asiṁ, yesaṁ hatthato mūlaṁ gahitaṁ, tesaṁ mūlaṁ datvā muccati.",
  "atk-vin01a2:992_7": "Sace lohapiṇḍiṁ vā phālaṁ vā kudālaṁ vā gahetvā asi kārāpito hoti, yaṁ bhaṇḍaṁ gahetvā kārito, tadeva katvā muccati.",
  "atk-vin01a2:992_8": "Sace kudālaṁ gahetvā kāritaṁ vināsetvā phālaṁ karoti, phālena pahāraṁ labhitvā marantesupi pāṇātipātato na muccati.",
  "atk-vin01a2:992_9": "Sace pana lohaṁ samuṭṭhāpetvā upanikkhipanatthameva kārito hoti, arena ghaṁsitvā cuṇṇavicuṇṇaṁ katvā vippakiṇṇe muccati.",
  "atk-vin01a2:992_10": "Sacepi saṁvaṇṇanāpotthako viya bahūhi ekajjhāsayehi kato hoti, potthake vuttanayeneva kammabandhavinicchayo veditabbo. Esa nayo sattibheṇḍīsu.",
  "atk-vin01a2:992_11": "Laguḷe pāsayaṭṭhisadiso vinicchayo. Tathā pāsāṇe. Satthe asisadisova.",
  "atk-vin01a2:992_12": "Visaṁ vāti visaṁ upanikkhipantassa vatthuvasena uddissānuddissānurūpato pārājikādivatthūsu pārājikādīni veditabbāni.",
  "atk-vin01a2:992_13": "Kiṇitvā ṭhapite purimanayena paṭipākatikaṁ katvā muccati.",
  "atk-vin01a2:992_14": "Sayaṁ bhesajjehi yojite avisaṁ katvā muccati.",
  "atk-vin01a2:992_15": "Rajjuyā pāsarajjusadisova vinicchayo.",
  "atk-vin01a2:993_0": "Bhesajje – yo bhikkhu veribhikkhussa pajjarake vā visabhāgaroge vā uppanne asappāyānipi sappiādīni sappāyānīti maraṇādhippāyo deti, aññaṁ vā kiñci kandamūlaphalaṁ tassa evaṁ bhesajjadāne dukkaṭaṁ.",
  "atk-vin01a2:993_1": "Parassa dukkhuppattiyaṁ maraṇe ca thullaccayapārājikāni, ānantariyavatthumhi ānantariyanti veditabbaṁ.",
  "atk-vin01a2:994_0": "178.",
  "atk-vin01a2:994_1": "Rūpūpahāre – upasaṁharatīti paraṁ vā amanāparūpaṁ tassa samīpe ṭhapeti, attanā vā yakkhapetādivesaṁ gahetvā tiṭṭhati, tassa upasaṁhāramatte dukkaṭaṁ.",
  "atk-vin01a2:994_2": "Parassa taṁ rūpaṁ disvā bhayuppattiyaṁ thullaccayaṁ, maraṇe pārājikaṁ.",
  "atk-vin01a2:994_3": "Sace pana tadeva rūpaṁ ekaccassa manāpaṁ hoti, alābhakena ca sussitvā marati, visaṅketo. Manāpiyepi eseva nayo.",
  "atk-vin01a2:994_4": "Tattha pana visesena itthīnaṁ purisarūpaṁ purisānañca itthirūpaṁ manāpaṁ taṁ alaṅkaritvā upasaṁharati, diṭṭhamattakameva karoti, aticiraṁ passitumpi na deti, itaro alābhakena sussitvā marati, pārājikaṁ.",
  "atk-vin01a2:994_5": "Sace uttasitvā marati , visaṅketo.",
  "atk-vin01a2:994_6": "Atha pana uttasitvā vā alābhakena vāti avicāretvā ‘‘kevalaṁ passitvā marissatī’’ti upasaṁharati, uttasitvā vā sussitvā vā mate pārājikameva.",
  "atk-vin01a2:994_7": "Etenevūpāyena saddūpahārādayopi veditabbā.",
  "atk-vin01a2:994_8": "Kevalañhettha amanussasaddādayo utrāsajanakā amanāpasaddā, purisānaṁ itthisaddamadhuragandhabbasaddādayo cittassādakarā manāpasaddā.",
  "atk-vin01a2:994_9": "Himavante visarukkhānaṁ mūlādigandhā kuṇapagandhā ca amanāpagandhā, kāḷānusārīmūlagandhādayo manāpagandhā .",
  "atk-vin01a2:994_10": "Paṭikūlamūlarasādayo amanāparasā, appaṭikūlamūlarasādayo manāparasā.",
  "atk-vin01a2:994_11": "Visaphassamahākacchuphassādayo amanāpaphoṭṭhabbā, cīnapaṭahaṁsapupphatūlikaphassādayo manāpaphoṭṭhabbāti veditabbā.",
  "atk-vin01a2:995_0": "Dhammūpahāre – dhammoti desanādhammo veditabbo.",
  "atk-vin01a2:995_1": "Desanāvasena vā niraye ca sagge ca vipattisampattibhedaṁ dhammārammaṇameva.",
  "atk-vin01a2:995_2": "Nerayikassāti bhinnasaṁvarassa katapāpassa niraye nibbattanārahassa sattassa pañcavidhabandhanakammakaraṇādinirayakathaṁ katheti.",
  "atk-vin01a2:995_3": "Taṁ ce sutvā so uttasitvā marati, kathikassa pārājikaṁ.",
  "atk-vin01a2:995_4": "Sace pana so sutvāpi attano dhammatāya marati, anāpatti.",
  "atk-vin01a2:995_5": "‘‘Idaṁ sutvā evarūpaṁ pāpaṁ na karissati oramissati viramissatī’’ti nirayakathaṁ katheti, taṁ sutvā itaro uttasitvā marati, anāpatti.",
  "atk-vin01a2:995_6": "Saggakathanti devanāṭakādīnaṁ nandanavanādīnañca sampattikathaṁ;",
  "atk-vin01a2:995_7": "taṁ sutvā itaro saggādhimutto sīghaṁ taṁ sampattiṁ pāpuṇitukāmo satthāharaṇavisakhādanaāhārupaccheda-assāsapassāsasannirundhanādīhi dukkhaṁ uppādeti, kathikassa thullaccayaṁ, marati pārājikaṁ.",
  "atk-vin01a2:995_8": "Sace pana so sutvāpi yāvatāyukaṁ ṭhatvā attano dhammatāya marati, anāpatti .",
  "atk-vin01a2:995_9": "‘‘Imaṁ sutvā puññāni karissatī’’ti katheti, taṁ sutvā itaro adhimutto kālaṁkaroti, anāpatti.",
  "atk-vin01a2:996_0": "179.",
  "atk-vin01a2:996_1": "Ācikkhanāyaṁ – puṭṭho bhaṇatīti ‘‘bhante kathaṁ mato dhanaṁ vā labhati sagge vā upapajjatī’’ti evaṁ pucchito bhaṇati.",
  "atk-vin01a2:997_0": "Anusāsaniyaṁ – apuṭṭhoti evaṁ apucchito sāmaññeva bhaṇati.",
  "atk-vin01a2:998_0": "Saṅketakammanimittakammāni adinnādānakathāyaṁ vuttanayeneva veditabbāni.",
  "atk-vin01a2:999_0": "Evaṁ nānappakārato āpattibhedaṁ dassetvā idāni anāpattibhedaṁ dassento ‘‘anāpatti asañciccā’’tiādimāha.",
  "atk-vin01a2:999_1": "Tattha asañciccāti ‘‘iminā upakkamena imaṁ māremī’’ti acetetvā.",
  "atk-vin01a2:999_2": "Evañhi acetetvā katena upakkamena pare matepi anāpatti, vakkhati ca ‘‘anāpatti bhikkhu asañciccā’’ti.",
  "atk-vin01a2:999_3": "Ajānantassāti ‘‘iminā ayaṁ marissatī’’ti ajānantassa upakkamena pare matepi anāpatti, vakkhati ca visagatapiṇḍapātavatthusmiṁ ‘‘anāpatti bhikkhu ajānantassā’’ti.",
  "atk-vin01a2:999_4": "Namaraṇādhippāyassāti maraṇaṁ anicchantassa.",
  "atk-vin01a2:999_5": "Yena hi upakkamena paro marati, tena upakkamena tasmiṁ māritepi namaraṇādhippāyassa anāpatti.",
  "atk-vin01a2:999_6": "Vakkhati ca ‘‘anāpatti bhikkhu namaraṇādhippāyassā’’ti.",
  "atk-vin01a2:999_7": "Ummattakādayo pubbe vuttanayā eva.",
  "atk-vin01a2:999_8": "Idha pana ādikammikā aññamaññaṁ jīvitā voropitabhikkhū, tesaṁ anāpatti.",
  "atk-vin01a2:999_9": "Avasesānaṁ maraṇavaṇṇasaṁvaṇṇanakādīnaṁ āpattiyevāti.",
  "atk-vin01a2:1000_0": "Padabhājanīyavaṇṇanā niṭṭhitā.",
  "atk-vin01a2:1001_0": "Samuṭṭhānādīsu – idaṁ sikkhāpadaṁ tisamuṭṭhānaṁ;",
  "atk-vin01a2:1001_1": "kāyacittato ca vācācittato ca kāyavācācittato ca samuṭṭhāti.",
  "atk-vin01a2:1001_2": "Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedanaṁ.",
  "atk-vin01a2:1001_3": "Sacepi hi sirisayanaṁ ārūḷho rajjasampattisukhaṁ anubhavanto rājā ‘‘coro deva ānīto’’ti vutte ‘‘gacchatha naṁ mārethā’’ti hasamānova bhaṇati, domanassacitteneva bhaṇatīti veditabbo.",
  "atk-vin01a2:1001_4": "Sukhavokiṇṇattā pana anuppabandhābhāvā ca dujjānametaṁ puthujjanehīti.",
  "atk-vin01a2:1002_0": "Vinītavatthuvaṇṇanā",
  "atk-vin01a2:1003_0": "180.",
  "atk-vin01a2:1003_1": "Vinītavatthukathāsu paṭhamavatthusmiṁ – kāruññenāti te bhikkhū tassa mahantaṁ gelaññadukkhaṁ disvā kāruññaṁ uppādetvā ‘‘sīlavā tvaṁ katakusalo, kasmā mīyamāno bhāyasi, nanu sīlavato saggo nāma maraṇamattapaṭibaddhoyevā’’ti evaṁ maraṇatthikāva hutvā maraṇatthikabhāvaṁ ajānantā maraṇavaṇṇaṁ saṁvaṇṇesuṁ.",
  "atk-vin01a2:1003_2": "Sopi bhikkhu tesaṁ saṁvaṇṇanāya āhārupacchedaṁ katvā antarāva kālamakāsi. Tasmā āpattiṁ āpannā.",
  "atk-vin01a2:1003_3": "Vohāravasena pana vuttaṁ ‘‘kāruññena maraṇavaṇṇaṁ saṁvaṇṇesu’’nti.",
  "atk-vin01a2:1003_4": "Tasmā idānipi paṇḍitena bhikkhunā gilānassa bhikkhuno evaṁ maraṇavaṇṇo na saṁvaṇṇetabbo.",
  "atk-vin01a2:1003_5": "Sace hi tassa saṁvaṇṇanaṁ sutvā āhārūpacchedādinā upakkamena ekajavanavārāvasesepi āyusmiṁ antarā kālaṁkaroti, imināva mārito hoti.",
  "atk-vin01a2:1003_6": "Iminā pana nayena anusiṭṭhi dātabbā – ‘‘sīlavato nāma anacchariyā maggaphaluppatti, tasmā vihārādīsu āsattiṁ akatvā buddhagataṁ dhammagataṁ saṅghagataṁ kāyagatañca satiṁ upaṭṭhapetvā manasikāre appamādo kātabbo’’ti.",
  "atk-vin01a2:1003_7": "Maraṇavaṇṇe ca saṁvaṇṇitepi yo tāya saṁvaṇṇanāya kañci upakkamaṁ akatvā attano dhammatāya yathāyunā yathānusandhināva marati, tappaccayā saṁvaṇṇako āpattiyā na kāretabboti.",
  "atk-vin01a2:1004_0": "Dutiyavatthusmiṁ – na ca bhikkhave appaṭivekkhitvāti ettha kīdisaṁ āsanaṁ paṭivekkhitabbaṁ , kīdisaṁ na paṭivekkhitabbaṁ?",
  "atk-vin01a2:1004_1": "Yaṁ suddhaṁ āsanameva hoti apaccattharaṇakaṁ, yañca āgantvā ṭhitānaṁ passataṁyeva attharīyati, taṁ napaccavekkhitabbaṁ , nisīdituṁ vaṭṭati.",
  "atk-vin01a2:1004_2": "Yampi manussā sayaṁ hatthena akkamitvā ‘‘idha bhante nisīdathā’’ti denti, tasmimpi vaṭṭati.",
  "atk-vin01a2:1004_3": "Sacepi paṭhamamevāgantvā nisinnā pacchā uddhaṁ vā adho vā saṅkamanti, paccavekkhaṇakiccaṁ natthi.",
  "atk-vin01a2:1004_4": "Yampi tanukena vatthena yathā talaṁ dissati, evaṁ paṭicchannaṁ hoti, tasmimpi paccavekkhaṇakiccaṁ natthi.",
  "atk-vin01a2:1004_5": "Yaṁ pana paṭikacceva pāvārakojavādīhi atthataṁ hoti, taṁ hatthena parāmasitvā sallakkhetvā nisīditabbaṁ.",
  "atk-vin01a2:1004_6": "Mahāpaccariyaṁ pana ‘‘ghanasāṭakenāpi atthate yasmiṁ vali na paññāyati, taṁ nappaṭivekkhitabbanti vuttaṁ.",
  "atk-vin01a2:1005_0": "Musalavatthusmiṁ – asañciccoti avadhakacetano viraddhapayogo hi so. Tenāha ‘‘asañcicco aha’’nti. Udukkhalavatthu uttānameva.",
  "atk-vin01a2:1005_1": "Vuḍḍhapabbajitavatthūsupaṭhamavatthusmiṁ ‘‘bhikkhusaṅghassa paṭibandhaṁ mā akāsī’’ti paṇāmesi.",
  "atk-vin01a2:1005_2": "Dutiyavatthusmiṁ – saṅghamajjhepi gaṇamajjhepi ‘‘mahallakattherassa putto’’ti vuccamāno tena vacanena aṭṭīyamāno ‘‘maratu aya’’nti paṇāmesi.",
  "atk-vin01a2:1005_3": "Tatiyavatthusmiṁ – tassa dukkhuppādanena thullaccayaṁ.",
  "atk-vin01a2:1006_0": "181.",
  "atk-vin01a2:1006_1": "Tato parāni tīṇi vatthūni uttānatthāneva.",
  "atk-vin01a2:1006_2": "Visagatapiṇḍapātavatthusmiṁ – sārāṇīyadhammapūrako so bhikkhu aggapiṇḍaṁ sabrahmacārīnaṁ datvāva bhuñjati.",
  "atk-vin01a2:1006_3": "Tena vuttaṁ ‘‘aggakārikaṁ adāsī’’ti. Aggakārikanti aggakiriyaṁ;",
  "atk-vin01a2:1006_4": "paṭhamaṁ laddhapiṇḍapātaṁ aggaggaṁ vā paṇītapaṇītaṁ piṇḍapātanti attho.",
  "atk-vin01a2:1006_5": "Yā pana tassa dānasaṅkhātā aggakiriyā, sā na sakkā dātuṁ, piṇḍapātañhi so therāsanato paṭṭhāya adāsi.",
  "atk-vin01a2:1006_6": "Te bhikkhūti te therāsanato paṭṭhāya paribhuttapiṇḍapātā bhikkhū; te kira sabbepi kālamakaṁsu. Sesamettha uttānameva.",
  "atk-vin01a2:1006_7": "Assaddhesu pana micchādiṭṭhikesu kulesu sakkaccaṁ paṇītabhojanaṁ labhitvā anupaparikkhitvā neva attanā paribhuñjitabbaṁ, na paresaṁ dātabbaṁ.",
  "atk-vin01a2:1006_8": "Yampi ābhidosikaṁ bhattaṁ vā khajjakaṁ vā tato labhati, tampi na paribhuñjitabbaṁ.",
  "atk-vin01a2:1006_9": "Apihitavatthumpi hi sappavicchikādīhi adhisayitaṁ chaḍḍanīyadhammaṁ tāni kulāni denti.",
  "atk-vin01a2:1006_10": "Gandhahaliddādimakkhitopi tato piṇḍapāto na gahetabbo.",
  "atk-vin01a2:1006_11": "Sarīre rogaṭṭhānāni puñchitvā ṭhapitabhattampi hi tāni dātabbaṁ maññantīti.",
  "atk-vin01a2:1007_0": "Vīmaṁsanavatthusmiṁ – vīmaṁsamāno dve vīmaṁsati – ‘‘sakkoti nu kho imaṁ māretuṁ no’’ti visaṁ vā vīmaṁsati, ‘‘mareyya nu kho ayaṁ imaṁ visaṁ khāditvā no’’ti puggalaṁ vā.",
  "atk-vin01a2:1007_1": "Ubhayathāpi vīmaṁsādhippāyena dinne maratu vā mā vā thullaccayaṁ.",
  "atk-vin01a2:1007_2": "‘‘Idaṁ visaṁ etaṁ māretū’’ti vā ‘‘idaṁ visaṁ khāditvā ayaṁ maratū’’ti vā evaṁ dinne pana sace marati, pārājikaṁ; no ce, thullaccayaṁ.",
  "atk-vin01a2:1008_0": "182-3.",
  "atk-vin01a2:1008_1": "Ito parāni tīṇi silāvatthūni tīṇi iṭṭhakavāsigopānasīvatthūni ca uttānatthāneva.",
  "atk-vin01a2:1008_2": "Na kevalañca silādīnaṁyeva vasena ayaṁ āpattānāpattibhedo hoti, daṇḍamuggaranikhādanavemādīnampi vasena hotiyeva, tasmā pāḷiyaṁ anāgatampi āgatanayeneva veditabbaṁ.",
  "atk-vin01a2:1009_0": "Aṭṭakavatthūsu – aṭṭakoti vehāsamañco vuccati;",
  "atk-vin01a2:1009_1": "yaṁ setakammamālākammalatākammādīnaṁ atthāya bandhanti.",
  "atk-vin01a2:1009_2": "Tattha āvuso atraṭṭhito bandhāhīti maraṇādhippāyo yatra ṭhito patitvā khāṇunā vā bhijjeyya, sobbhapapātādīsu vā mareyya , tādisaṁ ṭhānaṁ sandhāyāha.",
  "atk-vin01a2:1009_3": "Ettha ca koci upariṭhānaṁ niyāmeti ‘‘ito patitvā marissatī’’ti, koci heṭṭhā ṭhānaṁ ‘‘idha patitvā marissatī’’ti, koci ubhayampi ‘‘ito idha patitvā marissatī’’ti.",
  "atk-vin01a2:1009_4": "Tatra yo upari niyamitaṭṭhānā apatitvā aññato patati, heṭṭhā niyamitaṭṭhāne vā apatitvā aññattha patati, ubhayaniyāme vā yaṁkiñci ekaṁ virādhetvā patati, tasmiṁ mate visaṅketattā anāpatti.",
  "atk-vin01a2:1009_5": "Vihāracchādanavatthusmimpi eseva nayo.",
  "atk-vin01a2:1010_0": "Anabhirativatthusmiṁ – so kira bhikkhu kāmavitakkādīnaṁ samudācāraṁ disvā nivāretuṁ asakkonto sāsane anabhirato gihibhāvābhimukho jāto.",
  "atk-vin01a2:1010_1": "Tato cintesi – ‘‘yāva sīlabhedaṁ na pāpuṇāmi tāva marissāmī’’ti.",
  "atk-vin01a2:1010_2": "Atha taṁ pabbataṁ abhiruhitvā papāte papatanto aññataraṁ vilīvakāraṁ ottharitvā māresi. Vilīvakāranti veṇukāraṁ.",
  "atk-vin01a2:1010_3": "Na ca bhikkhave attānaṁ pātetabbanti na attā pātetabbo.",
  "atk-vin01a2:1010_4": "Vibhattibyattayena panetaṁ vuttaṁ.",
  "atk-vin01a2:1010_5": "Ettha ca na kevalaṁ na pātetabbaṁ, aññenapi yena kenaci upakkamena antamaso āhārupacchedenapi na māretabbo.",
  "atk-vin01a2:1010_6": "Yopi hi gilāno vijjamāne bhesajje ca upaṭṭhākesu ca maritukāmo āhāraṁ upacchindati, dukkaṭameva.",
  "atk-vin01a2:1010_7": "Yassa pana mahāābādho cirānubaddho, bhikkhū upaṭṭhahantā kilamanti jigucchanti ‘‘kadā nu kho gilānato muccissāmā’’ti aṭṭīyanti.",
  "atk-vin01a2:1010_8": "Sace so ‘‘ayaṁ attabhāvo paṭijaggiyamānopi na tiṭṭhati, bhikkhū ca kilamantī’’ti āhāraṁ upacchindati, bhesajjaṁ na sevati vaṭṭati.",
  "atk-vin01a2:1010_9": "Yo pana ‘‘ayaṁ rogo kharo, āyusaṅkhārā na tiṭṭhanti, ayañca me visesādhigamo hatthappatto viya dissatī’’ti upacchindati vaṭṭatiyeva.",
  "atk-vin01a2:1010_10": "Agilānassāpi uppannasaṁvegassa ‘‘āhārapariyesanaṁ nāma papañco, kammaṭṭhānameva anuyuñjissāmī’’ti kammaṭṭhānasīsena upacchindantassa vaṭṭati.",
  "atk-vin01a2:1010_11": "Visesādhigamaṁ byākaritvā āhāraṁ upacchindati, na vaṭṭati.",
  "atk-vin01a2:1010_12": "Sabhāgānañhi lajjībhikkhūnaṁ kathetuṁ vaṭṭati.",
  "atk-vin01a2:1011_0": "Silāvatthusmiṁ – davāyāti davena hassena; khiḍḍāyāti attho. Silāti pāsāṇo;",
  "atk-vin01a2:1011_1": "na kevalañca pāsāṇo, aññampi yaṁkiñci dārukhaṇḍaṁ vā iṭṭhakākhaṇḍaṁ vā hatthena vā yantena vā pavijjhituṁ na vaṭṭati.",
  "atk-vin01a2:1011_2": "Cetiyādīnaṁ atthāya pāsāṇādayo hasantā hasantā pavaṭṭentipi khipantipi ukkhipantipi kammasamayoti vaṭṭati.",
  "atk-vin01a2:1011_3": "Aññampi īdisaṁ navakammaṁ vā karontā bhaṇḍakaṁ vā dhovantā rukkhaṁ vā dhovanadaṇḍakaṁ vā ukkhipitvā pavijjhanti, vaṭṭati.",
  "atk-vin01a2:1011_4": "Bhattavissaggakālādīsu kāke vā soṇe vā kaṭṭhaṁ vā kathalaṁ vā khipitvā palāpeti, vaṭṭati.",
  "atk-vin01a2:1012_0": "184.Sedanādivatthūni sabbāneva uttānatthāni.",
  "atk-vin01a2:1012_1": "Ettha ca ahaṁ kukkuccakoti na gilānupaṭṭhānaṁ na kātabbaṁ, hitakāmatāya sabbaṁ gilānassa balābalañca ruciñca sappāyāsappāyañca upalakkhetvā kātabbaṁ.",
  "atk-vin01a2:1013_0": "185.",
  "atk-vin01a2:1013_1": "Jāragabbhinivatthusmiṁ – pavutthapatikāti pavāsaṁ gatapatikā.",
  "atk-vin01a2:1013_2": "Gabbhapātananti yena paribhuttena gabbho patati, tādisaṁ bhesajjaṁ.",
  "atk-vin01a2:1013_3": "Dve pajāpatikavatthūni uttānatthāneva.",
  "atk-vin01a2:1013_4": "Gabbhamaddanavatthusmiṁ – ‘‘madditvā pātehī’’ti vutte aññena maddāpetvā pāteti, visaṅketaṁ.",
  "atk-vin01a2:1013_5": "‘‘Maddāpetvā pātāpehī’’ti vuttepi sayaṁ madditvā pāteti, visaṅketameva.",
  "atk-vin01a2:1013_6": "Manussaviggahe pariyāyo nāma natthi.",
  "atk-vin01a2:1013_7": "Tasmā ‘‘gabbho nāma maddite patatī’’ti vutte sā sayaṁ vā maddatu, aññena vā maddāpetvā pātetu, visaṅketo natthi;",
  "atk-vin01a2:1013_8": "pārājikameva tāpanavatthusmimpi eseva nayo.",
  "atk-vin01a2:1014_0": "Vañjhitthivatthusmiṁ – vañjhitthī nāma yā gabbhaṁ na gaṇhāti.",
  "atk-vin01a2:1014_1": "Gabbhaṁ agaṇhanakaitthī nāma natthi, yassā pana gahitopi gabbho na saṇṭhāti, taṁyeva sandhāyetaṁ vuttaṁ.",
  "atk-vin01a2:1014_2": "Utusamaye kira sabbitthiyo gabbhaṁ gaṇhanti.",
  "atk-vin01a2:1014_3": "Yā panāyaṁ ‘‘vañjhā’’ti vuccati, tassā kucchiyaṁ nibbattasattānaṁ akusalavipāko sampāpuṇāti.",
  "atk-vin01a2:1014_4": "Te parittakusalavipākena gahitapaṭisandhikā akusalavipākena adhibhūtā vinassanti.",
  "atk-vin01a2:1014_5": "Abhinavapaṭisandhiyaṁyeva hi kammānubhāvena dvīhākārehi gabbho na saṇṭhāti – vātena vā pāṇakehi vā.",
  "atk-vin01a2:1014_6": "Vāto sosetvā antaradhāpeti, pāṇakā khāditvā.",
  "atk-vin01a2:1014_7": "Tassa pana vātassa pāṇakānaṁ vā paṭighātāya bhesajje kate gabbho saṇṭhaheyya;",
  "atk-vin01a2:1014_8": "so bhikkhu taṁ akatvā aññaṁ kharabhesajjaṁ adāsi. Tena sā kālamakāsi.",
  "atk-vin01a2:1014_9": "Bhagavā bhesajjassa kaṭattā dukkaṭaṁ paññāpesi.",
  "atk-vin01a2:1015_0": "Dutiyavatthusmimpi eseva nayo.",
  "atk-vin01a2:1015_1": "Tasmā āgatāgatassa parajanassa bhesajjaṁ na kātabbaṁ, karonto dukkaṭaṁ āpajjati.",
  "atk-vin01a2:1015_2": "Pañcannaṁ pana sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa sāmaṇeriyāti.",
  "atk-vin01a2:1015_3": "Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ na labbhati, karontena ca sace tesaṁ atthi, tesaṁ santakaṁ gahetvā yojetvā dātabbaṁ.",
  "atk-vin01a2:1015_4": "Sace natthi, attano santakaṁ kātabbaṁ.",
  "atk-vin01a2:1015_5": "Sace attanopi natthi, bhikkhācāravattena vā ñātakapavāritaṭṭhānato vā pariyesitabbaṁ.",
  "atk-vin01a2:1015_6": "Alabhantena gilānassa atthāya akataviññattiyāpi āharitvā kātabbaṁ.",
  "atk-vin01a2:1016_0": "Aparesampi pañcannaṁ kātuṁ vaṭṭati – mātu, pitu, tadupaṭṭhākānaṁ, attano veyyāvaccakarassa, paṇḍupalāsassāti.",
  "atk-vin01a2:1016_1": "Paṇḍupalāso nāma yo pabbajjāpekkho yāva pattacīvaraṁ paṭiyādiyati tāva vihāre vasati.",
  "atk-vin01a2:1016_2": "Tesu sace mātāpitaro issarā honti, na paccāsīsanti, akātuṁ vaṭṭati.",
  "atk-vin01a2:1016_3": "Sace pana rajjepi ṭhitā paccāsīsanti, akātuṁ na vaṭṭati.",
  "atk-vin01a2:1016_4": "Bhesajjaṁ paccāsīsantānaṁ bhesajjaṁ dātabbaṁ, yojetuṁ ajānantānaṁ yojetvā dātabbaṁ.",
  "atk-vin01a2:1016_5": "Sabbesaṁ atthāya sahadhammikesu vuttanayeneva pariyesitabbaṁ.",
  "atk-vin01a2:1016_6": "Sace pana mātaraṁ vihāre ānetvā jaggati, sabbaṁ parikammaṁ anāmasantena kātabbaṁ.",
  "atk-vin01a2:1016_7": "Khādanīyaṁ bhojanīyaṁ sahatthā dātabbaṁ.",
  "atk-vin01a2:1016_8": "Pitā pana yathā sāmaṇero evaṁ sahatthena nhāpanasambāhanādīni katvā upaṭṭhātabbo.",
  "atk-vin01a2:1016_9": "Ye ca mātāpitaro upaṭṭhahanti paṭijagganti, tesampi evameva kātabbaṁ.",
  "atk-vin01a2:1016_10": "Veyyāvaccakaro nāma yo vetanaṁ gahetvā araññe dārūni vā chindati, aññaṁ vā kiñci kammaṁ karoti, tassa roge uppanne yāva ñātakā na passanti tāva bhesajjaṁ kātabbaṁ.",
  "atk-vin01a2:1016_11": "Yo pana bhikkhunissitakova hutvā sabbakammāni karoti, tassa bhesajjaṁ kātabbameva.",
  "atk-vin01a2:1016_12": "Paṇḍupalāsepi sāmaṇere viya paṭipajjitabbaṁ.",
  "atk-vin01a2:1017_0": "Aparesampi dasannaṁ kātuṁ vaṭṭati – jeṭṭhabhātu, kaniṭṭhabhātu, jeṭṭhabhaginiyā, kaniṭṭhabhaginiyā, cūḷamātuyā, mahāmātuyā, cūḷapituno, mahāpituno, pitucchāya, mātulassāti.",
  "atk-vin01a2:1017_1": "Tesaṁ pana sabbesampi karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ.",
  "atk-vin01a2:1017_2": "Sace pana nappahonti, yācanti ca ‘‘detha no, bhante, tumhākaṁ paṭidassāmā’’ti tāvakālikaṁ dātabbaṁ.",
  "atk-vin01a2:1017_3": "Sacepi na yācanti, ‘‘amhākaṁ bhesajjaṁ atthi, tāvakālikaṁ gaṇhathā’’ti vatvā vā ‘‘yadā nesaṁ bhavissati tadā dassantī’’ti ābhogaṁ vā katvā dātabbaṁ.",
  "atk-vin01a2:1017_4": "Sace paṭidenti, gahetabbaṁ, no ce denti, na codetabbā.",
  "atk-vin01a2:1017_5": "Ete dasa ñātake ṭhapetvā aññesaṁ na kātabbaṁ.",
  "atk-vin01a2:1018_0": "Etesaṁ puttaparamparāya pana yāva sattamo kulaparivaṭṭo tāva cattāro paccaye āharāpentassa akataviññatti vā bhesajjaṁ karontassa vejjakammaṁ vā kuladūsakāpatti vā na hoti.",
  "atk-vin01a2:1018_1": "Sace bhātujāyā bhaginisāmiko vā gilānā honti, ñātakā ce, tesampi vaṭṭati.",
  "atk-vin01a2:1018_2": "Aññātakā ce, bhātu ca bhaginiyā ca katvā dātabbaṁ, ‘‘tumhākaṁ jagganaṭṭhāne dethā’’ti.",
  "atk-vin01a2:1018_3": "Atha vā tesaṁ puttānaṁ katvā dātabbaṁ, ‘‘tumhākaṁ mātāpitūnaṁ dethā’’ti.",
  "atk-vin01a2:1018_4": "Etenupāyena sabbapadesupi vinicchayo veditabbo.",
  "atk-vin01a2:1019_0": "Tesaṁ atthāya ca sāmaṇerehi araññato bhesajjaṁ āharāpentena ñātisāmaṇerehi vā āharāpetabbaṁ.",
  "atk-vin01a2:1019_1": "Attano atthāya vā āharāpetvā dātabbaṁ.",
  "atk-vin01a2:1019_2": "Tehipi ‘‘upajjhāyassa āharāmā’’ti vattasīsena āharitabbaṁ.",
  "atk-vin01a2:1019_3": "Upajjhāyassa mātāpitaro gilānā vihāraṁ āgacchanti, upajjhāyo ca disāpakkanto hoti, saddhivihārikena upajjhāyassa santakaṁ bhesajjaṁ dātabbaṁ.",
  "atk-vin01a2:1019_4": "No ce atthi, attano bhesajjaṁ upajjhāyassa pariccajitvā dātabbaṁ.",
  "atk-vin01a2:1019_5": "Attanopi asante vuttanayena pariyesitvā upajjhāyassa santakaṁ katvā dātabbaṁ.",
  "atk-vin01a2:1019_6": "Upajjhāyenapi saddhivihārikassa mātāpitūsu evameva paṭipajjitabbaṁ.",
  "atk-vin01a2:1019_7": "Esa nayo ācariyantevāsikesupi.",
  "atk-vin01a2:1019_8": "Aññopi yo āgantuko vā coro vā yuddhaparājito issaro vā ñātakehi pariccatto kapaṇo vā gamiyamanusso vā gilāno hutvā vihāraṁ pavisati, sabbesaṁ apaccāsīsantena bhesajjaṁ kātabbaṁ.",
  "atk-vin01a2:1020_0": "Saddhaṁ kulaṁ hoti catūhi paccayehi upaṭṭhāyakaṁ bhikkhusaṅghassa mātāpituṭṭhāniyaṁ, tatra ce koci gilāno hoti, tassatthāya vissāsena ‘‘bhesajjaṁ katvā bhante dethā’’ti vadanti, neva dātabbaṁ na kātabbaṁ.",
  "atk-vin01a2:1020_1": "Atha pana kappiyaṁ ñatvā evaṁ pucchanti – ‘‘bhante, asukassa nāma rogassa kiṁ bhesajjaṁ karontī’’ti?",
  "atk-vin01a2:1020_2": "‘‘Idañcidañca gahetvā karontī’’ti vattuṁ vaṭṭati.",
  "atk-vin01a2:1020_3": "‘‘Bhante, mayhaṁ mātā gilānā, bhesajjaṁ tāva ācikkhathā’’ti evaṁ pucchite pana na ācikkhitabbaṁ.",
  "atk-vin01a2:1020_4": "Aññamaññaṁ pana kathā kātabbā – ‘‘āvuso, asukassa nāma bhikkhuno imasmiṁ roge kiṁ bhesajjaṁ kariṁsū’’ti? ‘‘Idañcidañca bhante’’ti.",
  "atk-vin01a2:1020_5": "Taṁ sutvā itaro mātu bhesajjaṁ karoti, vaṭṭateva.",
  "atk-vin01a2:1021_0": "Mahāpadumattheropi kira vasabharañño deviyā roge uppanne ekāya itthiyā āgantvā pucchito ‘‘na jānāmī’’ti avatvā evameva bhikkhūhi saddhiṁ samullapesi.",
  "atk-vin01a2:1021_1": "Taṁ sutvā tassā bhesajjamakaṁsu.",
  "atk-vin01a2:1021_2": "Vūpasante ca roge ticīvarena tīhi ca kahāpaṇasatehi saddhiṁ bhesajjacaṅkoṭakaṁ pūretvā āharitvā therassa pādamūle ṭhapetvā ‘‘bhante, pupphapūjaṁ karothā’’ti āhaṁsu.",
  "atk-vin01a2:1021_3": "Thero ‘‘ācariyabhāgo nāmāya’’nti kappiyavasena gāhāpetvā pupphapūjaṁ akāsi.",
  "atk-vin01a2:1021_4": "Evaṁ tāva bhesajje paṭipajjitabbaṁ.",
  "atk-vin01a2:1022_0": "Paritte pana ‘‘gilānassa parittaṁ karotha, bhante’’ti vutte na kātabbaṁ, ‘‘bhaṇathā’’ti vutte pana kātabbaṁ.",
  "atk-vin01a2:1022_1": "Sace pissa evaṁ hoti ‘‘manussā nāma na jānanti, akayiramāne vippaṭisārino bhavissantī’’ti kātabbaṁ;",
  "atk-vin01a2:1022_2": "‘‘parittodakaṁ parittasuttaṁ katvā dethā’’ti vuttena pana tesaṁyeva udakaṁ hatthena cāletvā suttaṁ parimajjetvā dātabbaṁ.",
  "atk-vin01a2:1022_3": "Sace vihārato udakaṁ attano santakaṁ vā suttaṁ deti, dukkaṭaṁ.",
  "atk-vin01a2:1022_4": "Manussā udakañca suttañca gahetvā nisīditvā ‘‘parittaṁ bhaṇathā’’ti vadanti, kātabbaṁ. No ce jānanti, ācikkhitabbaṁ.",
  "atk-vin01a2:1022_5": "Bhikkhūnaṁ nisinnānaṁ pādesu udakaṁ ākiritvā suttañca ṭhapetvā gacchanti ‘‘parittaṁ karotha, parittaṁ bhaṇathā’’ti na pādā apanetabbā.",
  "atk-vin01a2:1022_6": "Manussā hi vippaṭisārino honti.",
  "atk-vin01a2:1022_7": "Antogāme gilānassatthāya vihāraṁ pesenti, ‘‘parittaṁ bhaṇantū’’ti bhaṇitabbaṁ.",
  "atk-vin01a2:1022_8": "Antogāme rājagehādīsu roge vā upaddave vā uppanne pakkosāpetvā bhaṇāpenti, āṭānāṭiyasuttādīni bhaṇitabbāni.",
  "atk-vin01a2:1022_9": "‘‘Āgantvā gilānassa sikkhāpadāni dentu, dhammaṁ kathentu.",
  "atk-vin01a2:1022_10": "Rājantepure vā amaccagehe vā āgantvā sikkhāpadāni dentu, dhammaṁ kathentū’’ti pesitepi gantvā sikkhāpadāni dātabbāni, dhammo kathetabbo.",
  "atk-vin01a2:1022_11": "‘‘Matānaṁ parivāratthaṁ āgacchantū’’ti pakkosanti, na gantabbaṁ.",
  "atk-vin01a2:1022_12": "Sīvathikadassane asubhadassane ca maraṇassatiṁ paṭilabhissāmīti kammaṭṭhānasīsena gantuṁ vaṭṭati. Evaṁ paritte paṭipajjitabbaṁ.",
  "atk-vin01a2:1023_0": "Piṇḍapāte pana – anāmaṭṭhapiṇḍapāto kassa dātabbo, kassa na dātabbo? Mātāpitunaṁ tāva dātabbo.",
  "atk-vin01a2:1023_1": "Sacepi kahāpaṇagghanako hoti, saddhādeyyavinipātanaṁ natthi.",
  "atk-vin01a2:1023_2": "Mātāpituupaṭṭhākānaṁ veyyāvaccakarassa paṇḍupalāsassāti etesampi dātabbo.",
  "atk-vin01a2:1023_3": "Tattha paṇḍupalāsassa thālake pakkhipitvāpi dātuṁ vaṭṭati.",
  "atk-vin01a2:1023_4": "Taṁ ṭhapetvā aññesaṁ āgārikānaṁ mātāpitunampi na vaṭṭati.",
  "atk-vin01a2:1023_5": "Pabbajitaparibhogo hi āgārikānaṁ cetiyaṭṭhāniyo.",
  "atk-vin01a2:1023_6": "Apica anāmaṭṭhapiṇḍapāto nāmesa sampattassa dāmarikacorassāpi issarassāpi dātabbo. Kasmā?",
  "atk-vin01a2:1023_7": "Te hi adīyamānepi ‘‘na dentī’’ti āmasitvā dīyamānepi ‘‘ucchiṭṭhakaṁ dentī’’ti kujjhanti.",
  "atk-vin01a2:1023_8": "Kuddhā jīvitāpi voropenti, sāsanassāpi antarāyaṁ karonti.",
  "atk-vin01a2:1023_9": "Rajjaṁ patthayamānassa vicarato coranāgassa vatthu cettha kathetabbaṁ.",
  "atk-vin01a2:1023_10": "Evaṁ piṇḍapāte paṭipajjitabbaṁ.",
  "atk-vin01a2:1024_0": "Paṭisanthāro pana kassa kātabbo, kassa na kātabbo?",
  "atk-vin01a2:1024_1": "Paṭisanthāro nāma vihāraṁ sampattassa yassa kassaci āgantukassa vā daliddassa vā corassa vā issarassa vā kātabboyeva. Kathaṁ?",
  "atk-vin01a2:1024_2": "Āgantukaṁ tāva khīṇaparibbayaṁ vihāraṁ sampattaṁ disvā pānīyaṁ dātabbaṁ, pādamakkhanatelaṁ dātabbaṁ.",
  "atk-vin01a2:1024_3": "Kāle āgatassa yāgubhattaṁ, vikāle āgatassa sace taṇḍulā atthi; taṇḍulā dātabbā.",
  "atk-vin01a2:1024_4": "Avelāyaṁ sampatto ‘‘gacchāhī’’ti na vattabbo. Sayanaṭṭhānaṁ dātabbaṁ.",
  "atk-vin01a2:1024_5": "Sabbaṁ apaccāsīsanteneva kātabbaṁ.",
  "atk-vin01a2:1024_6": "‘‘Manussā nāma catupaccayadāyakā evaṁ saṅgahe kayiramāne punappunaṁ pasīditvā upakāraṁ karissantī’’ti cittaṁ na uppādetabbaṁ.",
  "atk-vin01a2:1024_7": "Corānaṁ pana saṅghikampi dātabbaṁ.",
  "atk-vin01a2:1025_0": "Paṭisanthārānisaṁsadīpanatthañca coranāgavatthu, bhātarā saddhiṁ jambudīpagatassa mahānāgarañño vatthu, piturājassa rajje catunnaṁ amaccānaṁ vatthu, abhayacoravatthūti evamādīni bahūni vatthūni mahāaṭṭhakathāyaṁ vitthārato vuttāni.",
  "atk-vin01a2:1026_0": "Tatrāyaṁ ekavatthudīpanā – sīhaḷadīpe kira abhayo nāma coro pañcasataparivāro ekasmiṁ ṭhāne khandhāvāraṁ bandhitvā samantā tiyojanaṁ ubbāsetvā vasati.",
  "atk-vin01a2:1026_1": "Anurādhapuravāsino kadambanadiṁ na uttaranti, cetiyagirimagge janasañcāro upacchinno.",
  "atk-vin01a2:1026_2": "Athekadivasaṁ coro ‘‘cetiyagiriṁ vilumpissāmī’’ti agamāsi.",
  "atk-vin01a2:1026_3": "Ārāmikā disvā dīghabhāṇakaabhayattherassa ārocesuṁ.",
  "atk-vin01a2:1026_4": "Thero ‘‘sappiphāṇitādīni atthī’’ti pucchi. ‘‘Atthi, bhante’’ti.",
  "atk-vin01a2:1026_5": "‘‘Corānaṁ detha, taṇḍulā atthī’’ti?",
  "atk-vin01a2:1026_6": "‘‘Atthi, bhante, saṅghassatthāya āhaṭā taṇḍulā ca pattasākañca goraso cā’’ti.",
  "atk-vin01a2:1026_7": "‘‘Bhattaṁ sampādetvā corānaṁ dethā’’ti. Ārāmikā tathā kariṁsu.",
  "atk-vin01a2:1026_8": "Corā bhattaṁ bhuñjitvā ‘‘kenāyaṁ paṭisanthāro kato’’ti pucchiṁsu.",
  "atk-vin01a2:1026_9": "‘‘Amhākaṁ ayyena abhayattherenā’’ti.",
  "atk-vin01a2:1026_10": "Corā therassa santikaṁ gantvā vanditvā āhaṁsu – ‘‘mayaṁ saṅghassa ca cetiyassa ca santakaṁ acchinditvā gahessāmāti āgatā, tumhākaṁ pana iminā paṭisanthārenamha pasannā, ajja paṭṭhāya vihāre dhammikā rakkhā amhākaṁ āyattā hotu, nāgarā āgantvā dānaṁ dentu, cetiyaṁ vandantū’’ti.",
  "atk-vin01a2:1026_11": "Tato paṭṭhāya ca nāgare dānaṁ dātuṁ āgacchante nadītīreyeva paccuggantvā rakkhantā vihāraṁ nenti, vihārepi dānaṁ dentānaṁ rakkhaṁ katvā tiṭṭhanti.",
  "atk-vin01a2:1026_12": "Tepi bhikkhūnaṁ bhuttāvasesaṁ corānaṁ denti.",
  "atk-vin01a2:1026_13": "Gamanakālepi te corā nadītīraṁ pāpetvā nivattanti.",
  "atk-vin01a2:1027_0": "Athekadivasaṁ bhikkhusaṅghe khīyanakakathā uppannā ‘‘thero issaravatāya saṅghassa santakaṁ corānaṁ adāsī’’ti.",
  "atk-vin01a2:1027_1": "Thero sannipātaṁ kārāpetvā āha – ‘‘corā saṅghassa pakativaṭṭañca cetiyasantakañca acchinditvā gaṇhissāmā’’ti āgamiṁsu.",
  "atk-vin01a2:1027_2": "Atha nesaṁ mayā evaṁ na harissantīti ettako nāma paṭisanthāro kato, taṁ sabbampi ekato sampiṇḍetvā agghāpetha.",
  "atk-vin01a2:1027_3": "Tena kāraṇena aviluttaṁ bhaṇḍaṁ ekato sampiṇḍetvā agghāpethāti.",
  "atk-vin01a2:1027_4": "Tato sabbampi therena dinnakaṁ cetiyaghare ekaṁ varapotthakacittattharaṇaṁ na agghati.",
  "atk-vin01a2:1027_5": "Tato āhaṁsu – ‘‘therena katapaṭisanthāro sukato codetuṁ vā sāretuṁ vā na labbhā, gīvā vā avahāro vā natthī’’ti.",
  "atk-vin01a2:1027_6": "Evaṁ mahānisaṁso paṭisanthāroti sallakkhetvā kattabbo paṇḍitena bhikkhunāti.",
  "atk-vin01a2:1028_0": "187.",
  "atk-vin01a2:1028_1": "Aṅgulipatodakavatthusmiṁ – uttantoti kilamanto. Anassāsakoti nirassāso.",
  "atk-vin01a2:1028_2": "Imasmiṁ pana vatthusmiṁ yāya āpattiyā bhavitabbaṁ sā ‘‘khuddakesu nidiṭṭhā’’ti idha na vuttā.",
  "atk-vin01a2:1029_0": "Tadanantare vatthusmiṁ – ottharitvāti akkamitvā.",
  "atk-vin01a2:1029_1": "So kira tehi ākaḍḍhiyamāno patito.",
  "atk-vin01a2:1029_2": "Eko tassa udaraṁ abhiruhitvā nisīdi.",
  "atk-vin01a2:1029_3": "Sesāpi pannarasa janā pathaviyaṁ ajjhottharitvā adūhalapāsāṇā viya migaṁ māresuṁ.",
  "atk-vin01a2:1029_4": "Yasmā pana te kammādhippāyā, na maraṇādhippāyā; tasmā pārājikaṁ na vuttaṁ.",
  "atk-vin01a2:1030_0": "Bhūtavejjakavatthusmiṁ – yakkhaṁ māresīti bhūtavijjākapāṭhakā yakkhagahitaṁ mocetukāmā yakkhaṁ āvāhetvā muñcāti vadanti.",
  "atk-vin01a2:1030_1": "No ce muñcati, piṭṭhena vā mattikāya vā rūpaṁ katvā hatthapādādīni chindanti, yaṁ yaṁ tassa chijjati taṁ taṁ yakkhassa chinnameva hoti. Sīse chinne yakkhopi marati . Evaṁ sopi māresi; tasmā thullaccayaṁ vuttaṁ.",
  "atk-vin01a2:1030_2": "Na kevalañca yakkhameva, yopi hi sakkaṁ devarājaṁ māreyya, sopi thullaccayameva āpajjati.",
  "atk-vin01a2:1031_0": "Vāḷayakkhavatthusmiṁ – vāḷayakkhavihāranti yasmiṁ vihāre vāḷo caṇḍo yakkho vasati, taṁ vihāraṁ.",
  "atk-vin01a2:1031_1": "Yo hi evarūpaṁ vihāraṁ ajānanto kevalaṁ vasanatthāya peseti, anāpatti.",
  "atk-vin01a2:1031_2": "Yo maraṇādhippāyo peseti, so itarassa maraṇena pārājikaṁ, amaraṇena thullaccayaṁ āpajjati. Yathā ca vāḷayakkhavihāraṁ;",
  "atk-vin01a2:1031_3": "evaṁ yattha vāḷasīhabyagghādimigā vā ajagarakaṇhasappādayo dīghajātikā vā vasanti, taṁ vāḷavihāraṁ pesentassāpi āpattānāpattibhedo veditabbo. Ayaṁ pāḷimuttakanayo.",
  "atk-vin01a2:1031_4": "Yathā ca bhikkhuṁ vāḷayakkhavihāraṁ pesentassa;",
  "atk-vin01a2:1031_5": "evaṁ vāḷayakkhampi bhikkhusantikaṁ pesentassa āpattānāpattibhedo veditabbo.",
  "atk-vin01a2:1031_6": "Eseva nayo vāḷakantārādivatthūsupi.",
  "atk-vin01a2:1031_7": "Kevalañhettha yasmiṁ kantāre vāḷamigā vā dīghajātikā vā atthi, so vāḷakantāro.",
  "atk-vin01a2:1031_8": "Yasmiṁ corā atthi, so corakantāroti evaṁ padatthamattameva nānaṁ.",
  "atk-vin01a2:1031_9": "Manussaviggahapārājikañca nāmetaṁ saṇhaṁ, pariyāyakathāya na muccati;",
  "atk-vin01a2:1031_10": "tasmā yo vadeyya ‘‘asukasmiṁ nāma okāse coro nisinno , yo tassa sīsaṁ chinditvā āharati, so rājato sakkāravisesaṁ labhatī’’ti.",
  "atk-vin01a2:1031_11": "Tassa cetaṁ vacanaṁ sutvā koci naṁ gantvā māreti, ayaṁ pārājiko hotīti.",
  "atk-vin01a2:1032_0": "188.Taṁ maññamānoti ādīsu so kira bhikkhu attano veribhikkhuṁ māretukāmo cintesi – ‘‘imaṁ me divā mārentassa na sukaraṁ bhaveyya sotthinā gantuṁ, rattiṁ naṁ māressāmī’’ti sallakkhetvā rattiṁ āgamma bahūnaṁ sayitaṭṭhāne taṁ maññamāno tameva jīvitā voropesi.",
  "atk-vin01a2:1032_1": "Aparo taṁ maññamāno aññaṁ, aparo aññaṁ tasseva sahāyaṁ maññamāno taṁ, aparo aññaṁ tasseva sahāyaṁ maññamāno aññaṁ tassa sahāyameva jīvitā voropesi. Sabbesampi pārājikameva.",
  "atk-vin01a2:1033_0": "Amanussagahitavatthūsu paṭhame vatthusmiṁ ‘‘yakkhaṁ palāpessāmī’’ti pahāraṁ adāsi, itaro ‘‘na dānāyaṁ virajjhituṁ samattho, māressāmi na’’nti .",
  "atk-vin01a2:1033_1": "Ettha ca namaraṇādhippāyassa anāpatti vuttāti.",
  "atk-vin01a2:1033_2": "Na ettakeneva amanussagahitassa pahāro dātabbo, tālapaṇṇaṁ pana parittasuttaṁ vā hatthe vā pāde vā bandhitabbaṁ, ratanasuttādīni parittāni bhaṇitabbāni, ‘‘mā sīlavantaṁ bhikkhuṁ viheṭhehī’’ti dhammakathā kātabbāti. Saggakathādīni uttānatthāni.",
  "atk-vin01a2:1033_3": "Yañhettha vattabbaṁ taṁ vuttameva.",
  "atk-vin01a2:1034_0": "189.Rukkhacchedanavatthu aṭṭabandhanavatthusadisaṁ.",
  "atk-vin01a2:1034_1": "Ayaṁ pana viseso – yo rukkhena otthatopi na marati , sakkā ca hoti ekena passena rukkhaṁ chetvā pathaviṁ vā khanitvā nikkhamituṁ, hatthe cassa vāsi vā kuṭhārī vā atthi, tena api jīvitaṁ pariccajitabbaṁ, na ca rukkho vā chinditabbo, na pathavī vā khaṇitabbā. Kasmā?",
  "atk-vin01a2:1034_2": "Evaṁ karonto hi pācittiyaṁ āpajjati, buddhassa āṇaṁ bhañjati, na jīvitapariyantaṁ sīlaṁ karoti.",
  "atk-vin01a2:1034_3": "Tasmā api jīvitaṁ pariccajitabbaṁ, na ca sīlanti pariggahetvā na evaṁ kātabbaṁ.",
  "atk-vin01a2:1034_4": "Aññassa pana bhikkhuno rukkhaṁ vā chinditvā pathaviṁ vā khanitvā taṁ nīharituṁ vaṭṭati.",
  "atk-vin01a2:1034_5": "Sace udukkhalayantakena rukkhaṁ pavaṭṭetvā nīharitabbo hoti, taṁyeva rukkhaṁ chinditvā udukkhalaṁ gahetabbanti mahāsumatthero āha.",
  "atk-vin01a2:1034_6": "Aññampi chinditvā gahetuṁ vaṭṭatīti mahāpadumatthero.",
  "atk-vin01a2:1034_7": "Sobbhādīsu patitassāpi nisseṇiṁ bandhitvā uttāraṇe eseva nayo.",
  "atk-vin01a2:1034_8": "Attanā bhūtagāmaṁ chinditvā nisseṇī na kātabbā, aññesaṁ katvā uddharituṁ vaṭṭatīti.",
  "atk-vin01a2:1035_0": "190.",
  "atk-vin01a2:1035_1": "Dāyālimpanavatthūsu – dāyaṁ ālimpesunti vane aggiṁ adaṁsu.",
  "atk-vin01a2:1035_2": "Ettha pana uddissānuddissavasena pārājikānantariyathullaccayapācittivatthūnaṁ anurūpato pārājikādīni akusalarāsibhāvo ca pubbe vuttanayeneva veditabbo.",
  "atk-vin01a2:1035_3": "‘‘Allatiṇavanappagumbādayo ḍayhantū’’ti ālimpentassa ca pācittiyaṁ.",
  "atk-vin01a2:1035_4": "‘‘Dabbūpakaraṇāni vinassantū’’ti ālimpentassa dukkaṭaṁ.",
  "atk-vin01a2:1035_5": "Khiḍḍādhippāyenāpi dukkaṭanti saṅkhepaṭṭhakathāyaṁ vuttaṁ.",
  "atk-vin01a2:1035_6": "‘‘Yaṁkiñci allasukkhaṁ saindriyānindriyaṁ ḍayhatū’’ti ālimpentassa vatthuvasena pārājikathullaccayapācittiyadukkaṭāni veditabbāni.",
  "atk-vin01a2:1036_0": "Paṭaggidānaṁ pana parittakaraṇañca bhagavatā anuññātaṁ, tasmā araññe vanakammikehi vā dinnaṁ sayaṁ vā uṭṭhitaṁ aggiṁ āgacchantaṁ disvā ‘‘tiṇakuṭiyo mā vinassantū’’ti tassa aggino paṭiaggiṁ dātuṁ vaṭṭati, yena saddhiṁ āgacchanto aggi ekato hutvā nirupādāno nibbāti.",
  "atk-vin01a2:1036_1": "Parittampi kātuṁ vaṭṭati tiṇakuṭikānaṁ samantā bhūmitacchanaṁ parikhākhaṇanaṁ vā, yathā āgato aggi upādānaṁ alabhitvā nibbāti.",
  "atk-vin01a2:1036_2": "Etañca sabbaṁ uṭṭhiteyeva aggismiṁ kātuṁ vaṭṭati.",
  "atk-vin01a2:1036_3": "Anuṭṭhite anupasampannehi kappiyavohārena kāretabbaṁ.",
  "atk-vin01a2:1036_4": "Udakena pana nibbāpentehi appāṇakameva udakaṁ āsiñcitabbaṁ.",
  "atk-vin01a2:1037_0": "191.Āghātanavatthusmiṁ – yathā ekappahāravacane;",
  "atk-vin01a2:1037_1": "evaṁ ‘‘dvīhi pahārehī’’ti ādivacanesupi pārājikaṁ veditabbaṁ.",
  "atk-vin01a2:1037_2": "‘‘Dvīhī’’ti vutte ca ekena pahārena māritepi khettameva otiṇṇattā pārājikaṁ, tīhi mārite pana visaṅketaṁ.",
  "atk-vin01a2:1037_3": "Iti yathāparicchede vā paricchedabbhantare vā avisaṅketaṁ, paricchedātikkame pana sabbattha visaṅketaṁ hoti, āṇāpako muccati, vadhakasseva doso. Yathā ca pahāresu;",
  "atk-vin01a2:1037_4": "evaṁ purisesupi ‘‘eko māretū’’ti vutte ekeneva mārite pārājikaṁ, dvīhi mārite visaṅketaṁ.",
  "atk-vin01a2:1037_5": "‘‘Dve mārentū’’ti vutte ekena vā dvīhi vā mārite pārājikaṁ, tīhi mārite visaṅketanti veditabbaṁ.",
  "atk-vin01a2:1037_6": "Eko saṅgāme vegena dhāvato purisassa sīsaṁ asinā chindati, asīsakaṁ kabandhaṁ dhāvati, tamañño paharitvā pātesi, kassa pārājikanti vutte upaḍḍhā therā ‘‘gamanūpacchedakassā’’ti āhaṁsu.",
  "atk-vin01a2:1037_7": "Ābhidhammikagodattatthero ‘‘sīsacchedakassā’’ti.",
  "atk-vin01a2:1037_8": "Evarūpānipi vatthūni imassa vatthussa atthadīpane vattabbānīti.",
  "atk-vin01a2:1038_0": "192.Takkavatthusmiṁ – aniyametvā ‘‘takkaṁ pāyethā’’ti vutte yaṁ vā taṁ vā takkaṁ pāyetvā mārite pārājikaṁ.",
  "atk-vin01a2:1038_1": "Niyametvā pana ‘‘gotakkaṁ mahiṁsatakkaṁ ajikātakka’’nti vā, ‘‘sītaṁ uṇhaṁ dhūpitaṁ adhūpita’’nti vā vutte yaṁ vuttaṁ, tato aññaṁ pāyetvā mārite visaṅketaṁ.",
  "atk-vin01a2:1039_0": "Loṇasovīrakavatthusmiṁ– loṇasovīrakaṁ nāma sabbarasābhisaṅkhataṁ ekaṁ bhesajjaṁ.",
  "atk-vin01a2:1039_1": "Taṁ kira karontā harītakāmalakavibhītakakasāve sabbadhaññāni sabbaaparaṇṇāni sattannampi dhaññānaṁ odanaṁ kadaliphalādīni sabbaphalāni vettaketakakhajjūrikaḷīrādayo sabbakaḷīre macchamaṁsakhaṇḍāni anekāni ca madhuphāṇitasindhavaloṇanikaṭukādīni bhesajjāni pakkhipitvā kumbhimukhaṁ limpitvā ekaṁ vā dve vā tīṇi vā saṁvaccharāni ṭhapenti, taṁ paripaccitvā jamburasavaṇṇaṁ hoti.",
  "atk-vin01a2:1039_2": "Vātakāsakuṭṭhapaṇḍubhagandarādīnaṁ siniddhabhojanaṁ bhuttānañca uttarapānaṁ bhattajīraṇakabhesajjaṁ tādisaṁ natthi.",
  "atk-vin01a2:1039_3": "Taṁ panetaṁ bhikkhūnaṁ pacchābhattampi vaṭṭati, gilānānaṁ pākatikameva, agilānānaṁ pana udakasambhinnaṁ pānaparibhogenāti.",
  "atk-vin01a2:1040_0": "Samantapāsādikāya vinayasaṁvaṇṇanāya",
  "atk-vin01a2:1041_0": "Tatiyapārājikavaṇṇanā niṭṭhitā.",
  "atk-vin01a2:1042_0": "4. Catutthapārājikaṁ",
  "atk-vin01a2:1043_0": "Catusaccavidū satthā, catutthaṁ yaṁ pakāsayi;",
  "atk-vin01a2:1044_0": "Pārājikaṁ tassa dāni, patto saṁvaṇṇanākkamo.",
  "atk-vin01a2:1045_0": "Yasmā tasmā suviññeyyaṁ, yaṁ pubbe ca pakāsitaṁ;",
  "atk-vin01a2:1046_0": "Taṁ vajjayitvā assāpi, hoti saṁvaṇṇanā ayaṁ.",
  "atk-vin01a2:1047_0": "Vaggumudātīriyabhikkhuvatthuvaṇṇanā",
  "atk-vin01a2:1048_0": "193.Tena samayena buddho bhagavā vesāliyaṁ viharati…pe… gihīnaṁ kammantaṁ adhiṭṭhemāti gihīnaṁ khettesu ceva ārāmādīsu ca kattabbakiccaṁ adhiṭṭhāma;",
  "atk-vin01a2:1048_1": "‘‘evaṁ kātabbaṁ, evaṁ na kātabba’’nti ācikkhāma ceva anusāsāma cāti vuttaṁ hoti. Dūteyyanti dūtakammaṁ.",
  "atk-vin01a2:1048_2": "Uttarimanussadhammassāti manusse uttiṇṇadhammassa;",
  "atk-vin01a2:1048_3": "manusse atikkamitvā brahmattaṁ vā nibbānaṁ vā pāpanakadhammassāti attho.",
  "atk-vin01a2:1048_4": "Uttarimanussānaṁ vā seṭṭhapurisānaṁ jhāyīnañca ariyānañca dhammassa.",
  "atk-vin01a2:1048_5": "Asuko bhikkhūtiādīsu attanā evaṁ mantayitvā pacchā gihīnaṁ bhāsantā ‘‘buddharakkhito nāma bhikkhu paṭhamassa jhānassa lābhī, dhammarakkhito dutiyassā’’ti evaṁ nāmavaseneva vaṇṇaṁ bhāsiṁsūti veditabbo.",
  "atk-vin01a2:1048_6": "Tattha esoyeva kho āvuso seyyoti kammantādhiṭṭhānaṁ dūteyyaharaṇañca bahusapattaṁ mahāsamārambhaṁ na ca samaṇasāruppaṁ.",
  "atk-vin01a2:1048_7": "Tato pana ubhayatopi eso eva seyyo pāsaṁsataro sundarataro yo amhākaṁ gihīnaṁ aññamaññassa uttarimanussadhammassa vaṇṇo bhāsito. Kiṁ vuttaṁ hoti?",
  "atk-vin01a2:1048_8": "Iriyāpathaṁ saṇṭhapetvā nisinnaṁ vā caṅkamantaṁ vā pucchantānaṁ vā apucchantānaṁ vā gihīnaṁ ‘‘ayaṁ asuko nāma bhikkhu paṭhamassa jhānassa lābhī’’ti evamādinā nayena yo amhākaṁ aññena aññassa uttarimanussadhammassa vaṇṇo bhāsito bhavissati, eso eva seyyoti.",
  "atk-vin01a2:1048_9": "Anāgatasambandhe pana asati na etehi so tasmiṁ khaṇe bhāsitova yasmā na yujjati, tasmā anāgatasambandhaṁ katvā ‘‘yo evaṁ bhāsito bhavissati, so eva seyyo’’ti evamettha attho veditabbo.",
  "atk-vin01a2:1048_10": "Lakkhaṇaṁ pana saddasatthato pariyesitabbaṁ.",
  "atk-vin01a2:1049_0": "194.Vaṇṇavā ahesunti aññoyeva nesaṁ abhinavo sarīravaṇṇo uppajji, tena vaṇṇena vaṇṇavanto ahesuṁ.",
  "atk-vin01a2:1049_1": "Pīṇindriyāti pañcahi pasādehi abhiniviṭṭhokāsassa paripuṇṇattā manacchaṭṭhānaṁ indriyānaṁ amilātabhāvena pīṇindriyā.",
  "atk-vin01a2:1049_2": "Pasannamukhavaṇṇāti kiñcāpi avisesena vaṇṇavanto sarīravaṇṇato pana nesaṁ mukhavaṇṇo adhikataraṁ pasanno;",
  "atk-vin01a2:1049_3": "accho anāvilo parisuddhoti attho.",
  "atk-vin01a2:1049_4": "Vippasannachavivaṇṇāti yena ca te mahākaṇikārapupphādisadisena vaṇṇena vaṇṇavanto, tādiso aññesampi manussānaṁ vaṇṇo atthi. Yathā pana imesaṁ;",
  "atk-vin01a2:1049_5": "evaṁ na tesaṁ chavivaṇṇo vippasanno.",
  "atk-vin01a2:1049_6": "Tena vuttaṁ – ‘‘vippasannachavivaṇṇā’’ti.",
  "atk-vin01a2:1049_7": "Itiha te bhikkhū neva uddesaṁ na paripucchaṁ na kammaṭṭhānaṁ anuyuñjantā.",
  "atk-vin01a2:1049_8": "Atha kho kuhakatāya abhūtaguṇasaṁvaṇṇanāya laddhāni paṇītabhojanāni bhuñjitvā yathāsukhaṁ niddārāmataṁ saṅgaṇikārāmatañca anuyuñjantā imaṁ sarīrasobhaṁ pāpuṇiṁsu, yathā taṁ bālā bhantamigappaṭibhāgāti.",
  "atk-vin01a2:1050_0": "Vaggumudātīriyāti vaggumudātīravāsino.",
  "atk-vin01a2:1050_1": "Kacci bhikkhave khamanīyanti bhikkhave kacci tumhākaṁ idaṁ catucakkaṁ navadvāraṁ sarīrayantaṁ khamanīyaṁ sakkā khamituṁ sahituṁ pariharituṁ na kiñci dukkhaṁ uppādetīti.",
  "atk-vin01a2:1050_2": "Kacci yāpanīyanti kacci sabbakiccesu yāpetuṁ gametuṁ sakkā, na kiñci antarāyaṁ dassetīti.",
  "atk-vin01a2:1050_3": "Kucchi parikantoti kucchi parikantito varaṁ bhaveyya;",
  "atk-vin01a2:1050_4": "‘‘parikatto’’tipi pāṭho yujjati.",
  "atk-vin01a2:1050_5": "Evaṁ vaggumudātīriye anekapariyāyena vigarahitvā idāni yasmā tehi katakammaṁ corakammaṁ hoti, tasmā āyatiṁ aññesampi evarūpassa kammassa akaraṇatthaṁ atha kho bhagavā bhikkhū āmantesi.",
  "atk-vin01a2:1051_0": "195.",
  "atk-vin01a2:1051_1": "Āmantetvā ca pana ‘‘pañcime bhikkhave mahācorā’’tiādimāha.",
  "atk-vin01a2:1051_2": "Tattha santo saṁvijjamānāti atthi ceva upalabbhanti cāti vuttaṁ hoti. Idhāti imasmiṁ sattaloke.",
  "atk-vin01a2:1051_3": "Evaṁ hotīti evaṁ pubbabhāge icchā uppajjati.",
  "atk-vin01a2:1051_4": "Kudāssu nāmāhanti ettha suiti nipāto; kudā nāmāti attho.",
  "atk-vin01a2:1051_5": "So aparena samayenāti so pubbabhāge evaṁ cintetvā anukkamena parisaṁ vaḍḍhento panthadūhanakammaṁ paccantimagāmavilopanti evamādīni katvā vepullappattapariso hutvā gāmepi agāme, janapadepi ajanapade karonto hananto ghātento chindanto chedāpento pacanto pācento.",
  "atk-vin01a2:1052_0": "Iti bāhirakamahācoraṁ dassetvā tena sadise sāsane pañca mahācore dassetuṁ ‘‘evameva kho’’tiādimāha.",
  "atk-vin01a2:1052_1": "Tattha pāpabhikkhunoti aññesu ṭhānesu mūlacchinno pārājikappatto ‘‘pāpabhikkhū’’ti vuccati.",
  "atk-vin01a2:1052_2": "Idha pana pārājikaṁ anāpanno icchācāre ṭhito khuddānukhuddakāni sikkhāpadāni madditvā vicaranto ‘‘pāpabhikkhū’’ti adhippeto.",
  "atk-vin01a2:1052_3": "Tassāpi bāhirakacorassa viya pubbabhāge evaṁ hoti – ‘‘kudāssu nāmāhaṁ…pe… parikkhārāna’’nti.",
  "atk-vin01a2:1052_4": "Tattha sakkatoti sakkārappatto. Garukatoti garukārappatto. Mānitoti manasā piyāyito.",
  "atk-vin01a2:1052_5": "Pūjitoti catupaccayābhihārapūjāya pūjito. Apacitoti apacitippatto.",
  "atk-vin01a2:1052_6": "Tattha yassa cattāro paccaye sakkaritvā suṭṭhu abhisaṅkhate paṇītapaṇīte katvā denti, so sakkato.",
  "atk-vin01a2:1052_7": "Yasmiṁ garubhāvaṁ paccupetvā denti, so garukato.",
  "atk-vin01a2:1052_8": "Yaṁ manasā piyāyanti, so mānito.",
  "atk-vin01a2:1052_9": "Yassa sabbampetaṁ karonti, so pūjito.",
  "atk-vin01a2:1052_10": "Yassa abhivādanapaccuṭṭhānaañjalikammādivasena paramanipaccakāraṁ karonti, so apacito.",
  "atk-vin01a2:1052_11": "Imassa ca pana sabbampi imaṁ lokāmisaṁ patthayamānassa evaṁ hoti.",
  "atk-vin01a2:1053_0": "So aparena samayenāti so pubbabhāge evaṁ cintetvā anukkamena sikkhāya atibbagārave uddhate unnaḷe capale mukhare vikiṇṇavāce muṭṭhassatī asampajāne pākatindriye ācariyupajjhāyehi pariccattake lābhagaruke pāpabhikkhū saṅgaṇhitvā iriyāpathasaṇṭhapanādīni kuhakavattāni sikkhāpetvā ‘‘ayaṁ thero asukasmiṁ nāma senāsane vassaṁ upagamma vattapaṭipattiṁ pūrayamāno vassaṁ vasitvā niggato’’ti lokasammatasenāsanasaṁvaṇṇanādīhi upāyehi lokaṁ paripācetuṁ paṭibalehi jātakādīsu kataparicayehi sarasampannehi pāpabhikkhūhi saṁvaṇṇiyamānaguṇo hutvā satena vā sahassena vā parivuto…pe… bhesajjaparikkhārānaṁ.",
  "atk-vin01a2:1053_1": "Ayaṁ bhikkhave paṭhamo mahācoroti ayaṁ sandhicchedādicorako viya na ekaṁ kulaṁ na dve, atha kho mahājanaṁ vañcetvā catupaccayagahaṇato ‘‘paṭhamo mahācoro’’ti veditabbo.",
  "atk-vin01a2:1053_2": "Ye pana suttantikā vā ābhidhammikā vā vinayadharā vā bhikkhū bhikkhācāre asampajjamāne pāḷiṁ vācentā aṭṭhakathaṁ kathentā anumodanāya dhammakathāya iriyāpathasampattiyā ca lokaṁ pasādentā janapadacārikaṁ caranti sakkatā garukatā mānitā pūjitā apacitā, te ‘‘tantipaveṇighaṭanakā sāsanajotakā’’ti veditabbā.",
  "atk-vin01a2:1054_0": "Tathāgatappaveditanti tathāgatena paṭividdhaṁ paccakkhakataṁ jānāpitaṁ vā.",
  "atk-vin01a2:1054_1": "Attano dahatīti parisamajjhe pāḷiñca aṭṭhakathañca saṁsanditvā madhurena sarena pasādanīyaṁ suttantaṁ kathetvā dhammakathāvasena acchariyabbhutajātena viññūjanena ‘‘aho, bhante, pāḷi ca aṭṭhakathā ca suparisuddhā, kassa santike uggaṇhitthā’’ti pucchito ‘‘ko amhādise uggahāpetuṁ samattho’’ti ācariyaṁ anuddisitvā attanā paṭividdhaṁ sayambhuñāṇādhigataṁ dhammavinayaṁ pavedeti.",
  "atk-vin01a2:1054_2": "Ayaṁ tathāgatena satasahassakappādhikāni cattāri asaṅkheyyāni pāramiyo pūretvā kicchena kasirena paṭividdhadhammatthenako dutiyo mahācoro.",
  "atk-vin01a2:1055_0": "Suddhaṁ brahmacārinti khīṇāsavabhikkhuṁ.",
  "atk-vin01a2:1055_1": "Parisuddhaṁ brahmacariyaṁ carantanti nirupakkilesaṁ seṭṭhacariyaṁ carantaṁ;",
  "atk-vin01a2:1055_2": "aññampi vā anāgāmiṁ ādiṁ katvā yāva sīlavantaṁ puthujjanaṁ avippaṭisārādivatthukaṁ parisuddhaṁ brahmacariyaṁ carantaṁ.",
  "atk-vin01a2:1055_3": "Amūlakena abrahmacariyena anuddhaṁsetīti tasmiṁ puggale avijjamānena antimavatthunā anuvadati codeti;",
  "atk-vin01a2:1055_4": "ayaṁ vijjamānaguṇamakkhī ariyaguṇatthenako tatiyo mahācoro.",
  "atk-vin01a2:1056_0": "Garubhaṇḍāni garuparikkhārānīti yathā adinnādāne ‘‘caturo janā saṁvidhāya garubhaṇḍaṁ avāharu’’nti (pari.",
  "atk-vin01a2:1056_1": "479) ettha pañcamāsakagghanakaṁ ‘‘garubhaṇḍa’’nti vuccati, idha pana na evaṁ.",
  "atk-vin01a2:1056_2": "Atha kho ‘‘pañcimāni, bhikkhave, avissajjiyāni na vissajjetabbāni saṅghena vā gaṇena vā puggalena vā.",
  "atk-vin01a2:1056_3": "Vissajjitānipi avissajjitāni honti.",
  "atk-vin01a2:1056_4": "Yo vissajjeyya, āpatti thullaccayassa. Katamāni pañca?",
  "atk-vin01a2:1056_5": "Ārāmo, ārāmavatthu…pe… dārubhaṇḍaṁ, mattikābhaṇḍa’’nti vacanato avissajjitabbattā garubhaṇḍāni.",
  "atk-vin01a2:1056_6": "‘‘Pañcimāni, bhikkhave, avebhaṅgiyāni na vibhajitabbāni saṅghena vā gaṇena vā puggalena vā.",
  "atk-vin01a2:1056_7": "Vibhattānipi avibhattāni honti.",
  "atk-vin01a2:1056_8": "Yo vibhajeyya, āpatti thullaccayassa. Katamāni pañca?",
  "atk-vin01a2:1056_9": "Ārāmo, ārāmavatthu…pe… dārubhaṇḍaṁ, mattikābhaṇḍa’’nti (cūḷava.",
  "atk-vin01a2:1056_10": "322) vacanato avebhaṅgiyattā sādhāraṇaparikkhārabhāvena garuparikkhārāni.",
  "atk-vin01a2:1056_11": "Ārāmo ārāmavatthūtiādīsu yaṁ vattabbaṁ taṁ sabbaṁ ‘‘pañcimāni, bhikkhave, avissajjiyānī’’ti khandhake āgatasuttavaṇṇanāyameva bhaṇissāma.",
  "atk-vin01a2:1056_12": "Tehi gihī saṅgaṇhātīti tāni datvā datvā gihīṁ saṅgaṇhāti anuggaṇhāti.",
  "atk-vin01a2:1056_13": "Upalāpetīti ‘‘aho amhākaṁ ayyo’’ti evaṁ lapanake anubandhanake sasnehe karoti.",
  "atk-vin01a2:1056_14": "Ayaṁ avissajjiyaṁ avebhaṅgiyañca garuparikkhāraṁ tathābhāvato thenetvā gihi saṅgaṇhanako catuttho mahācoro.",
  "atk-vin01a2:1056_15": "So ca panāyaṁ imaṁ garubhaṇḍaṁ kulasaṅgaṇhanatthaṁ vissajjento kuladūsakadukkaṭaṁ āpajjati. Pabbājanīyakammāraho ca hoti.",
  "atk-vin01a2:1056_16": "Bhikkhusaṅghaṁ abhibhavitvā issaravatāya vissajjento thullaccayaṁ āpajjati.",
  "atk-vin01a2:1056_17": "Theyyacittena vissajjento bhaṇḍaṁ agghāpetvā kāretabboti.",
  "atk-vin01a2:1057_0": "Ayaṁ aggo mahācoroti ayaṁ imesaṁ corānaṁ jeṭṭhacoro;",
  "atk-vin01a2:1057_1": "iminā sadiso coro nāma natthi, yo pañcindriyaggahaṇātītaṁ atisaṇhasukhumaṁ lokuttaradhammaṁ theneti.",
  "atk-vin01a2:1057_2": "Kiṁ pana sakkā lokuttaradhammo hiraññasuvaṇṇādīni viya vañcetvā thenetvā gahetunti?",
  "atk-vin01a2:1057_3": "Na sakkā, tenevāha – ‘‘yo asantaṁ abhūtaṁ uttarimanussadhammaṁ ullapatī’’ti.",
  "atk-vin01a2:1057_4": "Ayañhi attani asantaṁ taṁ dhammaṁ kevalaṁ ‘‘atthi mayhaṁ eso’’ti ullapati, na pana sakkoti ṭhānā cāvetuṁ, attani vā saṁvijjamānaṁ kātuṁ. Atha kasmā coroti vuttoti?",
  "atk-vin01a2:1057_5": "Yasmā taṁ ullapitvā asantasambhāvanāya uppanne paccaye gaṇhāti.",
  "atk-vin01a2:1057_6": "Evañhi gaṇhatā te paccayā sukhumena upāyena vañcetvā thenetvā gahitā honti. Tenevāha – ‘‘taṁ kissa hetu?",
  "atk-vin01a2:1057_7": "Theyyāya vo bhikkhave raṭṭhapiṇḍo bhutto’’ti.",
  "atk-vin01a2:1057_8": "Ayañhi ettha attho – yaṁ avocumha – ‘‘ayaṁ aggo mahācoro, yo asantaṁ abhūtaṁ uttarimanussadhammaṁ ullapatī’’ti .",
  "atk-vin01a2:1057_9": "Taṁ kissa hetūti kena kāraṇena etaṁ avocumhāti ce.",
  "atk-vin01a2:1057_10": "‘‘Theyyāya vo bhikkhave raṭṭhapiṇḍo bhutto’’ti bhikkhave yasmā so tena raṭṭhapiṇḍo theyyāya theyyacittena bhutto hoti.",
  "atk-vin01a2:1057_11": "Ettha hi vokāro ‘‘ye hi vo ariyā araññavanapatthānī’’tiādīsu (ma. ni.",
  "atk-vin01a2:1057_12": "1.35-36) viya padapūraṇamatte nipāto.",
  "atk-vin01a2:1057_13": "Tasmā ‘‘tumhehi bhutto’’ti evamassa attho na daṭṭhabbo.",
  "atk-vin01a2:1058_0": "Idāni tamevatthaṁ gāthāhi vibhūtataraṁ karonto ‘‘aññathā santa’’ntiādimāha.",
  "atk-vin01a2:1058_1": "Tattha aññathā santanti aparisuddhakāyasamācārādikena aññenākārena santaṁ.",
  "atk-vin01a2:1058_2": "Aññathā yo pavedayeti parisuddhakāyasamācārādikena aññena ākārena yo pavedeyya.",
  "atk-vin01a2:1058_3": "‘‘Paramaparisuddho ahaṁ, atthi me abbhantare lokuttaradhammo’’ti evaṁ jānāpeyya.",
  "atk-vin01a2:1058_4": "Pavedetvā ca pana tāya pavedanāya uppannaṁ bhojanaṁ arahā viya bhuñjati.",
  "atk-vin01a2:1058_5": "Nikacca kitavasseva bhuttaṁ theyyena tassa tanti nikaccāti vañcetvā aññathā santaṁ aññathā dassetvā.",
  "atk-vin01a2:1058_6": "Agumbaagacchabhūtameva sākhāpalāsapallavādicchādanena gumbamiva gacchamiva ca attānaṁ dassetvā.",
  "atk-vin01a2:1058_7": "Kitavassevāti vañcakassa kerāṭikassa gumbagacchasaññāya araññe āgatāgate sakuṇe gahetvā jīvitakappakassa sākuṇikasseva.",
  "atk-vin01a2:1058_8": "Bhuttaṁ theyyena tassa tanti tassāpi anarahantasseva sato arahantabhāvaṁ dassetvā laddhabhojanaṁ bhuñjato;",
  "atk-vin01a2:1058_9": "yaṁ taṁ bhuttaṁ taṁ yathā sākuṇikakitavassa nikacca vañcetvā sakuṇaggahaṇaṁ, evaṁ manusse vañcetvā laddhassa bhojanassa bhuttattā theyyena bhuttaṁ nāma hoti.",
  "atk-vin01a2:1059_0": "Imaṁ pana atthavasaṁ ajānantā ye evaṁ bhuñjanti, kāsāvakaṇṭhā…pe… nirayaṁ te upapajjare kāsāvakaṇṭhāti kāsāvena veṭhitakaṇṭhā.",
  "atk-vin01a2:1059_1": "Ettakameva ariyaddhajadhāraṇamattaṁ, sesaṁ sāmaññaṁ natthīti vuttaṁ hoti.",
  "atk-vin01a2:1059_2": "‘‘Bhavissanti kho panānanda anāgatamaddhānaṁ gotrabhuno kāsāvakaṇṭhā’’ti (ma. ni.",
  "atk-vin01a2:1059_3": "3.380) evaṁ vuttadussīlānaṁ etaṁ adhivacanaṁ. Pāpadhammāti lāmakadhammā. Asaññatāti kāyādīhi asaññatā. Pāpāti lāmakapuggalā.",
  "atk-vin01a2:1059_4": "Pāpehi kammehīti tehi karaṇakāle ādīnavaṁ adisvā katehi paravañcanādīhi pāpakammehi.",
  "atk-vin01a2:1059_5": "Nirayaṁ te upapajjareti nirassādaṁ duggatiṁ te upapajjanti; tasmā seyyo ayoguḷoti gāthā.",
  "atk-vin01a2:1059_6": "Tassattho – sacāyaṁ dussīlo asaññato icchācāre ṭhito kuhanāya lokaṁ vañcako puggalo tattaṁ aggisikhūpamaṁ ayoguḷaṁ bhuñjeyya ajjhohareyya, tassa yañcetaṁ raṭṭhapiṇḍaṁ bhuñjeyya, yañcetaṁ ayoguḷaṁ, tesu dvīsu ayoguḷova bhutto seyyo sundarataro paṇītataro ca bhaveyya, na hi ayoguḷassa bhuttattā samparāye sabbaññutañāṇenāpi dujjānaparicchedaṁ dukkhaṁ anubhavati.",
  "atk-vin01a2:1059_7": "Evaṁ paṭiladdhassa pana tassa raṭṭhapiṇḍassa bhuttattā samparāye vuttappakāraṁ dukkhaṁ anubhoti, ayañhi koṭippatto micchājīvoti.",
  "atk-vin01a2:1060_0": "Evaṁ pāpakiriyāya anādīnavadassāvīnaṁ ādīnavaṁ dassetvā ‘‘atha kho bhagavā vaggumudātīriye bhikkhū anekapariyāyena vigarahitvā dubbharatāya dupposatāya…pe… imaṁ sikkhāpadaṁ uddiseyyāthā’’ti ca vatvā catutthapārājikaṁ paññapento ‘‘yo pana bhikkhu anabhijāna’’nti ādimāha.",
  "atk-vin01a2:1061_0": "Evaṁ mūlacchejjavasena daḷhaṁ katvā catutthapārājike paññatte aparampi anuppaññattatthāya adhimānavatthu udapādi.",
  "atk-vin01a2:1061_1": "Tassuppattidīpanatthaṁ etaṁ vuttaṁ – ‘‘evañcidaṁ bhagavatā bhikkhūnaṁ sikkhāpadaṁ paññattaṁ hotī’’ti.",
  "atk-vin01a2:1062_0": "Adhimānavatthuvaṇṇanā",
  "atk-vin01a2:1063_0": "196.",
  "atk-vin01a2:1063_1": "Tattha adiṭṭhe diṭṭhasaññinoti arahatte ñāṇacakkhunā adiṭṭheyeva ‘‘diṭṭhaṁ amhehi arahatta’’nti diṭṭhasaññino hutvā. Esa nayo appattādīsu.",
  "atk-vin01a2:1063_2": "Ayaṁ pana viseso – appatteti attano santāne uppattivasena appatte.",
  "atk-vin01a2:1063_3": "Anadhigateti maggabhāvanāya anadhigate; appaṭiladdhetipi attho.",
  "atk-vin01a2:1063_4": "Asacchikateti appaṭividdhe paccavekkhaṇavasena vā appaccakkhakate. Adhimānenāti adhigatamānena;",
  "atk-vin01a2:1063_5": "‘‘adhigatā maya’’nti evaṁ uppannamānenāti attho, adhikamānena vā thaddhamānenāti attho.",
  "atk-vin01a2:1063_6": "Aññaṁ byākariṁsūti arahattaṁ byākariṁsu;",
  "atk-vin01a2:1063_7": "‘‘pattaṁ āvuso amhehi arahattaṁ, kataṁ karaṇīya’’nti bhikkhūnaṁ ārocesuṁ.",
  "atk-vin01a2:1063_8": "Tesaṁ maggena appahīnakilesattā kevalaṁ samathavipassanābalena vikkhambhitakilesānaṁ aparena samayena tathārūpapaccayasamāyoge rāgāya cittaṁ namati; rāgatthāya namatīti attho. Esa nayo itaresu.",
  "atk-vin01a2:1064_0": "Tañcakho etaṁ abbohārikanti tañca kho etaṁ tesaṁ aññabyākaraṇaṁ abbohārikaṁ āpattipaññāpane vohāraṁ na gacchati;",
  "atk-vin01a2:1064_1": "āpattiyā aṅgaṁ na hotīti attho.",
  "atk-vin01a2:1065_0": "Kassa panāyaṁ adhimāno uppajjati, kassa nuppajjatīti?",
  "atk-vin01a2:1065_1": "Ariyasāvakassa tāva nuppajjati so hi maggaphalanibbānapahīnakilesaavasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho.",
  "atk-vin01a2:1065_2": "Tasmā sotāpannādīnaṁ ‘‘ahaṁ sakadāgāmī’’tiādivasena adhimāno nuppajjati.",
  "atk-vin01a2:1065_3": "Dussīlassa nuppajjati, so hi ariyaguṇādhigame nirāsova.",
  "atk-vin01a2:1065_4": "Sīlavatopi pariccattakammaṭṭhānassa niddārāmatādimanuyuttassa nuppajjati.",
  "atk-vin01a2:1065_5": "Suparisuddhasīlassa pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa āraddhavipassakassa uppajjati, uppanno ca suddhasamathalābhiṁ vā suddhavipassanālābhiṁ vā antarā ṭhapeti, so hi dasapi vīsatipi tiṁsampi vassāni kilesasamudācāraṁ apassitvā ‘‘ahaṁ sotāpanno’’ti vā ‘‘sakadāgāmī’’ti vā ‘‘anāgāmī’’ti vā maññati.",
  "atk-vin01a2:1065_6": "Samathavipassanālābhiṁ pana arahatteyeva ṭhapeti.",
  "atk-vin01a2:1065_7": "Tassa hi samādhibalena kilesā vikkhambhitā, vipassanābalena saṅkhārā supariggahitā, tasmā saṭṭhimpi vassāni asītimpi vassāni vassasatampi kilesā na samudācaranti, khīṇāsavasseva cittacāro hoti.",
  "atk-vin01a2:1065_8": "So evaṁ dīgharattaṁ kilesasamudācāraṁ apassanto antarā aṭhatvāva ‘‘arahā aha’’nti maññatīti.",
  "atk-vin01a2:1066_0": "Savibhaṅgasikkhāpadavaṇṇanā",
  "atk-vin01a2:1067_0": "197.Anabhijānanti na abhijānaṁ.",
  "atk-vin01a2:1067_1": "Yasmā panāyaṁ anabhijānaṁ samudācarati, svassa santāne anuppanno ñāṇena ca asacchikatoti abhūto hoti.",
  "atk-vin01a2:1067_2": "Tenassa padabhājane ‘‘asantaṁ abhūtaṁ asaṁvijjamāna’’nti vatvā ‘‘ajānanto apassanto’’ti vuttaṁ .",
  "atk-vin01a2:1068_0": "Uttarimanussadhammanti uttarimanussānaṁ jhāyīnañceva ariyānañca dhammaṁ.",
  "atk-vin01a2:1068_1": "Attupanāyikanti attani taṁ upaneti, attānaṁ vā tattha upanetīti attupanāyiko, taṁ attupanāyikaṁ;",
  "atk-vin01a2:1068_2": "evaṁ katvā samudācareyyāti sambandho.",
  "atk-vin01a2:1068_3": "Padabhājane pana yasmā uttarimanussadhammo nāma jhānaṁ vimokkhaṁ samādhi samāpatti ñāṇadassanaṁ…pe… suññāgāre abhiratīti evaṁ jhānādayo anekadhammā vuttā.",
  "atk-vin01a2:1068_4": "Tasmā tesaṁ sabbesaṁ vasena attupanāyikabhāvaṁ dassento ‘‘te vā kusale dhamme attani upanetī’’ti bahuvacananiddesaṁ akāsi.",
  "atk-vin01a2:1068_5": "Tattha ‘‘ete dhammā mayi sandissantī’’ti samudācaranto attani upaneti.",
  "atk-vin01a2:1068_6": "‘‘Ahaṁ etesu sandissāmī’’ti samudācaranto attānaṁ tesu upanetīti veditabbo.",
  "atk-vin01a2:1069_0": "Alamariyañāṇadassananti ettha lokiyalokuttarā paññā jānanaṭṭhena ñāṇaṁ, cakkhunā diṭṭhamiva dhammaṁ paccakkhakaraṇato dassanaṭṭhena dassananti ñāṇadassanaṁ.",
  "atk-vin01a2:1069_1": "Ariyaṁ visuddhaṁ uttamaṁ ñāṇadassananti ariyañāṇadassanaṁ.",
  "atk-vin01a2:1069_2": "Alaṁ pariyattaṁ kilesaviddhaṁsanasamatthaṁ ariyañāṇadassanamettha, jhānādibhede uttarimanussadhamme alaṁ vā ariyañāṇadassanamassāti alamariyañāṇadassano, taṁ alamariyañāṇadassanaṁ uttarimanussadhammanti evaṁ padatthasambandho veditabbo.",
  "atk-vin01a2:1069_3": "Tattha yena ñāṇadassanena so alamariyañāṇadassanoti vuccati.",
  "atk-vin01a2:1069_4": "Tadeva dassetuṁ ‘‘ñāṇanti tisso vijjā, dassananti yaṁ ñāṇaṁ taṁ dassanaṁ;",
  "atk-vin01a2:1069_5": "yaṁ dassanaṁ taṁ ñāṇa’’nti vijjāsīsena padabhājanaṁ vuttaṁ.",
  "atk-vin01a2:1069_6": "Mahaggatalokuttarā panettha sabbāpi paññā ‘‘ñāṇa’’nti veditabbā.",
  "atk-vin01a2:1070_0": "Samudācareyyāti vuttappakārametaṁ uttarimanussadhammaṁ attupanāyikaṁ katvā āroceyya.",
  "atk-vin01a2:1070_1": "Itthiyā vātiādi pana ārocetabbapuggalanidassanaṁ.",
  "atk-vin01a2:1070_2": "Etesañhi ārocite ārocitaṁ hoti na devamārabrahmānaṁ, nāpi petayakkhatiracchānagatānanti.",
  "atk-vin01a2:1070_3": "Iti jānāmi iti passāmīti samudācaraṇākāranidassanametaṁ.",
  "atk-vin01a2:1070_4": "Padabhājane panassa ‘‘jānāmahaṁ ete dhamme, passāmahaṁ ete dhamme’’ti idaṁ tesu jhānādīsu dhammesu jānanapassanānaṁ pavattidīpanaṁ, ‘‘atthi ca me ete dhammā’’tiādi attupanāyikabhāvadīpanaṁ .",
  "atk-vin01a2:1071_0": "198.Tato aparena samayenāti āpattipaṭijānanasamayadassanametaṁ.",
  "atk-vin01a2:1071_1": "Ayaṁ pana ārocitakkhaṇeyeva pārājikaṁ āpajjati.",
  "atk-vin01a2:1071_2": "Āpattiṁ pana āpanno yasmā parena codito vā acodito vā paṭijānāti;",
  "atk-vin01a2:1071_3": "tasmā ‘‘samanuggāhiyamāno vā asamanuggāhiyamāno vā’’ti vuttaṁ.",
  "atk-vin01a2:1072_0": "Tattha samanuggāhiyamāne tāva – kiṁ te adhigatanti adhigamapucchā;",
  "atk-vin01a2:1072_1": "jhānavimokkhādīsu, sotāpattimaggādīsu vā kiṁ tayā adhigatanti.",
  "atk-vin01a2:1072_2": "Kinti te adhigatanti upāyapucchā.",
  "atk-vin01a2:1072_3": "Ayañhi etthādhippāyo – kiṁ tayā aniccalakkhaṇaṁ dhuraṁ katvā adhigataṁ, dukkhānattalakkhaṇesu aññataraṁ vā?",
  "atk-vin01a2:1072_4": "Kiṁ vā samādhivasena abhinivisitvā, udāhu vipassanāvasena?",
  "atk-vin01a2:1072_5": "Tathā kiṁ rūpe abhinivisitvā, udāhu arūpe?",
  "atk-vin01a2:1072_6": "Kiṁ vā ajjhattaṁ abhinivisitvā, udāhu bahiddhāti?",
  "atk-vin01a2:1072_7": "Kadā te adhigatanti kālapucchā.",
  "atk-vin01a2:1072_8": "Pubbaṇhamajjhanhikādīsu katarasmiṁ kāleti vuttaṁ hoti?",
  "atk-vin01a2:1072_9": "Kattha te adhigatanti okāsapucchā.",
  "atk-vin01a2:1072_10": "Katarasmiṁ okāse, kiṁ rattiṭṭhāne, divāṭṭhāne, rukkhamūle, maṇḍape, katarasmiṁ vā vihāreti vuttaṁ hoti.",
  "atk-vin01a2:1072_11": "Katame te kilesā pahīnāti pahīnakilesapucchā.",
  "atk-vin01a2:1072_12": "Kataramaggavajjhā tava kilesā pahīnāti vuttaṁ hoti.",
  "atk-vin01a2:1072_13": "Katamesaṁ tvaṁ dhammānaṁ lābhīti paṭiladdhadhammapucchā.",
  "atk-vin01a2:1072_14": "Paṭhamamaggādīsu katamesaṁ dhammānaṁ tvaṁ lābhīti vuttaṁ hoti.",
  "atk-vin01a2:1073_0": "Tasmā idāni cepi koci bhikkhu uttarimanussadhammādhigamaṁ byākareyya, na so ettāvatāva sakkātabbo.",
  "atk-vin01a2:1073_1": "Imesu pana chasu ṭhānesu sodhanatthaṁ vattabbo – ‘‘kiṁ te adhigataṁ, kiṁ jhānaṁ, udāhu vimokkhādīsu aññatara’’nti?",
  "atk-vin01a2:1073_2": "Yo hi yena adhigato dhammo, so tassa pākaṭo hoti.",
  "atk-vin01a2:1073_3": "Sace ‘‘idaṁ nāma me adhigata’’nti vadati, tato ‘‘kinti te adhigata’’nti pucchitabbo, ‘‘aniccalakkhaṇādīsu kiṁ dhuraṁ katvā aṭṭhatiṁsāya vā ārammaṇesu rūpārūpaajjhattabahiddhādibhedesu vā dhammesu kena mukhena abhinivisitvā’’ti yo hi yassābhiniveso, so tassa pākaṭo hoti.",
  "atk-vin01a2:1073_4": "Sace ‘‘ayaṁ nāma me abhiniveso evaṁ mayā adhigata’’nti vadati, tato ‘‘kadā te adhigata’’nti pucchitabbo, ‘‘kiṁ pubbaṇhe, udāhu majjhanhikādīsu aññatarasmiṁ kāle’’ti sabbesañhi attanā adhigatakālo pākaṭo hoti.",
  "atk-vin01a2:1073_5": "Sace ‘‘asukasmiṁ nāma kāle adhigatanti vadati, tato ‘‘kattha te adhigata’’nti pucchitabbo, ‘‘kiṁ divāṭṭhāne, udāhu rattiṭṭhānādīsu aññatarasmiṁ okāse’’ti sabbesañhi attanā adhigatokāso pākaṭo hoti.",
  "atk-vin01a2:1073_6": "Sace ‘‘asukasmiṁ nāma me okāse adhigata’’nti vadati, tato ‘‘katame te kilesā pahīnā’’ti pucchitabbo, ‘‘kiṁ paṭhamamaggavajjhā, udāhu dutiyādimaggavajjhā’’ti sabbesañhi attanā adhigatamaggena pahīnakilesā pākaṭā honti.",
  "atk-vin01a2:1073_7": "Sace ‘‘ime nāma me kilesā pahīnā’’ti vadati, tato ‘‘katamesaṁ tvaṁ dhammānaṁ lābhī’’ti pucchitabbo , ‘‘kiṁ sotāpattimaggassa, udāhu sakadāgāmimaggādīsu aññatarassā’’ti sabbesaṁ hi attanā adhigatadhammā pākaṭā honti.",
  "atk-vin01a2:1073_8": "Sace ‘‘imesaṁ nāmāhaṁ dhammānaṁ lābhī’’ti vadati, ettāvatāpissa vacanaṁ na saddhātabbaṁ, bahussutā hi uggahaparipucchākusalā bhikkhū imāni cha ṭhānāni sodhetuṁ sakkonti.",
  "atk-vin01a2:1074_0": "Imassa pana bhikkhuno āgamanapaṭipadā sodhetabbā.",
  "atk-vin01a2:1074_1": "Yadi āgamanapaṭipadā na sujjhati, ‘‘imāya paṭipadāya lokuttaradhammo nāma na labbhatī’’ti apanetabbo.",
  "atk-vin01a2:1074_2": "Yadi panassa āgamanapaṭipadā sujjhati, ‘‘dīgharattaṁ tīsu sikkhāsu appamatto jāgariyamanuyutto catūsu paccayesu alaggo ākāse pāṇisamena cetasā viharatī’’ti paññāyati, tassa bhikkhuno byākaraṇaṁ paṭipadāya saddhiṁ saṁsandati.",
  "atk-vin01a2:1074_3": "‘‘Seyyathāpi nāma gaṅgodakaṁ yamunodakena saddhiṁ saṁsandati sameti;",
  "atk-vin01a2:1074_4": "evameva supaññattā tena bhagavatā sāvakānaṁ nibbānagāminī paṭipadā saṁsandati nibbānañca paṭipadā cā’’ti (dī. ni. 2.296) vuttasadisaṁ hoti.",
  "atk-vin01a2:1075_0": "Apica kho na ettakenāpi sakkāro kātabbo. Kasmā?",
  "atk-vin01a2:1075_1": "Ekaccassa hi puthujjanassāpi sato khīṇāsavapaṭipattisadisā paṭipadā hoti, tasmā so bhikkhu tehi tehi upāyehi uttāsetabbo.",
  "atk-vin01a2:1075_2": "Khīṇāsavassa nāma asaniyāpi matthake patamānāya bhayaṁ vā chambhitattaṁ vā lomahaṁso vā na hoti.",
  "atk-vin01a2:1075_3": "Sacassa bhayaṁ vā chambhitattaṁ vā lomahaṁso vā uppajjati, ‘‘na tvaṁ arahā’’ti apanetabbo.",
  "atk-vin01a2:1075_4": "Sace pana abhīrū acchambhī anutrāsī hutvā sīho viya nisīdati, ayaṁ bhikkhu sampannaveyyākaraṇo samantā rājarājamahāmattādīhi pesitaṁ sakkāraṁ arahatīti.",
  "atk-vin01a2:1076_0": "Pāpicchoti yā sā ‘‘idhekacco dussīlova samāno sīlavāti maṁ jano jānātūti icchatī’’tiādinā (vibha.",
  "atk-vin01a2:1076_1": "851) nayena vuttā pāpicchā tāya samannāgato.",
  "atk-vin01a2:1076_2": "Icchāpakatoti tāya pāpikāya icchāya apakato abhibhūto pārājiko hutvā.",
  "atk-vin01a2:1077_0": "Visuddhāpekkhoti attano visuddhiṁ apekkhamāno icchamāno patthayamāno.",
  "atk-vin01a2:1077_1": "Ayañhi yasmā pārājikaṁ āpanno, tasmā bhikkhubhāve ṭhatvā abhabbo jhānādīni adhigantuṁ, bhikkhubhāvo hissa saggantarāyo ceva hoti maggantarāyo ca.",
  "atk-vin01a2:1077_2": "Vuttañhetaṁ – ‘‘sāmaññaṁ dupparāmaṭṭhaṁ nirayāyupakaḍḍhatī’’ti (dha. pa. 311).",
  "atk-vin01a2:1077_3": "Aparampi vuttaṁ – ‘‘sithilo hi paribbājo, bhiyyo ākirate raja’’nti (dha. pa. 313).",
  "atk-vin01a2:1077_4": "Iccassa bhikkhubhāvo visuddhi nāma na hoti .",
  "atk-vin01a2:1077_5": "Yasmā pana gihī vā upāsako vā ārāmiko vā sāmaṇero vā hutvā dānasaraṇasīlasaṁvarādīhi saggamaggaṁ vā jhānavimokkhādīhi mokkhamaggaṁ vā ārādhetuṁ bhabbo hoti, tasmāssa gihiādibhāvo visuddhi nāma hoti, tasmā taṁ visuddhiṁ apekkhanato ‘‘visuddhāpekkho’’ti vuccati.",
  "atk-vin01a2:1077_6": "Teneva cassa padabhājane ‘‘gihī vā hotukāmo’’tiādi vuttaṁ.",
  "atk-vin01a2:1078_0": "Evaṁ vadeyyāti evaṁ bhaṇeyya. Kathaṁ?",
  "atk-vin01a2:1078_1": "‘‘Ajānamevaṁ āvuso avacaṁ jānāmi, apassaṁ passāmī’’ti.",
  "atk-vin01a2:1078_2": "Padabhājane pana ‘‘evaṁ vadeyyā’’ti idaṁ padaṁ anuddharitvāva yathā vadanto ‘‘ajānamevaṁ āvuso avacaṁ jānāmi, apassaṁ passāmī’’ti vadati nāmāti vuccati, taṁ ākāraṁ dassetuṁ ‘‘nāhaṁ ete dhamme jānāmī’’tiādi vuttaṁ.",
  "atk-vin01a2:1078_3": "Tucchaṁ musā vilapinti ahaṁ vacanatthavirahato tucchaṁ vañcanādhippāyato musā vilapiṁ, abhaṇinti vuttaṁ hoti.",
  "atk-vin01a2:1078_4": "Padabhājane panassa aññena padabyañjanena atthamattaṁ dassetuṁ ‘‘tucchakaṁ mayā bhaṇita’’ntiādi vuttaṁ.",
  "atk-vin01a2:1079_0": "Purime upādāyāti purimāni tīṇi pārājikāni āpanne puggale upādāya.",
  "atk-vin01a2:1079_1": "Sesaṁ pubbe vuttanayattā uttānatthattā ca pākaṭamevāti.",
  "atk-vin01a2:1080_0": "Padabhājanīyavaṇṇanā",
  "atk-vin01a2:1081_0": "199.",
  "atk-vin01a2:1081_1": "Evaṁ uddiṭṭhasikkhāpadaṁ padānukkamena vibhajitvā idāni yasmā heṭṭhā padabhājanīyamhi ‘‘jhānaṁ vimokkhaṁ samādhi samāpatti ñāṇadassanaṁ…pe… suññāgāre abhiratī’’ti evaṁ saṁkhitteneva uttarimanussadhammo dassito, na vitthārena āpattiṁ āropetvā tanti ṭhapitā.",
  "atk-vin01a2:1081_2": "Saṅkhepadassite ca atthe na sabbe sabbākārena nayaṁ gahetuṁ sakkonti, tasmā sabbākārena nayaggahaṇatthaṁ puna tadeva padabhājanaṁ mātikāṭhāne ṭhapetvā vitthārato uttarimanussadhammaṁ dassetvā āpattibhedaṁ dassetukāmo ‘‘jhānanti paṭhamaṁ jhānaṁ, dutiyaṁ jhāna’’ntiādimāha.",
  "atk-vin01a2:1081_3": "Tattha paṭhamajjhānādīhi mettājhānādīnipi asubhajjhānādīnipi ānāpānassatisamādhijjhānampi lokiyajjhānampi lokuttarajjhānampi saṅgahitameva.",
  "atk-vin01a2:1081_4": "Tasmā ‘‘paṭhamaṁ jhānaṁ samāpajjintipi…pe… catutthaṁ jjhānaṁ, mettājhānaṁ, upekkhājhānaṁ asubhajjhānaṁ ānāpānassatisamādhijjhānaṁ , lokiyajjhānaṁ, lokuttarajjhānaṁ samāpajji’’ntipi bhaṇanto pārājikova hotīti veditabbo.",
  "atk-vin01a2:1082_0": "Suṭṭhu mutto vividhehi vā kilesehi muttoti vimokkho.",
  "atk-vin01a2:1082_1": "So panāyaṁ rāgadosamohehi suññattā suññato.",
  "atk-vin01a2:1082_2": "Rāgadosamohanimittehi animittattā animitto.",
  "atk-vin01a2:1082_3": "Rāgadosamohapaṇidhīnaṁ abhāvato appaṇihitoti vuccati.",
  "atk-vin01a2:1082_4": "Cittaṁ samaṁ ādahati ārammaṇe ṭhapetīti samādhi.",
  "atk-vin01a2:1082_5": "Ariyehi samāpajjitabbato samāpatti. Sesamettha vuttanayameva.",
  "atk-vin01a2:1082_6": "Ettha ca vimokkhattikena ca samādhittikena ca ariyamaggova vutto.",
  "atk-vin01a2:1082_7": "Samāpattittikena pana phalasamāpatti.",
  "atk-vin01a2:1082_8": "Tesu yaṁkiñci ekampi padaṁ gahetvā ‘‘ahaṁ imassa lābhīmhī’’ti bhaṇanto pārājikova hoti.",
  "atk-vin01a2:1083_0": "Tisso vijjāti pubbenivāsānussati, dibbacakkhu, āsavānaṁ khaye ñāṇanti.",
  "atk-vin01a2:1083_1": "Tattha ekissāpi nāmaṁ gahetvā ‘‘ahaṁ imissā vijjāya lābhīmhī’’ti bhaṇanto pārājiko hoti.",
  "atk-vin01a2:1083_2": "Saṅkhepaṭṭhakathāyaṁ pana ‘‘vijjānaṁ lābhīmhī’ti bhaṇantopi ‘tissannaṁ vijjānaṁ lābhīmhī’ti bhaṇantopi pārājiko vā’’ti vuttaṁ.",
  "atk-vin01a2:1083_3": "Maggabhāvanāpadabhājane vuttā sattatiṁsabodhipakkhiyadhammā maggasampayuttā lokuttarāva idhādhippetā.",
  "atk-vin01a2:1083_4": "Tasmā lokuttarānaṁ satipaṭṭhānānaṁ sammappadhānānaṁ iddhipādānaṁ indriyānaṁ balānaṁ bojjhaṅgānaṁ ariyassa aṭṭhaṅgikassa maggassa lābhīmhīti vadato pārājikanti mahāaṭṭhakathāyaṁ vuttaṁ.",
  "atk-vin01a2:1083_5": "Mahāpaccariyādīsu pana ‘‘satipaṭṭhānānaṁ lābhīmhī’ti evaṁ ekekakoṭṭhāsavasenāpi ‘kāyānupassanāsatipaṭṭhānassa lābhīmhī’ti evaṁ tattha ekekadhammavasenāpi vadato pārājikamevā’’ti vuttaṁ tampi sameti. Kasmā?",
  "atk-vin01a2:1083_6": "Maggakkhaṇuppanneyeva sandhāya vuttattā.",
  "atk-vin01a2:1083_7": "Phalasacchikiriyāyapi ekekaphalavasena pārājikaṁ veditabbaṁ.",
  "atk-vin01a2:1084_0": "Rāgassa pahānantiādittike kilesappahānameva vuttaṁ.",
  "atk-vin01a2:1084_1": "Taṁ pana yasmā maggena vinā natthi, tatiyamaggena hi kāmarāgadosānaṁ pahānaṁ, catutthena mohassa, tasmā ‘‘rāgo me pahīno’’tiādīni vadatopi pārājikaṁ vuttaṁ.",
  "atk-vin01a2:1085_0": "Rāgā cittaṁ vinīvaraṇatātiādittike lokuttaracittameva vuttaṁ.",
  "atk-vin01a2:1085_1": "Tasmā ‘‘rāgā me cittaṁ vinīvaraṇa’’ntiādīni vadatopi pārājikameva.",
  "atk-vin01a2:1086_0": "Suññāgārapadabhājane pana yasmā jhānena aghaṭetvā ‘‘suññāgāre abhiramāmī’’ti vacanamattena pārājikaṁ nādhippetaṁ, tasmā ‘‘paṭhamena jhānena suññāgāre abhiratī’’tiādi vuttaṁ.",
  "atk-vin01a2:1086_1": "Tasmā yo jhānena ghaṭetvā ‘‘iminā nāma jhānena suññāgāre abhiramāmī’’ti vadati, ayameva pārājiko hotīti veditabbo.",
  "atk-vin01a2:1087_0": "Yāca ‘‘ñāṇa’’nti imassa padabhājane ambaṭṭhasuttādīsu (dī. ni.",
  "atk-vin01a2:1087_1": "1.254 ādayo) vuttāsu aṭṭhasu vijjāsu vipassanāñāṇamanomayiddhiiddhividhadibbasotacetopariyañāṇabhedā pañca vijjā na āgatā, tāsu ekā vipassanāva pārājikavatthu na hoti, sesā hontīti veditabbā.",
  "atk-vin01a2:1087_2": "Tasmā ‘‘vipassanāya lābhīmhī’’tipi ‘‘vipassanāñāṇassa lābhīmhī’’tipi vadato pārājikaṁ natthi.",
  "atk-vin01a2:1087_3": "Phussadevatthero pana bhaṇati – ‘‘itarāpi catasso vijjā ñāṇena aghaṭitā pārājikavatthū na honti.",
  "atk-vin01a2:1087_4": "Tasmā ‘manomayassa lābhīmhi, iddhividhassa, dibbāya sotadhātuyā, cetopariyassa lābhīmhī’ti vadatopi pārājikaṁ natthī’’ti.",
  "atk-vin01a2:1087_5": "Taṁ tassa antevāsikeheva paṭikkhittaṁ – ‘‘ācariyo na ābhidhammiko bhummantaraṁ na jānāti, abhiññā nāma catutthajjhānapādakova mahaggatadhammo, jhāneneva ijjhati.",
  "atk-vin01a2:1087_6": "Tasmā manomayassa lābhīmhī’ti vā ‘manomayañāṇassa lābhīmhī’ti vā yathā vā tathā vā vadatu pārājikamevā’’ti.",
  "atk-vin01a2:1087_7": "Ettha ca kiñcāpi nibbānaṁ pāḷiyā anāgataṁ, atha kho ‘‘nibbānaṁ me patta’’nti vā ‘‘sacchikata’’nti vā vadato pārājikameva. Kasmā?",
  "atk-vin01a2:1087_8": "Nibbānassa nibbattitalokuttarattā.",
  "atk-vin01a2:1087_9": "Tathā ‘‘cattāri saccāni paṭivijjhiṁ paṭividdhāni mayā’’ti vadatopi pārājikameva. Kasmā?",
  "atk-vin01a2:1087_10": "Saccappaṭivedhoti hi maggassa pariyāyavacanaṁ.",
  "atk-vin01a2:1087_11": "Yasmā pana ‘‘tisso paṭisambhidā kāmāvacarakusalato catūsu ñāṇasampayuttesu cittuppādesu uppajjanti, kriyato catūsu ñāṇasampayuttesu cittuppādesu uppajjanti, atthapaṭisambhidā etesu ceva uppajjati, catūsu maggesu catūsu phalesu ca uppajjatī’’ti vibhaṅge (vibha. 746) vuttaṁ.",
  "atk-vin01a2:1087_12": "Tasmā ‘‘dhammapaṭisambhidāya lābhīmhī’’ti vā, ‘‘nirutti…pe… paṭibhānapaṭisambhidāya lābhīmhī’’ti vā ‘‘lokiyaatthapaṭisambhidāya lābhīmhī’’ti vā vuttepi pārājikaṁ natthi.",
  "atk-vin01a2:1087_13": "‘‘Paṭisambhidānaṁ lābhīmhī’’ti vutte na tāva sīsaṁ otarati.",
  "atk-vin01a2:1087_14": "‘‘Lokuttaraatthapaṭisambhidāya lābhīmhī’’ti vutte pana pārājikaṁ hoti.",
  "atk-vin01a2:1087_15": "Saṅkhepaṭṭhakathāyaṁ pana atthapaṭisambhidāppattomhīti avisesenāpi vadato pārājikaṁ vuttaṁ.",
  "atk-vin01a2:1087_16": "Kurundiyampi ‘‘na muccatī’’ti vuttaṁ.",
  "atk-vin01a2:1087_17": "Mahāaṭṭhakathāyaṁ pana ‘‘ettāvatā pārājikaṁ natthi, ettāvatā sīsaṁ na otarati, ettāvatā na pārājika’’nti vicāritattā na sakkā aññaṁ pamāṇaṁ kātunti.",
  "atk-vin01a2:1088_0": "‘‘Nirodhasamāpattiṁ samāpajjāmī’’ti vā ‘‘lābhīmhāhaṁ tassā’’ti vā vadatopi pārājikaṁ natthi. Kasmā?",
  "atk-vin01a2:1088_1": "Nirodhasamāpattiyā neva lokiyattā na lokuttarattāti.",
  "atk-vin01a2:1088_2": "Sace panassa evaṁ hoti – ‘‘nirodhaṁ nāma anāgāmī vā khīṇāsavo vā samāpajjati, tesaṁ maṁ aññataroti jānissatī’’ti byākaroti, so ca naṁ tathā jānāti, pārājikanti mahāpaccarisaṅkhepaṭṭhakathāsu vuttaṁ. Taṁ vīmaṁsitvā gahetabbaṁ.",
  "atk-vin01a2:1089_0": "‘‘Atītabhave kassapasammāsambuddhakāle sotāpannomhī’’ti vadatopi pārājikaṁ natthi.",
  "atk-vin01a2:1089_1": "Atītakkhandhānañhi parāmaṭṭhattā sīsaṁ na otaratīti.",
  "atk-vin01a2:1089_2": "Saṅkhepaṭṭhakathāyaṁ pana ‘‘atīte aṭṭhasamāpattilābhīmhī’’ti vadato pārājikaṁ natthi, kuppadhammattā idha pana ‘‘atthi akuppadhammattāti keci vadantī’’ti vuttaṁ.",
  "atk-vin01a2:1089_3": "Tampi tattheva ‘‘atītattabhāvaṁ sandhāya kathentassa pārājikaṁ na hoti, paccuppannattabhāvaṁ sandhāya kathentasseva hotī’’ti paṭikkhittaṁ.",
  "atk-vin01a2:1090_0": "Suddhikavārakathāvaṇṇanā",
  "atk-vin01a2:1091_0": "200.",
  "atk-vin01a2:1091_1": "Evaṁ jhānādīni dasa mātikāpadāni vitthāretvā idāni uttarimanussadhammaṁ ullapanto yaṁ sampajānamusāvādaṁ bhaṇati, tassa aṅgaṁ dassetvā tasseva vitthārassa vasena cakkapeyyālaṁ bandhanto ullapanākārañca āpattibhedañca dassetuṁ ‘‘tīhākārehī’’tiādimāha.",
  "atk-vin01a2:1091_2": "Tattha suddhikavāro vattukāmavāro paccayapaṭisaṁyuttavāroti tayo mahāvārā.",
  "atk-vin01a2:1091_3": "Tesu suddhikavāre paṭhamajjhānaṁ ādiṁ katvā yāva mohā cittaṁ vinīvaraṇapadaṁ, tāva ekamekasmiṁ pade samāpajjiṁ, samāpajjāmi, samāpanno, lābhīmhi, vasīmhi, sacchikataṁ mayāti imesu chasu padesu ekamekaṁ padaṁ tīhākārehi, catūhi, pañcahi, chahi, sattahākārehīti evaṁ pañcakkhattuṁ yojetvā suddhikanayo nāma vutto.",
  "atk-vin01a2:1091_4": "Tato paṭhamañca jhānaṁ, dutiyañca jhānanti evaṁ paṭhamajjhānena saddhiṁ ekamekaṁ padaṁ ghaṭentena sabbapadāni ghaṭetvā teneva vitthārena khaṇḍacakkaṁ nāma vuttaṁ.",
  "atk-vin01a2:1091_5": "Tañhi puna ānetvā paṭhamajjhānādīhi na yojitaṁ, tasmā ‘‘khaṇḍacakka’’nti vuccati.",
  "atk-vin01a2:1091_6": "Tato dutiyañca jhānaṁ, tatiyañca jhānanti evaṁ dutiyajjhānena saddhiṁ ekamekaṁ padaṁ ghaṭetvā puna ānetvā paṭhamajjhānena saddhiṁ sambandhitvā teneva vitthārena baddhacakkaṁ nāma vuttaṁ.",
  "atk-vin01a2:1091_7": "Tato yathā dutiyajjhānena saddhiṁ, evaṁ tatiyajjhānādīhipi saddhiṁ, ekamekaṁ padaṁ ghaṭetvā puna ānetvā dutiyajjhānādīhi saddhiṁ sambandhitvā teneva vitthārena aññānipi ekūnatiṁsa baddhacakkāni vatvā ekamūlakanayo niṭṭhāpito.",
  "atk-vin01a2:1091_8": "Pāṭho pana saṅkhepena dassito, so asammuyhantena vitthārato veditabbo.",
  "atk-vin01a2:1092_0": "Yathā ca ekamūlako, evaṁ dumūlakādayopi sabbamūlakapariyosānā catunnaṁ satānaṁ upari pañcatiṁsa nayā vuttā.",
  "atk-vin01a2:1092_1": "Seyyathidaṁ – dvimūlakā ekūnatiṁsa, timūlakā aṭṭhavīsa, catumūlakā sattavīsa;",
  "atk-vin01a2:1092_2": "evaṁ pañcamūlakādayopi ekekaṁ ūnaṁ katvā yāva tiṁsamūlakā, tāva veditabbā.",
  "atk-vin01a2:1092_3": "Pāṭhe pana tesaṁ nāmampi saṅkhipitvā ‘‘idaṁ sabbamūlaka’’nti tiṁsamūlakanayo eko dassito.",
  "atk-vin01a2:1092_4": "Yasmā ca suññāgārapadaṁ jhānena aghaṭitaṁ sīsaṁ na otarati, tasmā taṁ anāmasitvā mohā cittaṁ vinīvaraṇapadapariyosānāyeva sabbattha yojanā dassitāti veditabbā.",
  "atk-vin01a2:1092_5": "Evaṁ paṭhamajjhānādīni paṭipāṭiyā vā uppaṭipāṭiyā vā dutiyajjhānādīhi ghaṭetvā vā aghaṭetvā vā samāpajjintiādinā nayena ullapato mokkho natthi, pārājikaṁ āpajjatiyevāti.",
  "atk-vin01a2:1093_0": "Imassa atthassa dassanavasena vutte ca panetasmiṁ suddhikamahāvāre ayaṁ saṅkhepato atthavaṇṇanā – tīhākārehīti sampajānamusāvādassa aṅgabhūtehi tīhi kāraṇehi.",
  "atk-vin01a2:1093_1": "Pubbevassa hotīti pubbabhāgeyeva assa puggalassa evaṁ hoti ‘‘musā bhaṇissa’’nti.",
  "atk-vin01a2:1093_2": "Bhaṇantassa hotīti bhaṇamānassa hoti.",
  "atk-vin01a2:1093_3": "Bhaṇitassa hotīti bhaṇite assa hoti, yaṁ vattabbaṁ tasmiṁ vutte hotīti attho.",
  "atk-vin01a2:1093_4": "Atha vā bhaṇitassāti vuttavato niṭṭhitavacanassa hotīti.",
  "atk-vin01a2:1093_5": "Yo evaṁ pubbabhāgepi jānāti, bhaṇantopi jānāti, pacchāpi jānāti, ‘‘musā mayā bhaṇita’’nti so ‘‘paṭhamajjhānaṁ samāpajji’’nti bhaṇanto pārājikaṁ āpajjatīti ayamettha attho dassito.",
  "atk-vin01a2:1093_6": "Kiñcāpi dassito, atha kho ayamettha viseso – pucchā tāva hoti ‘‘‘musā bhaṇissa’nti pubbabhāgo atthi, ‘musā mayā bhaṇita’nti pacchābhāgo natthi, vuttamattameva hi koci pamussati, kiṁ tassa pārājikaṁ hoti, na hotī’’ti?",
  "atk-vin01a2:1093_7": "Sā evaṁ aṭṭhakathāsu vissajjitā – pubbabhāge ‘‘musā bhaṇissa’’nti ca bhaṇantassa ‘‘musā bhaṇāmī’’ti ca jānato pacchābhāge ‘‘musā mayā bhaṇita’’nti na sakkā na bhavituṁ. Sacepi na hoti pārājikameva.",
  "atk-vin01a2:1093_8": "Purimameva hi aṅgadvayaṁ pamāṇaṁ.",
  "atk-vin01a2:1093_9": "Yassāpi pubbabhāge ‘‘musā bhaṇissa’’nti ābhogo natthi, bhaṇanto pana ‘‘musā bhaṇāmī’’ti jānāti, bhaṇitepi ‘‘musā mayā bhaṇita’’nti jānāti, so āpattiyā na kāretabbo. Pubbabhāgo hi pamāṇataro.",
  "atk-vin01a2:1093_10": "Tasmiṁ asati davā bhaṇitaṁ vā ravā bhaṇitaṁ vā hotī’’ti.",
  "atk-vin01a2:1094_0": "Ettha ca taṁñāṇatā ca ñāṇasamodhānañca pariccajitabbaṁ.",
  "atk-vin01a2:1094_1": "Taṁñāṇatā pariccajitabbāti yena cittena ‘‘musā bhaṇissa’’nti jānāti, teneva ‘‘musā bhaṇāmī’’ti ca ‘‘musā mayā bhaṇita’’nti ca jānātīti evaṁ ekacitteneva tīsu khaṇesu jānātīti ayaṁ taṁññaṇatā pariccajitabbā, na hi sakkā teneva cittena taṁ cittaṁ jānituṁ yathā na sakkā teneva asinā so asi chinditunti.",
  "atk-vin01a2:1094_2": "Purimaṁ purimaṁ pana cittaṁ pacchimassa pacchimassa cittassa tathā uppattiyā paccayo hutvā nirujjhati. Tenetaṁ vuccati –",
  "atk-vin01a2:1095_0": "‘‘Pamāṇaṁ pubbabhāgova, tasmiṁ sati na hessati;",
  "atk-vin01a2:1096_0": "Sesadvayanti nattheta, miti vācā tivaṅgikā’’ti.",
  "atk-vin01a2:1097_0": "‘‘Ñāṇasamodhānaṁ pariccajitabba’’nti etāni tīṇi cittāni ekakkhaṇe uppajjantīti na gahetabbāni. Idañhi cittaṁ nāma –",
  "atk-vin01a2:1098_0": "Aniruddhamhi paṭhame, na uppajjati pacchimaṁ;",
  "atk-vin01a2:1099_0": "Nirantaruppajjanato, ekaṁ viya pakāsati.",
  "atk-vin01a2:1100_0": "Ito paraṁ pana yvāyaṁ ‘‘paṭhamaṁ jhānaṁ samāpajji’’nti sampajānamusā bhaṇati, yasmā so ‘‘natthi me paṭhamaṁ jhāna’’nti evaṁdiṭṭhiko hoti, tassa hi atthevāyaṁ laddhi.",
  "atk-vin01a2:1100_1": "Tathā ‘‘natthi me paṭhamaṁ jhāna’’nti evamassa khamati ceva ruccati ca.",
  "atk-vin01a2:1100_2": "Evaṁsabhāvameva cassa cittaṁ ‘‘natthi me paṭhamaṁ jhāna’’nti.",
  "atk-vin01a2:1100_3": "Yadā pana musā vattukāmo hoti, tadā taṁ diṭṭhiṁ vā diṭṭhiyā saha khantiṁ vā diṭṭhikhantīhi saddhiṁ ruciṁ vā, diṭṭhikhantirucīhi saddhiṁ bhāvaṁ vā vinidhāya nikkhipitvā paṭicchādetvā abhūtaṁ katvā bhaṇati, tasmā tesampi vasena aṅgabhedaṁ dassetuṁ ‘‘catūhākārehī’’tiādi vuttaṁ.",
  "atk-vin01a2:1100_4": "Parivāre ca ‘‘aṭṭhaṅgiko musāvādo’’ti (paṭi.",
  "atk-vin01a2:1100_5": "328) vuttattā tattha adhippetāya saññāya saddhiṁ aññopi idha ‘‘aṭṭhahākārehī’’ti eko nayo yojetabbo.",
  "atk-vin01a2:1101_0": "Ettha ca vinidhāya diṭṭhinti balavadhammavinidhānavasenetaṁ vuttaṁ.",
  "atk-vin01a2:1101_1": "Vinidhāya khantintiādīni tato dubbaladubbalānaṁ vinidhānavasena.",
  "atk-vin01a2:1101_2": "Vinidhāya saññanti idaṁ panettha sabbadubbaladhammavinidhānaṁ.",
  "atk-vin01a2:1101_3": "Saññāmattampi nāma avinidhāya sampajānamusā bhāsissatīti netaṁ ṭhānaṁ vijjati.",
  "atk-vin01a2:1101_4": "Yasmā pana ‘‘samāpajjissāmī’’tiādinā anāgatavacanena pārājikaṁ na hoti, tasmā ‘‘samāpajji’’ntiādīni atītavattamānapadāneva pāṭhe vuttānīti veditabbāni.",
  "atk-vin01a2:1102_0": "207.",
  "atk-vin01a2:1102_1": "Ito paraṁ sabbampi imasmiṁ suddhikamahāvāre uttānatthameva.",
  "atk-vin01a2:1102_2": "Na hettha taṁ atthi – yaṁ iminā vinicchayena na sakkā bhaveyya viññātuṁ, ṭhapetvā kilesappahānapadassa padabhājane ‘‘rāgo me catto vanto’’tiādīnaṁ padānaṁ atthaṁ.",
  "atk-vin01a2:1102_3": "Svāyaṁ vuccati – ettha hi cattoti idaṁ sakabhāvapariccajanavasena vuttaṁ.",
  "atk-vin01a2:1102_4": "Vantoti idaṁ puna anādiyanabhāvadassanavasena.",
  "atk-vin01a2:1102_5": "Muttoti idaṁ santatito vimocanavasena.",
  "atk-vin01a2:1102_6": "Pahīnoti idaṁ muttassāpi kvaci anavaṭṭhānadassanavasena.",
  "atk-vin01a2:1102_7": "Paṭinissaṭṭhoti idaṁ pubbe ādinnapubbassa paṭinissaggadassanavasena.",
  "atk-vin01a2:1102_8": "Ukkheṭitoti idaṁ ariyamaggena uttāsitattā puna anallīyanabhāvadassanavasena.",
  "atk-vin01a2:1102_9": "Svāyamattho saddasatthato pariyesitabbo .",
  "atk-vin01a2:1102_10": "Samukkheṭitoti idaṁ suṭṭhu uttāsetvā aṇusahagatassāpi puna anallīyanabhāvadassanavasena vuttanti.",
  "atk-vin01a2:1103_0": "Suddhikavārakathā niṭṭhitā.",
  "atk-vin01a2:1104_0": "Vattukāmavārakathā",
  "atk-vin01a2:1105_0": "215.",
  "atk-vin01a2:1105_1": "Vattukāmavārepi ‘‘tīhākārehī’’tiādīnaṁ attho, vārapeyyālappabhedo ca sabbo idha vuttanayeneva veditabbo.",
  "atk-vin01a2:1105_2": "Kevalañhi yaṁ ‘‘mayā virajjhitvā aññaṁ vattukāmena aññaṁ vuttaṁ, tasmā natthi mayhaṁ āpattī’’ti evaṁ okāsagavesakānaṁ pāpapuggalānaṁ okāsanisedhanatthaṁ vutto.",
  "atk-vin01a2:1105_3": "Yatheva hi ‘‘buddhaṁ paccakkhāmī’’ti vattukāmo ‘‘dhammaṁ paccakkhāmī’’tiādīsu sikkhāpaccakkhānapadesu yaṁ vā taṁ vā vadantopi khette otiṇṇattā sikkhāpaccakkhātakova hoti;",
  "atk-vin01a2:1105_4": "evaṁ paṭhamajjhānādīsu uttarimanussadhammapadesu yaṁkiñci ekaṁ vattukāmo tato aññaṁ yaṁ vā taṁ vā vadantopi khette otiṇṇattā pārājikova hoti.",
  "atk-vin01a2:1105_5": "Sace yassa vadati, so tamatthaṁ taṅkhaṇaññeva jānāti.",
  "atk-vin01a2:1105_6": "Jānanalakkhaṇañcettha sikkhāpaccakkhāne vuttanayeneva veditabbaṁ.",
  "atk-vin01a2:1106_0": "Ayaṁ pana viseso – sikkhāpaccakkhānaṁ hatthamuddāya sīsaṁ na otarati.",
  "atk-vin01a2:1106_1": "Idaṁ abhūtārocanaṁ hatthamuddāyapi otarati.",
  "atk-vin01a2:1106_2": "Yo hi hatthavikārādīhipi aṅgapaccaṅgacopanehi abhūtaṁ uttarimanussadhammaṁ viññattipathe ṭhitassa puggalassa āroceti, so ca tamatthaṁ jānāti, pārājikova hoti.",
  "atk-vin01a2:1106_3": "Atha pana yassa āroceti, so na jānāti ‘‘ki ayaṁ bhaṇatī’’ti, saṁsayaṁ vā āpajjati, ciraṁ vīmaṁsitvā vā pacchā jānāti, appaṭivijānanto icceva saṅkhyaṁ gacchati.",
  "atk-vin01a2:1106_4": "Evaṁ appaṭivijānantassa vutte thullaccayaṁ hoti.",
  "atk-vin01a2:1106_5": "Yo pana jhānādīni attano adhigamavasena vā uggahaparipucchādivasena vā na jānāti, kevalaṁ jhānanti vā vimokkhoti vā vacanamattameva sutaṁ hoti, sopi tena vutte ‘‘jhānaṁ kira samāpajjinti esa vadatī’’ti yadi ettakamattampi jānāti, jānāticceva saṅkhyaṁ gacchati. Tassa vutte pārājikameva.",
  "atk-vin01a2:1106_6": "Seso ekassa vā dvinnaṁ vā bahūnaṁ vā niyamitāniyamitavasena viseso sabbo sikkhāpaccakkhānakathāyaṁ vuttanayeneva veditabboti.",
  "atk-vin01a2:1107_0": "Vattukāmavārakathā niṭṭhitā.",
  "atk-vin01a2:1108_0": "Paccayapaṭisaṁyuttavārakathā",
  "atk-vin01a2:1109_0": "220.",
  "atk-vin01a2:1109_1": "Paccayapaṭisaṁyuttavārepi – sabbaṁ vārapeyyālabhedaṁ pubbe āgatapadānañca atthaṁ vuttanayeneva ñatvā pāḷikkamo tāva evaṁ jānitabbo.",
  "atk-vin01a2:1109_2": "Ettha hi ‘‘yo te vihāre vasi, yo te cīvaraṁ paribhuñji, yo te piṇḍapātaṁ paribhuñji, yo te senāsanaṁ paribhuñji, yo te gilānapaccayabhesajjaparikkhāraṁ paribhuñjī’’ti ime pañca paccattavacanavārā, ‘‘yena te vihāro paribhutto’’tiādayo pañca karaṇavacanavārā, ‘‘yaṁ tvaṁ āgamma vihāraṁ adāsī’’tiādayo pañca upayogavacanavārā vuttā , tesaṁ vasena idha vuttena suññāgārapadena saddhiṁ pubbe vuttesu paṭhamajjhānādīsu sabbapadesu vārapeyyālabhedo veditabbo.",
  "atk-vin01a2:1109_3": "‘‘Yo te vihāre, yena te vihāro, yaṁ tvaṁ āgamma vihāra’’nti evaṁ pariyāyena vuttattā pana ‘‘aha’’nti ca avuttattā paṭivijānantassa vuttepi idha thullaccayaṁ, apaṭivijānantassa dukkaṭanti ayamettha vinicchayo.",
  "atk-vin01a2:1110_0": "Anāpattibhedakathā",
  "atk-vin01a2:1111_0": "Evaṁ vitthāravasena āpattibhedaṁ dassetvā idāni anāpattiṁ dassento ‘‘anāpatti adhimānenā’’tiādimāha.",
  "atk-vin01a2:1111_1": "Tattha adhimānenāti adhigatamānena samudācarantassa anāpatti.",
  "atk-vin01a2:1111_2": "Anullapanādhippāyassāti kohaññe icchācāre aṭhatvā anullapanādhippāyassa sabrahmacārīnaṁ santike aññaṁ byākarontassa anāpatti.",
  "atk-vin01a2:1111_3": "Ummattakādayo pubbe vuttanayāeva.",
  "atk-vin01a2:1111_4": "Idha pana ādikammikā vaggumudātīriyā bhikkhū. Tesaṁ anāpattīti.",
  "atk-vin01a2:1112_0": "Padabhājanīyavaṇṇanā niṭṭhitā.",
  "atk-vin01a2:1113_0": "Samuṭṭhānādīsu idaṁ sikkhāpadaṁ tisamuṭṭhānaṁ – hatthamuddāya ārocentassa kāyacittato, vacībhedena ārocentassa vācācittato, ubhayaṁ karontassa kāyavācācittato samuṭṭhāti.",
  "atk-vin01a2:1113_1": "Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedanaṁ hasantopi hi somanassiko ullapati bhāyantopi majjhattopīti.",
  "atk-vin01a2:1114_0": "Vinītavatthuvaṇṇanā",
  "atk-vin01a2:1115_0": "223.",
  "atk-vin01a2:1115_1": "Vinītavatthūsu – adhimānavatthu anupaññattiyaṁ vuttanayameva.",
  "atk-vin01a2:1116_0": "Dutiyavatthusmiṁ – paṇidhāyāti patthanaṁ katvā.",
  "atk-vin01a2:1116_1": "Evaṁ maṁ jano sambhāvessatīti evaṁ araññe vasantaṁ maṁ jano arahatte vā sekkhabhūmiyaṁ vā sambhāvessati, tato lokassa sakkato bhavissāmi garukato mānito pūjitoti.",
  "atk-vin01a2:1116_2": "Āpatti dukkaṭassāti evaṁ paṇidhāya ‘‘araññe vasissāmī’’ti gacchantassa padavāre padavāre dukkaṭaṁ.",
  "atk-vin01a2:1116_3": "Tathā araññe kuṭikaraṇacaṅkamananisīdananivāsanapāvuraṇādīsu sabbakiccesu payoge payoge dukkaṭaṁ.",
  "atk-vin01a2:1116_4": "Tasmā evaṁ araññe na vasitabbaṁ.",
  "atk-vin01a2:1116_5": "Evaṁ vasanto hi sambhāvanaṁ labhatu vā mā vā dukkaṭaṁ āpajjati.",
  "atk-vin01a2:1116_6": "Yo pana samādinnadhutaṅgo ‘‘dhutaṅgaṁ rakkhissāmī’’ti vā ‘‘gāmante me vasato cittaṁ vikkhipati, araññaṁ sappāya’’nti cintetvā vā ‘‘addhā araññe tiṇṇaṁ vivekānaṁ aññataraṁ pāpuṇissāmī’’ti vā ‘‘araññaṁ pavisitvā arahattaṁ apāpuṇitvā na nikkhamissāmī’’ti vā ‘‘araññavāso nāma bhagavatā pasattho, mayi ca araññe vasante bahū sabrahmacārino gāmantaṁ hitvā āraññakā bhavissantī’’ti vā evaṁ anavajjavāsaṁ vasitukāmo hoti, tena vasitabbaṁ.",
  "atk-vin01a2:1117_0": "Tatiyavatthusmimpi – ‘‘abhikkantādīni saṇṭhapetvā piṇḍāya carissāmī’’ti nivāsanapārupanakiccato pabhuti yāva bhojanapariyosānaṁ tāva payoge payoge dukkaṭaṁ.",
  "atk-vin01a2:1117_1": "Sambhāvanaṁ labhatu vā mā vā dukkaṭameva.",
  "atk-vin01a2:1117_2": "Khandhakavattasekhiyavattaparipūraṇatthaṁ pana sabrahmacārīnaṁ diṭṭhānugatiāpajjanatthaṁ vā pāsādikehi abhikkamapaṭikkamādīhi piṇḍāya pavisanto anupavajjo viññūnanti.",
  "atk-vin01a2:1118_0": "Catutthapañcamavatthūsu – ‘‘yo te vihāre vasī’’ti ettha vuttanayeneva ‘‘aha’’nti avuttattā pārājikaṁ natthi.",
  "atk-vin01a2:1118_1": "Attupanāyikameva hi samudācarantassa pārājikaṁ vuttaṁ.",
  "atk-vin01a2:1119_0": "Paṇidhāya caṅkamītiādīni heṭṭhā vuttanayāneva.",
  "atk-vin01a2:1120_0": "Saṁyojanavatthusmiṁ – saṁyojanā pahīnātipi ‘‘dasa saṁyojanā pahīnā’’tipi ‘‘ekaṁ saṁyojanaṁ pahīna’’ntipi vadato kilesappahānameva ārocitaṁ hoti, tasmā pārājikaṁ.",
  "atk-vin01a2:1121_0": "224.",
  "atk-vin01a2:1121_1": "Rahovatthūsu – raho ullapatīti ‘‘rahogato arahā aha’’nti vadati, na manasā cintitameva karoti. Tenettha dukkaṭaṁ vuttaṁ.",
  "atk-vin01a2:1122_0": "Vihāravatthuupaṭṭhānavatthu ca vuttanayameva.",
  "atk-vin01a2:1123_0": "225.",
  "atk-vin01a2:1123_1": "Na dukkaravatthusmiṁ – tassa bhikkhuno ayaṁ laddhi – ‘‘ariyapuggalāva bhagavato sāvakā’’ti.",
  "atk-vin01a2:1123_2": "Tenāha – ‘‘ye kho te bhagavato sāvakā te evaṁ vadeyyu’’nti.",
  "atk-vin01a2:1123_3": "Yasmā cassa ayamadhippāyo – ‘‘sīlavatā āraddhavipassakena na dukkaraṁ aññaṁ byākātuṁ, paṭibalo so arahattaṁ pāpuṇitu’’nti.",
  "atk-vin01a2:1123_4": "Tasmā ‘‘anullapanādhippāyo aha’’nti āha.",
  "atk-vin01a2:1124_0": "Vīriyavatthusmiṁ ārādhanīyoti sakkā ārādhetuṁ sampādetuṁ nibbattetunti attho. Sesaṁ vuttanayameva.",
  "atk-vin01a2:1125_0": "Maccuvatthusmiṁ so bhikkhu ‘‘yassa vippaṭisāro uppajjati, so bhāyeyya.",
  "atk-vin01a2:1125_1": "Mayhaṁ pana avippaṭisāravatthukāni parisuddhāni sīlāni, svāhaṁ kiṁ maraṇassa bhāyissāmī’’ti etamatthavasaṁ paṭicca ‘‘nāhaṁ āvuso maccuno bhāyāmī’’ti āha. Tenassa anāpatti.",
  "atk-vin01a2:1126_0": "Vippaṭisāravatthusmimpi eseva nayo.",
  "atk-vin01a2:1126_1": "Tato parāni tīṇi vatthūni vīriyavatthusadisāneva.",
  "atk-vin01a2:1127_0": "Vedanāvatthūsupaṭhamasmiṁ tāva so bhikkhu paṭisaṅkhānabalena adhivāsanakhantiyaṁ ṭhatvā ‘‘nāvuso sakkā yena vā tena vā adhivāsetu’’nti āha. Tenassa anāpatti.",
  "atk-vin01a2:1128_0": "Dutiye pana attupanāyikaṁ akatvā ‘‘nāvuso sakkā puthujjanenā’’ti pariyāyena vuttattā thullaccayaṁ.",
  "atk-vin01a2:1129_0": "226.Brāhmaṇavatthūsuso kira brāhmaṇo na kevalaṁ ‘‘āyantu bhonto arahanto’’ti āha.",
  "atk-vin01a2:1129_1": "Yaṁ yaṁ panassa vacanaṁ mukhato niggacchati, sabbaṁ ‘‘arahantānaṁ āsanāni paññapetha, pādodakaṁ detha, arahanto pāde dhovantū’’ti arahantavādapaṭisaṁyuttaṁyeva.",
  "atk-vin01a2:1129_2": "Taṁ panassa pasādabhaññaṁ saddhācaritattā attano saddhābalena samussāhitassa vacanaṁ.",
  "atk-vin01a2:1129_3": "Tasmā bhagavā ‘‘anāpatti, bhikkhave, pasādabhaññe’’ti āha.",
  "atk-vin01a2:1129_4": "Evaṁ vuccamānena pana bhikkhunā na haṭṭhatuṭṭheneva paccayā paribhuñjitabbā, ‘‘arahattasampāpikaṁ paṭipadaṁ paripūressāmī’’ti evaṁ yogo karaṇīyoti.",
  "atk-vin01a2:1130_0": "Aññabyākaraṇavatthūnisaṁyojanavatthusadisāneva.",
  "atk-vin01a2:1130_1": "Agāravatthusmiṁ so bhikkhu gihibhāve anatthikatāya anapekkhatāya ‘‘abhabbo kho āvuso mādiso’’ti āha, na ullapanādhippāyena. Tenassa anāpatti.",
  "atk-vin01a2:1131_0": "227.Āvaṭakāmavatthusmiṁ so bhikkhu vatthukāmesu ca kilesakāmesu ca lokiyeneva ādīnavadassanena nirapekkho.",
  "atk-vin01a2:1131_1": "Tasmā ‘‘āvaṭā me āvuso kāmā’’ti āha. Tenassa anāpatti.",
  "atk-vin01a2:1131_2": "Ettha ca āvaṭāti āvāritā nivāritā, paṭikkhittāti attho.",
  "atk-vin01a2:1132_0": "Abhirativatthusmiṁ so bhikkhu sāsane anukkaṇṭhitabhāvena uddesaparipucchādīsu ca abhiratabhāvena ‘‘abhirato ahaṁ āvuso paramāya abhiratiyā’’ti āha, na ullapanādhippāyena. Tenassa anāpatti.",
  "atk-vin01a2:1133_0": "Pakkamanavatthusmiṁ yo imamhā āvāsā paṭhamaṁ pakkamissatīti evaṁ āvāsaṁ vā maṇḍapaṁ vā sīmaṁ vā yaṁkiñci ṭhānaṁ paricchinditvā katāya katikāya yo ‘‘maṁ arahāti jānantū’’ti tamhā ṭhānā paṭhamaṁ pakkamati, pārājiko hoti.",
  "atk-vin01a2:1133_1": "Yo pana ācariyupajjhāyānaṁ vā kiccena mātāpitūnaṁ vā kenacideva karaṇīyena bhikkhācāratthaṁ vā uddesaparipucchānaṁ vā atthāya aññena vā tādisena karaṇīyena taṁ ṭhānaṁ atikkamitvā gacchati, anāpatti.",
  "atk-vin01a2:1133_2": "Sacepissa evaṁ gatassa pacchā icchācāro uppajjati ‘‘na dānāhaṁ tattha gamissāmi evaṁ maṁ arahāti sambhāvessantī’’ti anāpattiyeva.",
  "atk-vin01a2:1134_0": "Yopi kenacideva karaṇīyena taṁ ṭhānaṁ patvā sajjhāyamanasikārādivasena aññavihito vā hutvā corādīhi vā anubaddho meghaṁ vā uṭṭhitaṁ disvā anovassakaṁ pavisitukāmo taṁ ṭhānaṁ atikkamati, anāpatti.",
  "atk-vin01a2:1134_1": "Yānena vā iddhiyā vā gacchantopi pārājikaṁ nāpajjati, padagamaneneva āpajjati.",
  "atk-vin01a2:1134_2": "Tampi yehi saha katikā katā, tehi saddhiṁ apubbaṁacarimaṁ gacchanto nāpajjati.",
  "atk-vin01a2:1134_3": "Evaṁ gacchantā hi sabbepi aññamaññaṁ rakkhanti.",
  "atk-vin01a2:1134_4": "Sacepi maṇḍaparukkhamūlādīsu kiñci ṭhānaṁ paricchinditvā ‘‘yo ettha nisīdati vā caṅkamati vā, taṁ arahāti jānissāma’’ pupphāni vā ṭhapetvā ‘‘yo imāni gahetvā pūjaṁ karissati, taṁ arahāti jānissāmā’’tiādinā nayena katikā katā hoti, tatrāpi icchācāravasena tathā karontassa pārājikameva.",
  "atk-vin01a2:1134_5": "Sacepi upāsakena antarāmagge vihāro vā kato hoti, cīvarādīni vā ṭhapitāni honti, ‘‘ye arahanto te imasmiṁ vihāre vasantu, cīvarādīni ca gaṇhantū’’ti.",
  "atk-vin01a2:1134_6": "Tatrāpi icchācāravasena vasantassa vā cīvarādīni vā gaṇhantassa pārājikameva .",
  "atk-vin01a2:1134_7": "Etaṁ pana adhammikakatikavattaṁ , tasmā na kātabbaṁ, aññaṁ vā evarūpaṁ ‘‘imasmiṁ temāsabbhantare sabbeva āraññakā hontu, piṇḍapātikaṅgādiavasesadhutaṅgadharā vā atha vā sabbeva khīṇāsavā hontū’’ti evamādi.",
  "atk-vin01a2:1134_8": "Nānāverajjakā hi bhikkhū sannipatanti.",
  "atk-vin01a2:1134_9": "Tattha keci dubbalā appathāmā evarūpaṁ vattaṁ anupāletuṁ na sakkonti.",
  "atk-vin01a2:1134_10": "Tasmā evarūpampi vattaṁ na kātabbaṁ.",
  "atk-vin01a2:1134_11": "‘‘Imaṁ temāsaṁ sabbeheva na uddisitabbaṁ, na paripucchitabbaṁ, na pabbājetabbaṁ, mūgabbataṁ gaṇhitabbaṁ, bahi sīmaṭṭhassāpi saṅghalābho dātabbo’’ti evamādikaṁ pana na kātabbameva.",
  "atk-vin01a2:1135_0": "228.Lakkhaṇasaṁyutte yvāyaṁ āyasmā ca lakkhaṇoti lakkhaṇatthero vutto, esa jaṭilasahassassa abbhantare ehibhikkhūpasampadāya upasampanno ādittapariyāyāvasāne arahattappatto eko mahāsāvakoti veditabbo.",
  "atk-vin01a2:1135_1": "Yasmā panesa lakkhaṇasampannena sabbākāraparipūrena brahmasamena attabhāvena samannāgato, tasmā lakkhaṇoti saṅkhaṁ gato.",
  "atk-vin01a2:1135_2": "Mahāmoggallānatthero pana pabbajitadivasato sattame divase arahattappatto dutiyo aggasāvako.",
  "atk-vin01a2:1136_0": "Sitaṁ pātvākāsīti mandahasitaṁ pātuakāsi, pakāsayi dassesīti vuttaṁ hoti.",
  "atk-vin01a2:1136_1": "Kiṁ pana disvā thero sitaṁ pātvākāsīti?",
  "atk-vin01a2:1136_2": "Upari pāḷiyaṁ āgataṁ aṭṭhikasaṅkhalikaṁ ekaṁ petaloke nibbattaṁ sattaṁ disvā, tañca kho dibbena cakkhunā, na pasādacakkhunā.",
  "atk-vin01a2:1136_3": "Pasādacakkhussa hi ete attabhāvā na āpāthaṁ āgacchanti.",
  "atk-vin01a2:1136_4": "Evarūpaṁ pana attabhāvaṁ disvā kāruññe kātabbe kasmā sitaṁ pātvākāsīti?",
  "atk-vin01a2:1136_5": "Attano ca buddhañāṇassa ca sampattisamanussaraṇato.",
  "atk-vin01a2:1136_6": "Tañhi disvā thero ‘‘adiṭṭhasaccena nāma puggalena paṭilabhitabbā evarūpā attabhāvā mutto ahaṁ, lābhā vata me, suladdhaṁ vata me’’ti attano ca sampattiṁ anussaritvā ‘‘aho buddhassa bhagavato ñāṇasampatti, yo ‘kammavipāko, bhikkhave, acinteyyo; na cintetabbo’ti (a. ni.",
  "atk-vin01a2:1136_7": "4.77) desesi, paccakkhaṁ vata katvā buddhā desenti, suppaṭividdhā buddhānaṁ dhammadhātū’’ti evaṁ buddhañāṇasampattiñca saritvā sitaṁ pātvākāsīti.",
  "atk-vin01a2:1136_8": "Yasmā pana khīṇāsavā nāma na akāraṇā sitaṁ pātukaronti, tasmā taṁ lakkhaṇatthero pucchi – ‘‘ko nu kho āvuso moggallāna hetu, ko paccayo sitassa pātukammāyā’’ti.",
  "atk-vin01a2:1136_9": "Thero pana yasmā yehi ayaṁ upapatti sāmaṁ adiṭṭhā, te dussaddhāpayā honti, tasmā bhagavantaṁ sakkhiṁ katvā byākātukāmatāya ‘‘akālo kho, āvuso’’tiādimāha .",
  "atk-vin01a2:1136_10": "Tato bhagavato santike puṭṭho ‘‘idhāhaṁ āvuso’’tiādinā nayena byākāsi.",
  "atk-vin01a2:1137_0": "Tattha aṭṭhikasaṅkhalikanti setaṁ nimmaṁsalohitaṁ aṭṭhisaṅghātaṁ.",
  "atk-vin01a2:1137_1": "Gijjhāpi kākāpi kulalāpīti etepi yakkhagijjhā ceva yakkhakākā ca yakkhakulalā ca paccetabbā.",
  "atk-vin01a2:1137_2": "Pākatikānaṁ pana gijjhādīnaṁ āpāthampi etaṁ rūpaṁ nāgacchati.",
  "atk-vin01a2:1137_3": "Anupatitvā anupatitvāti anubandhitvā anubandhitvā.",
  "atk-vin01a2:1137_4": "Vituḍentīti vinivijjhitvā gacchanti.",
  "atk-vin01a2:1137_5": "Vitudentīti vā pāṭho, asidhārūpamehi tikhiṇehi lohatuṇḍehi vijjhantīti attho.",
  "atk-vin01a2:1137_6": "Sā sudaṁ aṭṭassaraṁ karotīti ettha sudanti nipāto, sā aṭṭhikasaṅkhalikā aṭṭassaraṁ āturassaraṁ karotīti attho.",
  "atk-vin01a2:1137_7": "Akusalavipākānubhavanatthaṁ kira yojanappamāṇāpi tādisā attabhāvā nibbattanti, pasādussadā ca honti pakkagaṇḍasadisā;",
  "atk-vin01a2:1137_8": "tasmā sā aṭṭhikasaṅkhalikā balavavedanāturā tādisaṁ saramakāsīti.",
  "atk-vin01a2:1137_9": "Evañca pana vatvā puna āyasmā mahāmoggallāno ‘‘vaṭṭagāmikasattā nāma evarūpā attabhāvā na muccantī’’ti sattesu kāruññaṁ paṭicca uppannaṁ dhammasaṁvegaṁ dassento ‘‘tassa mayhaṁ āvuso etadahosi;",
  "atk-vin01a2:1137_10": "acchariyaṁ vata bho’’tiādimāha.",
  "atk-vin01a2:1138_0": "Bhikkhū ujjhāyantīti yesaṁ sā petūpapatti appaccakkhā, te ujjhāyanti .",
  "atk-vin01a2:1138_1": "Bhagavā pana therassānubhāvaṁ pakāsento ‘‘cakkhubhūtā vata bhikkhave sāvakā viharantī’’tiādimāha.",
  "atk-vin01a2:1138_2": "Tattha cakkhu bhūtaṁ jātaṁ uppannaṁ tesanti cakkhubhūtā;",
  "atk-vin01a2:1138_3": "bhūtacakkhukā uppannacakkhukā, cakkhuṁ uppādetvā, viharantīti attho. Dutiyapadepi eseva nayo.",
  "atk-vin01a2:1138_4": "Yatra hi nāmāti ettha yatrāti kāraṇavacanaṁ. Tatrāyamatthayojanā;",
  "atk-vin01a2:1138_5": "yasmā nāma sāvakopi evarūpaṁ ñassati vā dakkhati vā sakkhiṁ vā karissati, tasmā avocumha – ‘‘cakkhubhūtā vata bhikkhave sāvakā viharanti, ñāṇabhūtā vata bhikkhave sāvakā viharantī’’ti.",
  "atk-vin01a2:1139_0": "Pubbeva me so bhikkhave satto diṭṭhoti bodhimaṇḍe sabbaññutañāṇappaṭivedhena appamāṇesu cakkavāḷesu appamāṇe sattanikāye bhavagatiyoniṭhitinivāse ca paccakkhaṁ karontena mayā pubbeva so satto diṭṭhoti vadati.",
  "atk-vin01a2:1140_0": "Goghātakoti gāvo vadhitvā vadhitvā aṭṭhito maṁsaṁ mocetvā vikkiṇitvā jīvikakappanakasatto.",
  "atk-vin01a2:1140_1": "Tasseva kammassa vipākāvasesenāti tassa nānācetanāhi āyūhitassa aparāpariyakammassa.",
  "atk-vin01a2:1140_2": "Tatra hi yāya cetanāya narake paṭisandhi janitā, tassā vipāke parikkhīṇe avasesakammaṁ vā kammanimittaṁ vā ārammaṇaṁ katvā puna petādīsu paṭisandhi nibbattati, tasmā sā paṭisandhi kammasabhāgatāya vā ārammaṇasabhāgatāya vā ‘‘tasseva kammassa vipākāvaseso’’ti vuccati. Ayañca satto evaṁ upapanno.",
  "atk-vin01a2:1140_3": "Tenāha – ‘‘tasseva kammassa vipākāvasesenā’’ti.",
  "atk-vin01a2:1140_4": "Tassa kira narakā cavanakāle nimmaṁsakatānaṁ gunnaṁ aṭṭhirāsi eva nimittaṁ ahosi.",
  "atk-vin01a2:1140_5": "So paṭicchannampi taṁ kammaṁ viññūnaṁ pākaṭaṁ viya karonto aṭṭhisaṅkhalikapeto jāto.",
  "atk-vin01a2:1141_0": "229.",
  "atk-vin01a2:1141_1": "Maṁsapesivatthusmiṁ goghātakoti gomaṁsapesiyo katvā sukkhāpetvā vallūravikkayena anekāni vassāni jīvikaṁ kappesi.",
  "atk-vin01a2:1141_2": "Tenassa narakā cavanakāle maṁsapesiyeva nimittaṁ ahosi. So maṁsapesipeto jāto.",
  "atk-vin01a2:1142_0": "Maṁsapiṇḍavatthusmiṁ so sākuṇiko sakuṇe gahetvā vikkiṇanakāle nippakkhacamme maṁsapiṇḍamatte katvā vikkiṇanto jīvikaṁ kappesi.",
  "atk-vin01a2:1142_1": "Tenassa narakā cavanakāle maṁsapiṇḍova nimittaṁ ahosi. So maṁsapiṇḍapeto jāto.",
  "atk-vin01a2:1143_0": "Nicchavivatthusmiṁ tassa orabbhikassa eḷake vadhitvā niccamme katvā kappitajīvikassa purimanayeneva niccammaṁ eḷakasarīraṁ nimittamahosi. So nicchavipeto jāto.",
  "atk-vin01a2:1144_0": "Asilomavatthusmiṁ so sūkariko dīgharattaṁ nivāpapuṭṭhe sūkare asinā vadhitvā vadhitvā dīgharattaṁ jīvikaṁ kappesi.",
  "atk-vin01a2:1144_1": "Tenassa ukkhittāsikabhāvova nimittaṁ ahosi. Tasmā asilomapeto jāto.",
  "atk-vin01a2:1145_0": "Sattilomavatthusmiṁ so māgaviko ekaṁ migañca sattiñca gahetvā vanaṁ gantvā tassa migassa samīpaṁ āgatāgate mige sattiyā vijjhitvā māresi, tassa sattiyā vijjhanakabhāvoyeva nimittaṁ ahosi. Tasmā sattilomapeto jāto.",
  "atk-vin01a2:1146_0": "Usulomavatthusmiṁ kāraṇikoti rājāparādhike anekāhi kāraṇāhi pīḷetvā avasāne kaṇḍena vijjhitvā māraṇakapuriso.",
  "atk-vin01a2:1146_1": "So kira asukasmiṁ padese viddho maratīti ñatvāva vijjhati.",
  "atk-vin01a2:1146_2": "Tassevaṁ jīvikaṁ kappetvā narake uppannassa tato pakkāvasesena idhūpapattikāle usunā vijjhanabhāvoyeva nimittaṁ ahosi. Tasmā usulomapeto jāto.",
  "atk-vin01a2:1147_0": "Sūcilomavatthusmiṁ sārathīti assadamako.",
  "atk-vin01a2:1147_1": "Godamakotipi kurundaṭṭhakathāyaṁvuttaṁ.",
  "atk-vin01a2:1147_2": "Tassa patodasūciyā vijjhanabhāvoyeva nimittaṁ ahosi. Tasmā sūcilomapeto jāto.",
  "atk-vin01a2:1148_0": "Dutiyasūcilomavatthusmiṁ sūcakoti pesuññakārako .",
  "atk-vin01a2:1148_1": "So kira manusse aññamaññañca bhindi.",
  "atk-vin01a2:1148_2": "Rājakule ca ‘‘imassa imaṁ nāma atthi, iminā idaṁ nāma kata’’nti sūcetvā sūcetvā anayabyasanaṁ pāpesi.",
  "atk-vin01a2:1148_3": "Tasmā yathānena sūcetvā manussā bhinnā, tathā sūcīhi bhedanadukkhaṁ paccanubhotuṁ kammameva nimittaṁ katvā sūcilomapeto jāto.",
  "atk-vin01a2:1149_0": "Aṇḍabhāritavatthusmiṁ gāmakūṭoti vinicchayāmacco.",
  "atk-vin01a2:1149_1": "Tassa kammasabhāgatāya kumbhamattā mahāghaṭappamāṇā aṇḍā ahesuṁ.",
  "atk-vin01a2:1149_2": "So hi yasmā raho paṭicchanna ṭhāne lañjaṁ gahetvā kūṭavinicchayena pākaṭaṁ dosaṁ karonto sāmike assāmike akāsi.",
  "atk-vin01a2:1149_3": "Tasmāssa rahassaṁ aṅgaṁ pākaṭaṁ nibbattaṁ.",
  "atk-vin01a2:1149_4": "Yasmā daṇḍaṁ paṭṭhapento paresaṁ asayhaṁ bhāraṁ āropesi, tasmāssa rahassaṅgaṁ asayhabhāro hutvā nibbattaṁ.",
  "atk-vin01a2:1149_5": "Yasmā yasmiṁ ṭhāne ṭhitena samena bhavitabbaṁ, tasmiṁ ṭhatvā visamo ahosi, tasmāssa rahassaṅge visamā nisajjā ahosīti.",
  "atk-vin01a2:1150_0": "Pāradārikavatthusmiṁ so satto parassa rakkhitaṁ gopitaṁ sassāmikaṁ phassaṁ phusanto mīḷhasukhena kāmasukhena cittaṁ ramayitvā kammasabhāgatāya gūthaphassaṁ phusanto dukkhamanubhavituṁ tattha nibbatto.",
  "atk-vin01a2:1150_1": "Duṭṭhabrāhmaṇavatthu pākaṭameva.",
  "atk-vin01a2:1151_0": "230.Nicchavitthivatthusmiṁ yasmā mātugāmo nāma attano phasse anissaro, sā ca taṁ sāmikassa santakaṁ phassaṁ thenetvā paresaṁ abhiratiṁ uppādesi, tasmā kammasabhāgatāya sukhasamphassā dhaṁsitvā dukkhasamphassaṁ anubhavituṁ nicchavitthī hutvā upapannā.",
  "atk-vin01a2:1152_0": "Maṅgulitthivatthusmiṁ maṅgulinti virūpaṁ duddasikaṁ bībhacchaṁ, sā kira ikkhaṇikākammaṁ yakkhadāsikammaṁ karontī ‘‘iminā ca iminā ca evaṁ balikamme kate ayaṁ nāma tumhākaṁ vaḍḍhi bhavissatī’’ti mahājanassa gandhapupphādīni vañcanāya gahetvā mahājanaṁ duddiṭṭhiṁ micchādiṭṭhiṁ gaṇhāpesi, tasmā tāya kammasabhāgatāya gandhapupphādīnaṁ thenitattā duggandhā duddassanassa gāhitattā duddasikā virūpā bībhacchā hutvā nibbattā.",
  "atk-vin01a2:1153_0": "Okilinivatthusmiṁ uppakkaṁ okiliniṁ okirininti sā kira aṅgāracitake nipannā vipphandamānā viparivattamānā paccati, tasmā uppakkā ceva hoti kharena agginā pakkasarīrā;",
  "atk-vin01a2:1153_1": "okilinī ca kilinnasarīrā bindubindūni hissā sarīrato paggharanti.",
  "atk-vin01a2:1153_2": "Okirinī ca aṅgārasamparikiṇṇā, tassā hi heṭṭhatopi kiṁsukapupphavaṇṇā aṅgārā, ubhayapassesupi , ākāsatopissā upari aṅgārā patanti, tena vuttaṁ – ‘‘uppakkaṁ okiliniṁ okirini’’nti.",
  "atk-vin01a2:1153_3": "Sā issāpakatā sapattiṁ aṅgārakaṭāhena okirīti tassā kira kaliṅgarañño ekā nāṭakinī aṅgārakaṭāhaṁ samīpe ṭhapetvā gattato udakañca puñchati, pāṇinā ca sedaṁ karoti.",
  "atk-vin01a2:1153_4": "Rājāpi tāya saddhiṁ kathañca karoti, parituṭṭhākārañca dasseti.",
  "atk-vin01a2:1153_5": "Aggamahesī taṁ asahamānā issāpakatā hutvā acirapakkantassa rañño taṁ aṅgārakaṭāhaṁ gahetvā tassā upari aṅgāre okiri.",
  "atk-vin01a2:1153_6": "Sā taṁ kammaṁ katvā tādisaṁyeva vipākaṁ paccanubhavituṁ petaloke nibbattā.",
  "atk-vin01a2:1154_0": "Coraghātakavatthusmiṁ so rañño āṇāya dīgharattaṁ corānaṁ sīsāni chinditvā petaloke nibbattanto asīsakaṁ kabandhaṁ hutvā nibbatti.",
  "atk-vin01a2:1155_0": "Bhikkhuvatthusmiṁ pāpabhikkhūti lāmakabhikkhu.",
  "atk-vin01a2:1155_1": "So kira lokassa saddhādeyye cattāro paccaye paribhuñjitvā kāyavacīdvārehi asaṁ yato bhinnājīvo cittakeḷiṁ kīḷanto vicari.",
  "atk-vin01a2:1155_2": "Tato ekaṁ buddhantaraṁ niraye paccitvā petaloke nibbattanto bhikkhusadiseneva attabhāvena nibbatti.",
  "atk-vin01a2:1155_3": "Bhikkhunī-sikkhamānā-sāmaṇera-sāmaṇerīvatthūsupi ayameva vinicchayo.",
  "atk-vin01a2:1156_0": "231.",
  "atk-vin01a2:1156_1": "Tapodāvatthusmiṁ acchodakoti pasannodako. Sītodakoti sītalaudako. Sātodakoti madhurodako.",
  "atk-vin01a2:1156_2": "Setakoti parisuddho nissevālapaṇakakaddamo.",
  "atk-vin01a2:1156_3": "Suppatitthoti sundarehi titthehi upapanno. Ramaṇīyoti ratijanako.",
  "atk-vin01a2:1156_4": "Cakkamattānīti rathacakkappamāṇāni.",
  "atk-vin01a2:1156_5": "Kuthitā sandatīti tatrā santattā hutvā sandati.",
  "atk-vin01a2:1156_6": "Yatāyaṁ bhikkhaveti yato ayaṁ bhikkhave. So dahoti so rahado. Kuto panāyaṁ sandatīti?",
  "atk-vin01a2:1156_7": "Vebhārapabbatassa kira heṭṭhā bhummaṭṭhakanāgānaṁ pañcayojanasatikaṁ nāgabhavanaṁ devalokasadisaṁ maṇimayena talena ārāmuyyānehi ca samannāgataṁ;",
  "atk-vin01a2:1156_8": "tattha nāgānaṁ kīḷanaṭṭhāne so udakadaho, tato ayaṁ tapodā sandati.",
  "atk-vin01a2:1156_9": "Dvinnaṁ mahānirayānaṁ antarikāya āgacchatīti rājagahanagaraṁ kira āviñjetvā mahāpetaloko, tattha dvinnaṁ mahālohakumbhinirayānaṁ antarena ayaṁ tapodā āgacchati, tasmā kuthitā sandatīti.",
  "atk-vin01a2:1157_0": "Yuddhavatthusmiṁ nandī caratīti vijayabherī āhiṇḍati.",
  "atk-vin01a2:1157_1": "Rājā āvuso licchavīhīti thero kira attano divāṭṭhāne ca rattiṭṭhāne ca nisīditvā ‘‘licchavayo katahatthā katūpāsanā, rājā ca tehi saddhiṁ sampahāraṁ detī’’ti āvajjento dibbena cakkhunā rājānaṁ parājitaṁ palāyamānaṁ addasa.",
  "atk-vin01a2:1157_2": "Tato bhikkhū āmantetvā ‘‘rājā āvuso tumhākaṁ upaṭṭhāko licchavīhi pabhaggo’’ti āha.",
  "atk-vin01a2:1157_3": "Saccaṁ, bhikkhave, moggallāno āhāti parājikakāle āvajjitvā yaṁ diṭṭhaṁ taṁ bhaṇanto saccaṁ āha.",
  "atk-vin01a2:1158_0": "232.",
  "atk-vin01a2:1158_1": "Nāgogāhavatthusmiṁ sappinikāyāti evaṁnāmikāya.",
  "atk-vin01a2:1158_2": "Āneñjaṁ samādhinti anejaṁ acalaṁ kāyavācāvipphandavirahitaṁ catutthajjhānasamādhiṁ. Nāgānanti hatthīnaṁ.",
  "atk-vin01a2:1158_3": "Ogayha uttarantānanti ogayha ogāhetvā puna uttarantānaṁ.",
  "atk-vin01a2:1158_4": "Te kira gambhīraṁ udakaṁ otaritvā tattha nhatvā ca pivitvā ca soṇḍāya udakaṁ gahetvā aññamaññaṁ ālolentā uttaranti, tesaṁ evaṁ ogayha uttarantānanti vuttaṁ hoti.",
  "atk-vin01a2:1158_5": "Koñcaṁ karontānanti nadītīre ṭhatvā soṇḍaṁ mukhe pakkhipitvā koñcanādaṁ karontānaṁ.",
  "atk-vin01a2:1158_6": "Saddaṁ assosinti taṁ koñcanādasaddaṁ assosiṁ.",
  "atk-vin01a2:1158_7": "Attheso, bhikkhave, samādhi so ca kho aparisuddhoti atthi eso samādhi moggallānassa, so ca kho parisuddho na hoti.",
  "atk-vin01a2:1158_8": "Thero kira pabbajitato sattame divase tadahuarahattappatto aṭṭhasu samāpattīsu pañcahākārehi anāciṇṇavasībhāvo samādhiparipanthake dhamme na suṭṭhu parisodhetvā āvajjanasamāpajjanādhiṭṭhānavuṭṭhānapaccavekkhaṇānaṁ saññāmattakameva katvā catutthajjhānaṁ appetvā nisinno, jhānaṅgehi vuṭṭhāya nāgānaṁ saddaṁ sutvā ‘‘antosamāpattiyaṁ assosi’’nti evaṁsaññī ahosi.",
  "atk-vin01a2:1158_9": "Tena vuttaṁ – ‘‘attheso, bhikkhave, samādhi; so ca kho aparisuddho’’ti.",
  "atk-vin01a2:1159_0": "Sobhitavatthusmiṁ ahaṁ, āvuso, pañca kappasatāni anussarāmīti ekāvajjanena anussarāmīti āha.",
  "atk-vin01a2:1159_1": "Itarathā hi anacchariyaṁ ariyasāvakānaṁ paṭipāṭiyā nānāvajjanena tassa tassa atīte nivāsassa anussaraṇanti na bhikkhū ujjhāyeyyuṁ.",
  "atk-vin01a2:1159_2": "Yasmā panesa ‘‘ekāvajjanena anussarāmī’’ti āha, tasmā bhikkhū ujjhāyiṁsu.",
  "atk-vin01a2:1159_3": "Atthesā, bhikkhave, sobhitassa, sā ca kho ekāyeva jātīti yaṁ sobhito jātiṁ anussarāmīti āha, atthesā jāti sobhitassa, sā ca kho ekāyeva anantarā na uppaṭipāṭiyā anussaritāti adhippāyo.",
  "atk-vin01a2:1160_0": "Kathaṁ panāyaṁ etaṁ anussarīti?",
  "atk-vin01a2:1160_1": "Ayaṁ kira pañcannaṁ kappasatānaṁ upari titthāyatane",
  "atk-vin01a2:1161_0": "Pabbajitvā asaññasamāpattiṁ nibbattetvā aparihīnajjhāno kālaṁ katvā asaññabhave nibbatti.",
  "atk-vin01a2:1161_1": "Tattha yāvatāyukaṁ ṭhatvā avasāne manussaloke uppanno sāsane pabbajitvā tisso vijjā sacchākāsi.",
  "atk-vin01a2:1161_2": "So pubbenivāsaṁ anussaramāno imasmiṁ attabhāve paṭisandhiṁ disvā tato paraṁ tatiye attabhāve cutimeva addasa.",
  "atk-vin01a2:1161_3": "Atha ubhinnamantarā acittakaṁ attabhāvaṁ anussarituṁ asakkonto nayato sallakkhesi – ‘‘addhāahaṁ asaññabhave nibbatto’’ti.",
  "atk-vin01a2:1161_4": "Evaṁ sallakkhentena panānena dukkaraṁ kataṁ, satadhā bhinnassa vālassa koṭiyā koṭi paṭividdhā, ākāse padaṁ dassitaṁ.",
  "atk-vin01a2:1161_5": "Tasmā naṁ bhagavā imasmiṁyeva vatthusmiṁ etadagge ṭhapesi – ‘‘etadaggaṁ bhikkhave, mama sāvakānaṁ bhikkhūnaṁ pubbenivāsaṁ anussarantānaṁ yadidaṁ sobhito’’ti (a. ni. 1.219, 227).",
  "atk-vin01a2:1162_0": "Vinītavatthuvaṇṇanā niṭṭhitā.",
  "atk-vin01a2:1163_0": "Nigamanavaṇṇanā",
  "atk-vin01a2:1164_0": "233.Uddiṭṭhākho āyasmanto cattāro pārājikā dhammāti idaṁ idha uddiṭṭhapārājikaparidīpanameva.",
  "atk-vin01a2:1164_1": "Samodhānetvā pana sabbāneva catuvīsati pārājikāni veditabbāni. Katamāni catuvīsati?",
  "atk-vin01a2:1164_2": "Pāḷiyaṁ āgatāni tāva bhikkhūnaṁ cattāri, bhikkhunīnaṁ asādhāraṇāni cattārīti aṭṭha.",
  "atk-vin01a2:1164_3": "Ekādasa abhabbapuggalā, tesu paṇḍakatiracchānagataubhatobyañjanakā, tayo vatthuvipannā ahetukapaṭisandhikā, tesaṁ saggo avārito maggo pana vārito, abhabbā hi te maggappaṭilābhāya vatthuvipannattāti.",
  "atk-vin01a2:1164_4": "Pabbajjāpi nesaṁ paṭikkhittā, tasmā tepi pārājikā.",
  "atk-vin01a2:1164_5": "Theyyasaṁvāsako, titthiyapakkantako, mātughātako, pitughātako, arahantaghātako, bhikkhunīdūsako, lohituppādako, saṅghabhedakoti ime aṭṭha attano kiriyāya vipannattā abhabbaṭṭhānaṁ pattāti pārājikāva.",
  "atk-vin01a2:1164_6": "Tesu theyyasaṁvāsako, titthiyapakkantako, bhikkhunīdūsakoti imesaṁ tiṇṇaṁ saggo avārito maggo pana vāritova.",
  "atk-vin01a2:1164_7": "Itaresaṁ pañcannaṁ ubhayampi vāritaṁ.",
  "atk-vin01a2:1164_8": "Te hi anantarabhave narake nibbattanakasattā.",
  "atk-vin01a2:1164_9": "Iti ime ca ekādasa, purimā ca aṭṭhāti ekūnavīsati.",
  "atk-vin01a2:1164_10": "Te gihiliṅge ruciṁ uppādetvā gihinivāsananivatthāya bhikkhuniyā saddhiṁ vīsati.",
  "atk-vin01a2:1164_11": "Sā hi ajjhācāravītikkamaṁ akatvāpi ettāvatāva assamaṇīti imāni tāva vīsati pārājikāni.",
  "atk-vin01a2:1165_0": "Aparānipi – lambī, mudupiṭṭhiko, parassa aṅgajātaṁ mukhena gaṇhāti, parassa aṅgajāte abhinisīdatīti imesaṁ catunnaṁ vasena cattāri anulomapārājikānīti vadanti.",
  "atk-vin01a2:1165_1": "Etāni hi yasmā ubhinnaṁ rāgavasena sadisabhāvūpagatānaṁ dhammo ‘‘methunadhammo’’ti vuccati.",
  "atk-vin01a2:1165_2": "Tasmā etena pariyāyena methunadhammaṁ appaṭisevitvāyeva kevalaṁ maggena maggappavesanavasena āpajjitabbattā methunadhammapārājikassa anulomentīti anulomapārājikānīti vuccanti.",
  "atk-vin01a2:1165_3": "Iti imāni ca cattāri purimāni ca vīsatīti samodhānetvā sabbāneva catuvīsati pārājikāni veditabbāni.",
  "atk-vin01a2:1166_0": "Na labhati bhikkhūhi saddhiṁ saṁvāsanti uposatha-pavāraṇa-pātimokkhuddesa-saṅghakammappabhedaṁ bhikkhūhi saddhiṁ saṁvāsaṁ na labhati.",
  "atk-vin01a2:1166_1": "Yathā pure tathā pacchāti yathā pubbe gihikāle anupasampannakāle ca pacchā pārājikaṁ āpannopi tatheva asaṁvāso hoti.",
  "atk-vin01a2:1166_2": "Natthi tassa bhikkhūhi saddhiṁ uposathapavāraṇapātimokkhuddesasaṅghakammappabhedo saṁvāsoti bhikkhūhi saddhiṁ saṁvāsaṁ na labhati.",
  "atk-vin01a2:1166_3": "Tatthāyasmante pucchāmīti tesu catūsu pārājikesu āyasmante ‘‘kaccittha parisuddhā’’ti pucchāmi. Kaccitthāti kacci ettha;",
  "atk-vin01a2:1166_4": "etesu catūsu pārājikesu kacci parisuddhāti attho.",
  "atk-vin01a2:1166_5": "Atha vā kaccittha parisuddhāti kacci parisuddhā attha, bhavathāti attho.",
  "atk-vin01a2:1166_6": "Sesaṁ sabbattha uttānatthamevāti.",
  "atk-vin01a2:1167_0": "Samantapāsādikāya vinayasaṁvaṇṇanāya",
  "atk-vin01a2:1168_0": "Catutthapārājikavaṇṇanā niṭṭhitā."
}