{
  "ud2.9:0.1_0": "Udāna 2.9",
  "ud2.9:0.2_0": "Visākhāsutta",
  "ud2.9:1.1_0": "Evaṁ me sutaṁ—",
  "ud2.9:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "ud2.9:1.3_0": "Tena kho pana samayena visākhāya migāramātuyā kocideva attho raññe pasenadimhi kosale paṭibaddho hoti.",
  "ud2.9:1.4_0": "Taṁ rājā pasenadi kosalo na yathādhippāyaṁ tīreti.",
  "ud2.9:2.1_0": "Atha kho visākhā migāramātā divā divassa yena bhagavā tenupasaṅkami;",
  "ud2.9:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud2.9:2.2_0": "Ekamantaṁ nisinnaṁ kho visākhaṁ migāramātaraṁ bhagavā etadavoca:",
  "ud2.9:2.3_0": "“handa kuto nu tvaṁ, visākhe, āgacchasi divā divassā”ti?",
  "ud2.9:2.4_0": "“Idha me, bhante, kocideva attho raññe pasenadimhi kosale paṭibaddho;",
  "ud2.9:2.5_0": "taṁ rājā pasenadi kosalo na yathādhippāyaṁ tīretī”ti.",
  "ud2.9:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.9:4.1_0": "“Sabbaṁ paravasaṁ dukkhaṁ,",
  "ud2.9:4.2_0": "sabbaṁ issariyaṁ sukhaṁ;",
  "ud2.9:4.3_0": "Sādhāraṇe vihaññanti,",
  "ud2.9:4.4_0": "yogā hi duratikkamā”ti.",
  "ud2.9:4.5_0": "Navamaṁ."
}