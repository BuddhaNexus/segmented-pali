{
  "anya-e0301n12:0_0": "Nigama paramatthadīpanī",
  "anya-e0301n12:1_0": "172.",
  "anya-e0301n12:1_1": "Cārittena kulācārena sobhite ñāti mitta dhana bhogasampattiyā visāle kule udayo vaḍḍhi yassa soti cārittasobhitavisālakulodayo. Tena.",
  "anya-e0301n12:1_2": "Saddhāya abhivuḍḍhānaṁ parisuddhānañca attano sīlasutacāgādiguṇānaṁ udayo vaḍḍhi etasminti saddhātivuḍḍhaparisuddhaguṇodayo. Tena.",
  "anya-e0301n12:1_3": "Nampavhayenāti nampanāmakena upāsakena.",
  "anya-e0301n12:1_4": "Paṇidhāyāti bhusaṁ nidhāya hadaye thapetvā upādāya paṭicca.",
  "anya-e0301n12:1_5": "Parānukampanti paresaṁ attano mandabuddhīnaṁ pacchimajanānaṁ anukampaṁ anudayaṁ kāruññaṁ paṇidhāyāti sambandho.",
  "anya-e0301n12:1_6": "Patthitanti abhiyācitaṁ.",
  "anya-e0301n12:1_7": "Puññena tena vipulenāti tena vipulena abhidhammattha saṅgahapakaraṇassa karaṇapuññena.",
  "anya-e0301n12:1_8": "Tumūlasomanti evaṁ nāmakaṁ vihāraṁ.",
  "anya-e0301n12:1_9": "Vuttañhi khuddasikkhāṭīkāyaṁsīhaḷadīpe tumūlasomavihāre saṅghassa pākavattaṁpi tāla paṇṇaṁ vikkiṇitvā karīyati.",
  "anya-e0301n12:1_10": "Na hi tattha paṇṇena attho atthi.",
  "anya-e0301n12:1_11": "Sabbepi iṭṭhakacchannā pāsādādayoti.",
  "anya-e0301n12:1_12": "Eso kira vihāro ādito abhayagirirañño aggamahesibhūtāya somadeviyā kārāpitattā yāvajjatanāpi somavihārotveva paññāyittha.",
  "anya-e0301n12:1_13": "Tumūlasaddo pana vipulasaddapariyāyo.",
  "anya-e0301n12:2_0": "Athettha vattati saddo, tumūlo bheravo mahā;",
  "anya-e0301n12:3_0": "Hatthināge padinnamhi, sivīnaṁ raṭṭhavaḍḍhaneti.",
  "anya-e0301n12:4_0": "Ādīsu",
  "anya-e0301n12:5_0": "Viya.",
  "anya-e0301n12:5_1": "Soca vihāro saṭṭhimattehi mahāpariveṇehi saṇṭhito hotīti ativiya vipulo mahanto vitthiṇṇo hoti.",
  "anya-e0301n12:5_2": "Tasmā so vipulattā mahantattā vitthiṇṇattā tumūla somoti vuccati.",
  "anya-e0301n12:5_3": "Taṁ tumūlasomaṁ.",
  "anya-e0301n12:5_4": "Atthato mahāsoma vihāranti vuttaṁ hoti.",
  "anya-e0301n12:5_5": "Etena thero attano ācariyavaṁsassa vasana vihāraṁ kitteti.",
  "anya-e0301n12:5_6": "Attano vasanaṭṭhānaṁ pana nāmarūpaparicchede kittitaṁ.",
  "anya-e0301n12:5_7": "Dhaññādhivāsanti tasmiṁ vihāre ādikammikabhūta mahindattherādīnaṁ puññavantattherānaṁ ajjhāvuṭṭhabhūtaṁ.",
  "anya-e0301n12:5_8": "Dīpapasādaka mahāmahindattherassa hi vaṁse jātattā tasmiṁ vihāre ādikammikabhūto mahātheropi mahindattheronāmāti dhātuvaṁse vutto.",
  "anya-e0301n12:5_9": "Uditoditanti ativiya uditaṁ.",
  "anya-e0301n12:5_10": "Nabhamajjhe puṇṇacandamaṇḍalaṁ viya sakalasīhaḷadīpe ativiya uggatanti attho.",
  "anya-e0301n12:5_11": "Ariyamaggapaññāvasena pariyattivesārajjādi paññāvasenavā avadātehi pariyodātehi guṇehi sotitāti paññāvadātaguṇasotitā.",
  "anya-e0301n12:5_12": "Te eva lajjīpāpagarahino.",
  "anya-e0301n12:5_13": "Maññantūti anussarantu.",
  "anya-e0301n12:5_14": "Puññavibhāvodaya maṅgalāyāti vipulānaṁ puññānaṁ vaḍḍhisaṅkhāta maṅgalatthāya.",
  "anya-e0301n12:5_15": "Tatrāyaṁ yojanā, puññena tena vipulena dhaññādhivāsaṁ uditoditaṁ tumūlasoma vihārañca tattha nipāsino mahindattherādike paññāvadāta guṇasobhite lajjibhūte bhikkhūca puññavibhavodayamaṅgalāya āyukantaṁ maññantu pacchimā janāti.",
  "anya-e0301n12:5_16": "Athavā, taṁvihāraṁ aññe paññāvadāta guṇasobhita lajjī bhikkhū maññantūti yojanā.",
  "anya-e0301n12:5_17": "Etena thero pacchimajanānaṁ chasu anuttariyadhammesu anussatānuttariyasaṅkhātaṁ puññavisesañca mayaṁpi tādisaguṇabhāgino bhavissāmāti ussāhanupāyañca paṭipādesīti.",
  "anya-e0301n12:6_0": "Paramatthadīpanī nigamakathā",
  "anya-e0301n12:7_0": "Ettāvatāca –",
  "anya-e0301n12:8_0": "Nagare dīparaṅgamhi, gāme ti nāmake;",
  "anya-e0301n12:9_0": "Aṭṭhasuññadvayekamhi, sāke jātena yā mayā.",
  "anya-e0301n12:10_0": "Muṁrvāgāme araññamhi, laṅghatīti vissutālaye;",
  "anya-e0301n12:11_0": "Vasatā mahato bhikkhu, gaṇassa hitakārinā.",
  "anya-e0301n12:12_0": "Paramatthadīpanīnāma, saṅkhatā sāradassinā;",
  "anya-e0301n12:13_0": "Sāresīnaṁ hitatthāya, sārāsāravivekinaṁ.",
  "anya-e0301n12:14_0": "Suniṭṭhitā ayaṁ ṭīkā, nibbhayā nirupaddavā;",
  "anya-e0301n12:15_0": "Navapañcadvayekamhi, sāke komudasārade.",
  "anya-e0301n12:16_0": "Tathā kalyāṇasaṅkappā, sādhūnaṁ amatapphalā;",
  "anya-e0301n12:17_0": "Niṭṭhaṁ gacchantu sabbepi, nibbhayā nirupaddavā.",
  "anya-e0301n12:18_0": "Yathā lokamhi jotanti, ubho candimasūriyā;",
  "anya-e0301n12:19_0": "Tatheva paramatthesu, ayaṁ paramatthadīpanī.",
  "anya-e0301n12:20_0": "Pāḷiyattesu sā subhā, saddaniruttidīpanī;",
  "anya-e0301n12:21_0": "Ubho lokamhi jotantu, saddhammo yāva tiṭṭhatīti.",
  "anya-e0301n12:22_0": "Tattha nagare dīparaṅgamhīti dīpavāsimahājanaṁ rañjetīti dīparaṅganti laddhanāme nagare.",
  "anya-e0301n12:22_1": "Gāme nāmaketi rohitamigānaṁ nivāsabhūmitale patiṭṭhitattā evaṁnāmake mahāgāme.",
  "anya-e0301n12:22_2": "Sāketi kaliyuge.",
  "anya-e0301n12:22_3": "Yā mayāti paramatthadīpanīnāma yāṭīkā mayā saṅkhatāti sambandho.",
  "anya-e0301n12:22_4": "Laṅghatīti vissutālayeti evaṁvissute araññavihāre.",
  "anya-e0301n12:22_5": "Sāresīnanti sāragavesīnaṁ.",
  "anya-e0301n12:22_6": "Sārāsāravivekinanti ayaṁ sāro ayaṁ asāroti evaṁ sārañca asārañcavive cetvā jānituṁ samatthānaṁ.",
  "anya-e0301n12:22_7": "Sāketi kaliyuge.",
  "anya-e0301n12:22_8": "Komudasāra deti kumudapupphayutte saradautu pariyāpannepacchi makattikamāse.",
  "anya-e0301n12:22_9": "Amatapphalāti nibbānapayojanā.",
  "anya-e0301n12:22_10": "Subhāti atthabyañjanasampattiyā sobhaṇā.",
  "anya-e0301n12:22_11": "Saddhammoti tividhaṁ satthusāsanaṁ vuccatīti.",
  "anya-e0301n12:23_0": "Iti abhidhammatthasaṅgahapakaraṇassa catutthasaṁvaṇṇanā",
  "anya-e0301n12:24_0": "Bhūtā paramatthadīpanīnāmā yaṁṭīkā",
  "anya-e0301n12:25_0": "Sabbākārena niṭṭhitā."
}