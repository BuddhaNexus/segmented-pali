{
  "anya-e0105n7:0_0": "Sāsanappavattikkamo",
  "anya-e0105n7:1_0": "Bhagavato hi parinibbutikālato pacchā vassasatabbhantare buddhasāsane kocipi vādabhedo nāma natthi.",
  "anya-e0105n7:1_1": "Vassasatakāle pana dutiyasaṅgītikārehi therehi nikkaḍḍhitā vajjiputtakā bhikkhū pakkhaṁ labhitvā dhammañca vinayañca aññathā katvā mahāsaṅgītināmena visuṁ saṅgītimakaṁsu.",
  "anya-e0105n7:1_2": "Tadā saṅgītidvayārūḷhapurāṇadhammavinayameva sampaṭicchantānaṁ therānaṁ gaṇo theravādoti ca tadaññesaṁ mahāsaṅghikoti ca voharīyanti.",
  "anya-e0105n7:2_0": "Puna mahāsaṅghikato (1) gokuliko (2) ekabyohārikoti dve ācariyagaṇā uppannā.",
  "anya-e0105n7:2_1": "Puna gokulikato (3) paññattivādo (4) bāhuliko (bahussutiko)ti dve uppannā.",
  "anya-e0105n7:2_2": "Puna bāhulikatopi (5) cetiyavādigaṇo uppannoti ete pañca mūlabhūtena mahāsaṅghikena saha cha pāṭiyekkā ācariyagaṇā ahesuṁ.",
  "anya-e0105n7:3_0": "Visuddhattheravādatopi (1) mahisāsako (2) vajjiputtakoti dve ācariyagaṇā uppannā.",
  "anya-e0105n7:3_1": "Puna mahisāsakato (3) sabbatthivādo (4) dhammaguttikoti dve uppannā.",
  "anya-e0105n7:3_2": "Puna sabbatthivādatopi (5) kassapiyo, tatopi (6) saṅkantiko, tatopi (7) suttavādīti tayo uppannā.",
  "anya-e0105n7:3_3": "Vajjiputtakatopi (8) dhammottariyo (9) bhaddayāniko (10) channāgāriko (11) sammitiyoti cattāro uppannāti te ekādasa mūlabhūtena visuddhattheravādena saha dvādasa ācariyagaṇā ahesuṁ.",
  "anya-e0105n7:3_4": "Iti ime ca dvādasa purimā ca chāti aṭṭhārasa ācariyagaṇā dutiyatatiyasaṅgītīnaṁ antare jātā ahesuṁ.",
  "anya-e0105n7:4_0": "Tesu mūlabhūto theravādagaṇoyeva porāṇadhammavinayagaruko hutvā anūnamanadhikaṁ kevalaparipuṇṇaṁ parisuddhaṁ porāṇikaṁ dhammavinayaṁ dhāresi.",
  "anya-e0105n7:4_1": "Itare pana sattarasa bhinnagaṇā porāṇikaṁ dhammavinayaṁ aññathā akaṁsu.",
  "anya-e0105n7:4_2": "Tena tesaṁ dhammavinayo katthaci ūno katthaci adhiko hutvā aparipuṇṇo ceva ahosi aparisuddho ca.",
  "anya-e0105n7:4_3": "Tena vuttaṁ dīpavaṁse pañcamaparicchede –",
  "anya-e0105n7:5_0": "30.",
  "anya-e0105n7:6_0": " ‘‘Nikkaḍḍhitā pāpabhikkhū, therehi vajjiputtakā;",
  "anya-e0105n7:7_0": "Aññaṁ pakkhaṁ labhitvāna, adhammavādī bahū janā.",
  "anya-e0105n7:8_0": "31.",
  "anya-e0105n7:9_0": " Dasasahassā samāgantvā, akaṁsu dhammasaṅgahaṁ;",
  "anya-e0105n7:10_0": "Tasmāyaṁ dhammasaṅgīti, mahāsaṅgītīti vuccati.",
  "anya-e0105n7:11_0": "32.",
  "anya-e0105n7:12_0": " Mahāsaṅgītikā bhikkhū, vilomaṁ akaṁsu sāsane;",
  "anya-e0105n7:13_0": "Bhinditvā mūlasaṅgahaṁ, aññaṁ akaṁsu saṅgahaṁ.",
  "anya-e0105n7:14_0": "33.",
  "anya-e0105n7:15_0": " Aññatra saṅgahitaṁ suttaṁ, aññatra akariṁsu te;",
  "anya-e0105n7:16_0": "Atthaṁ dhammañca bhindiṁsu, vinaye nikāyesu ca pañcasu…pe…",
  "anya-e0105n7:17_0": "49.",
  "anya-e0105n7:18_0": " Atthaṁ dhammañca bhindiṁsu, ekadesañca saṅgahaṁ;",
  "anya-e0105n7:19_0": "Ganthañca ekadesañhi, chaḍḍetvā aññaṁ akaṁsu te.",
  "anya-e0105n7:20_0": "50.",
  "anya-e0105n7:21_0": " Nāmaṁ liṅgaṁ parikkhāraṁ, ākappakaraṇīyāni ca;",
  "anya-e0105n7:22_0": "Pakatibhāvaṁ jahitvā, tañca aññaṁ akaṁsu te.",
  "anya-e0105n7:23_0": "51.",
  "anya-e0105n7:24_0": " Sattarasa bhinnavādā, ekavādo abhinnako;",
  "anya-e0105n7:25_0": "Sabbevaṭṭhārasa honti, bhinnavādena te saha.",
  "anya-e0105n7:26_0": "52.",
  "anya-e0105n7:27_0": " Nigrodhova mahārukkho, thera vādānamuttamo;",
  "anya-e0105n7:28_0": "Anūnaṁ anadhikañca, kevalaṁ jinasāsanaṁ;",
  "anya-e0105n7:29_0": "Kaṇṭakā viya rukkhamhi, nibbattā vādasesakā.",
  "anya-e0105n7:30_0": "53.",
  "anya-e0105n7:31_0": " Paṭhame vassasate natthi, dutiye vassasatantare;",
  "anya-e0105n7:32_0": "Bhinnā sattarasa vādā, uppannā jinasāsane’’ti kathā. aṭṭha. nidānakathā.",
  "anya-e0105n7:33_0": "Asokarañño ca kāle parihīnalābhasakkārā aññatitthiyā lābhasakkāraṁ patthayamānā bhikkhūsu pabbajitvā sakāni sakāni diṭṭhigatāni dīpenti ‘‘ayaṁ dhammo, ayaṁ vinayo, idaṁ satthusāsana’’nti.",
  "anya-e0105n7:33_1": "Bhikkhūnaṁ santike pabbajjaṁ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṁ pavisanti, te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpenti.",
  "anya-e0105n7:33_2": "Keci aggiṁ paricaranti, keci pañcātape tapanti, keci ādiccaṁ anuparivattanti, keci dhammañca vinayañca vobhindissāmāti tathā tathā paggaṇhanti.",
  "anya-e0105n7:33_3": "Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi, asokārāme satta vassāni uposatho upacchijji kathā. aṭṭha.",
  "anya-e0105n7:33_4": "nidānakathā; pārā. aṭṭha.",
  "anya-e0105n7:33_5": "1.tatiyasaṅgītikathā.",
  "anya-e0105n7:34_0": "Imañca pana pavattiṁ upādāya evampi sakkā gahetuṁ ‘‘sattarasannaṁ bhinnavādagaṇānaṁ dhammavinayassa pacchimakālesu aparisuddhatarabhāvo īdisenapi kāraṇena ahosī’’ti.",
  "anya-e0105n7:34_1": "Kiñcāpi hi buddhasāsanabhūte parisuddhadhammavinaye ‘‘kocipi nicco dhuvo sassato nāma natthi aññatra nibbānadhātuyā, paramatthato attāpi natthi, sabbepi saṅkhārā aniccā addhuvā asassatā anattāyevā’’ti attho ativiya pākaṭo hoti, tathāpi dāni atheravādikānaṁ ganthesu ca pubbe vetullavādādīsu ca ‘‘buddho nicco dhuvo sassato attā’’ti ca, ‘‘sabbepi sattā niccā dhuvā sassatā attā’’ti ca attho dissati.",
  "anya-e0105n7:35_0": "Atha asoko dhammarājā sāsanaṁ visodhetukāmo moggaliputtatissattherassa santike paṭhamameva samayaṁ uggaṇhitvā ekaladdhike ekaladdhike bhikkhū ekato kāretvā ekamekaṁ bhikkhusamūhaṁ pakkosāpetvā pucchi ‘‘kiṁ vādī bhante sammāsambuddho’’ti.",
  "anya-e0105n7:35_1": "Tato ye ye ‘‘sammāsambuddho sassatavādī’’ti vā, ‘‘ekaccasassatavādī’’ti vā evamādinā attano attano vādānurūpaṁ micchāvādaṁ āhaṁsu, te te ‘‘nayime bhikkhū, aññatitthiyā ime’’ti tathato ñatvā tesaṁ setakāni vatthāni datvā uppabbājesi.",
  "anya-e0105n7:35_2": "Te sabbepi saṭṭhisahassamattā ahesuṁ.",
  "anya-e0105n7:36_0": "Athaññe bhikkhū pucchitvā tehi ‘‘vibhajjavādī mahārāja sammāsambuddho’’ti vutte ‘‘suddhaṁ dāni bhante sāsanaṁ, karotu bhikkhusaṅgho uposatha’’nti vatvā ārakkhañca datvā nagaraṁ pāvisi.",
  "anya-e0105n7:36_1": "Samaggo saṅgho sannipatitvā uposathaṁ akāsi.",
  "anya-e0105n7:36_2": "Tasmiṁ samāgame moggaliputtatissatthero yāni ca tadā uppannāni vatthūni yāni ca āyatiṁ uppajjissanti, sabbesampi tesaṁ paṭibāhanatthaṁ satthārā dinnanayavaseneva tathāgatena ṭhapitamātikaṁ vibhajanto parappavādamaddanaṁ kathāvatthuṁ nāma abhidhammapiṭake pañcamaṁ pakaraṇaṁ abhāsi.",
  "anya-e0105n7:36_3": "Tato moggaliputtatissattherappamukhā tipiṭakapariyattidharā pabhinnapaṭisambhidāpattā sahassaṁ bhikkhū theravādino saṅgītidvayārūḷhaṁ parisuddhaṁ porāṇadhammavinayaṁ puna saṅgāyitvā surakkhitaṁ rakkhiṁsu pārā. aṭṭha.",
  "anya-e0105n7:36_4": "1.tatiyasaṅgītikathā.",
  "anya-e0105n7:37_0": "Atha moggaliputtatissatthero navasu paccantaṭṭhānesu sāsanapatiṭṭhāpanatthaṁ nava nāyakatthere uccinitvā pesesi.",
  "anya-e0105n7:37_1": "Tesu aṭṭhahi therehi attano attano pattaṭṭhānaṁ gantvā buddhasāsane patiṭṭhāpite mahāmahindatthero chattiṁsādhikadvisate (236) buddhavasse jambudīpato sīhaḷadīpaṁ gantvā devānaṁpiyatissarājappamukhaṁ dīpakajanasamūhaṁ pasādetvā buddhasāsanaṁ sampatiṭṭhāpesi, tena ca raññā dinnaṁ mahāmeghavanuyyānaṁ paṭiggahetvā tattha mahāvihāraṁ nāma saṅghārāmaṁ patiṭṭhāpesi pārā. aṭṭha.",
  "anya-e0105n7:37_2": "1.tatiyasaṅgītikathā.",
  "anya-e0105n7:37_3": "Tato pabhuti sīhaḷadīpe buddhasāsanaṁ yāva vaṭṭagāmaṇirājakālā nikāyantaravādākularahitaṁ nimmalaṁ suparisuddhaṁ hutvā samujjalittha.",
  "anya-e0105n7:37_4": "Vaṭṭagāmaṇirājakālato pana paṭṭhāya nikāyantaravādāpi sīhaḷadīpamupāgamiṁsu.",
  "anya-e0105n7:37_5": "Tadā visuddhattheravādino yathā purāṇadhammavinayo tehi nikāyantaravādehi asammisso amalīno pakatiparisuddho hutvā tiṭṭheyya, tathā taṁ mahussāhena surakkhitaṁ rakkhiṁsu. Kathaṁ?"
}