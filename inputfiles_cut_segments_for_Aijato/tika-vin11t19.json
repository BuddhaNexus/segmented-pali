{
  "tika-vin11t19:0_0": "Vassūpanāyikakkhandhakakathāvaṇṇanā",
  "tika-vin11t19:1_0": "2608.",
  "tika-vin11t19:1_1": "Vassūpanāyikā vuttāti seso.",
  "tika-vin11t19:1_2": "Pacchimā cāti ettha iti-saddo nidassane.",
  "tika-vin11t19:1_3": "Vassūpanāyikāti vassūpagamanā.",
  "tika-vin11t19:1_4": "Ālayo, vacībhedo vā kātabbo upagacchatāti iminā vassūpagamanappakāro dassito.",
  "tika-vin11t19:1_5": "Upagacchatā ālayo kattabbo, vacībhedo vā kattabboti sambandho.",
  "tika-vin11t19:1_6": "Upagacchantena ca senāsane asati ‘‘idha vassaṁ vasissāmī’’ti cittuppādamattaṁ vā kātabbaṁ, senāsane sati ‘‘imasmiṁ vihāre imaṁ temāsaṁ vassaṁ upemī’’ti ca ‘‘idha vassaṁ upemī’’ti ca vacībhedo vā kātabboti attho.",
  "tika-vin11t19:2_0": "2609.",
  "tika-vin11t19:2_1": "Jānaṁ vassūpagamanaṁ anupagacchato vāpīti yojanā.",
  "tika-vin11t19:2_2": "Temāsanti ettha ‘‘purimaṁ vā pacchimaṁ vā’’ti seso.",
  "tika-vin11t19:2_3": "Carantassāpīti ettha ‘‘cārika’’nti seso.",
  "tika-vin11t19:2_4": "Purimaṁ vā temāsaṁ pacchimaṁ vā temāsaṁ avasitvāva cārikaṁ carantassāpi dukkaṭanti yojanā.",
  "tika-vin11t19:2_5": "Temāsanti accantasaṁyoge upayogavacanaṁ. Yathāha –",
  "tika-vin11t19:2_6": "‘‘na, bhikkhave, vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā, yo pakkameyya, āpatti dukkaṭassā’’ti (mahāva. 185).",
  "tika-vin11t19:3_0": "2610.Rukkhassasusireti ettha ‘‘suddhe’’ti seso. Yathāha –",
  "tika-vin11t19:3_1": "‘‘rukkhasusireti ettha suddhe rukkhasusireyeva na vaṭṭati, mahantassa pana rukkhasusirassa anto padaracchadanaṁ kuṭikaṁ katvā pavisanadvāraṁ yojetvā upagantuṁ vaṭṭatī’’ti.",
  "tika-vin11t19:3_2": "‘‘Rukkhassa susire’’ti iminā rukkhekadeso viṭapopi saṅgahito, sopi suddhova na vaṭṭati. Yathāha –",
  "tika-vin11t19:3_3": "‘‘rukkhaviṭabhiyāti etthāpi suddhe viṭapamatte na vaṭṭati, mahāviṭape pana aṭṭakaṁ bandhitvā tattha padaracchadanaṁ kuṭikaṁ katvā upagantuṁ vaṭṭatī’’ti (mahāva. aṭṭha. 203).",
  "tika-vin11t19:4_0": "‘‘Chatteti etthāpi catūsu thambhesu chattaṁ ṭhapetvā āvaraṇaṁ katvā dvāraṁ yojetvā upagantuṁ vaṭṭati, chattakuṭikā nāmesā hoti.",
  "tika-vin11t19:4_1": "Cāṭiyāti etthāpi mahantena kapallena chatte vuttanayena kuṭiṁ katvāva upagantuṁ vaṭṭatī’’ti aṭṭhakathāvacanato evamakatāsu suddhachattacāṭīsu nivāraṇaṁ veditabbaṁ.",
  "tika-vin11t19:4_2": "Chavakuṭīti ṭaṅkitamañcādayo vuttā. Yathāha –",
  "tika-vin11t19:4_3": "‘‘chavakuṭikā nāma ṭaṅkitamañcādibhedā kuṭi, tattha upagantuṁ na vaṭṭatī’’ti (mahāva. aṭṭha. 203).",
  "tika-vin11t19:5_0": "Susāne pana aññaṁ kuṭikaṁ katvā upagantuṁ vaṭṭati.",
  "tika-vin11t19:5_1": "‘‘Chavasarīraṁ jhāpetvā chārikāya, aṭṭhikānañca atthāya kuṭikā karīyatī’’ti andhakaṭṭhakathāyaṁ chavakuṭi vuttā.",
  "tika-vin11t19:5_2": "‘‘Ṭaṅkitamañcoti kasikuṭikāpāsāṇagharanti likhita’’nti (vajira. ṭī.",
  "tika-vin11t19:5_3": "mahāvagga 203) vajirabuddhitthero.",
  "tika-vin11t19:5_4": "Catunnaṁ pāsāṇānaṁ upari pāsāṇaṁ attharitvā kato gehopi ‘‘ṭaṅkitamañco’’ti vuccati.",
  "tika-vin11t19:5_5": "Dīghe mañcapāde majjhe vijjhitvā aṭaniyo pavesetvā mañcaṁ karontīti tassa idaṁ upari, idaṁ heṭṭhāti natthi, parivattetvā atthatopi tādisova hoti, taṁ susāne, devaṭṭhāne ca ṭhapenti, ayampi ṭaṅkitamañco nāma.",
  "tika-vin11t19:6_0": "2611.",
  "tika-vin11t19:6_1": "‘‘Sati paccayavekalle, sarīrāphāsutāya vā’’ti avasesantarāyānaṁ vakkhamānattā ‘‘antarāyo’’ti iminā rājantarāyādi dasavidho gahetabbo.",
  "tika-vin11t19:7_0": "2612-4.",
  "tika-vin11t19:7_1": "‘‘Anujānāmi , bhikkhave, sattannaṁ sattāhakaraṇīyena appahitepi gantuṁ, pageva pahite bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā’’ti (mahāva.",
  "tika-vin11t19:7_2": "198) vuttanayaṁ dassetumāha ‘‘mātāpitūna’’ntiādi.",
  "tika-vin11t19:8_0": "Mātāpitūnaṁ dassanatthaṁ, pañcannaṁ sahadhammikānaṁ dassanatthaṁ vā nesaṁ atthe sati vā nesaṁ antare gilānaṁ daṭṭhuṁ vā tadupaṭṭhākānaṁ bhattādiṁ pariyesanatthaṁ vā nesaṁ bhattādiṁ pariyesanatthaṁ vā tathā nesaṁ pañcannaṁ sahadhammikānaṁ aññataraṁ anabhirataṁ ukkaṇṭhitaṁ ahaṁ gantvā vūpakāsessaṁ vā vūpakāsāpessāmi vā dhammakathamassa karissāmīti vā tassa pañcannaṁ sahadhammikānaṁ aññatarassa uṭṭhitaṁ uppannaṁ diṭṭhiṁ vivecessāmi vā vivecāpessāmi vā dhammakathamassa karissāmīti vā tathā uppannaṁ kukkuccaṁ vinodessāmīti vā vinodāpessāmīti vā dhammakathamassa karissāmīti vā evaṁ vinayaññunā bhikkhunā sattāhakiccena apesitepi gantabbaṁ, pageva pahiteti yojanā.",
  "tika-vin11t19:9_0": "Bhattādīti ettha ādi-saddena bhesajjapariyesanādiṁ saṅgaṇhāti. Yathāha –",
  "tika-vin11t19:9_1": "‘‘gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā upaṭṭhahissāmi vā’’ti.",
  "tika-vin11t19:9_2": "Vūpakāsessanti yattha anabhirati uppannā, tato aññattha gahetvā gamissāmīti attho.",
  "tika-vin11t19:10_0": "Vinodessāmahanti vāti ettha vā-saddena ‘‘idha pana, bhikkhave, bhikkhu garudhammaṁ ajjhāpanno hoti parivāsāraho, so ce bhikkhūnaṁ santike dūtaṁ pahiṇeyya ‘ahañhi garudhammaṁ ajjhāpanno parivāsāraho, āgacchantu bhikkhū, icchāmi bhikkhūnaṁ āgata’nti.",
  "tika-vin11t19:10_1": "Gantabbaṁ, bhikkhave, sattāhakaraṇīyena appahitepi, pageva pahite ‘parivāsadānaṁ ussukkaṁ karissāmi vā anussāvessāmi vā gaṇapūrako vā bhavissāmī’’tiādinayaṁ (mahāva.",
  "tika-vin11t19:10_2": "193) saṅgaṇhāti.",
  "tika-vin11t19:10_3": "Evaṁ sattāhakiccena gacchantena antoupacārasīmāya ṭhiteneva ‘‘antosattāhe āgacchissāmī’’ti ābhogaṁ katvā gantabbaṁ.",
  "tika-vin11t19:10_4": "Sace ābhogaṁ akatvā upacārasīmaṁ atikkamati, chinnavasso hotīti vadanti.",
  "tika-vin11t19:11_0": "2615.",
  "tika-vin11t19:11_1": "‘‘Ayaṁ panettha pāḷimuttakaratticchedavinicchayo’’ti aṭṭhakathāgataṁ ratticchedavinicchayaṁ dassetumāha ‘‘vassaṁ upagatenetthā’’tiādi.",
  "tika-vin11t19:11_2": "Etthāti imasmiṁ sattāhakiccādhikāre.",
  "tika-vin11t19:11_3": "Ayaṁ pāḷimuttakavinicchayo daṭṭhabboti attho.",
  "tika-vin11t19:12_0": "2616.‘‘Asukaṁ nāma divasa’’ntiādinā nimantanākāraṁ vakkhati.",
  "tika-vin11t19:12_1": "Pubbanti paṭhamaṁ.",
  "tika-vin11t19:12_2": "Vaṭṭatīti sattāhakiccena gantuṁ vaṭṭati. Yathāha –",
  "tika-vin11t19:12_3": "‘‘sace ekasmiṁ mahāvāse paṭhamaṁyeva katikā katā hoti ‘asukadivasaṁ nāma sannipatitabba’nti, nimantitoyeva nāma hoti, gantuṁ vaṭṭatī’’ti (mahāva. aṭṭha. 199).",
  "tika-vin11t19:12_4": "‘‘Upāsakehi ‘imasmiṁ nāma divase dānādīni karoma, sabbe eva sannipatantū’ti katikāyapi katāya gantuṁ vaṭṭati, nimantitoyeva nāma hotī’’ti keci.",
  "tika-vin11t19:13_0": "2617.Bhaṇḍakanti attano cīvarabhaṇḍaṁ.",
  "tika-vin11t19:13_1": "Na vaṭṭatīti sattāhakiccena gantuṁ na vaṭṭati.",
  "tika-vin11t19:13_2": "Pahiṇantīti cīvaradhovanādikammena pahiṇanti.",
  "tika-vin11t19:13_3": "Ācariyupajjhāyānaṁ āṇattiyena kenaci anavajjakiccena sattāhakaraṇīyena gantuṁ vaṭṭatīti imināva dīpitaṁ hoti.",
  "tika-vin11t19:14_0": "2618.Uddesādīnamatthāyāti pāḷivācanāni sandhāya.",
  "tika-vin11t19:14_1": "Ādi-saddena paripucchādiṁ saṅgaṇhāti.",
  "tika-vin11t19:14_2": "Garūnanti agilānānampi ācariyupajjhāyānaṁ.",
  "tika-vin11t19:14_3": "Gantuṁ labhatīti sattāhakaraṇīyena gantuṁ labhati.",
  "tika-vin11t19:14_4": "Puggaloti pakaraṇato bhikkhuṁyeva gaṇhāti.",
  "tika-vin11t19:15_0": "2619.Ācariyoti nidassanamattaṁ, upajjhāyena nivāritepi eseva nayo.",
  "tika-vin11t19:15_1": "‘‘Sace pana naṁ ācariyo ‘ajja mā gacchā’ti vadati, vaṭṭatī’’ti (mahāva. aṭṭha.",
  "tika-vin11t19:15_2": "199) aṭṭhakathānayaṁ dassetumāha ‘‘ratticchede anāpatti, hotīti paridīpitā’’ti.",
  "tika-vin11t19:15_3": "Ratticchedeti vassacchedanimittaṁ.",
  "tika-vin11t19:15_4": "‘‘Ratticchede’’ti sabbattha vassacchedoti sanniṭṭhānaṁ katvā vadanti, evaṁ sattāhakaraṇīyena gataṁ naṁ antosattāheyeva puna āgacchantaṁ sace ācariyo vā upajjhāyo vā ‘‘ajja mā gacchā’’ti vadati, sattāhātikkamepi anāpattīti adhippāyo, vassacchedo pana hotiyevāti daṭṭhabbaṁ sattāhassa bahiddhā vītināmitattā.",
  "tika-vin11t19:16_0": "2620.Yassa kassaci ñātissāti mātāpitūhi aññassa ñātijanassa.",
  "tika-vin11t19:16_1": "‘‘Gacchato dassanatthāyā’’ti iminā sesañātikehi ‘‘mayaṁ gilānā bhadantānaṁ āgamanaṁ icchāmā’’ti ca ‘‘upaṭṭhākakulehi dānaṁ dassāma, dhammaṁ sossāma, bhikkhūnaṁ dassanaṁ icchāmā’’ti ca evaṁ kattabbaṁ niddisitvā dūte vā pesite sattāhakaraṇīyena gacchato ratticchedo ca dukkaṭañca na hotīti vuttaṁ hoti.",
  "tika-vin11t19:16_2": "Yathāha ‘‘idha pana, bhikkhave, bhikkhussa ñātako gilāno hoti…pe…",
  "tika-vin11t19:16_3": "gantabbaṁ, bhikkhave, sattāhakaraṇīyena pahite, na tveva appahite’’ti (mahāva.",
  "tika-vin11t19:16_4": "199) ca ‘‘idha pana, bhikkhave, upāsakena saṅghaṁ uddissa vihāro kārāpito hoti…pe…",
  "tika-vin11t19:16_5": "icchāmi dānañca dātuṁ dhammañca sotuṁ bhikkhū ca passitunti.",
  "tika-vin11t19:16_6": "Gantabbaṁ, bhikkhave, sattāhakaraṇīyena pahite, na tveva appahite’’ti (mahāva. 188) ca.",
  "tika-vin11t19:17_0": "2621.",
  "tika-vin11t19:17_1": "‘‘Ahaṁ gāmakaṁ gantvā ajjeva āgamissāmī’’ti āgacchaṁ āgacchanto sace pāpuṇituṁ na sakkoteva, vaṭṭatīti yojanā.",
  "tika-vin11t19:17_2": "Vaṭṭatīti ettha ‘‘ajjeva āgamissāmī’’ti gantvā āgacchantassa antarāmagge sace aruṇuggamanaṁ hoti, vassacchedopi na hoti, ratticchedadukkaṭañca natthīti adhippāyo.",
  "tika-vin11t19:18_0": "2622.Vajeti (mahāva. aṭṭha.",
  "tika-vin11t19:18_1": "203) gopālakānaṁ nivāsanaṭṭhāne.",
  "tika-vin11t19:18_2": "Sattheti jaṅghasatthasakaṭasatthānaṁ sanniviṭṭhokāse.",
  "tika-vin11t19:18_3": "Tīsu ṭhānesu bhikkhuno, vassacchede anāpattīti tehi saddhiṁ gacchantasseva natthi āpatti, tehi viyuñjitvā gamane pana āpattiyeva, pavāretuñca na labhati.",
  "tika-vin11t19:19_0": "Vajādīsu vassaṁ upagacchantena vassūpanāyikadivase tena bhikkhunā upāsakā vattabbā ‘‘kuṭikā laddhuṁ vaṭṭatī’’ti.",
  "tika-vin11t19:19_1": "Sace karitvā denti, tattha pavisitvā ‘‘idha vassaṁ upemī’’ti tikkhattuṁ vattabbaṁ.",
  "tika-vin11t19:19_2": "No ce denti, sālāsaṅkhepena ṭhitasakaṭassa heṭṭhā upagantabbaṁ.",
  "tika-vin11t19:19_3": "Tampi alabhantena ālayo kātabbo.",
  "tika-vin11t19:19_4": "Satthe pana kuṭikādīnaṁ abhāve ‘‘idha vassaṁ upemī’’ti vacībhedaṁ katvā upagantuṁ na vaṭṭati, ālayakaraṇamattameva vaṭṭati.",
  "tika-vin11t19:19_5": "Ālayo nāma ‘‘idha vassaṁ vasissāmī’’ti cittuppādamattaṁ.",
  "tika-vin11t19:20_0": "Sace maggappaṭipanneyeva satthe pavāraṇadivaso hoti, tattheva pavāretabbaṁ.",
  "tika-vin11t19:20_1": "Atha sattho antovasseyeva bhikkhunā patthitaṭṭhānaṁ patvā atikkamati.",
  "tika-vin11t19:20_2": "Patthitaṭṭhāne vasitvā tattha bhikkhūhi saddhiṁ pavāretabbaṁ.",
  "tika-vin11t19:20_3": "Athāpi sattho antovasseyeva antarā ekasmiṁ gāme tiṭṭhati vā vippakirati vā, tasmiṁyeva gāme bhikkhūhi saddhiṁ vasitvā pavāretabbaṁ, appavāretvā tato paraṁ gantuṁ na vaṭṭati.",
  "tika-vin11t19:21_0": "Nāvāya vassaṁ upagacchantenāpi kuṭiyaṁyeva upagantabbaṁ.",
  "tika-vin11t19:21_1": "Pariyesitvā alabhante ālayo kātabbo .",
  "tika-vin11t19:21_2": "Sace antotemāsaṁ nāvā samuddeyeva hoti, tattheva pavāretabbaṁ.",
  "tika-vin11t19:21_3": "Atha nāvā kūlaṁ labhati, sayañca parato gantukāmo hoti, gantuṁ na vaṭṭati.",
  "tika-vin11t19:21_4": "Nāvāya laddhagāmeyeva vasitvā bhikkhūhi saddhiṁ pavāretabbaṁ.",
  "tika-vin11t19:21_5": "Sacepi nāvā anutīrameva aññattha gacchati, bhikkhu ca paṭhamaṁ laddhagāmeyeva vasitukāmo, nāvā gacchatu, bhikkhunā tattheva vasitvā bhikkhūhi saddhiṁ pavāretabbaṁ.",
  "tika-vin11t19:22_0": "Iti vaje, satthe, nāvāyanti tīsu ṭhānesu natthi vassacchede āpatti, pavāretuñca labhati.",
  "tika-vin11t19:23_0": "2623.Sati paccayavekalleti piṇḍapātādīnaṁ paccayānaṁ ūnatte sati.",
  "tika-vin11t19:23_1": "Sarīrāphāsutāya vāti sarīrassa aphāsutāya ābādhe vā sati.",
  "tika-vin11t19:23_2": "Vassaṁ chetvāpi pakkameti vassacchedaṁ katvāpi yathāphāsukaṭṭhānaṁ gaccheyya.",
  "tika-vin11t19:23_3": "Api-saddena vassaṁ achetvā vassacchedakāraṇe sati sattāhakaraṇīyena gantumpi vaṭṭatīti dīpeti.",
  "tika-vin11t19:24_0": "2624.Yena kenantarāyenāti rājantarāyādīsu yena kenaci antarāyena.",
  "tika-vin11t19:24_1": "Yo bhikkhu vassaṁ nopagato, tenāpi chinnavassena vāpi dutiyā vassūpanāyikā upagantabbāti yojanā.",
  "tika-vin11t19:25_0": "2625-6.Sattāhanti accantasaṁyoge upayogavacanaṁ.",
  "tika-vin11t19:25_1": "‘‘Vītināmetī’’ti iminā sambandho.",
  "tika-vin11t19:25_2": "Upagantvāpi vā bahiddhā eva sattāhaṁ vītināmeti ce.",
  "tika-vin11t19:25_3": "Yo gacchati, yo ca vītināmeti, tassa bhikkhussa.",
  "tika-vin11t19:25_4": "Purimāpi na vijjatīti anupagatattā, chinnavassattā ca purimāpi vassūpanāyikā na vijjati na labhati.",
  "tika-vin11t19:25_5": "Imesaṁ dvinnaṁ yathākkamaṁ upacārātikkame, sattāhātikkame ca āpatti veditabbā.",
  "tika-vin11t19:26_0": "Paṭissave ca bhikkhussa, hoti āpatti dukkaṭanti ‘‘idha vassaṁ vasathā’’ti vutte ‘‘sādhū’’ti paṭissuṇitvā tassa visaṁvāde asaccāpane āpatti hoti.",
  "tika-vin11t19:26_1": "Katamāti āha ‘‘dukkaṭa’’nti.",
  "tika-vin11t19:26_2": "Na kevalaṁ etasseva visaṁvāde āpatti hoti, atha kho itaresampi paṭissavānaṁ visaṁvāde āpatti veditabbā. Yathāha –",
  "tika-vin11t19:26_3": "‘‘paṭissave ca āpatti dukkaṭassāti ettha na kevalaṁ ‘imaṁ temāsaṁ idha vassaṁ vasathā’ti etasseva paṭissavassa visaṁvāde āpatti, ‘imaṁ temāsaṁ bhikkhaṁ gaṇhatha, ubhopi mayaṁ idha vassaṁ vasissāma, ekatova uddisāpessāmā’ti evamādināpi tassa tassa paṭissavassa visaṁvāde dukkaṭa’’nti (mahāva. aṭṭha. 207).",
  "tika-vin11t19:26_4": "Tañca kho paṭissavakāle suddhacittassa pacchā visaṁvādanapaccayā hoti.",
  "tika-vin11t19:26_5": "Paṭhamaṁ asuddhacittassa pana paṭissave pācittiyaṁ, visaṁvādena dukkaṭanti pācittiyena saddhiṁ dukkaṭaṁ yujjati.",
  "tika-vin11t19:27_0": "2627.",
  "tika-vin11t19:27_1": "‘‘Vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassāpi antosattāhe nivattantassa anāpattī’’ti (mahāva. aṭṭha.",
  "tika-vin11t19:27_2": "207) aṭṭhakathāvacanato, ‘‘ko vādo vasitvā bahi gacchato’’ti vakkhamānattā ca ‘‘nuṭṭhāpetvā panāruṇa’’nti pāṭho gahetabbo.",
  "tika-vin11t19:27_3": "Katthaci potthakesu ‘‘uṭṭhāpetvā panāruṇa’’nti pāṭho dissati, so na gahetabbo.",
  "tika-vin11t19:28_0": "2628.Vasitvāti dvīhatīhaṁ vasitvā.",
  "tika-vin11t19:28_1": "Yathā vassaṁ vasitvā aruṇaṁ anuṭṭhāpetvāva sattāhakaraṇīyena gacchato anāpatti, tathā gataṭṭhānato antosattāhe āgantvā punapi aruṇaṁ anuṭṭhāpetvāva sattāhakaraṇīyena gacchato anāpatti.",
  "tika-vin11t19:28_2": "‘‘Sattāhavārena aruṇo uṭṭhāpetabbo’’ti (mahāva. aṭṭha.",
  "tika-vin11t19:28_3": "201) aṭṭhakathāvacanaṁ sattamāruṇena paṭibaddhadivasaṁ sattamena aruṇeneva saṅgahetvā sattamaaruṇabbhantare anāgantvā aṭṭhamaṁ aruṇaṁ bahi uṭṭhāpentassa ratticchedadassanaparaṁ, na sattamaaruṇasseva tattha uṭṭhāpetabbabhāvadassanaparanti gahetabbaṁ sikkhābhājanaaṭṭhakathāya, sīhaḷagaṇṭhipadesu ca tathā vinicchitattā.",
  "tika-vin11t19:29_0": "2629.",
  "tika-vin11t19:29_1": "‘‘Nopeti asatiyā’’ti padacchedo, nopetīti ‘‘imasmiṁ vihāre imaṁ temāsaṁ vassaṁ upemī’’ti vacībhedena na upagacchati.",
  "tika-vin11t19:30_0": "2630. Vuttamevatthaṁ samatthetumāha ‘‘na doso koci vijjatī’’ti.",
  "tika-vin11t19:31_0": "2631.",
  "tika-vin11t19:31_1": "‘‘Imasmiṁ vihāre imaṁ temāsaṁ vassaṁ upemī’’ti tikkhattuṁ vacane nicchārite eva vassaṁ upagato siyāti yojanā.",
  "tika-vin11t19:31_2": "‘‘Nicchāriteva tikkhattu’’nti idaṁ ukkaṁsavasena vuttaṁ, sakiṁ, dvikkhattuṁ vā nicchāritepi vassūpagato nāma hotīti. Yathāha –",
  "tika-vin11t19:31_3": "‘‘imasmiṁ vihāre imaṁ temāsaṁ vassaṁ upemīti sakiṁ vā dvattikkhattuṁ vā vācaṁ nicchāretvāva vassaṁ upagantabba’’nti (mahāva. aṭṭha. 184).",
  "tika-vin11t19:32_0": "2632.",
  "tika-vin11t19:32_1": "Navamito paṭṭhāya gantuṁ vaṭṭati, āgacchatu vā mā vā, anāpattī’’ti (mahāva. aṭṭha.",
  "tika-vin11t19:32_2": "207) aṭṭhakathānayaṁ dassetumāha ‘‘ādiṁ tu navamiṁ katvā’’tiādi.",
  "tika-vin11t19:32_3": "Navamiṁ pabhuti ādiṁ katvā, navamito paṭṭhāyāti vuttaṁ hoti.",
  "tika-vin11t19:32_4": "Gantuṁ vaṭṭatīti sattāhakaraṇīyeneva gantuṁ vaṭṭati, tasmā pavāraṇadivasepi tadaheva āgantuṁ asakkuṇeyyaṭṭhānaṁ pavāraṇatthāya gacchantena labbhamānena sattāhakaraṇīyena gantuṁ vaṭṭati.",
  "tika-vin11t19:32_5": "‘‘Pavāretvā pana gantuṁ vaṭṭati pavāraṇāya taṁdivasasannissitattā’’ti (vajira. ṭī.",
  "tika-vin11t19:32_6": "mahāvagga 207) hi vajirabuddhitthero.",
  "tika-vin11t19:32_7": "So pacchā āgacchatu vā mā vā, doso na vijjatīti yojanā.",
  "tika-vin11t19:33_0": "Vassūpanāyikakkhandhakakathāvaṇṇanā."
}