{
  "anya-e0702n9:0_0": "9. Mahāraṭṭhasāsanavaṁsakathāmaggo",
  "anya-e0702n9:1_0": "9. Ito paraṁ mahāraṭṭhasāsanavaṁsakathāmaggaṁ kathayissāmi yathāvuttamātikāvasena.",
  "anya-e0702n9:2_0": "Tatiyasaṅgītāvasāne hi mahāmoggaliputtatissatthero mahādhammarakkhittheraṁ mahāraṭṭhaṁ pesesi,-tvaṁ etaṁ raṭṭhaṁ gantvā ettha sāsanaṁ patiṭṭhāpesīti.",
  "anya-e0702n9:3_0": "Mahādhammarakkhitattheroca attapañcamo hutvā mahāraṭṭhaṁ gantvā mahānāradakassapajātakakathāya mahāraṭṭhake pasādetvā caturāsītipāṇasahassāni maggaphalesu patiṭṭhāpesi.",
  "anya-e0702n9:3_1": "Terasasahassāni pabbajiṁsu.",
  "anya-e0702n9:3_2": "Evaṁ so tattha sāsanaṁ patiṭṭhāpesi.",
  "anya-e0702n9:4_0": "Mahāraṭṭhaṁ isi gantvā, so mahā dhammarakkhito;",
  "anya-e0702n9:5_0": "Jātakaṁ kathayitvāna, pasādesi mahājananti.",
  "anya-e0702n9:6_0": "Tattha kira manussā pubbe aggihutādimicchākammaṁ yebhuyyena akaṁsu.",
  "anya-e0702n9:6_1": "Teneva thero mahānāradakassapajātakakathaṁ desesi.",
  "anya-e0702n9:6_2": "Tato paṭṭhāya tattha manussā jātaka kathaṁ yebhuyyena sotuṁ ativiya icchanti.",
  "anya-e0702n9:6_3": "Bhikkhūca yebhuyyena gahaṭṭhānaṁ jātakakathaṁyeva desenti.",
  "anya-e0702n9:6_4": "Visesato pana vassantarajātakakathaṁ te manussā bahūhi dātabbavatthūhi pūjetvā suṇanti.",
  "anya-e0702n9:7_0": "Tañca mahāraṭṭhaṁ nāma syāmaraṭṭhasamīpe ṭhitaṁ, teneva syāmaraṭṭhavāsinopi bhikkhū gahaṭṭhāca yebhuyyena sotuṁ icchantīti.",
  "anya-e0702n9:7_1": "Mahādhammarakkhitattheropi mahāraṭṭhavāsīhi saddhiṁ sakalasyāmaraṭṭhavāsīnaṁ dhammaṁ desesi, amatarasaṁ pāyesi, yathā yonakadhammarakkhitatthero aparantaraṭṭhaṁ gantvā sakalamarammaraṭṭhavāsīnanti.",
  "anya-e0702n9:8_0": "Yaṁ pana yonakaraṭṭhasāsanavaṁsakathāyaṁ vuttaṁ, tampi sabbaṁ etthāpi daṭṭhabbaṁyeva, tehi tassa ekasadisattena ṭhitattāti.",
  "anya-e0702n9:8_1": "Tathā hi nāgasenattheropi yonakaraṭṭhe vasitvā syāmaraṭṭhādīsupi sāsanaṁ patiṭṭhāpesi.",
  "anya-e0702n9:8_2": "Yonakaraṭṭhavāsino mahādhammagambhīrattheramahāmedhaṅkarattherāca saddhiṁ bahūhi bhikkhūhi sīhaḷadīpaṁ gantvā tato punāgantvā syāmaraṭṭhe sokkatayanagaraṁ patvā tattha nisīditvā sāsanaṁ paggaṇhitvā pacchā lakunnanagare nisīditvā sāsanaṁ paggaṇhi.",
  "anya-e0702n9:8_3": "Evaṁ yonakaraṭṭhe sāsanaṁ ṭhitaṁ syāmādīsupi ṭhitaṁyevāti daṭṭhabbaṁ.",
  "anya-e0702n9:9_0": "Buddhassa bhagavato parinibbānato dvisatādhikānaṁ dvinnaṁ vassasahassānaṁ upari navutime vassa sīhaḷadīpe rajjaṁ pattassa kittissirirājasīhamahārājassa abhisekato tatiye vasse teneva kittissirirājasīhamahāraññā pahitapaṇṇākārasāsanaṁ āgamma sarāmādhipatidhammikamahārājādhirājenāṇattehi laṅkādīpaṁ āgatehi upālitthe rādīhi patiṭṭhāpito vaṁso upālivaṁsoti pākaṭo.",
  "anya-e0702n9:9_1": "Soca duvidho pubbārāmavihāravāsīabhayagirivihāravāsīvasenāti.",
  "anya-e0702n9:9_2": "Evaṁ mahānagarayonakalyāmaraṭṭhesu sāsanaṁ thiraṁ hutvā tiṭṭhatīti veditabbanti.",
  "anya-e0702n9:10_0": "Iti sāsanavaṁse mahāraṭṭhasāsanavaṁsakathāmaggo nāma",
  "anya-e0702n9:11_0": "Navamo paricchedo."
}