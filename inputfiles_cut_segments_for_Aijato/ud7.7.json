{
  "ud7.7:0.1_0": "Udāna 7.7",
  "ud7.7:0.2_0": "Papañcakhayasutta",
  "ud7.7:1.1_0": "Evaṁ me sutaṁ—",
  "ud7.7:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.7:1.3_0": "Tena kho pana samayena bhagavā attano papañcasaññāsaṅkhāpahānaṁ paccavekkhamāno nisinno hoti.",
  "ud7.7:2.1_0": "Atha kho bhagavā attano papañcasaññāsaṅkhāpahānaṁ viditvā tāyaṁ velāyaṁ imaṁ udānaṁ udānesi:",
  "ud7.7:3.1_0": "“Yassa papañcā ṭhiti ca natthi,",
  "ud7.7:3.2_0": "Sandānaṁ palighañca vītivatto;",
  "ud7.7:3.3_0": "Taṁ nittaṇhaṁ muniṁ carantaṁ,",
  "ud7.7:3.4_0": "Nāvajānāti sadevakopi loko”ti.",
  "ud7.7:3.5_0": "Sattamaṁ."
}