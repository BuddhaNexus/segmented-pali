{
  "atk-s0403a26:0_0": "1. Āhuneyyavaggo",
  "atk-s0403a26:1_0": "1. Paṭhamaāhuneyyasuttavaṇṇanā",
  "atk-s0403a26:2_0": "1.",
  "atk-s0403a26:2_1": "Chakkanipātassa paṭhame idha, bhikkhave, bhikkhūti, bhikkhave, imasmiṁ sāsane bhikkhu.",
  "atk-s0403a26:2_2": "Neva sumano hoti na dummanoti iṭṭhārammaṇe rāgasahagatena somanassena sumano vā aniṭṭhārammaṇe dosasahagatena domanassena dummano vā na hoti.",
  "atk-s0403a26:2_3": "Upekkhako viharati sato sampajānoti majjhattārammaṇe asamapekkhanena aññāṇupekkhāya upekkhakabhāvaṁ anāpajjitvā sato sampajāno hutvā ārammaṇe majjhatto viharati.",
  "atk-s0403a26:2_4": "Imasmiṁ sutte khīṇāsavassa satatavihāro kathito.",
  "atk-s0403a26:3_0": "2. Dutiyaāhuneyyasuttavaṇṇanā",
  "atk-s0403a26:4_0": "2-4.",
  "atk-s0403a26:4_1": "Dutiye anekavihitaṁ iddhividhantiādīni visuddhimagge vuttāneva.",
  "atk-s0403a26:4_2": "Āsavānaṁ khayā anāsavanti āsavānaṁ khayena anāsavaṁ, na cakkhuviññāṇādīnaṁ viya abhāvenāti.",
  "atk-s0403a26:4_3": "Imasmiṁ sutte khīṇāsavassa abhiññā paṭipāṭiyā kathitā.",
  "atk-s0403a26:4_4": "Tatiyacatutthesu khīṇāsavo kathito.",
  "atk-s0403a26:5_0": "5-7. Ājānīyasuttattayavaṇṇanā",
  "atk-s0403a26:6_0": "5-7. Pañcame aṅgehīti guṇaṅgehi. Khamoti adhivāsako. Rūpānanti rūpārammaṇānaṁ.",
  "atk-s0403a26:6_1": "Vaṇṇasampannoti sarīravaṇṇena sampanno.",
  "atk-s0403a26:6_2": "Chaṭṭhe balasampannoti kāyabalena sampanno.",
  "atk-s0403a26:6_3": "Sattame javasampannoti padajavena sampanno.",
  "atk-s0403a26:7_0": "8-9. Anuttariyasuttādivaṇṇanā",
  "atk-s0403a26:8_0": "8-9.",
  "atk-s0403a26:8_1": "Aṭṭhame anuttariyānīti aññena uttaritarena rahitāni niruttarāni.",
  "atk-s0403a26:8_2": "Dassanānuttariyanti rūpadassanesu anuttaraṁ. Esa nayo sabbapadesu .",
  "atk-s0403a26:8_3": "Hatthiratanādīnañhi dassanaṁ na dassanānuttariyaṁ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇaasubhanimittādīnaṁ vā aññatarassa dassanaṁ dassanānuttariyaṁ nāma.",
  "atk-s0403a26:8_4": "Khattiyādīnaṁ guṇakathāsavanaṁ na savanānuttariyaṁ, niviṭṭhasaddhassa pana niviṭṭhapemavasena tiṇṇaṁ vā ratanānaṁ guṇakathāsavanaṁ tepiṭakabuddhavacanasavanaṁ vā savanānuttariyaṁ nāma.",
  "atk-s0403a26:8_5": "Maṇiratanādīnaṁ lābho na lābhānuttariyaṁ, sattavidhaariyadhanalābho pana lābhānuttariyaṁ nāma.",
  "atk-s0403a26:8_6": "Hatthisippādisikkhanaṁ na sikkhānuttariyaṁ, sikkhāttayassa pūraṇaṁ pana sikkhānuttariyaṁ nāma.",
  "atk-s0403a26:8_7": "Khattiyādīnaṁ pāricariyā na pāricariyānuttariyaṁ, tiṇṇaṁ pana ratanānaṁ pāricariyā pāricariyānuttariyaṁ nāma.",
  "atk-s0403a26:8_8": "Khattiyādīnaṁ guṇānussaraṇaṁ na anussatānuttariyaṁ, tiṇṇaṁ pana ratanānaṁ guṇānussaraṇaṁ anussatānuttariyaṁ nāma.",
  "atk-s0403a26:8_9": "Iti imāni cha anuttariyāni lokiyalokuttarāni kathitāni.",
  "atk-s0403a26:8_10": "Navame buddhānussatīti buddhaguṇārammaṇā sati. Sesapadesupi eseva nayo.",
  "atk-s0403a26:9_0": "10. Mahānāmasuttavaṇṇanā",
  "atk-s0403a26:10_0": "10.",
  "atk-s0403a26:10_1": "Dasame mahānāmoti dasabalassa cūḷapitu putto eko sakyarājā.",
  "atk-s0403a26:10_2": "Yenabhagavā tenupasaṅkamīti bhuttapātarāso hutvā dāsaparijanaparivuto gandhamālādīni gāhāpetvā yattha satthā, tattha agamāsi.",
  "atk-s0403a26:10_3": "Ariyaphalaṁ assa āgatanti āgataphalo.",
  "atk-s0403a26:10_4": "Sikkhāttayasāsanaṁ etena viññātanti viññātasāsano.",
  "atk-s0403a26:10_5": "Iti ayaṁ rājā ‘‘sotāpannassa nissayavihāraṁ pucchāmī’’ti pucchanto evamāha.",
  "atk-s0403a26:11_0": "Nevassa rāgapariyuṭṭhitanti na uppajjamānena rāgena uṭṭhahitvā gahitaṁ.",
  "atk-s0403a26:11_1": "Ujugatanti buddhānussatikammaṭṭhāne ujukameva gataṁ.",
  "atk-s0403a26:11_2": "Tathāgataṁ ārabbhāti tathāgataguṇe ārabbha.",
  "atk-s0403a26:11_3": "Atthavedanti aṭṭhakathaṁ nissāya uppannaṁ pītipāmojjaṁ.",
  "atk-s0403a26:11_4": "Dhammavedanti pāḷiṁ nissāya uppannaṁ pītipāmojjaṁ.",
  "atk-s0403a26:11_5": "Dhammūpasañhitanti pāḷiñca aṭṭhakathañca nissāya uppannaṁ.",
  "atk-s0403a26:11_6": "Pamuditassāti duvidhena pāmojjena pamuditassa.",
  "atk-s0403a26:11_7": "Pīti jāyatīti pañcavidhā pīti nibbattati.",
  "atk-s0403a26:11_8": "Kāyo passambhatīti nāmakāyo ca karajakāyo ca darathapaṭippassaddhiyā paṭippassambhati.",
  "atk-s0403a26:11_9": "Sukhanti kāyikacetasikasukhaṁ.",
  "atk-s0403a26:11_10": "Samādhiyatīti ārammaṇe sammā ṭhapitaṁ hoti.",
  "atk-s0403a26:11_11": "Visamagatāya pajāyāti rāgadosamohavisamagatesu sattesu.",
  "atk-s0403a26:11_12": "Samappattoti samaṁ upasamaṁ patto hutvā. Sabyāpajjhāyāti sadukkhāya.",
  "atk-s0403a26:11_13": "Dhammasotaṁsamāpannoti vipassanāsaṅkhātaṁ dhammasotaṁ samāpanno.",
  "atk-s0403a26:11_14": "Buddhānussatiṁ bhāvetīti buddhānussatikammaṭṭhānaṁ brūheti vaḍḍheti.",
  "atk-s0403a26:11_15": "Iminā nayena sabbattha attho veditabbo.",
  "atk-s0403a26:11_16": "Iti mahānāmo sotāpannassa nissayavihāraṁ pucchi. Satthāpissa tameva kathesi.",
  "atk-s0403a26:11_17": "Evaṁ imasmiṁ sutte sotāpannova kathitoti.",
  "atk-s0403a26:12_0": "Āhuneyyavaggo paṭhamo."
}