{
  "tika-abh06t35:0_0": "9. Navamo paricchedo",
  "tika-abh06t35:1_0": "Dasānussativibhāgo",
  "tika-abh06t35:2_0": "1100.",
  "tika-abh06t35:3_0": "Saddhāpabbajito yogī, bhāventonussatiṁ pana;",
  "tika-abh06t35:4_0": "Dasānussatibhedesu, bhāveyyaññataraṁ kathaṁ.",
  "tika-abh06t35:5_0": "1101.",
  "tika-abh06t35:6_0": "Arahaṁ sugato loke, bhagavā lokapāragū;",
  "tika-abh06t35:7_0": "Vijjācaraṇasampanno, vimuttiparināyako.",
  "tika-abh06t35:8_0": "1102.",
  "tika-abh06t35:9_0": "Jeṭṭho sammābhisambuddho, seṭṭho purisasārathī;",
  "tika-abh06t35:10_0": "Satthā devamanussānaṁ, buddho appaṭipuggalo.",
  "tika-abh06t35:11_0": "1103.",
  "tika-abh06t35:12_0": "Sabbalokahito bandhu, samattaratanālayo;",
  "tika-abh06t35:13_0": "Sattānamanukampāya, jāto nātho sivaṁkaro.",
  "tika-abh06t35:14_0": "1104.",
  "tika-abh06t35:15_0": "Cakkhumā titthakusalo, dhammassāmī tathāgato;",
  "tika-abh06t35:16_0": "Maccudheyyavimokkhāya, paṭipādayi pāṇino.",
  "tika-abh06t35:17_0": "1105.",
  "tika-abh06t35:18_0": "Satthavāho mahāyoggo, maggāmaggayudhandharo;",
  "tika-abh06t35:19_0": "Sirisatthamadhiggayha, vicarittha mahāpathaṁ,",
  "tika-abh06t35:20_0": "1106.",
  "tika-abh06t35:21_0": "Anomo asamo dhīro,",
  "tika-abh06t35:22_0": "Lokahītaparakkamo;",
  "tika-abh06t35:23_0": "Sabbākāravaropeto ,",
  "tika-abh06t35:24_0": "Accherabbhutapuggalo.",
  "tika-abh06t35:25_0": "1107.",
  "tika-abh06t35:26_0": "Atthabhūto dhammabhūto,",
  "tika-abh06t35:27_0": "Brahmabhūto mahāyaso;",
  "tika-abh06t35:28_0": "Ñāṇālokaparicchinna-",
  "tika-abh06t35:29_0": "Ñeyyāsesapariggaho.",
  "tika-abh06t35:30_0": "1108.",
  "tika-abh06t35:31_0": "Ānubhāvavasippatto, āsabhaṇḍānaniccalo;",
  "tika-abh06t35:32_0": "Mahantamariyādoyamanantagatigocaro.",
  "tika-abh06t35:33_0": "1109.",
  "tika-abh06t35:34_0": "Sabbā bhiññābalappatto, vesārajjavisārado;",
  "tika-abh06t35:35_0": "Sabbasampattiniṭṭhāno, guṇapāramipūrako.",
  "tika-abh06t35:36_0": "1110.",
  "tika-abh06t35:37_0": "Appameyyo mahānāgo, mahāvīro mahāmuni;",
  "tika-abh06t35:38_0": "Mahesī mahitācāro, mahāmaho mahiddhiko.",
  "tika-abh06t35:39_0": "1111.",
  "tika-abh06t35:40_0": "Sabbatthasiddhisañcāro, mahesīgaṇapūjito;",
  "tika-abh06t35:41_0": "Rājādhirājamahito, devabrahmābhivandito.",
  "tika-abh06t35:42_0": "1112.",
  "tika-abh06t35:43_0": "Abhibhūya tayo loke, ādiccova nabhantare;",
  "tika-abh06t35:44_0": "Virocati mahātejo, andhakāre pabhaṅkaro.",
  "tika-abh06t35:45_0": "1113.",
  "tika-abh06t35:46_0": "Byāmappabhāparikkhitto, ketumālāhalaṅkato;",
  "tika-abh06t35:47_0": "Dvattiṁsalakkhaṇāsītianubyañjanasobhito.",
  "tika-abh06t35:48_0": "1114.",
  "tika-abh06t35:49_0": "Chabbaṇṇaraṁsilalito, ratanagghiyasannibho;",
  "tika-abh06t35:50_0": "Samiddhirūpasobhaggo, dassaneyyaṁva piṇḍitaṁ.",
  "tika-abh06t35:51_0": "1115.",
  "tika-abh06t35:52_0": "Phullaṁ padumasaṇḍaṁva, kapparukkhovalaṅkato;",
  "tika-abh06t35:53_0": "Nabhaṁva tārakākiṇṇaṁ, uttamo paṭidissati.",
  "tika-abh06t35:54_0": "1116.",
  "tika-abh06t35:55_0": "Satthukappamahāvīraputtehi parivārito;",
  "tika-abh06t35:56_0": "Sabbalokamahiddhāya, dhammarājā sayaṁvasī.",
  "tika-abh06t35:57_0": "1117.",
  "tika-abh06t35:58_0": "Niddhotamalacandova , nakkhattaparivārito;",
  "tika-abh06t35:59_0": "Khattasaṅghaparibyuḷho, cakkavattīva sobhati.",
  "tika-abh06t35:60_0": "1118.",
  "tika-abh06t35:61_0": "Iccānantaguṇākiṇṇamasesamalanissaṭaṁ;",
  "tika-abh06t35:62_0": "Sabbasampattidātāraṁ, vipattivinibandhakaṁ.",
  "tika-abh06t35:63_0": "1119.",
  "tika-abh06t35:64_0": "Dayāparamahorattaṁ, bhagavantamanussaraṁ;",
  "tika-abh06t35:65_0": "Bhāveti paññavā yogī, buddhānussatibhāvanaṁ.",
  "tika-abh06t35:66_0": "1120.",
  "tika-abh06t35:67_0": "Svākhāto tena saddhammo, sambuddhena satīmatā;",
  "tika-abh06t35:68_0": "Paccattapaṭivedhena, passitabbo yathārahaṁ.",
  "tika-abh06t35:69_0": "1121.",
  "tika-abh06t35:70_0": "Taṇhādaliddanāsāya, manorathasamiddhiyā;",
  "tika-abh06t35:71_0": "Kālantaramanāgamma, paccakkhaphaladāyako.",
  "tika-abh06t35:72_0": "1122.",
  "tika-abh06t35:73_0": "Upanissayavantānaṁ, ‘‘ehi passā’’ti dassiyo;",
  "tika-abh06t35:74_0": "Paccattameva viññūhi, veditabbo sabhāvato.",
  "tika-abh06t35:75_0": "1123.",
  "tika-abh06t35:76_0": "Sabbāsavasamugghātī , suddho sovatthiko sivo;",
  "tika-abh06t35:77_0": "Pihitāpāyakummaggo, maggo nibbānapattiyā.",
  "tika-abh06t35:78_0": "1124.",
  "tika-abh06t35:79_0": "Klesasaṁkaṭaduggamhā, dukkhakkhandhamahabbhayā;",
  "tika-abh06t35:80_0": "Khemantabhūmiṁ niyyāti, accantamanupaddavaṁ.",
  "tika-abh06t35:81_0": "1125.",
  "tika-abh06t35:82_0": "Puññatitthamidaṁ nāma, maṅgalañca sivaṅkaraṁ;",
  "tika-abh06t35:83_0": "Hitodayasukhādhāna-mamatāhāramuttamaṁ.",
  "tika-abh06t35:84_0": "1126.",
  "tika-abh06t35:85_0": "Avijjāpaṭaluddhāravijjānettosadhaṁ varaṁ;",
  "tika-abh06t35:86_0": "Paññādhāramidaṁ satthaṁ, klesagaṇḍappabhedakaṁ.",
  "tika-abh06t35:87_0": "1127.",
  "tika-abh06t35:88_0": "Caturoghanimuggānaṁ, setubandho samuggato;",
  "tika-abh06t35:89_0": "Bhavacārakaruddhānaṁ, mahādvāro apāruto.",
  "tika-abh06t35:90_0": "1128.",
  "tika-abh06t35:91_0": "Sokopāyāsaviddhānaṁ, paridevasamaṅginaṁ;",
  "tika-abh06t35:92_0": "Sallanīharaṇopāyo, accantasukhamīrito.",
  "tika-abh06t35:93_0": "1129.",
  "tika-abh06t35:94_0": "Byasanopaddavāpeto , saṁklesamalanissaṭo;",
  "tika-abh06t35:95_0": "Ujusammattaniyato, paṭipattivisuddhiyā.",
  "tika-abh06t35:96_0": "1130.",
  "tika-abh06t35:97_0": "Suddhasīlaparikkhāro, samādhimayapañjaro;",
  "tika-abh06t35:98_0": "Sammāsaṅkappacakkaṅgo, sammāvāyāmavāhano.",
  "tika-abh06t35:99_0": "1131.",
  "tika-abh06t35:100_0": "Satisārathisaṁyutto, sammādiṭṭhipurejavo;",
  "tika-abh06t35:101_0": "Esa dhammaratho yāti, yogakkhemassa pattiyā.",
  "tika-abh06t35:102_0": "1132.",
  "tika-abh06t35:103_0": "Vipattipaṭibāhāya, sabbasampattisiddhiyā;",
  "tika-abh06t35:104_0": "Sabbakhandhavimokkhāya, dhammaṁ desesi cakkhumā.",
  "tika-abh06t35:105_0": "1133.",
  "tika-abh06t35:106_0": "Hitesī sabbapāṇīnaṁ, dayāpanno mahāmuni;",
  "tika-abh06t35:107_0": "Dhammālokaṁ pakāsesi, cakkhumantānamuttamo.",
  "tika-abh06t35:108_0": "1134.",
  "tika-abh06t35:109_0": "Yaṁ dhammaṁ sammadaññāya, khemamaggappatiṭṭhitā;",
  "tika-abh06t35:110_0": "Pāpakāpagatā dhīrā, passaddhidarathāsayā.",
  "tika-abh06t35:111_0": "1135.",
  "tika-abh06t35:112_0": "Bhavayogā vinimuttā, pahīnabhayabheravā;",
  "tika-abh06t35:113_0": "Accantasukhamedhenti, sotthipattā mahesayo.",
  "tika-abh06t35:114_0": "1136.",
  "tika-abh06t35:115_0": "Tamevamuttamaṁ dhammaṁ, cintento pana paṇḍito;",
  "tika-abh06t35:116_0": "Bhāvetīti pakāsenti, dhammānussatibhāvanaṁ.",
  "tika-abh06t35:117_0": "1137.",
  "tika-abh06t35:118_0": "Cattāro ca paṭipannā, cattāro ca phale ṭhitā;",
  "tika-abh06t35:119_0": "Esa saṅgho ujubhūto, paññāsīlasamāhito.",
  "tika-abh06t35:120_0": "1138.",
  "tika-abh06t35:121_0": "Palāpāpagato suddho, paṭipattipatiṭṭhito;",
  "tika-abh06t35:122_0": "Pariggahitasaddhammo, samiddhiguṇasobhito.",
  "tika-abh06t35:123_0": "1139.",
  "tika-abh06t35:124_0": "Pahīnāpāyagamano, pāpaklesavinissaṭo;",
  "tika-abh06t35:125_0": "Paripanthasamucchedī, bhavacārakabhedako.",
  "tika-abh06t35:126_0": "1140.",
  "tika-abh06t35:127_0": "Uttamadamathappatto, suvinīto mahesinā;",
  "tika-abh06t35:128_0": "Vijjāvimuttivodāto, ājānīyapathe ṭhito.",
  "tika-abh06t35:129_0": "1141.",
  "tika-abh06t35:130_0": "Sugatorasi sambhūto, sucidhammasirindharo;",
  "tika-abh06t35:131_0": "Paṭipāditasampatto, dhammasāsanasevito.",
  "tika-abh06t35:132_0": "1142.",
  "tika-abh06t35:133_0": "Bhayabheravanissaṅgo, jinatejānupālito;",
  "tika-abh06t35:134_0": "Moneyyapathasañcāro, sugatovādabhājano.",
  "tika-abh06t35:135_0": "1143.",
  "tika-abh06t35:136_0": "Appamādaparittāṇo, sīlālaṅkārabhūsito;",
  "tika-abh06t35:137_0": "Cetosamādhisannaddho, paññāyudhasamujjalo.",
  "tika-abh06t35:138_0": "1144.",
  "tika-abh06t35:139_0": "Ujumaggamadhiṭṭhāya, mārakāyappadālano;",
  "tika-abh06t35:140_0": "Aparājitasaṅgāmo, lalitodātavikkamo.",
  "tika-abh06t35:141_0": "1145.",
  "tika-abh06t35:142_0": "Maccudheyyamatikkanto, bodhidhammappatiṭṭhito;",
  "tika-abh06t35:143_0": "Chaḷābhiññābalappatto, samārādhitasāsano.",
  "tika-abh06t35:144_0": "1146.",
  "tika-abh06t35:145_0": "Anubodhimanuppatto, pabhinnapaṭisambhido;",
  "tika-abh06t35:146_0": "Sāmaññapāramippatto, toseti jinamānasaṁ.",
  "tika-abh06t35:147_0": "1147.",
  "tika-abh06t35:148_0": "Nekākāravarūpeto, nānāsampattiphullito;",
  "tika-abh06t35:149_0": "Vipattipathanittiṇṇo, abhibuddhiparāyaṇo.",
  "tika-abh06t35:150_0": "1148.",
  "tika-abh06t35:151_0": "Āhuneyyo pāhuneyyo,",
  "tika-abh06t35:152_0": "Dakkhiṇeyyo sudullabho;",
  "tika-abh06t35:153_0": "Sadevakassa lokassa,",
  "tika-abh06t35:154_0": "Puññakkhettamanuttaraṁ.",
  "tika-abh06t35:155_0": "1149.",
  "tika-abh06t35:156_0": "Yattha suddhimhi niddose, saddhābījaṁ patiṭṭhitaṁ;",
  "tika-abh06t35:157_0": "Accantaṁ paripāceti, sampattiphalamuttamaṁ.",
  "tika-abh06t35:158_0": "1150.",
  "tika-abh06t35:159_0": "Yaṁ phalaṁ paribhuñjantā, vimuttirasasevanaṁ;",
  "tika-abh06t35:160_0": "Accantasukhitā dhīrā, bhavanti ajarāmarā.",
  "tika-abh06t35:161_0": "1151.",
  "tika-abh06t35:162_0": "Taṁ phalaṁ patthayantena, saṅghānussatibhāvanā;",
  "tika-abh06t35:163_0": "Bhāvetabbā paniccevamiti bhāsanti paṇḍitā.",
  "tika-abh06t35:164_0": "1152.",
  "tika-abh06t35:165_0": "Pañcasīlaṁ dasasīlaṁ, pātimokkhamuposathaṁ;",
  "tika-abh06t35:166_0": "Cātupārisuddhisīlaṁ, dhutaṅgaparivāritaṁ.",
  "tika-abh06t35:167_0": "1153.",
  "tika-abh06t35:168_0": "Evametesu yaṁ kiñci, samādāya rahogato;",
  "tika-abh06t35:169_0": "Tamānisaṁsaṁ guṇato, phalato ca vicintaye.",
  "tika-abh06t35:170_0": "1154.",
  "tika-abh06t35:171_0": "Ādi cetaṁ patiṭṭhā ca, mukhaṁ pamukhamuttamaṁ;",
  "tika-abh06t35:172_0": "Mūlaṁ kusaladhammānaṁ, pabhavaṁ paṭipattiyā.",
  "tika-abh06t35:173_0": "1155.",
  "tika-abh06t35:174_0": "Sāsanotaraṇadvāraṁ, titthaṁ saddhammavāpiyā;",
  "tika-abh06t35:175_0": "Pārisuddhipadaṭṭhānaṁ, maggo khemantapāpako.",
  "tika-abh06t35:176_0": "1156.",
  "tika-abh06t35:177_0": "Sādhu sikkhāsamādānaṁ, bāhusaccavibhūsanaṁ;",
  "tika-abh06t35:178_0": "Ariyācāracāritta-mavaṇṇamalavajjanaṁ.",
  "tika-abh06t35:179_0": "1157.",
  "tika-abh06t35:180_0": "Kulaputtaalaṅkāro, pāpajallapavāhanaṁ;",
  "tika-abh06t35:181_0": "Anapāyi sugandhañca, mahāpurisasevitaṁ.",
  "tika-abh06t35:182_0": "1158.",
  "tika-abh06t35:183_0": "Pacchānutāpaharaṇaṁ, pītipāmojjavaḍḍhanaṁ;",
  "tika-abh06t35:184_0": "Nekkhammabhāvanopetaṁ, pabbajjāvesasobhanaṁ.",
  "tika-abh06t35:185_0": "1159.",
  "tika-abh06t35:186_0": "Sopānaṁ saggalokassa, daḷhāpāyavidhānakaṁ;",
  "tika-abh06t35:187_0": "Anupaddavasampatti, samatthaguṇasūdanī.",
  "tika-abh06t35:188_0": "1160.",
  "tika-abh06t35:189_0": "Klesapañjaravicchedi , vipattipathavāraṇaṁ;",
  "tika-abh06t35:190_0": "Sotthikammasamuṭṭhānaṁ, asādhāraṇamaṅgalaṁ.",
  "tika-abh06t35:191_0": "1161.",
  "tika-abh06t35:192_0": "‘‘Suladdhā vata me laddhā, saddhā sugatasāsane;",
  "tika-abh06t35:193_0": "Sīlaṁ me yassa kalyāṇaṁ, parisuddhamakhaṇḍitaṁ.",
  "tika-abh06t35:194_0": "1162.",
  "tika-abh06t35:195_0": "‘‘Dullabho vata me laddho,",
  "tika-abh06t35:196_0": "Mahālābho anappako;",
  "tika-abh06t35:197_0": "Yohamakkhalitācāro,",
  "tika-abh06t35:198_0": "Upaghātavivajjito.",
  "tika-abh06t35:199_0": "1163.",
  "tika-abh06t35:200_0": "‘‘Dhammaṅkuritasantāno , mūlajātosmi sāsane;",
  "tika-abh06t35:201_0": "Ujumaggaṁ samāruḷho, pihitā sabhayā disā.",
  "tika-abh06t35:202_0": "1164.",
  "tika-abh06t35:203_0": "‘‘Avañcā vata me jāti, āraddhā khaṇasampadā;",
  "tika-abh06t35:204_0": "Patiṭṭhitomhi saddhamme, saphalaṁ mama jīvitaṁ’’.",
  "tika-abh06t35:205_0": "1165.",
  "tika-abh06t35:206_0": "Itthaṁ nānappakārena, cintento guṇamattano;",
  "tika-abh06t35:207_0": "Sīlakkhandhassa bhāveti, sīlānussatibhāvanaṁ.",
  "tika-abh06t35:208_0": "1166.",
  "tika-abh06t35:209_0": "Saddhāya sīlavantesu, datvā dānaṁ yathārahaṁ;",
  "tika-abh06t35:210_0": "Niddhotamalamacchero, vivitto tamanussare.",
  "tika-abh06t35:211_0": "1167.",
  "tika-abh06t35:212_0": "Dānaṁ nidhānamanugaṁ, asādhāraṇamuttamaṁ;",
  "tika-abh06t35:213_0": "Avināsasukhādhānaṁ, accantaṁ sabbakāmadaṁ.",
  "tika-abh06t35:214_0": "1168.",
  "tika-abh06t35:215_0": "Kopadāhopasamanaṁ, maccheramalasodhanaṁ;",
  "tika-abh06t35:216_0": "Pamādaniddāvuṭṭhānaṁ, lobhapāsavimocanaṁ.",
  "tika-abh06t35:217_0": "1169.",
  "tika-abh06t35:218_0": "Cetovikāradamanaṁ, micchāmagganivāraṇaṁ;",
  "tika-abh06t35:219_0": "Vittilābhasukhassādo, vibhavodayamaṅgalaṁ.",
  "tika-abh06t35:220_0": "1170.",
  "tika-abh06t35:221_0": "Saddhādiguṇavodānaṁ, ajjhāsayavikāsanaṁ;",
  "tika-abh06t35:222_0": "Satācāraparikkhāro, tanucetovibhūsanaṁ.",
  "tika-abh06t35:223_0": "1171.",
  "tika-abh06t35:224_0": "Appamaññāpadaṭṭhānaṁ, appameyyena vaṇṇitaṁ;",
  "tika-abh06t35:225_0": "Mahāpurisacārittaṁ, sapadānaṁ mahesinā.",
  "tika-abh06t35:226_0": "1172.",
  "tika-abh06t35:227_0": "Dhammādhigatabhogānaṁ , sārādānamanuttaraṁ;",
  "tika-abh06t35:228_0": "Mahattādhigamūpāyaṁ, lokasantatikāraṇaṁ.",
  "tika-abh06t35:229_0": "1173.",
  "tika-abh06t35:230_0": "Atthakārī ca sammāhaṁ, pariccāgasamāyuto;",
  "tika-abh06t35:231_0": "Attano ca paresañca, hitāya paṭipannakā.",
  "tika-abh06t35:232_0": "1174.",
  "tika-abh06t35:233_0": "Ujumaddavacittosmi, kālussiyavinissaṭo;",
  "tika-abh06t35:234_0": "Pāpasaṁklesavimukho, pāṇabhūtānukampako.",
  "tika-abh06t35:235_0": "1175.",
  "tika-abh06t35:236_0": "Sīlavantapatiṭṭhosmi , kapaṇānaṁ parāyaṇo;",
  "tika-abh06t35:237_0": "Buddhasāsanupaṭṭhāko, ñātimittopajīviko.",
  "tika-abh06t35:238_0": "1176.",
  "tika-abh06t35:239_0": "Dānavossaggasammukho,",
  "tika-abh06t35:240_0": "Saṁvibhāgarato sukhī;",
  "tika-abh06t35:241_0": "Kapparukkhova phalito,",
  "tika-abh06t35:242_0": "Jāto lokābhivaḍḍhiyā.",
  "tika-abh06t35:243_0": "1177.",
  "tika-abh06t35:244_0": "Pihitāpāyamaggosmi, maggadvāramapārutaṁ;",
  "tika-abh06t35:245_0": "Sampattā sabbasampatti, daliddassa manāpikaṁ.",
  "tika-abh06t35:246_0": "1178.",
  "tika-abh06t35:247_0": "‘‘Saṁsāraddhānapātheyyaṁ, sabbadukkhavinodanaṁ;",
  "tika-abh06t35:248_0": "Subandhaṁ mama sabbattha, gahito ca kaṭaggaho’’.",
  "tika-abh06t35:249_0": "1179.",
  "tika-abh06t35:250_0": "Evaṁ dānaguṇaṁ nānappakārena vicintayaṁ;",
  "tika-abh06t35:251_0": "Bhāveti dāyakoyogī, cāgānussatibhāvanaṁ.",
  "tika-abh06t35:252_0": "1180.",
  "tika-abh06t35:253_0": "Saddhaṁ sīlaṁ sutaṁ cāgaṁ, paññaṁ paṇḍitajātiko;",
  "tika-abh06t35:254_0": "Sampādayitvā saddhamme, devatāyo anussare.",
  "tika-abh06t35:255_0": "1181.",
  "tika-abh06t35:256_0": "Cātumahārājikā ca, tāvatiṁsā ca yāmakā;",
  "tika-abh06t35:257_0": "Tusitā ceva nimmānaratino vasavattino.",
  "tika-abh06t35:258_0": "1182.",
  "tika-abh06t35:259_0": "Taduttariñca ye devā, dibbakāyamadhiṭṭhitā;",
  "tika-abh06t35:260_0": "Tepi saddhādidhammesu, cirakālaṁ patiṭṭhitā.",
  "tika-abh06t35:261_0": "1183.",
  "tika-abh06t35:262_0": "Susamāhitasaṅkappā, dānasīladhurandharā;",
  "tika-abh06t35:263_0": "Dhammamaggamadhiṭṭhāya, hirottappapurakkhatā.",
  "tika-abh06t35:264_0": "1184.",
  "tika-abh06t35:265_0": "Taṁ lokamupapannāse, sassirīkaṁ parāyaṇaṁ;",
  "tika-abh06t35:266_0": "Iddhimanto jutimanto, vaṇṇavanto yasassino.",
  "tika-abh06t35:267_0": "1185.",
  "tika-abh06t35:268_0": "Dibbasampattisampattā, nānābhogasamappitā;",
  "tika-abh06t35:269_0": "Pālento dīghamaddhānaṁ, anubhonti mahāsukhaṁ.",
  "tika-abh06t35:270_0": "1186.",
  "tika-abh06t35:271_0": "Te sabbepi ca mayhampi, vijjanti anupāyino;",
  "tika-abh06t35:272_0": "Saddhādikusalā dhammā, devadhammāti vissutā.",
  "tika-abh06t35:273_0": "1187.",
  "tika-abh06t35:274_0": "Saddhammaguṇasampatti-dātā maṅgalanāyikā;",
  "tika-abh06t35:275_0": "Dullabhāpi ca me laddhā, saddhā sugatasāsane.",
  "tika-abh06t35:276_0": "1188.",
  "tika-abh06t35:277_0": "Vajjopavādarahito, pāpakammaparammukho;",
  "tika-abh06t35:278_0": "Parisuddhasamācāro, pasannāmalacetano.",
  "tika-abh06t35:279_0": "1189.",
  "tika-abh06t35:280_0": "Niccamohitasotosmi,",
  "tika-abh06t35:281_0": "Tathāgatasubhāsite;",
  "tika-abh06t35:282_0": "Sutabhājanabhūto ca,",
  "tika-abh06t35:283_0": "Satimā susamāhito.",
  "tika-abh06t35:284_0": "1190.",
  "tika-abh06t35:285_0": "Maccheramalanittiṇṇo, lobhakkhandhavimuccito;",
  "tika-abh06t35:286_0": "Opānabhūto lokasmiṁ, vissaṭṭhasukhayācano.",
  "tika-abh06t35:287_0": "1191.",
  "tika-abh06t35:288_0": "Vatthuttayamahatte ca, hitāhitavinicchaye;",
  "tika-abh06t35:289_0": "Paññā vatthusabhāve ca, tikhiṇā mama vattati.",
  "tika-abh06t35:290_0": "1192.",
  "tika-abh06t35:291_0": "Samārādhitasaddhammo, katapuññamahussavo;",
  "tika-abh06t35:292_0": "Devadhammasamiddhosmi, kalyāṇacaritākaro.",
  "tika-abh06t35:293_0": "1193.",
  "tika-abh06t35:294_0": "Devatāhi samānohaṁ, guṇālaṅkārabhūsito;",
  "tika-abh06t35:295_0": "Hatthapattā ca deviddhi, nipphannā dibbasampadā.",
  "tika-abh06t35:296_0": "1194.",
  "tika-abh06t35:297_0": "Devasāmaññamiccevaṁ, cintento guṇamattano;",
  "tika-abh06t35:298_0": "Bhāveti guṇasampanno, devatānussatiṁ paraṁ.",
  "tika-abh06t35:299_0": "1195.",
  "tika-abh06t35:300_0": "Jātidhammā jarābyādhisokopāyāsabhañjite;",
  "tika-abh06t35:301_0": "Anicce dukkhenatte ca, nibbinnopadhisambhave.",
  "tika-abh06t35:302_0": "1196.",
  "tika-abh06t35:303_0": "Virāgo ca nirodho ca, cāgo mutti anālayo;",
  "tika-abh06t35:304_0": "Yoyamādānanissaggo, nibbānamiti vuccati.",
  "tika-abh06t35:305_0": "1197.",
  "tika-abh06t35:306_0": "Upasantamidaṁ ṭhānamiti cinteti paṇḍito;",
  "tika-abh06t35:307_0": "Anupādānasaṁkliṭṭhamasaṅkhāramanāsavaṁ.",
  "tika-abh06t35:308_0": "1198.",
  "tika-abh06t35:309_0": "Appamāṇaṁ paṇītañca, sivaṁ paramamaccutaṁ;",
  "tika-abh06t35:310_0": "Anantaguṇamaccanta-mavikāramanāmayaṁ.",
  "tika-abh06t35:311_0": "1199.",
  "tika-abh06t35:312_0": "Khemaṁ taṁ pārimatīra-mahāyanakaraṁ paraṁ;",
  "tika-abh06t35:313_0": "Tāṇaṁ leṇañca dīpañca, patiṭṭhānaṁ parāyaṇaṁ.",
  "tika-abh06t35:314_0": "1200.",
  "tika-abh06t35:315_0": "Vaṭṭānubandhavicchedo, bhavataṇhāvisosanaṁ;",
  "tika-abh06t35:316_0": "Sabbūpadhisamugghāto, dukkhanibbāpanaṁ sukhaṁ.",
  "tika-abh06t35:317_0": "1201.",
  "tika-abh06t35:318_0": "Sabbapāpavināsoyaṁ, sabbaklesavisodhanaṁ;",
  "tika-abh06t35:319_0": "Sokopāyāsasantāpabhayabheravamocanaṁ.",
  "tika-abh06t35:320_0": "1202.",
  "tika-abh06t35:321_0": "Palibodhasamucchedo, papañcaviniveṭhanaṁ;",
  "tika-abh06t35:322_0": "Sabbasaṅkhārasamatho, sabbalokavinissaṭo.",
  "tika-abh06t35:323_0": "1203.",
  "tika-abh06t35:324_0": "Pārisuddhikarā dhātu, bhavanissaraṇaṁ padaṁ;",
  "tika-abh06t35:325_0": "Uttamāriyasampatti, anomamamataṁ padaṁ.",
  "tika-abh06t35:326_0": "1204.",
  "tika-abh06t35:327_0": "Sabbathā bhaddamatulaṁ, nibbānamiti passato;",
  "tika-abh06t35:328_0": "Upasamānussatīti, bhāvanāyaṁ pavuccati.",
  "tika-abh06t35:329_0": "1205.",
  "tika-abh06t35:330_0": "Sattānussatimiccevaṁ, bhāvento pana paṇḍito;",
  "tika-abh06t35:331_0": "Pāmojjabahulo hoti, pasanno buddhasāsane.",
  "tika-abh06t35:332_0": "1206.",
  "tika-abh06t35:333_0": "Paṭipassaddhadaratha-mupacārasamādhinā;",
  "tika-abh06t35:334_0": "Samādhiyati cittañca, parisuddhamanāmayaṁ.",
  "tika-abh06t35:335_0": "1207.",
  "tika-abh06t35:336_0": "Bhāvanāmayametañca, katvā puññamanappakaṁ;",
  "tika-abh06t35:337_0": "Vāsanāgatisampatti-bhogabhāgīti vuccati.",
  "tika-abh06t35:338_0": "1208.",
  "tika-abh06t35:339_0": "Upanissayasampanno, patvā nibbedhamuttamaṁ;",
  "tika-abh06t35:340_0": "Diṭṭheva dhamme dukkhaggiṁ, nibbāpeti anāsavo.",
  "tika-abh06t35:341_0": "1209.",
  "tika-abh06t35:342_0": "Lokappavatti cintetvā, maraṇānussatiṁ pana;",
  "tika-abh06t35:343_0": "Bhāveyya sakamaccantaṁ, cintento maraṇaṁ kathaṁ.",
  "tika-abh06t35:344_0": "1210.",
  "tika-abh06t35:345_0": "Animittamanaññātaṁ, maccānamidha jīvitaṁ;",
  "tika-abh06t35:346_0": "Kasirañca parittañca, tañca dukkhena saṁyutaṁ.",
  "tika-abh06t35:347_0": "1211.",
  "tika-abh06t35:348_0": "Appodakamhi maccheva, bandhamāne rudammukhe;",
  "tika-abh06t35:349_0": "Maccu gacchati ādāya, pekkhamāne mahājane.",
  "tika-abh06t35:350_0": "1212.",
  "tika-abh06t35:351_0": "Purakkhatvāva maraṇaṁ, jāyanti paṭisandhiyaṁ;",
  "tika-abh06t35:352_0": "Jātā puna marissanti, evaṁdhammā hi pāṇino.",
  "tika-abh06t35:353_0": "1213.",
  "tika-abh06t35:354_0": "Yamekarattiṁ paṭhamaṁ, gabbhe vasati mānavo;",
  "tika-abh06t35:355_0": "Abbhuṭṭhitova so yāti, sa gacchaṁ na nivattati.",
  "tika-abh06t35:356_0": "1214.",
  "tika-abh06t35:357_0": "Sattā maranti gabbhepi, jāyamānā ca dārakā;",
  "tika-abh06t35:358_0": "Kumārā yobbanappattā, balappattā mahattarā.",
  "tika-abh06t35:359_0": "1215.",
  "tika-abh06t35:360_0": "Athāvassaṁ maranteva, jiṇṇā daṇḍaparāyaṇā;",
  "tika-abh06t35:361_0": "Sūrā puññabalatthāmā, nānābyādhinipīḷitā.",
  "tika-abh06t35:362_0": "1216.",
  "tika-abh06t35:363_0": "Ajja suveti maraṇaṁ, pariyesati pāṇino;",
  "tika-abh06t35:364_0": "Senā yuddhapayātāva, sabbe maccubhayākulā.",
  "tika-abh06t35:365_0": "1217.",
  "tika-abh06t35:366_0": "Sattāratanalaṅkārā, caturiddhisamuggatā;",
  "tika-abh06t35:367_0": "Cakkavattī mahātejā, rājamaṇḍalasobhino.",
  "tika-abh06t35:368_0": "1218.",
  "tika-abh06t35:369_0": "Kappuṭṭhānamahāvātā, pātitāva mahāsilā;",
  "tika-abh06t35:370_0": "Patanti maccuvikkhittā, paro cetāna mānavā.",
  "tika-abh06t35:371_0": "1219.",
  "tika-abh06t35:372_0": "Yepi dīghāyukā devā, vaṇṇavantā mahiddhikā;",
  "tika-abh06t35:373_0": "Ānubhāvabalappattā, mahābhogasukhedhino.",
  "tika-abh06t35:374_0": "1220.",
  "tika-abh06t35:375_0": "Tepi maccusamuddhattā, bhavanti bhayasaṁkulā;",
  "tika-abh06t35:376_0": "Verambhakkhittapakkhīva, mādisesu kathāva kā.",
  "tika-abh06t35:377_0": "1221.",
  "tika-abh06t35:378_0": "Accantarāyabahulo , maraṇāhitasambhavo;",
  "tika-abh06t35:379_0": "Niccaṁ cakkasamāruḷho, lokoyaṁ parivattati.",
  "tika-abh06t35:380_0": "1222.",
  "tika-abh06t35:381_0": "Etthantare maraṇassa, vemajjhe mama vattato;",
  "tika-abh06t35:382_0": "Assāsepi avissaṭṭhe, jīvikā ce kathāva kā.",
  "tika-abh06t35:383_0": "1223.",
  "tika-abh06t35:384_0": "Accheraṁ vata lokasmiṁ, khaṇamattampi jīvitaṁ;",
  "tika-abh06t35:385_0": "Nissitopaddavaṭṭhāne, mahābyasanapīḷite.",
  "tika-abh06t35:386_0": "1224.",
  "tika-abh06t35:387_0": "Addhuvaṁ jīvitaṁ nicca-maccantaṁ maraṇaṁ mama;",
  "tika-abh06t35:388_0": "Sabhāvo maraṇanteva, viseso pana jīvitaṁ.",
  "tika-abh06t35:389_0": "1225.",
  "tika-abh06t35:390_0": "Atthamārabbha gacchanto, ādiccova nabhantare;",
  "tika-abh06t35:391_0": "Maraṇāyābhidhāvanto, vihāyāmi suve suve.",
  "tika-abh06t35:392_0": "1226.",
  "tika-abh06t35:393_0": "Vajjhappatto mahācoro,",
  "tika-abh06t35:394_0": "Niyyātāghātanaṁ yathā;",
  "tika-abh06t35:395_0": "Maraṇāya payātohaṁ,",
  "tika-abh06t35:396_0": "Tathevamanivattiyo.",
  "tika-abh06t35:397_0": "1227.",
  "tika-abh06t35:398_0": "Ambujova vaṅkaghasto, tāṇaleṇavivajjito;",
  "tika-abh06t35:399_0": "Niccaṁ maccuvasaṁ yanto, vissaṭṭho kimahaṁ care.",
  "tika-abh06t35:400_0": "1228.",
  "tika-abh06t35:401_0": "Ko me hāso kimānando,",
  "tika-abh06t35:402_0": "Kimahaṁ mohapāruto;",
  "tika-abh06t35:403_0": "Madappamādavikkhitto,",
  "tika-abh06t35:404_0": "Vicarāmi niraṅkuso?",
  "tika-abh06t35:405_0": "1229.",
  "tika-abh06t35:406_0": "Handāhamārabhissāmi, sammāsambuddhasāsane;",
  "tika-abh06t35:407_0": "Ātāpī pahitatto ca, hirottappasamāhito.",
  "tika-abh06t35:408_0": "1230.",
  "tika-abh06t35:409_0": "Paṭipattiparo hutvā, pāpadhammaniraṅkato;",
  "tika-abh06t35:410_0": "Nibbāpayāmi accantaṁ, sabbadukkhahutāvahaṁ.",
  "tika-abh06t35:411_0": "1231.",
  "tika-abh06t35:412_0": "Itthaṁ panattano yogī, maraṇaṁ paṭicintayaṁ;",
  "tika-abh06t35:413_0": "Maraṇānussatiṁ nāma, bhāvetīti pavuccati.",
  "tika-abh06t35:414_0": "1232.",
  "tika-abh06t35:415_0": "Tadetaṁ pana bhāvetvā, upacārasamāhito;",
  "tika-abh06t35:416_0": "Nibbedabahulo hoti, appamādadhurandharo.",
  "tika-abh06t35:417_0": "1233.",
  "tika-abh06t35:418_0": "Micchādhammaṁ virājetvā, nandirāganirālayo;",
  "tika-abh06t35:419_0": "Sabbāsavaparikkhīṇo, pappoti amataṁ padaṁ.",
  "tika-abh06t35:420_0": "1234.",
  "tika-abh06t35:421_0": "Gahetvā pana medhāvī, dvattiṁsākārabhāvanaṁ;",
  "tika-abh06t35:422_0": "Kareyya tāva pacchā ve, anupubbamabhiṇhaso.",
  "tika-abh06t35:423_0": "1235.",
  "tika-abh06t35:424_0": "Kesā lomā nakhā dantā, taco maṁsaṁ nahāru ca;",
  "tika-abh06t35:425_0": "Aṭṭhi ca miñja vakkaṁ ca, hadayaṁ yakanaṁ tathā.",
  "tika-abh06t35:426_0": "1236.",
  "tika-abh06t35:427_0": "Kilomaṁ pihaka papphāsaṁ, antaṁ guṇamudariyaṁ;",
  "tika-abh06t35:428_0": "Matthaluṅgaṁ karīsañca, pittaṁ semhamathāparaṁ.",
  "tika-abh06t35:429_0": "1237.",
  "tika-abh06t35:430_0": "Pubbo ca lohitaṁ sedo,",
  "tika-abh06t35:431_0": "Medo assu vasātha vā;",
  "tika-abh06t35:432_0": "Kheḷo siṅghāṇikā ceva,",
  "tika-abh06t35:433_0": "Lasikā muttamiccapi.",
  "tika-abh06t35:434_0": "1238.",
  "tika-abh06t35:435_0": "Ghanabandhasubhākāra-vipallāsānusārinaṁ;",
  "tika-abh06t35:436_0": "Yathābhūtāvabodhāya, vibhattāva mahesinā.",
  "tika-abh06t35:437_0": "1239.",
  "tika-abh06t35:438_0": "Kāye bāttiṁsa koṭṭhāsā,",
  "tika-abh06t35:439_0": "Kuṇapāva samussitā;",
  "tika-abh06t35:440_0": "Sāragayhūpagāpetā,",
  "tika-abh06t35:441_0": "Dhikkatā dhīrahīḷitā.",
  "tika-abh06t35:442_0": "1240.",
  "tika-abh06t35:443_0": "Asubhāva paṭikkūlā, jegucchā sucivajjitā;",
  "tika-abh06t35:444_0": "Ninditā cakkhumantehi, andhabālopalāḷitā.",
  "tika-abh06t35:445_0": "1241.",
  "tika-abh06t35:446_0": "Vicittachavisañchannā , tacabhattasamohitā;",
  "tika-abh06t35:447_0": "Parissavaparikliṭṭhā, kuthitā pūtigandhitā.",
  "tika-abh06t35:448_0": "1242.",
  "tika-abh06t35:449_0": "Dhoviyantāpi satataṁ, ajahantā malassavaṁ;",
  "tika-abh06t35:450_0": "Sugandhānuvilittāpi, duggandhapariṇāmino.",
  "tika-abh06t35:451_0": "1243.",
  "tika-abh06t35:452_0": "Ahaṁkāramamattena, vissaṭṭhasukhasaṅgahā;",
  "tika-abh06t35:453_0": "Saṅghāṭaghanasambaddhā, sammohenti mahājanaṁ.",
  "tika-abh06t35:454_0": "1244.",
  "tika-abh06t35:455_0": "Chandarāgasamūpetā, yattha muḷhā puthujjanā;",
  "tika-abh06t35:456_0": "Sevanti visamaṁ ghoraṁ, caturāpāyabhāgino.",
  "tika-abh06t35:457_0": "1245.",
  "tika-abh06t35:458_0": "Tattha cittaṁ virājetuṁ, paṭipanno yathākkamaṁ;",
  "tika-abh06t35:459_0": "Cetovibhāvanatthāya, koṭṭhāsesu vicakkhaṇo.",
  "tika-abh06t35:460_0": "1246.",
  "tika-abh06t35:461_0": "Vacasā manasā ceva, yathāvuttānusārato;",
  "tika-abh06t35:462_0": "Anulomapaṭilomaṁ, sajjhāyitvā tato paraṁ.",
  "tika-abh06t35:463_0": "1247.",
  "tika-abh06t35:464_0": "Vaṇṇasaṇṭhānadisato, vavatthapeyya paṇḍito;",
  "tika-abh06t35:465_0": "Tatokāsaparicchedā, paccekaṁ tu yathākkamaṁ.",
  "tika-abh06t35:466_0": "1248.",
  "tika-abh06t35:467_0": "Vaṇṇasaṇṭhānagandhā ca,",
  "tika-abh06t35:468_0": "Āsayokāsato tato;",
  "tika-abh06t35:469_0": "Vibhāveyyāsubhākāra-",
  "tika-abh06t35:470_0": "Mekekasmiṁ tu pañcadhā.",
  "tika-abh06t35:471_0": "1249.",
  "tika-abh06t35:472_0": "Dasadhābhogamiccevaṁ, katvā bhāvayato pana;",
  "tika-abh06t35:473_0": "Santibhūtā pakāsenti, rathacakkārasādisā.",
  "tika-abh06t35:474_0": "1250.",
  "tika-abh06t35:475_0": "Hitvā appaguṇe tattha, gaṇhaṁ suppaguṇaṁ budho;",
  "tika-abh06t35:476_0": "Appanaṁ paṭibhāgañca, pappotekekavatthusu.",
  "tika-abh06t35:477_0": "1251.",
  "tika-abh06t35:478_0": "Asubhākāramārabbha, bhāvanā ce pavattati;",
  "tika-abh06t35:479_0": "Kammaṭṭhānaṁ paṭikkūlaṁ, paṭhamajjhānikaṁ siyā.",
  "tika-abh06t35:480_0": "1252.",
  "tika-abh06t35:481_0": "Nīlādivaṇṇamārabbha, paṭibhāgo yadā tadā;",
  "tika-abh06t35:482_0": "Nīlādikasiṇaṁ hutvā, pañcakajjhānikaṁ bhave.",
  "tika-abh06t35:483_0": "1253.",
  "tika-abh06t35:484_0": "Lakkhaṇākāramārabbha , cintanā ce pavattati;",
  "tika-abh06t35:485_0": "Vipassanākammaṭṭhāna-miti bhāsanti paṇḍitā.",
  "tika-abh06t35:486_0": "1254.",
  "tika-abh06t35:487_0": "Tidhā pabhedamiccevaṁ, bhāvento puna buddhimā;",
  "tika-abh06t35:488_0": "Kāyagatāsatiṁ nāma, bhāvetīti pavuccati.",
  "tika-abh06t35:489_0": "1255.",
  "tika-abh06t35:490_0": "Soyamajjhattaṁ nibbinno, bahiddhā ca nirālayo;",
  "tika-abh06t35:491_0": "Ubbegabahulo yogī, pamādamativattati.",
  "tika-abh06t35:492_0": "1256.",
  "tika-abh06t35:493_0": "Kāmabandhavinimutto, pāpā medhāvi nissaṭo;",
  "tika-abh06t35:494_0": "Sacchikatvāna sāmaññaṁ, amataṁ paribhuñjati.",
  "tika-abh06t35:495_0": "1257.",
  "tika-abh06t35:496_0": "Ānāpānassatiṁ nāma, sammāsambuddhavaṇṇitaṁ;",
  "tika-abh06t35:497_0": "Kammaṭṭhānādhirājānaṁ, bhāvento pana paṇḍito.",
  "tika-abh06t35:498_0": "1258.",
  "tika-abh06t35:499_0": "Appanañcopacārañca, samathañca vipassanaṁ;",
  "tika-abh06t35:500_0": "Lokuttaraṁ lokiyañca, sukhenevādhigacchati.",
  "tika-abh06t35:501_0": "1259.",
  "tika-abh06t35:502_0": "Sukhumā nipuṇā tikkhā, paripakkā bale ṭhitā;",
  "tika-abh06t35:503_0": "Bodhipakkhiyadhammā ca, vodāyanti visesato.",
  "tika-abh06t35:504_0": "1260.",
  "tika-abh06t35:505_0": "Kammaṭṭhāne tathā hettha, gaṇanā anubandhanā;",
  "tika-abh06t35:506_0": "Phusanā ṭhapanā ceva, sallakkhaṇavivaṭṭanā.",
  "tika-abh06t35:507_0": "1261.",
  "tika-abh06t35:508_0": "Pārisuddhi tato pacchā, tesañca paṭipassanā;",
  "tika-abh06t35:509_0": "Iccevamaṭṭhadhā bhedā, mātikāyaṁ pakāsitā.",
  "tika-abh06t35:510_0": "1262.",
  "tika-abh06t35:511_0": "Vibhattā satipaṭṭhāna-vasā soḷasadhā tato;",
  "tika-abh06t35:512_0": "Ānāpānappabhedena, bhinnā dvattiṁsadhā puna.",
  "tika-abh06t35:513_0": "1263.",
  "tika-abh06t35:514_0": "Tameva pariyādāya, samathañca vipassanaṁ;",
  "tika-abh06t35:515_0": "Mahattavepullagataṁ, bhāveyya satimā kathaṁ.",
  "tika-abh06t35:516_0": "1264.",
  "tika-abh06t35:517_0": "Ānāpānaṁ pariggayha, pavivitto rahogato;",
  "tika-abh06t35:518_0": "Gaṇeyya paṭhamaṁ tāva, nisinno sukhamāsane.",
  "tika-abh06t35:519_0": "1265.",
  "tika-abh06t35:520_0": "Pañcannaṁ na ṭhapetabbaṁ, heṭṭhā na dasatopari;",
  "tika-abh06t35:521_0": "Netabbamanupubbena, gaṇetabbamakhaṇḍitaṁ.",
  "tika-abh06t35:522_0": "1266.",
  "tika-abh06t35:523_0": "Anto bahi ca vikkhepa-makatvāna punappunaṁ;",
  "tika-abh06t35:524_0": "Phuṭṭhaṭṭhānamhi satimā, anubandheyya mānasaṁ.",
  "tika-abh06t35:525_0": "1267.",
  "tika-abh06t35:526_0": "Nāsikaggottaroṭṭhe ca, katvābhogaṁ tatoparaṁ;",
  "tika-abh06t35:527_0": "Satatassāsasamphassaṁ, āvajjantassa yogino.",
  "tika-abh06t35:528_0": "1268.",
  "tika-abh06t35:529_0": "Puthulaṁ vātha dīghaṁ vā, maṇḍalaṁ vātha vitthataṁ;",
  "tika-abh06t35:530_0": "Tārakādisamākāraṁ, nimittaṁ tattha jāyati.",
  "tika-abh06t35:531_0": "1269.",
  "tika-abh06t35:532_0": "Cittaṁ samāhitaṁ hoti, upacārasamādhinā;",
  "tika-abh06t35:533_0": "Upaklesā pahiyyanti, paṭibhāge samuṭṭhite.",
  "tika-abh06t35:534_0": "1270.",
  "tika-abh06t35:535_0": "Nimitte ṭhapayaṁ cittaṁ, tato pāpeti appanaṁ;",
  "tika-abh06t35:536_0": "Pañcajjhānavasenāyaṁ, samathe bhāvanānayo.",
  "tika-abh06t35:537_0": "1271.",
  "tika-abh06t35:538_0": "Ārabhitvābhinivesa-mānāpāne punāparo;",
  "tika-abh06t35:539_0": "Ajjhattañca bahiddhā ca, tato tadanusārato.",
  "tika-abh06t35:540_0": "1272.",
  "tika-abh06t35:541_0": "Bhūmidhamme yathābhūtaṁ, vipassitvā visārado;",
  "tika-abh06t35:542_0": "Appetānuttarajjhāna-mayaṁ suddhivipassanā.",
  "tika-abh06t35:543_0": "1273.",
  "tika-abh06t35:544_0": "Ānāpānasamāpattiṁ, katvā pādakamuttaraṁ;",
  "tika-abh06t35:545_0": "Bhāventassa vasenāhu, nayaṁ soḷasadhā kathaṁ.",
  "tika-abh06t35:546_0": "1274.",
  "tika-abh06t35:547_0": "Dīghamassāsapassāsā, rassaṁ vātha tathā dvayaṁ;",
  "tika-abh06t35:548_0": "Satimā matisampanno, paṭhamaṁ parigaṇhati.",
  "tika-abh06t35:549_0": "1275.",
  "tika-abh06t35:550_0": "Ādimajjhāvasānaṁ tu, karonto viditaṁ tathā;",
  "tika-abh06t35:551_0": "Samāhito sabbakāya-paṭisaṁvedi sikkhati.",
  "tika-abh06t35:552_0": "1276.",
  "tika-abh06t35:553_0": "Tato te eva saṅkhāre, passambhentoparūpari;",
  "tika-abh06t35:554_0": "Vutto passambhayaṁ kāyasaṅkhāraṁ sikkhatīti ca.",
  "tika-abh06t35:555_0": "1277.",
  "tika-abh06t35:556_0": "Ānāpānasaticcevaṁ , kāyasaṅkhāranissitā;",
  "tika-abh06t35:557_0": "Kāyānupassanā nāma, catudhāpi ca bhāsitā.",
  "tika-abh06t35:558_0": "1278.",
  "tika-abh06t35:559_0": "Sampayuttena ñāṇena, pītimālambaṇena ca;",
  "tika-abh06t35:560_0": "Vipassanāya samathe, kubbanto pākaṭaṁ sukhaṁ.",
  "tika-abh06t35:561_0": "1279.",
  "tika-abh06t35:562_0": "Vedanāsaññāsaṅkhāte, cittasaṅkhārake tathā;",
  "tika-abh06t35:563_0": "Pītādipaṭisaṁvedī, sikkhatīti pavuccati.",
  "tika-abh06t35:564_0": "1280.",
  "tika-abh06t35:565_0": "Thūle te eva saṅkhāre, sametuṁ paribhāvayaṁ;",
  "tika-abh06t35:566_0": "Vutto ‘‘passambhayaṁ cittaṁ, saṅkhāraṁ sikkhatī’’ti ca.",
  "tika-abh06t35:567_0": "1281.",
  "tika-abh06t35:568_0": "Tassā taṁtaṁmukhenettha, sampajjanavisesato;",
  "tika-abh06t35:569_0": "Vedanānupassanāya, catudhā samudīritā.",
  "tika-abh06t35:570_0": "1282.",
  "tika-abh06t35:571_0": "Appento paccavekkhanto, bujjhanto ca pakāsitaṁ;",
  "tika-abh06t35:572_0": "Karonto mānasaṁ citta-paṭisaṁvedi sikkhati.",
  "tika-abh06t35:573_0": "1283.",
  "tika-abh06t35:574_0": "Tamevābhippamodento, sappītikasamādhinā;",
  "tika-abh06t35:575_0": "‘‘Abhippamodayaṁ cittaṁ, sikkhatī’’ti pavuccati.",
  "tika-abh06t35:576_0": "1284.",
  "tika-abh06t35:577_0": "Appanāyopacārena, tamevātha samādahaṁ;",
  "tika-abh06t35:578_0": "Yogī ‘‘samādahaṁ cittaṁ, sikkhatī’’ti pakāsito.",
  "tika-abh06t35:579_0": "1285.",
  "tika-abh06t35:580_0": "Paccanīkehi vikkhambha-samucchedehi mocayaṁ;",
  "tika-abh06t35:581_0": "Tathā ‘‘vimocayaṁ cittaṁ, sikkhatī’’tipi bhāsito.",
  "tika-abh06t35:582_0": "1286.",
  "tika-abh06t35:583_0": "Ānāpānaṁ pabhedāya, kammaṭṭhānaṁ yathārahaṁ;",
  "tika-abh06t35:584_0": "Cittānupassanā nāma, pavattāyaṁ catubbidhā.",
  "tika-abh06t35:585_0": "1287.",
  "tika-abh06t35:586_0": "Vipassanāyaniccānu-gatattā hi visesato;",
  "tika-abh06t35:587_0": "Vipassanto aniccānu-passī sikkhati paṇḍito.",
  "tika-abh06t35:588_0": "1288.",
  "tika-abh06t35:589_0": "Tato virāgānupassī, nibbinditvā virājayaṁ;",
  "tika-abh06t35:590_0": "Tathā nirodhānupassī, bhūmidhamme nirodhayaṁ.",
  "tika-abh06t35:591_0": "1289.",
  "tika-abh06t35:592_0": "Pakkhandanapariccāgapaṭinissaggato pana;",
  "tika-abh06t35:593_0": "Paṭinissaggānupassī, sikkhatīti pavuccati.",
  "tika-abh06t35:594_0": "1290.",
  "tika-abh06t35:595_0": "Ānāpānamukheneva , bhūmidhammavipassanā;",
  "tika-abh06t35:596_0": "Dhammānupassanā nāma, bhāsitevaṁ catubbidhā.",
  "tika-abh06t35:597_0": "1291.",
  "tika-abh06t35:598_0": "Iti soḷasadhākāraṁ, sikkhattayapatiṭṭhitaṁ;",
  "tika-abh06t35:599_0": "Catubbidhampi pūreti, satipaṭṭhānabhāvanaṁ.",
  "tika-abh06t35:600_0": "1292.",
  "tika-abh06t35:601_0": "Pariggayha satiñceva-mussāhanto vipassanaṁ;",
  "tika-abh06t35:602_0": "Dvattiṁsākārabhedehi, satokārīti vuccati.",
  "tika-abh06t35:603_0": "1293.",
  "tika-abh06t35:604_0": "Itthañca gaṇanādīhi, bhāvetvā samathaṁ tato;",
  "tika-abh06t35:605_0": "Vipassanādhivacanaṁ, katvā sallakkhaṇaṁ puna.",
  "tika-abh06t35:606_0": "1294.",
  "tika-abh06t35:607_0": "Patvā vivaṭṭanāmaggaṁ, pārisuddhiphale ṭhito;",
  "tika-abh06t35:608_0": "Paccavekkhaṇasaṅkhātaṁ, pappoti satipassanaṁ.",
  "tika-abh06t35:609_0": "1295.",
  "tika-abh06t35:610_0": "Ānāpānasaticcevamasesaṁ paripūritā;",
  "tika-abh06t35:611_0": "Sākāraṁ sappabhedañca, bhāvitāti pavuccati.",
  "tika-abh06t35:612_0": "1296.",
  "tika-abh06t35:613_0": "Ānāpānasamādhimetamatulaṁ buddhāpadānuttamaṁ,",
  "tika-abh06t35:614_0": "Pāpaklesarajoharaṁ sukhamukhaṁ dukkhagginibbāpanaṁ;",
  "tika-abh06t35:615_0": "Bhāvetvā satisampajaññavipulā vikkhepaviddhaṁsakā,",
  "tika-abh06t35:616_0": "Pappontuttaramuttamāmatapadaṁ bodhittayabyāpakaṁ.",
  "tika-abh06t35:617_0": "1297.",
  "tika-abh06t35:618_0": "Buddhaṁ dhammañca saṅghaṁ puthunanamahitaṁ suddhasīlaṁ sudānaṁ,",
  "tika-abh06t35:619_0": "Dhammaṭṭhā devatāyopasamatha maraṇaṁ kāyamānañcapānaṁ;",
  "tika-abh06t35:620_0": "Paññattārabbhayāyaṁ satisamavahitā bodhimaggodayāya,",
  "tika-abh06t35:621_0": "Sāyaṁ saddhammanettī sahitasivaguṇā sevitabbādarena.",
  "tika-abh06t35:622_0": "Iti nāmarūpaparicchede dasānussativibhāgo nāma",
  "tika-abh06t35:623_0": "Navamo paricchedo."
}