{
  "anya-e0501n0:0_0": " Namo tassa bhagavato arahato sammāsambuddhassa",
  "anya-e0501n0:1_0": "Paṭṭhānuddesa dīpanīpāṭha",
  "anya-e0501n0:2_0": "1. Hetupaccayo",
  "anya-e0501n0:3_0": "Katamo hetupaccayo. Lobho hetupaccayo. Doso, moho, alobho, adoso, amoho hetu paccayo.",
  "anya-e0501n0:4_0": "Katame dhammā hetupaccayassa paccayuppannā.",
  "anya-e0501n0:4_1": "Lobha sahajātā cittacetasikā dhammā ca rūpakalāpādhammā ca dosasaha jātā mohasahajātā alobhasahajātā adosasaha jātā amohasahajātā cittacetasikā dhammā ca rūpakalāpā dhammā ca hetupaccayato uppannā hetupaccayuppannā dhammā.",
  "anya-e0501n0:5_0": "Sahajātarūpakalāpā nāma sahetukapaṭisandhikkhaṇe kammajarūpāni ca pavattikāle sahetukacittajarūpāni ca.",
  "anya-e0501n0:5_1": "Tattha paṭisandhikkhaṇo nāma paṭisandhicittassa uppādakkhaṇo.",
  "anya-e0501n0:5_2": "Pavattikālo nāma paṭisandhicittassa ṭhitikkhaṇato paṭṭhāya yāva cutikālaṁ vuccati.",
  "anya-e0501n0:6_0": "Kenaṭṭhena hetu, kenaṭṭhena paccayoti.",
  "anya-e0501n0:6_1": "Mūlaṭṭhena hetu, upakārakaṭṭhena paccayoti.",
  "anya-e0501n0:6_2": "Tattha mūlayamake vuttānaṁ lobhādīnaṁ mūladhammānaṁ mūlabhāvo mūlaṭṭho nāma.",
  "anya-e0501n0:6_3": "So mūlaṭṭho mūlayamakadīpaniyaṁ amhehi rukkhopamāya dīpitoyeva.",
  "anya-e0501n0:7_0": "Api ca eko puriso ekissaṁ itthiyaṁ paṭibaddha citto hoti.",
  "anya-e0501n0:7_1": "So yāva taṁ cittaṁ na jahati, tāva taṁ itthiṁ ārabbha tassa purisassa lobhasahajātāni kāyavacīmanokammāni ca lobhasamuṭṭhitāni cittajarūpāni ca cirakālaṁpi pavattanti.",
  "anya-e0501n0:7_2": "Sabbāni ca tāni cittacetasikarūpāni tassaṁ itthiyaṁ rajjanalobhamūlakāni honti.",
  "anya-e0501n0:7_3": "So lobho tesaṁ mūlaṭṭhena hetu ca, upakārakaṭṭhena paccayo ca.",
  "anya-e0501n0:7_4": "Tasmā hetupaccayo.",
  "anya-e0501n0:7_5": "Esa nayo sesāni rajjanīyavatthūni ārabbharajjanavasena uppannesu lobhesu, dussanīyavatthūni ārabbha dussanavasena uppannesu dosesu, muyhanīyavatthūni ārabbha muyhanavasena uppannesu mohesu ca.",
  "anya-e0501n0:8_0": "Tattha yathā rukkhassa mūlāni sayaṁ antopathaviyaṁ suṭṭhu patiṭṭhahitvā pathavirasañca āporasañca gahetvā taṁ rukkhaṁ yāva aggā abhiharanti, tena rukkho cirakālaṁ vaḍḍhamāno tiṭṭhati.",
  "anya-e0501n0:8_1": "Tathā lobho ca tasmiṁ tasmiṁ vatthumhi rajjanavasena suṭṭhu patiṭṭhahitvā tassa tassa vatthussa piyarūparasañca sātarūparasañca gahetvā sampayuttadhamme yāva kāyavacīvītikkamā abhiharati, kāya vītikkamaṁ vā vacīvītikkamaṁ vā pāpeti.",
  "anya-e0501n0:8_2": "Tathā doso ca dussana vasena appiyarūparasañca asātarūparasañca gahetvā, moho ca muyhanavasena nānārammaṇesu niratthakacittācārarasaṁ vaḍḍhetvāti vattabbaṁ.",
  "anya-e0501n0:8_3": "Evaṁ abhiharantā tayo dhammā rajjanīyādīsu vatthūsu sampayuttadhamme modamāne pamodamāne karonto viya cira kālaṁ pavattenti.",
  "anya-e0501n0:8_4": "Sampayuttadhammā ca tathā pavattanti.",
  "anya-e0501n0:8_5": "Sampayutta dhammesu ca tathā pavattamānesu sahajātarūpakalāpāpi tathā pavattantiyeva.",
  "anya-e0501n0:8_6": "Tattha sampayuttadhamme abhiharatīti dve piyarūpa sātarūparase sampayuttadhammānaṁ santikaṁ pāpetīti attho.",
  "anya-e0501n0:9_0": "Sukkapakkhe so puriso yadākāmesu ādīnavaṁ passati, tadā so taṁ cittaṁjahati, taṁ itthiṁ ārabbha alobho sañjā yati.",
  "anya-e0501n0:9_1": "Pubbe yasmiṁ kāle taṁ itthiṁ ārabbha lobhamūlakāni asuddhāni kāyavacīmanokammāni vattanti.",
  "anya-e0501n0:9_2": "Idāni tasmiṁ kālepi alobhamūlakāni suddhāni kāyavacīmanokammāni vattanti.",
  "anya-e0501n0:9_3": "Pabbajita sīlasaṁvarāni vā jhānaparikammāni vā appanājhānāni vā vattanti.",
  "anya-e0501n0:9_4": "So alobho tesaṁ mūlaṭṭhena hetu ca hoti, upakārakaṭṭhena paccayoca.",
  "anya-e0501n0:9_5": "Tasmā hetupaccayo.",
  "anya-e0501n0:9_6": "Esa nayo sesesu lobha paṭipakkhesu alobhesu, dosapaṭipakkhesu adosesu, moha paṭipakkhesu amohesu ca.",
  "anya-e0501n0:10_0": "Tattha rukkhamūlāni viya alobho lobhaneyyavatthūsu lobhaṁ pahāya lobhavivekasukharasaṁ vaḍḍhetvā tena sukhena sampayuttadhamme modamāne pamodamāne karonto viya yāva jhānasamāpattisukhā vā yāva maggaphalasukhā vā vaḍḍhāpeti.",
  "anya-e0501n0:10_1": "Tathā adoso ca dosaneyyavatthūsu dosavivekasukharasaṁ vaḍḍhetvā, amoho ca mohaneyyavatthūsu mohavivekasukharasaṁ vaḍḍhetvāti vattabbaṁ.",
  "anya-e0501n0:10_2": "Evaṁ vaḍḍhāpentā tayo dhammā kusalesu dhammesu sampayuttadhamme modamāne pamodamāne karonto viya cira kālaṁpi pavattenti.",
  "anya-e0501n0:10_3": "Sampayuttadhammā ca tathā pavattanti.",
  "anya-e0501n0:10_4": "Sampayutta dhammesu ca tathā pavattamānesu sahajātarūpakalāpāpi tathā pavattantiyeva.",
  "anya-e0501n0:11_0": "Tattha lobhavivekasukharasanti viviccanaṁ vigamanaṁ viveko.",
  "anya-e0501n0:11_1": "Lobhassa viveko lobhaviveko.",
  "anya-e0501n0:11_2": "Lobhaviveke sukhaṁ lobhavivekasukhaṁ.",
  "anya-e0501n0:11_3": "Lobhavivekaṁ paṭicca uppannasukhanti vuttaṁ hoti.",
  "anya-e0501n0:11_4": "Tadeva raso lobhavivekasukharasoti samāso.",
  "anya-e0501n0:11_5": "Ayaṁ abhidhamme paṭṭhānanayo.",
  "anya-e0501n0:12_0": "Hattantanayo pana avijjāsaṅkhāto moho ca taṇhāsaṅkhāto lobho cāti dve dhammā sabbesaṁpi vaṭṭadukkhadhammānaṁ mūlāni honti.",
  "anya-e0501n0:12_1": "Doso pana lobhassa nissandabhūtaṁ pāpamūlaṁ hoti.",
  "anya-e0501n0:12_2": "Vijjāsaṅkhāto amoho ca nikkhamadhātusaṅkhāto alobho cāti dve dhammā vivaṭṭadhammānaṁ mūlāni honti.",
  "anya-e0501n0:12_3": "Adoso pana alobhassa nissandabhūtaṁ kalyāṇamūlaṁ hoti.",
  "anya-e0501n0:12_4": "Evaṁ chabbidhāni mūlāni sahajātānaṁpi asahajātānaṁpi nāmarūpadhammānaṁ paccayā hontīti.",
  "anya-e0501n0:12_5": "Ayaṁ suttantesu nayo.",
  "anya-e0501n0:12_6": "Hetupaccayadīpanā niṭṭhitā."
}