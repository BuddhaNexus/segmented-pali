{
  "atk-s0513a41:0_0": "11. Ekādasakanipāto",
  "atk-s0513a41:2_0": " [455] 1. Mātuposakajātakavaṇṇanā",
  "atk-s0513a41:3_0": "Tassanāgassa vippavāsenāti idaṁ satthā jetavane viharanto mātuposakabhikkhuṁ ārabbha kathesi.",
  "atk-s0513a41:3_1": "Paccuppannavatthu sāmajātakavatthusadisameva.",
  "atk-s0513a41:3_2": "Satthā pana bhikkhū āmantetvā ‘‘mā bhikkhave, etaṁ bhikkhuṁ ujjhāyittha, porāṇakapaṇḍitā tiracchānayoniyaṁ nibbattāpi mātarā viyuttā sattāhaṁ nirāhāratāya sussamānā rājārahaṁ bhojanaṁ labhitvāpi ‘mātarā vinā na bhuñjissāmā’ti mātaraṁ disvāva gocaraṁ gaṇhiṁsū’’ti vatvā tehi yācito atītamāhari.",
  "atk-s0513a41:4_0": "Atīte bārāṇasiyaṁ brahmadatte rajjaṁ kārente bodhisatto himavantapadese hatthiyoniyaṁ nibbattitvā sabbaseto ahosi abhirūpo dassanīyo pāsādiko lakkhaṇasampanno asītihatthisahassaparivāro.",
  "atk-s0513a41:4_1": "So jarājiṇṇaṁ mātaraṁ posesi, mātā panassa andhā.",
  "atk-s0513a41:4_2": "So madhuramadhurāni phalāphalāni hatthīnaṁ datvā mātu santikaṁ pesesi.",
  "atk-s0513a41:4_3": "Hatthī tassā adatvā attanāva khādanti.",
  "atk-s0513a41:4_4": "So pariggaṇhanto taṁ pavattiṁ ñatvā ‘‘yūthaṁ chaḍḍetvā mātarameva posessāmī’’ti rattibhāge aññesaṁ hatthīnaṁ ajānantānaṁ mātaraṁ gahetvā caṇḍoraṇapabbatapādaṁ gantvā ekaṁ naḷiniṁ upanissāya ṭhitāya pabbataguhāyaṁ mātaraṁ ṭhapetvā posesi.",
  "atk-s0513a41:4_5": "Atheko bārāṇasivāsī vanacarako maggamūḷho disaṁ vavatthapetuṁ asakkonto mahantena saddena paridevi.",
  "atk-s0513a41:4_6": "Bodhisatto tassa saddaṁ sutvā ‘‘ayaṁ puriso anātho, na kho pana metaṁ patirūpaṁ, yaṁ esa mayi ṭhite idha vinasseyyā’’ti tassa santikaṁ gantvā taṁ bhayena palāyantaṁ disvā ‘‘ambho purisa, natthi te maṁ nissāya bhayaṁ, mā palāyi, kasmā tvaṁ paridevanto vicarasī’’ti pucchitvā ‘‘sāmi, ahaṁ maggamūḷho, ajja me sattamo divaso’’ti vutte ‘‘bho purisa, mā bhāyi, ahaṁ taṁ manussapathe ṭhapessāmī’’ti taṁ attano piṭṭhiyaṁ nisīdāpetvā araññā nīharitvā nivatti.",
  "atk-s0513a41:4_7": "Sopi pāpo ‘‘nagaraṁ gantvā rañño ārocessāmī’’ti rukkhasaññaṁ pabbatasaññaṁ karontova nikkhamitvā bārāṇasiṁ agamāsi.",
  "atk-s0513a41:5_0": "Tasmiṁ kāle rañño maṅgalahatthī kālamakāsi.",
  "atk-s0513a41:5_1": "Rājā ‘‘sace kenaci katthaci opavayhaṁ kātuṁ yuttarūpo hatthī diṭṭho atthi, so ācikkhatū’’ti bheriṁ carāpesi.",
  "atk-s0513a41:5_2": "So puriso rājānaṁ upasaṅkamitvā ‘‘mayā, deva, tumhākaṁ opavayho bhavituṁ yuttarūpo sabbaseto sīlavā hatthirājā diṭṭho, ahaṁ maggaṁ dassessāmi, mayā saddhiṁ hatthācariye pesetvā taṁ gaṇhāpethā’’ti āha.",
  "atk-s0513a41:5_3": "Rājā ‘‘sādhū’’ti ‘‘imaṁ maggadesakaṁ katvā araññaṁ gantvā iminā vuttaṁ hatthināgaṁ ānethā’’ti tena saddhiṁ mahantena parivārena hatthācariyaṁ pesesi.",
  "atk-s0513a41:5_4": "So tena saddhiṁ gantvā bodhisattaṁ naḷiniṁ pavisitvā gocaraṁ gaṇhantaṁ passi.",
  "atk-s0513a41:5_5": "Bodhisattopi hatthācariyaṁ disvā ‘‘idaṁ bhayaṁ na aññato uppannaṁ, tassa purisassa santikā uppannaṁ bhavissati, ahaṁ kho pana mahābalo hatthisahassampi viddhaṁsetuṁ samattho homi, kujjhitvā saraṭṭhakaṁ senāvāhanaṁ nāsetuṁ, sace pana kujjhissāmi, sīlaṁ me bhijjissati, tasmā ajja sattīhi koṭṭiyamānopi na kujjhissāmī’’ti adhiṭṭhāya sīsaṁ nāmetvā niccalova aṭṭhāsi.",
  "atk-s0513a41:5_6": "Hatthācariyo padumasaraṁ otaritvā tassa lakkhaṇasampattiṁ disvā ‘‘ehi puttā’’ti rajatadāmasadisāya soṇḍāya gahetvā sattame divase bārāṇasiṁ pāpuṇi.",
  "atk-s0513a41:5_7": "Bodhisattamātā pana putte anāgacchante ‘‘putto me rājarājamahāmattādīhi nīto bhavissati, idāni tassa vippavāsena ayaṁ vanasaṇḍo vaḍḍhissatī’’ti paridevamānā dve gāthā abhāsi –",
  "atk-s0513a41:6_0": "1.",
  "atk-s0513a41:7_0": " ‘‘Tassa nāgassa vippavāsena, virūḷho sallakī ca kuṭajā ca;",
  "atk-s0513a41:8_0": "Kuruvindakaravīrā bhisasāmā ca, nivāte pupphitā ca kaṇikārā.",
  "atk-s0513a41:9_0": "2.",
  "atk-s0513a41:10_0": " ‘‘Kocideva suvaṇṇakāyurā, nāgarājaṁ bharanti piṇḍena;",
  "atk-s0513a41:11_0": "Yattha rājā rājakumāro vā, kavacamabhihessati achambhito’’ti.",
  "atk-s0513a41:12_0": "Tattha virūḷhāti vaḍḍhitā nāma, natthettha saṁsayoti asaṁsayavasenevamāha.",
  "atk-s0513a41:12_1": "Sallakī ca kuṭajā cāti indasālarukkhā ca kuṭajarukkhā ca.",
  "atk-s0513a41:12_2": "Kuruvindakaravīrā bhisasāmā cāti kuruvindarukkhā ca karavīranāmakāni mahātiṇāni ca bhisāni ca sāmākāni cāti attho.",
  "atk-s0513a41:12_3": "Ete ca sabbe idāni vaḍḍhissantīti paridevati. Nivāteti pabbatapāde.",
  "atk-s0513a41:12_4": "Pupphitāti mama puttena sākhaṁ bhañjitvā akhādiyamānā kaṇikārāpi pupphitā bhavissantīti vuttaṁ hoti.",
  "atk-s0513a41:12_5": "Kocidevāti katthacideva gāme vā nagare vā.",
  "atk-s0513a41:12_6": "Suvaṇṇakāyurāti suvaṇṇābharaṇā rājarājamahāmattā.",
  "atk-s0513a41:12_7": "Bharanti piṇḍenāti ajja mātuposakaṁ nāgarājaṁ rājārahassa bhojanassa suvaḍḍhitena piṇḍena posenti.",
  "atk-s0513a41:12_8": "Yatthāti yasmiṁ nāgarāje rājā nisīditvā.",
  "atk-s0513a41:12_9": "Kavacamabhihessatīti saṅgāmaṁ pavisitvā paccāmittānaṁ kavacaṁ abhihanissati bhindissati.",
  "atk-s0513a41:12_10": "Idaṁ vuttaṁ hoti – ‘‘yattha mama putte nisinno rājā vā rājakumāro vā achambhito hutvā sapattānaṁ kavacaṁ hanissati, taṁ me puttaṁ nāgarājānaṁ suvaṇṇābharaṇā ajja piṇḍena bharantī’’ti.",
  "atk-s0513a41:13_0": "Hatthācariyopi antarāmaggeva rañño sāsanaṁ pesesi.",
  "atk-s0513a41:13_1": "Taṁ sutvā rājā nagaraṁ alaṅkārāpesi.",
  "atk-s0513a41:13_2": "Hatthācariyo bodhisattaṁ katagandhaparibhaṇḍaṁ alaṅkatapaṭiyattaṁ hatthisālaṁ netvā vicitrasāṇiyā parikkhipāpetvā rañño ārocāpesi.",
  "atk-s0513a41:13_3": "Rājā nānaggarasabhojanaṁ ādāya gantvā bodhisattassa dāpesi.",
  "atk-s0513a41:13_4": "So ‘‘mātaraṁ vinā gocaraṁ na gaṇhissāmī’’ti piṇḍaṁ na gaṇhi.",
  "atk-s0513a41:13_5": "Atha naṁ yācanto rājā tatiyaṁ gāthamāha –",
  "atk-s0513a41:14_0": "3.",
  "atk-s0513a41:15_0": " ‘‘Gaṇhāhi nāga kabaḷaṁ, mā nāga kisako bhava;",
  "atk-s0513a41:16_0": "Bahūni rājakiccāni, tāni nāga karissasī’’ti.",
  "atk-s0513a41:17_0": "Taṁ sutvā bodhisatto catutthaṁ gāthamāha –",
  "atk-s0513a41:18_0": "4.",
  "atk-s0513a41:19_0": " ‘‘Sā nūnasā kapaṇikā, andhā apariṇāyikā;",
  "atk-s0513a41:20_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:21_0": "Tattha sā nūnasāti mahārāja, nūna sā esā.",
  "atk-s0513a41:21_1": "Kapaṇikāti puttaviyogena kapaṇā.",
  "atk-s0513a41:21_2": "Khāṇunti tattha tattha patitaṁ rukkhakaliṅgaraṁ.",
  "atk-s0513a41:21_3": "Ghaṭṭetīti paridevamānā tattha tattha pādena pothentī nūna pādena hanati .",
  "atk-s0513a41:21_4": "Giriṁ caṇḍoraṇaṁ patīti caṇḍoraṇapabbatābhimukhī, pabbatapāde paripphandamānāti attho.",
  "atk-s0513a41:22_0": "Atha naṁ pucchanto rājā pañcamaṁ gāthamāha –",
  "atk-s0513a41:23_0": "5.",
  "atk-s0513a41:24_0": " ‘‘Kā nu te sā mahānāga, andhā apariṇāyikā;",
  "atk-s0513a41:25_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:27_0": "Bodhisatto chaṭṭhaṁ gāthamāha –",
  "atk-s0513a41:28_0": "6.",
  "atk-s0513a41:29_0": " ‘‘Mātā me sā mahārāja, andhā apariṇāyikā;",
  "atk-s0513a41:30_0": "Khāṇuṁ pādena ghaṭṭeti, giriṁ caṇḍoraṇaṁ patī’’ti.",
  "atk-s0513a41:31_0": "Rājā chaṭṭhagāthāya tamatthaṁ sutvā muñcāpento sattamaṁ gāthamāha –",
  "atk-s0513a41:32_0": "7.",
  "atk-s0513a41:33_0": " ‘‘Muñcathetaṁ mahānāgaṁ, yoyaṁ bharati mātaraṁ;",
  "atk-s0513a41:34_0": "Sametu mātarā nāgo, saha sabbehi ñātibhī’’ti.",
  "atk-s0513a41:35_0": "Tattha yoyaṁ bharatīti ayaṁ nāgo ‘‘ahaṁ, mahārāja, andhaṁ mātaraṁ posemi, mayā vinā mayhaṁ mātā jīvitakkhayaṁ pāpuṇissati, tāya vinā mayhaṁ issariyena attho natthi, ajja me mātu gocaraṁ alabhantiyā sattamo divaso’’ti vadati, tasmā yo ayaṁ mātaraṁ bharati, etaṁ mahānāgaṁ khippaṁ muñcatha.",
  "atk-s0513a41:35_1": "Sabbehi ñātibhīti saddhiṁ esa mātarā sametu samāgacchatūti.",
  "atk-s0513a41:36_0": "Aṭṭhamanavamā abhisambuddhagāthā honti –",
  "atk-s0513a41:37_0": "8.",
  "atk-s0513a41:38_0": " ‘‘Mutto ca bandhanā nāgo, muttamādāya kuñjaro;",
  "atk-s0513a41:39_0": "Muhuttaṁ assāsayitvā, agamā yena pabbato.",
  "atk-s0513a41:40_0": "9.",
  "atk-s0513a41:41_0": " ‘‘Tato so naḷiniṁ gantvā, sītaṁ kuñjarasevitaṁ;",
  "atk-s0513a41:42_0": "Soṇḍāyūdakamāhatvā, mātaraṁ abhisiñcathā’’ti.",
  "atk-s0513a41:43_0": "So kira nāgo bandhanā mutto thokaṁ vissamitvā rañño dasarājadhammagāthāya dhammaṁ desetvā ‘‘appamatto hohi, mahārājā’’ti ovādaṁ datvā mahājanena gandhamālādīhi pūjiyamāno nagarā nikkhamitvā tadaheva taṁ padumasaraṁ patvā ‘‘mama mātaraṁ gocaraṁ gāhāpetvāva sayaṁ gaṇhissāmī’’ti bahuṁ bhisamuḷālaṁ ādāya soṇḍapūraṁ udakaṁ gahetvā guhāleṇato nikkhamitvā guhādvāre nisinnāya mātuyā santikaṁ gantvā sattāhaṁ nirāhāratāya mātu sarīrassa phassapaṭilābhatthaṁ upari udakaṁ siñci, tamatthaṁ āvikaronto satthā dve gāthā abhāsi.",
  "atk-s0513a41:43_1": "Bodhisattassa mātāpi ‘‘devo vassatī’’ti saññāya taṁ akkosantī dasamaṁ gāthamāha –",
  "atk-s0513a41:44_0": "10.",
  "atk-s0513a41:45_0": " ‘‘Koyaṁ anariyo devo, akālenapi vassati;",
  "atk-s0513a41:46_0": "Gato me atrajo putto, yo mayhaṁ paricārako’’ti.",
  "atk-s0513a41:47_0": "Tattha atrajoti attato jāto.",
  "atk-s0513a41:48_0": "Atha naṁ samassāsento bodhisatto ekādasamaṁ gāthamāha –",
  "atk-s0513a41:49_0": "11.",
  "atk-s0513a41:50_0": " ‘‘Uṭṭhehi amma kiṁ sesi, āgato tyāhamatrajo;",
  "atk-s0513a41:51_0": "Muttomhi kāsirājena, vedehena yasassinā’’ti.",
  "atk-s0513a41:52_0": "Tattha āgato tyāhanti āgato te ahaṁ. Vedehenāti ñāṇasampannena.",
  "atk-s0513a41:52_1": "Yasassināti mahāparivārena tena raññā maṅgalahatthibhāvāya gahitopi ahaṁ mutto, idāni tava santikaṁ āgato uṭṭhehi gocaraṁ gaṇhāhīti.",
  "atk-s0513a41:53_0": "Sā tuṭṭhamānasā rañño anumodanaṁ karontī osānagāthamāha –",
  "atk-s0513a41:54_0": "12.",
  "atk-s0513a41:55_0": " ‘‘Ciraṁ jīvatu so rājā, kāsīnaṁ raṭṭhavaḍḍhano;",
  "atk-s0513a41:56_0": "Yo me puttaṁ pamocesi, sadā vuddhāpacāyika’’nti.",
  "atk-s0513a41:57_0": "Tadā rājā bodhisattassa guṇe pasīditvā naḷiniyā avidūre gāmaṁ māpetvā bodhisattassa ca mātu cassa nibaddhaṁ vattaṁ paṭṭhapesi.",
  "atk-s0513a41:57_1": "Aparabhāge bodhisatto mātari kālakatāya tassā sarīraparihāraṁ katvā kāraṇḍakaassamapadaṁ nāma gato.",
  "atk-s0513a41:57_2": "Tasmiṁ pana ṭhāne himavantato otaritvā pañcasatā isayo vasiṁsu, taṁ vattaṁ tesaṁ adāsi.",
  "atk-s0513a41:57_3": "Rājā bodhisattassa samānarūpaṁ silāpaṭimaṁ kāretvā mahāsakkāraṁ pavattesi .",
  "atk-s0513a41:57_4": "Sakalajambudīpavāsino anusaṁvaccharaṁ sannipatitvā hatthimahaṁ nāma kariṁsu.",
  "atk-s0513a41:58_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne mātuposakabhikkhu sotāpattiphale patiṭṭhahi.",
  "atk-s0513a41:58_1": "Tadā rājā ānando ahosi, pāpapuriso devadatto, hatthācariyo sāriputto, mātā hatthinī mahāmāyā, mātuposakanāgo pana ahameva ahosinti.",
  "atk-s0513a41:59_0": "Mātuposakajātakavaṇṇanā paṭhamā.",
  "atk-s0513a41:61_0": " [456] 2. Juṇhajātakavaṇṇanā",
  "atk-s0513a41:62_0": "Suṇohi mayhaṁ vacanaṁ janindāti idaṁ satthā jetavane viharanto ānandattherena laddhavare ārabbha kathesi.",
  "atk-s0513a41:62_1": "Paṭhamabodhiyañhi vīsati vassāni bhagavato anibaddhupaṭṭhākā ahesuṁ.",
  "atk-s0513a41:62_2": "Ekadā thero nāgasamālo, ekadā nāgito, ekadā upavāṇo, ekadā sunakkhatto, ekadā cundo, ekadā nando, ekadā sāgato, ekadā meghiyo bhagavantaṁ upaṭṭhahi.",
  "atk-s0513a41:62_3": "Athekadivasaṁ bhagavā bhikkhū āmantesi ‘‘bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṁ pattacīvaraṁ bhūmiyaṁ nikkhipanti, nibaddhupaṭṭhākaṁ me ekaṁ bhikkhuṁ jānāthā’’ti.",
  "atk-s0513a41:62_4": "‘‘Bhante, ahaṁ upaṭṭhahissāmi, ahaṁ upaṭṭhahissāmī’’ti sirasi añjaliṁ katvā uṭṭhite sāriputtattherādayo ‘‘tumhākaṁ patthanā matthakaṁ pattā, ala’’nti paṭikkhipi.",
  "atk-s0513a41:62_5": "Tato bhikkhū ānandattheraṁ ‘‘tvaṁ āvuso, upaṭṭhākaṭṭhānaṁ yācāhī’’ti āhaṁsu.",
  "atk-s0513a41:62_6": "Thero ‘‘sace me bhante, bhagavā attanā laddhacīvaraṁ na dassati, piṇḍapātaṁ na dassati, ekagandhakuṭiyaṁ vasituṁ na dassati, maṁ gahetvā nimantanaṁ na gamissati, sace pana bhagavā mayā gahitaṁ nimantanaṁ gamissati, sace ahaṁ tiroraṭṭhā tirojanapadā bhagavantaṁ daṭṭhuṁ āgataṁ parisaṁ āgatakkhaṇeyeva dassetuṁ labhissāmi , yadā me kaṅkhā uppajjati, tasmiṁ khaṇeyeva bhagavantaṁ upasaṅkamituṁ labhissāmi, sace yaṁ bhagavā mama parammukhā dhammaṁ katheti, taṁ āgantvā mayhaṁ kathessati, evāhaṁ bhagavantaṁ upaṭṭhahissāmī’’ti ime cattāro paṭikkhepe catasso ca āyācanāti aṭṭha vare yāci, bhagavāpissa adāsi.",
  "atk-s0513a41:63_0": "So tato paṭṭhāya pañcavīsati vassāni nibaddhupaṭṭhāko ahosi.",
  "atk-s0513a41:63_1": "So pañcasu ṭhānesu etadagge ṭhapanaṁ patvā āgamasampadā, adhigamasampadā, pubbahetusampadā, attatthaparipucchāsampadā, titthavāsasampadā, yonisomanasikārasampadā, buddhūpanissayasampadāti imāhi sattahi sampadāhi samannāgato buddhassa santike aṭṭhavaradāyajjaṁ labhitvā buddhasāsane paññāto gaganamajjhe cando viya pākaṭo ahosi.",
  "atk-s0513a41:63_2": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘āvuso, tathāgato ānandattheraṁ varadānena santappesī’’ti.",
  "atk-s0513a41:63_3": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepāhaṁ ānandaṁ varena santappesiṁ, pubbepāhaṁ yaṁ yaṁ esa yāci, taṁ taṁ adāsiṁyevā’’ti vatvā atītaṁ āhari.",
  "atk-s0513a41:64_0": "Atīte bārāṇasiyaṁ brahmadatte rajjaṁ kārente bodhisatto tassa putto juṇhakumāro nāma hutvā takkasilāyaṁ sippaṁ uggahetvā ācariyassa anuyogaṁ datvā rattibhāge andhakāre ācariyassa gharā nikkhamitvā attano nivāsaṭṭhānaṁ vegena gacchanto aññataraṁ brāhmaṇaṁ bhikkhaṁ caritvā attano nivāsaṭṭhānaṁ gacchantaṁ apassanto bāhunā paharitvā tassa bhattapātiṁ bhindiṁ, brāhmaṇo patitvā viravi.",
  "atk-s0513a41:64_1": "Kumāro kāruññena nivattitvā taṁ hatthe gahetvā uṭṭhāpesi.",
  "atk-s0513a41:64_2": "Brāhmaṇo ‘‘tayā, tāta, mama bhikkhābhājanaṁ bhinnaṁ, bhattamūlaṁ me dehī’’ti āha.",
  "atk-s0513a41:64_3": "Kumāro ‘‘brāhmaṇa, na dānāhaṁ tava bhattamūlaṁ dātuṁ sakkomi, ahaṁ kho pana kāsikarañño putto juṇhakumāro nāma, mayi rajje patiṭṭhite āgantvā maṁ dhanaṁ yāceyyāsī’’ti vatvā niṭṭhitasippo ācariyaṁ vanditvā bārāṇasiṁ gantvā pitu sippaṁ dassesi.",
  "atk-s0513a41:64_4": "Pitā ‘‘jīvantena me putto diṭṭho, rājabhūtampi naṁ passissāmī’’ti rajje abhisiñci.",
  "atk-s0513a41:64_5": "So juṇharājā nāma hutvā dhammena rajjaṁ kāresi.",
  "atk-s0513a41:64_6": "Brāhmaṇo taṁ pavattiṁ sutvā ‘‘idāni mama bhattamūlaṁ āharissāmī’’ti bārāṇasiṁ gantvā rājānaṁ alaṅkatanagaraṁ padakkhiṇaṁ karontameva disvā ekasmiṁ unnatappadese ṭhito hatthaṁ pasāretvā jayāpesi.",
  "atk-s0513a41:64_7": "Atha naṁ rājā anoloketvāva atikkami.",
  "atk-s0513a41:64_8": "Brāhmaṇo tena adiṭṭhabhāvaṁ ñatvā kathaṁ samuṭṭhāpento paṭhamaṁ gāthamāha –",
  "atk-s0513a41:65_0": "13.",
  "atk-s0513a41:66_0": " ‘‘Suṇohi mayhaṁ vacanaṁ janinda, atthena juṇhamhi idhānupatto;",
  "atk-s0513a41:67_0": "Na brāhmaṇe addhike tiṭṭhamāne, gantabbamāhu dvipadinda seṭṭhā’’ti.",
  "atk-s0513a41:68_0": "Tattha juṇhamhīti mahārāja, tayi juṇhamhi ahaṁ ekena atthena idhānuppatto, na nikkāraṇā idhāgatomhīti dīpeti. Addhiketi addhānaṁ āgate.",
  "atk-s0513a41:68_1": "Gantabbanti taṁ addhikaṁ addhānamāgataṁ yācamānaṁ brāhmaṇaṁ anoloketvāva gantabbanti paṇḍitā na āhu na kathentīti.",
  "atk-s0513a41:69_0": "Rājā tassa vacanaṁ sutvā hatthiṁ vajiraṅkusena niggahetvā dutiyaṁ gāthamāha –",
  "atk-s0513a41:70_0": "14.",
  "atk-s0513a41:71_0": " ‘‘Suṇomi tiṭṭhāmi vadehi brahme, yenāsi atthena idhānupatto;",
  "atk-s0513a41:72_0": "Kaṁ vā tvamatthaṁ mayi patthayāno, idhāgamo brahme tadiṅgha brūhī’’ti.",
  "atk-s0513a41:73_0": "Tattha iṅghāti codanatthe nipāto.",
  "atk-s0513a41:74_0": "Tato paraṁ brāhmaṇassa ca rañño ca vacanapaṭivacanavasena sesagāthā kathitā –",
  "atk-s0513a41:75_0": "15.",
  "atk-s0513a41:76_0": " ‘‘Dadāhi me gāmavarāni pañca, dāsīsataṁ satta gavaṁsatāni;",
  "atk-s0513a41:77_0": "Parosahassañca suvaṇṇanikkhe, bhariyā ca me sādisī dve dadāhi.",
  "atk-s0513a41:78_0": "16.",
  "atk-s0513a41:79_0": " ‘‘Tapo nu te brāhmaṇa bhiṁsarūpo, mantā nu te brāhmaṇa cittarūpā;",
  "atk-s0513a41:80_0": "Yakkhā nu te assavā santi keci, atthaṁ vā me abhijānāsi kattaṁ.",
  "atk-s0513a41:81_0": "17.",
  "atk-s0513a41:82_0": " ‘‘Na me tapo atthi na cāpi mantā, yakkhāpi me assavā natthi keci;",
  "atk-s0513a41:83_0": "Atthampi te nābhijānāmi kattaṁ, pubbe ca kho saṅgatimattamāsi.",
  "atk-s0513a41:84_0": "18.",
  "atk-s0513a41:85_0": " ‘‘Paṭhamaṁ idaṁ dassanaṁ jānato me, na tābhijānāmi ito puratthā;",
  "atk-s0513a41:86_0": "Akkhāhi me pucchito etamatthaṁ, kadā kuhiṁ vā ahu saṅgamo no.",
  "atk-s0513a41:87_0": "19.",
  "atk-s0513a41:88_0": " ‘‘Gandhārarājassa puramhi ramme, avasimhase takkasīlāyaṁ deva;",
  "atk-s0513a41:89_0": "Tatthandhakāramhi timīsikāyaṁ, aṁsena aṁsaṁ samaghaṭṭayimha.",
  "atk-s0513a41:90_0": "20.",
  "atk-s0513a41:91_0": " ‘‘Te tattha ṭhatvāna ubho janinda, sārāṇiyaṁ vītisārayimha tattha;",
  "atk-s0513a41:92_0": "Sāyeva no saṅgatimattamāsi, tato na pacchā na pure ahosi.",
  "atk-s0513a41:93_0": "21.",
  "atk-s0513a41:94_0": " ‘‘Yadā kadāci manujesu brahme, samāgamo sappurisena hoti;",
  "atk-s0513a41:95_0": "Na paṇḍitā saṅgatisanthavāni, pubbe kataṁ vāpi vināsayanti.",
  "atk-s0513a41:96_0": "22.",
  "atk-s0513a41:97_0": " ‘‘Bālāva kho saṅgatisanthavāni, pubbe kataṁ vāpi vināsayanti;",
  "atk-s0513a41:98_0": "Bahumpi bālesu kataṁ vinassati, tathā hi bālā akataññurūpā.",
  "atk-s0513a41:99_0": "23.",
  "atk-s0513a41:100_0": " ‘‘Dhīrā ca kho saṅgatisanthavāni, pubbe kataṁ vāpi na nāsayanti;",
  "atk-s0513a41:101_0": "Appampi dhīresu kataṁ na nassati, tathā hi dhīrā sukataññurūpā.",
  "atk-s0513a41:102_0": "24.",
  "atk-s0513a41:103_0": " ‘‘Dadāmi te gāmavarāni pañca, dāsīsataṁ satta gavaṁsatāni;",
  "atk-s0513a41:104_0": "Parosahassañca suvaṇṇanikkhe, bhariyā ca te sādisī dve dadāmi.",
  "atk-s0513a41:105_0": "25.",
  "atk-s0513a41:106_0": " ‘‘Evaṁ sataṁ hoti samecca rāja, nakkhattarājāriva tārakānaṁ;",
  "atk-s0513a41:107_0": "Āpūratī kāsipatī tathāhaṁ, tayāpi me saṅgamo ajja laddho’’ti.",
  "atk-s0513a41:108_0": "Tattha sādisīti rūpavaṇṇajātikulapadesena mayā sādisī ekasadisā dve mahāyasā bhariyā ca me dehīti attho.",
  "atk-s0513a41:108_1": "Bhiṁsarūpoti kiṁ nu te brāhmaṇa balavarūpasīlācāraguṇasaṅkhātaṁ tapokammaṁ atthīti pucchati.",
  "atk-s0513a41:108_2": "Mantā nu teti udāhu vicitrarūpā sabbatthasādhakā mantā te atthi.",
  "atk-s0513a41:108_3": "Assavāti vacanakārakā icchiticchitadāyakā yakkhā vā te keci santi.",
  "atk-s0513a41:108_4": "Kattanti kataṁ, udāhu tayā kataṁ kiñci mama atthaṁ abhijānāsīti pucchati.",
  "atk-s0513a41:108_5": "Saṅgatimattanti samāgamamattaṁ tayā saddhiṁ pubbe mama āsīti vadati.",
  "atk-s0513a41:108_6": "Jānato meti jānantassa mama idaṁ paṭhamaṁ tava dassanaṁ.",
  "atk-s0513a41:108_7": "Na tābhijānāmīti na taṁ abhijānāmi.",
  "atk-s0513a41:108_8": "Timīsikāyanti bahalatimirāyaṁ rattiyaṁ.",
  "atk-s0513a41:108_9": "Te tattha ṭhatvānāti te mayaṁ tasmiṁ aṁsena aṁsaṁ ghaṭṭitaṭṭhāne ṭhatvā vītisārayimha tatthāti tasmiṁyeva ṭhāne saritabbayuttakaṁ kathaṁ vītisārayimha, ahaṁ ‘‘bhikkhābhājanaṁ me tayā bhinnaṁ, bhattamūlaṁ me dehī’’ti avacaṁ, tvaṁ ‘‘idānāhaṁ tava bhattamūlaṁ dātuṁ na sakkomi, ahaṁ kho pana kāsikarañño putto juṇhakumāro nāma, mayi rajje patiṭṭhite āgantvā maṁ dhanaṁ yāceyyāsī’’ti avacāti imaṁ sāraṇīyakathaṁ karimhāti āha.",
  "atk-s0513a41:108_10": "Sāyeva no saṅgatimattamāsīti deva, amhākaṁ sāyeva aññamaññaṁ saṅgatimattamāsi, ekamuhuttikamahosīti dīpeti.",
  "atk-s0513a41:108_11": "Tatoti tato pana taṁmuhuttikamittadhammato pacchā vā pure vā kadāci amhākaṁ saṅgati nāma na bhūtapubbā.",
  "atk-s0513a41:109_0": "Na paṇḍitāti brāhmaṇa paṇḍitā nāma taṁmuhuttikaṁ saṅgatiṁ vā cirakālasanthavāni vā yaṁ kiñci pubbe kataguṇaṁ vā na nāsenti. Bahumpīti bahukampi .",
  "atk-s0513a41:109_1": "Akataññurūpāti yasmā bālā akataññusabhāvā, tasmā tesu bahumpi kataṁ nassatīti attho.",
  "atk-s0513a41:109_2": "Sukataññurūpāti suṭṭhu kataññusabhāvā.",
  "atk-s0513a41:109_3": "Etthāpi tatthāpi tathā hīti hi-kāro kāraṇattho.",
  "atk-s0513a41:109_4": "Dadāmi teti brāhmaṇena yācitayācitaṁ dadanto evamāha.",
  "atk-s0513a41:109_5": "Evaṁ satanti brāhmaṇo rañño anumodanaṁ karonto vadati, sataṁ sappurisānaṁ ekavārampi samecca saṅgati nāma evaṁ hoti.",
  "atk-s0513a41:109_6": "Nakkhattarājārivāti ettha ra-kāro nipātamattaṁ. Tārakānanti tārakagaṇamajjhe. Kāsipatīti rājānamālapati.",
  "atk-s0513a41:109_7": "Idaṁ vuttaṁ hoti – ‘‘deva, kāsiraṭṭhādhipati yathā cando tārakānaṁ majjhe ṭhito tārakagaṇaparivuto pāṭipadato paṭṭhāya yāva puṇṇamā āpūrati, tathā ahampi ajja tayā dinnehi gāmavarādīhi āpūrāmī’’ti.",
  "atk-s0513a41:109_8": "Tayāpi meti mayā pubbe tayā saddhiṁ laddhopi saṅgamo aladdhova, ajja pana mama manorathassa nipphannattā mayā tayā saha saṅgamo laddho nāmāti nipphannaṁ me tayā saddhiṁ mittaphalanti vadati.",
  "atk-s0513a41:109_9": "Bodhisatto tassa mahantaṁ yasaṁ adāsi.",
  "atk-s0513a41:110_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepāhaṁ ānandaṁ varena santappesiṁ yevā’’ti vatvā jātakaṁ samodhānesi – ‘‘tadā brāhmaṇo ānando ahosi, rājā pana ahameva ahosi’’nti.",
  "atk-s0513a41:111_0": "Juṇhajātakavaṇṇanā dutiyā.",
  "atk-s0513a41:113_0": " [457] 3. Dhammadevaputtajātakavaṇṇanā",
  "atk-s0513a41:114_0": "Yasokaro puññakarohamasmīti idaṁ satthā jetavane viharanto devadattassa pathavipavesanaṁ ārabbha kathesi.",
  "atk-s0513a41:114_1": "Tadā hi bhikkhū dhammasabhāyaṁ kathaṁ samuṭṭhāpesuṁ ‘‘āvuso, devadatto tathāgatena saddhiṁ paṭivirujjhitvā pathaviṁ paviṭṭho’’ti.",
  "atk-s0513a41:114_2": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na idānevesa, bhikkhave, mama jinacakke pahāraṁ datvā pathaviṁ paviṭṭho, pubbepi dhammacakke pahāraṁ datvā pathaviṁ pavisitvā avīciparāyaṇo jātoyevā’’ti vatvā atītaṁ āhari.",
  "atk-s0513a41:115_0": "Atīte bārāṇasiyaṁ brahmadatte rajjaṁ kārente bodhisatto kāmāvacaradevaloke dhammo nāma devaputto hutvā nibbatti, devadatto adhammo nāma.",
  "atk-s0513a41:115_1": "Tesu dhammo dibbālaṅkārapaṭimaṇḍito dibbarathavaramabhiruyha accharāgaṇaparivuto manussesu sāyamāsaṁ bhuñjitvā attano attano gharadvāre sukhakathāya nisinnesu puṇṇamuposathadivase gāmanigamajanapadarājadhānīsu ākāse ṭhatvā ‘‘pāṇātipātādīhi dasahi akusalakammapathehi viramitvā mātupaṭṭhānadhammaṁ pitupaṭṭhānadhammaṁ tividhasucaritadhammañca pūretha , evaṁ saggaparāyaṇā hutvā mahantaṁ yasaṁ anubhavissathā’’ti manusse dasa kusalakammapathe samādapento jambudīpaṁ padakkhiṇaṁ karoti.",
  "atk-s0513a41:115_2": "Adhammo pana devaputto ‘‘pāṇaṁ hanathā’’tiādinā nayena dasa akusalakammapathe samādapento jambudīpaṁ vāmaṁ karoti.",
  "atk-s0513a41:115_3": "Atha tesaṁ ākāse rathā sammukhā ahesuṁ.",
  "atk-s0513a41:115_4": "Atha nesaṁ parisā ‘‘tumhe kassa, tumhe kassā’’ti pucchitvā ‘‘mayaṁ dhammassa, mayaṁ adhammassā’’ti vatvā maggā okkamitvā dvidhā jātā.",
  "atk-s0513a41:115_5": "Dhammopi adhammaṁ āmantetvā ‘‘samma, tvaṁ adhammo, ahaṁ dhammo, maggo mayhaṁ anucchaviko, tava rathaṁ okkāmetvā mayhaṁ maggaṁ dehī’’ti paṭhamaṁ gāthamāha –",
  "atk-s0513a41:116_0": "26.",
  "atk-s0513a41:117_0": " ‘‘Yasokaro puññakarohamasmi, sadātthuto samaṇabrāhmaṇānaṁ;",
  "atk-s0513a41:118_0": "Maggāraho devamanussapūjito, dhammo ahaṁ dehi adhamma magga’’nti.",
  "atk-s0513a41:119_0": "Tattha yasokaroti ahaṁ devamanussānaṁ yasadāyako. Dutiyapadepi eseva nayo.",
  "atk-s0513a41:119_1": "Sadātthutoti sadā thuto niccapasattho. Tato parā –",
  "atk-s0513a41:120_0": "27.",
  "atk-s0513a41:121_0": " ‘‘Adhammayānaṁ daḷhamāruhitvā, asantasanto balavāhamasmi;",
  "atk-s0513a41:122_0": "Sa kissa hetumhi tavajja dajjaṁ, maggaṁ ahaṁ dhamma adinnapubbaṁ.",
  "atk-s0513a41:123_0": "28.",
  "atk-s0513a41:124_0": " ‘‘Dhammo have pāturahosi pubbe, pacchā adhammo udapādi loke;",
  "atk-s0513a41:125_0": "Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.",
  "atk-s0513a41:126_0": "29.",
  "atk-s0513a41:127_0": " ‘‘Na yācanāya napi pātirūpā, na arahatā tehaṁ dadeyyaṁ maggaṁ;",
  "atk-s0513a41:128_0": "Yuddhañca no hotu ubhinnamajja, yuddhamhi yo jessati tassa maggo.",
  "atk-s0513a41:129_0": "30.",
  "atk-s0513a41:130_0": " ‘‘Sabbā disā anuvisaṭohamasmi, mahabbalo amitayaso atulyo;",
  "atk-s0513a41:131_0": "Guṇehi sabbehi upetarūpo, dhammo adhamma tvaṁ kathaṁ vijessasi.",
  "atk-s0513a41:132_0": "31.",
  "atk-s0513a41:133_0": " ‘‘Lohena ve haññati jātarūpaṁ, na jātarūpena hananti lohaṁ;",
  "atk-s0513a41:134_0": "Sace adhammo hañchati dhammamajja, ayo suvaṇṇaṁ viya dassaneyyaṁ.",
  "atk-s0513a41:135_0": "32.",
  "atk-s0513a41:136_0": " ‘‘Sace tuvaṁ yuddhabalo adhamma, na tuyha vuḍḍhā ca garū ca atthi;",
  "atk-s0513a41:137_0": "Maggañca te dammi piyāppiyena, vācāduruttānipi te khamāmī’’ti. –",
  "atk-s0513a41:138_0": "Imā cha gāthā tesaññeva vacanapaṭivacanavasena kathitā.",
  "atk-s0513a41:139_0": "Tattha sa kissa hetumhi tavajja dajjanti somhi ahaṁ adhammo adhammayānaṁ rathaṁ āruḷho abhīto balavā.",
  "atk-s0513a41:139_1": "Kiṁkāraṇā ajja bho dhamma, kassaci adinnapubbaṁ maggaṁ tuyhaṁ dammīti.",
  "atk-s0513a41:139_2": "Pubbeti paṭhamakappikakāle imasmiṁ loke dasakusalakammapathadhammo ca pubbe pāturahosi, pacchā adhammo.",
  "atk-s0513a41:139_3": "Jeṭṭho cāti pure nibbattabhāvena ahaṁ jeṭṭho ca seṭṭho ca porāṇako ca, tvaṁ pana kaniṭṭho, tasmā maggā uyyāhīti vadati.",
  "atk-s0513a41:139_4": "Napi pātirūpāti ahañhi te neva yācanāya na patirūpavacanena maggārahatāya maggaṁ dadeyyaṁ.",
  "atk-s0513a41:139_5": "Anuvisaṭoti ahaṁ catasso disā catasso anudisāti sabbā disā attano guṇena patthaṭo paññāto pākaṭo. Lohenāti ayamuṭṭhikena. Hañchatīti hanissati.",
  "atk-s0513a41:139_6": "Tuvaṁ yuddhabalo adhammāti sace tvaṁ yuddhabalosi adhamma.",
  "atk-s0513a41:139_7": "Vuḍḍhā ca garū cāti yadi tuyhaṁ ‘‘ime vuḍḍhā, ime garū paṇḍitā’’ti evaṁ natthi.",
  "atk-s0513a41:139_8": "Piyāppiyenāti piyenāpi appiyenāpi dadanto piyena viya te maggaṁ dadāmīti attho.",
  "atk-s0513a41:140_0": "Bodhisattena pana imāya gāthāya kathitakkhaṇeyeva adhammo rathe ṭhātuṁ asakkonto avaṁsiro pathaviyaṁ patitvā pathaviyā vivare dinne gantvā avīcimhiyeva nibbatti.",
  "atk-s0513a41:140_1": "Etamatthaṁ viditvā bhagavā abhisambuddho hutvā sesagāthā abhāsi –",
  "atk-s0513a41:141_0": "33.",
  "atk-s0513a41:142_0": " ‘‘Idañca sutvā vacanaṁ adhammo, avaṁsiro patito uddhapādo;",
  "atk-s0513a41:143_0": "Yuddhatthiko ce na labhāmi yuddhaṁ, ettāvatā hoti hato adhammo.",
  "atk-s0513a41:144_0": "34.",
  "atk-s0513a41:145_0": " ‘‘Khantībalo yuddhabalaṁ vijetvā, hantvā adhammaṁ nihanitva bhūmyā;",
  "atk-s0513a41:146_0": "Pāyāsi vitto abhiruyha sandanaṁ, maggeneva atibalo saccanikkamo.",
  "atk-s0513a41:147_0": "35.",
  "atk-s0513a41:148_0": " ‘‘Mātā pitā samaṇabrāhmaṇā ca, asammānitā yassa sake agāre;",
  "atk-s0513a41:149_0": "Idheva nikkhippa sarīradehaṁ, kāyassa bhedā nirayaṁ vajanti te;",
  "atk-s0513a41:150_0": "Yathā adhammo patito avaṁsiro.",
  "atk-s0513a41:151_0": "36.",
  "atk-s0513a41:152_0": " ‘‘Mātā pitā samaṇabrāhmaṇā ca, susammānitā yassa sake agāre;",
  "atk-s0513a41:153_0": "Idheva nikkhippa sarīradehaṁ, kāyassa bhedā sugatiṁ vajanti te;",
  "atk-s0513a41:154_0": "Yathāpi dhammo abhiruyha sandana’’nti.",
  "atk-s0513a41:155_0": "Tattha yuddhatthiko ceti ayaṁ tassa vilāpo, so kirevaṁ vilapantoyeva patitvā pathaviṁ paviṭṭho .",
  "atk-s0513a41:155_1": "Ettāvatāti bhikkhave, yāvatā pathaviṁ paviṭṭho, tāvatā adhammo hato nāma hoti.",
  "atk-s0513a41:155_2": "Khantībaloti bhikkhave, evaṁ adhammo pathaviṁ paviṭṭho adhivāsanakhantībalo taṁ yuddhabalaṁ vijetvā vadhitvā bhūmiyaṁ nihanitvā pātetvā vittajātatāya vitto attano rathaṁ āruyha maggeneva saccanikkamo tathaparakkamo dhammadevaputto pāyāsi. Asammānitāti asakkatā.",
  "atk-s0513a41:155_3": "Sarīradehanti imasmiṁyeva loke sarīrasaṅkhātaṁ dehaṁ nikkhipitvā.",
  "atk-s0513a41:155_4": "Nirayaṁ vajantīti yassa pāpapuggalassa ete sakkārārahā gehe asakkatā, tathārūpā yathā adhammo patito avaṁsiro, evaṁ avaṁsirā nirayaṁ vajantīti attho.",
  "atk-s0513a41:155_5": "Sugatiṁ vajantīti yassa panete sakkatā, tādisā paṇḍitā yathāpi dhammo sandanaṁ abhiruyha devalokaṁ gato, evaṁ sugatiṁ vajantīti.",
  "atk-s0513a41:156_0": "Satthā evaṁ dhammaṁ desetvā ‘‘na, bhikkhave, idāneva, pubbepi devadatto mayā saddhiṁ paṭivirujjhitvā pathaviṁ paviṭṭho’’ti vatvā jātakaṁ samodhānesi – ‘‘tadā adhammo devaputto devadatto ahosi, parisāpissa devadattaparisā, dhammo pana ahameva, parisā buddhaparisāyevā’’ti.",
  "atk-s0513a41:157_0": "Dhammadevaputtajātakavaṇṇanā tatiyā.",
  "atk-s0513a41:159_0": " [458] 4. Udayajātakavaṇṇanā",
  "atk-s0513a41:160_0": "Ekā nisinnāti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi. Vatthu kusajātake (jā. 2.20.1 ādayo) āvi bhavissati.",
  "atk-s0513a41:160_1": "Satthā pana taṁ bhikkhuṁ ‘‘saccaṁ kira tvaṁ ukkaṇṭhitosī’’ti pucchitvā ‘‘saccaṁ, bhante’’ti vutte ‘‘bhikkhu kasmā kilesavasena evarūpe niyyānikasāsane pabbajitvā ukkaṇṭhitosi?",
  "atk-s0513a41:160_2": "Porāṇakapaṇḍitā samiddhe dvādasayojanike surundhananagare rajjaṁ kārentā devaccharapaṭibhāgāya itthiyā saddhiṁ satta vassasatāni ekagabbhe vasantāpi indriyāni bhinditvā lobhavasena na olokesu’’nti vatvā atītaṁ āhari.",
  "atk-s0513a41:161_0": "Atīte kāsiraṭṭhe surundhananagare kāsirājā rajjaṁ kāresi, tassa neva putto, na dhītā ahosi.",
  "atk-s0513a41:161_1": "So attano deviyo ‘‘putte patthethā’’ti āha.",
  "atk-s0513a41:161_2": "Aggamahesīpi rañño vacanaṁ sampaṭicchitvā tathā akāsi.",
  "atk-s0513a41:161_3": "Tadā bodhisatto brahmalokā cavitvā tasseva rañño aggamahesiyā kucchimhi nibbatti.",
  "atk-s0513a41:161_4": "Athassa mahājanassa hadayaṁ vaḍḍhetvā jātabhāvena ‘‘udayabhaddo’’ti nāmaṁ kariṁsu.",
  "atk-s0513a41:161_5": "Kumārassa padasā caraṇakāle aññopi satto brahmalokā cavitvā tasseva rañño aññatarāya deviyā kucchimhi kumārikā hutvā nibbatti, tassāpi ‘‘udayabhaddā’’ti nāmaṁ kariṁsu.",
  "atk-s0513a41:161_6": "Kumāro vayappatto sabbasippanipphattiṁ pāpuṇi , jātabrahmacārī pana ahosi, supinantenapi methunadhammaṁ na jānāti, na tassa kilesesu cittaṁ allīyi.",
  "atk-s0513a41:161_7": "Rājā puttaṁ rajje abhisiñcitukāmo ‘‘kumārassa idāni rajjasukhasevanakālo, nāṭakāpissa paccupaṭṭhāpessāmī’’ti sāsanaṁ pesesi.",
  "atk-s0513a41:161_8": "Bodhisatto ‘‘na mayhaṁ rajjenattho, kilesesu me cittaṁ na allīyatī’’ti paṭikkhipitvā punappunaṁ vuccamāno rattajambunadamayaṁ itthirūpaṁ kāretvā ‘‘evarūpaṁ itthiṁ labhamāno rajjaṁ sampaṭicchissāmī’’ti mātāpitūnaṁ pesesi.",
  "atk-s0513a41:161_9": "Te taṁ suvaṇṇarūpakaṁ sakalajambudīpaṁ parihārāpetvā tathārūpaṁ itthiṁ alabhantā udayabhaddaṁ alaṅkāretvā tassa santike ṭhapesuṁ.",
  "atk-s0513a41:161_10": "Sā taṁ suvaṇṇarūpakaṁ abhibhavitvā aṭṭhāsi.",
  "atk-s0513a41:161_11": "Atha nesaṁ anicchamānānaññeva vemātikaṁ bhaginiṁ udayabhaddakumāriṁ aggamahesiṁ katvā bodhisattaṁ rajje abhisiñciṁsu.",
  "atk-s0513a41:161_12": "Te pana dvepi brahmacariyavāsameva vasiṁsu.",
  "atk-s0513a41:162_0": "Aparabhāge mātāpitūnaṁ accayena bodhisatto rajjaṁ kāresi.",
  "atk-s0513a41:162_1": "Ubho ekagabbhe vasamānāpi lobhavasena indriyāni bhinditvā aññamaññaṁ na olokesuṁ, apica kho pana ‘‘yo amhesu paṭhamataraṁ kālaṁ karoti, so nibbattaṭṭhānato āgantvā ‘asukaṭṭhāne nibbattosmī’ti ārocetū’’ti saṅgaramakaṁsu.",
  "atk-s0513a41:162_2": "Atha kho bodhisatto abhisekato sattavassasataccayena kālamakāsi.",
  "atk-s0513a41:162_3": "Añño rājā nāhosi, udayabhaddāyayeva āṇā pavatti. Amaccā rajjaṁ anusāsiṁsu.",
  "atk-s0513a41:162_4": "Bodhisattopi cutikkhaṇe tāvatiṁsabhavane sakkattaṁ patvā yasamahantatāya sattāhaṁ anussarituṁ nāsakkhi.",
  "atk-s0513a41:162_5": "Iti so manussagaṇanāya sattavassasataccayena āvajjetvā ‘‘udayabhaddaṁ rājadhītaraṁ dhanena vīmaṁsitvā sīhanādaṁ nadāpetvā dhammaṁ desetvā saṅgaraṁ mocetvā āgamissāmī’’ti cintesi.",
  "atk-s0513a41:162_6": "Tadā kira manussānaṁ dasavassasahassāyukakālo hoti.",
  "atk-s0513a41:162_7": "Rājadhītāpi taṁ divasaṁ rattibhāge pihitesu dvāresu ṭhapitaārakkhe sattabhūmikapāsādavaratale alaṅkatasirigabbhe ekikāva niccalā attano sīlaṁ āvajjamānā nisīdi.",
  "atk-s0513a41:162_8": "Atha sakko suvaṇṇamāsakapūraṁ ekaṁ suvaṇṇapātiṁ ādāya āgantvā sayanagabbheyeva pātubhavitvā ekamantaṁ ṭhito tāya saddhiṁ sallapanto paṭhamaṁ gāthamāha –",
  "atk-s0513a41:163_0": "37.",
  "atk-s0513a41:164_0": " ‘‘Ekā nisinnā suci saññatūrū, pāsādamāruyha aninditaṅgī;",
  "atk-s0513a41:165_0": "Yācāmi taṁ kinnaranettacakkhu, imekarattiṁ ubhayo vasemā’’ti.",
  "atk-s0513a41:166_0": "Tattha sucīti sucivatthanivatthā.",
  "atk-s0513a41:166_1": "Saññatūrūti suṭṭhu ṭhapitaūrū, iriyāpathaṁ saṇṭhapetvā sucivatthā ekikāva nisinnāsīti vuttaṁ hoti.",
  "atk-s0513a41:166_2": "Aninditaṅgīti pādantato yāva kesaggā aninditasarīrā paramasobhaggappattasarīrā.",
  "atk-s0513a41:166_3": "Kinnaranettacakkhūti tīhi maṇḍalehi pañcahi ca pasādehi upasobhitattā kinnarānaṁ nettasadisehi cakkhūhi samannāgate.",
  "atk-s0513a41:166_4": "Imekarattinti imaṁ ekarattaṁ ajja imasmiṁ alaṅkatasayanagabbhe ekato vaseyyāmāti yācati.",
  "atk-s0513a41:167_0": "Tato rājadhītā dve gāthā abhāsi –",
  "atk-s0513a41:168_0": "38.",
  "atk-s0513a41:169_0": " ‘‘Okiṇṇantaraparikhaṁ, daḷhamaṭṭālakoṭṭhakaṁ;",
  "atk-s0513a41:170_0": "Rakkhitaṁ khaggahatthehi, duppavesamidaṁ puraṁ.",
  "atk-s0513a41:171_0": "39.",
  "atk-s0513a41:172_0": " ‘‘Daharassa yuvino cāpi, āgamo ca na vijjati;",
  "atk-s0513a41:173_0": "Atha kena nu vaṇṇena, saṅgamaṁ icchase mayā’’ti.",
  "atk-s0513a41:174_0": "Tattha okiṇṇantaraparikhanti idaṁ dvādasayojanikaṁ surundhanapuraṁ antarantarā udakaparikhānaṁ kaddamaparikhānaṁ sukkhaparikhānaṁ okiṇṇattā okiṇṇantaraparikhaṁ.",
  "atk-s0513a41:174_1": "Daḷhamaṭṭālakoṭṭhakanti thiratarehi aṭṭālakehi dvārakoṭṭhakehi ca samannāgataṁ.",
  "atk-s0513a41:174_2": "Khaggahatthehīti āvudhahatthehi dasahi yodhasahassehi rakkhitaṁ.",
  "atk-s0513a41:174_3": "Duppavesamidaṁ puranti idaṁ sakalapurampi tassa anto māpitaṁ mayhaṁ nivāsapurampi ubhayaṁ kassaci pavisituṁ na sakkā.",
  "atk-s0513a41:174_4": "Āgamo cāti idha imāya velāya taruṇassa vā yobbanappattassa vā thāmasampannayodhassa vā aññassa vā mahantampi paṇṇākāraṁ gahetvā āgacchantassa āgamo nāma natthi.",
  "atk-s0513a41:174_5": "Saṅgamanti atha tvaṁ kena kāraṇena imāya velāya mayā saha samāgamaṁ icchasīti.",
  "atk-s0513a41:175_0": "Atha sakko catutthaṁ gāthamāha –",
  "atk-s0513a41:176_0": "40.",
  "atk-s0513a41:177_0": " ‘‘Yakkhohamasmi kalyāṇi, āgatosmi tavantike;",
  "atk-s0513a41:178_0": "Tvaṁ maṁ nandaya bhaddante, puṇṇakaṁsaṁ dadāmi te’’ti.",
  "atk-s0513a41:179_0": "Tassattho – kalyāṇi, sundaradassane ahameko devaputto devatānubhāvena idhāgato, tvaṁ ajja maṁ nandaya tosehi, ahaṁ te imaṁ suvaṇṇamāsakapuṇṇaṁ suvaṇṇapātiṁ dadāmīti.",
  "atk-s0513a41:180_0": "Taṁ sutvā rājadhītā pañcamaṁ gāthamāha –",
  "atk-s0513a41:181_0": "41.",
  "atk-s0513a41:182_0": " ‘‘Devaṁva yakkhaṁ atha vā manussaṁ, na patthaye udayamaticca aññaṁ;",
  "atk-s0513a41:183_0": "Gaccheva tvaṁ yakkha mahānubhāva, mā cassu gantvā punarāvajitthā’’ti.",
  "atk-s0513a41:184_0": "Tassattho – ahaṁ devarāja, devaṁ vā yakkhaṁ vā udayaṁ atikkamitvā aññaṁ na patthemi, so tvaṁ gaccheva, mā idha aṭṭhāsi, na me tayā ābhatena paṇṇākārena attho, gantvā ca mā imaṁ ṭhānaṁ punarāvajitthāti.",
  "atk-s0513a41:185_0": "So tassā sīhanādaṁ sutvā aṭṭhatvā gatasadiso hutvā tattheva antarahito aṭṭhāsi.",
  "atk-s0513a41:185_1": "So punadivase tāya velāyameva suvaṇṇamāsakapūraṁ rajatapātiṁ ādāya tāya saddhiṁ sallapanto chaṭṭhaṁ gāthamāha –",
  "atk-s0513a41:186_0": "42.",
  "atk-s0513a41:187_0": " ‘‘Yā sā rati uttamā kāmabhoginaṁ, yaṁhetu sattā visamaṁ caranti;",
  "atk-s0513a41:188_0": "Mā taṁ ratiṁ jīyi tuvaṁ sucimhite, dadāmi te rūpiyaṁ kaṁsapūra’’nti.",
  "atk-s0513a41:189_0": "Tassattho – bhadde, rājadhīte yā esā kāmabhogisattānaṁ ratīsu methunakāmarati nāma uttamā rati, yassā ratiyā kāraṇā sattā kāyaduccaritādivisamaṁ caranti, taṁ ratiṁ tvaṁ bhadde, sucimhite manāpahasite mā jīyi, ahampi āgacchanto na tucchahattho āgato, hiyyo suvaṇṇamāsakapūraṁ suvaṇṇapātiṁ āhariṁ, ajja rūpiyapātiṁ, imaṁ te ahaṁ rūpiyapātiṁ suvaṇṇapūraṁ dadāmīti.",
  "atk-s0513a41:190_0": "Rājadhītā cintesi ‘‘ayaṁ kathāsallāpaṁ labhanto punappunaṁ āgamissati, na dāni tena saddhiṁ kathessāmī’’ti. Sā kiñci na kathesi.",
  "atk-s0513a41:191_0": "Sakko tassā akathitabhāvaṁ ñatvā tattheva antarahito hutvā punadivase tāyameva velāya lohapātiṁ kahāpaṇapūraṁ ādāya ‘‘bhadde, tvaṁ maṁ kāmaratiyā santappehi, imaṁ te kahāpaṇapūraṁ lohapātiṁ dassāmī’’ti āha.",
  "atk-s0513a41:191_1": "Taṁ disvā rājadhītā sattamaṁ gāthamāha –",
  "atk-s0513a41:192_0": "43.",
  "atk-s0513a41:193_0": " ‘‘Nāriṁ naro nijjhapayaṁ dhanena, ukkaṁsatī yattha karoti chandaṁ;",
  "atk-s0513a41:194_0": "Vipaccanīko tava devadhammo, paccakkhato thokatarena esī’’ti.",
  "atk-s0513a41:195_0": "Tassattho – bho purisa, tvaṁ jaḷo.",
  "atk-s0513a41:195_1": "Naro hi nāma nāriṁ kilesaratikāraṇā dhanena nijjhāpento saññāpento yattha nāriyā chandaṁ karoti, taṁ ukkaṁsati vaṇṇetvā thometvā bahutarena dhanena palobheti, tuyhaṁ paneso devasabhāvo vipaccanīko, tvañhi mayā paccakkhato thokatarena esi, paṭhamadivase suvaṇṇapūraṁ suvaṇṇapātiṁ āharitvā, dutiyadivase suvaṇṇapūraṁ rūpiyapātiṁ, tatiyadivase kahāpaṇapūraṁ lohapātiṁ āharasīti.",
  "atk-s0513a41:196_0": "Taṁ sutvā sakko ‘‘bhadde rājakumāri, ahaṁ chekavāṇijo na niratthakena atthaṁ nāsemi, sace tvaṁ āyunā vā vaṇṇena vā vaḍḍheyyāsi, ahaṁ te paṇṇākāraṁ vaḍḍhetvā āhareyyaṁ, tvaṁ pana parihāyaseva, tenāhampi dhanaṁ parihāpemī’’ti vatvā tisso gāthā abhāsi –",
  "atk-s0513a41:197_0": "44.",
  "atk-s0513a41:198_0": " ‘‘Āyu ca vaṇṇo ca manussaloke, nihīyati manujānaṁ sugatte;",
  "atk-s0513a41:199_0": "Teneva vaṇṇena dhanampi tuyhaṁ, nihīyati jiṇṇatarāsi ajja.",
  "atk-s0513a41:200_0": "45.",
  "atk-s0513a41:201_0": " ‘‘Evaṁ me pekkhamānassa, rājaputti yasassini;",
  "atk-s0513a41:202_0": "Hāyateva tava vaṇṇo, ahorattānamaccaye.",
  "atk-s0513a41:203_0": "46.",
  "atk-s0513a41:204_0": " ‘‘Imināva tvaṁ vayasā, rājaputti sumedhase;",
  "atk-s0513a41:205_0": "Brahmacariyaṁ careyyāsi, bhiyyo vaṇṇavatī siyā’’ti.",
  "atk-s0513a41:206_0": "Tattha nihīyatīti parissāvane āsittaudakaṁ viya parihāyati.",
  "atk-s0513a41:206_1": "Manussalokasmiñhi sattā jīvitena vaṇṇena cakkhupasādādīhi ca dine dine parihāyanteva.",
  "atk-s0513a41:206_2": "Jiṇṇatarāsīti mama paṭhamaṁ āgatadivase pavattañhi te āyu hiyyo divasaṁ na pāpuṇi, kuṭhāriyā chinnaṁ viya tattheva nirujjhi, hiyyo pavattampi ajjadivasaṁ na pāpuṇi, hiyyova kuṭhāriyā chinnaṁ viya nirujjhi, tasmā ajja jiṇṇatarāsi jātā.",
  "atk-s0513a41:206_3": "Evaṁ meti tiṭṭhatu hiyyo ca parahiyyo ca, ajjeva pana mayhaṁ evaṁ pekkhamānasseva hāyateva tava vaṇṇo.",
  "atk-s0513a41:206_4": "Ahorattānamaccayeti ito paṭṭhāya rattindivesu vītivattesu ahorattānaṁ accayena apaṇṇattikabhāvameva gamissasīti dasseti.",
  "atk-s0513a41:206_5": "Imināvāti tasmā bhadde, sace tvaṁ iminā vayeneva imasmiṁ suvaṇṇavaṇṇe sarīre rajāya avilutteyeva seṭṭhacariyaṁ careyyāsi, pabbajitvā samaṇadhammaṁ kareyyāsi.",
  "atk-s0513a41:206_6": "Bhiyyo vaṇṇavatī siyāti atirekataravaṇṇā bhaveyyāsīti.",
  "atk-s0513a41:207_0": "Tato rājadhītā itaraṁ gāthamāha –",
  "atk-s0513a41:208_0": "47.",
  "atk-s0513a41:209_0": " ‘‘Devā na jīranti yathā manussā, gattesu tesaṁ valiyo na honti;",
  "atk-s0513a41:210_0": "Pucchāmi taṁ yakkha mahānubhāva, kathaṁ nu devāna sarīradeho’’ti.",
  "atk-s0513a41:211_0": "Tattha sarīradehoti sarīrasaṅkhāto deho, devānaṁ sarīraṁ kathaṁ na jīrati, idaṁ ahaṁ taṁ pucchāmīti vadati.",
  "atk-s0513a41:212_0": "Athassā kathento sakko itaraṁ gāthamāha –",
  "atk-s0513a41:213_0": "48.",
  "atk-s0513a41:214_0": " ‘‘Devā na jīranti yathā manussā, gattesu tesaṁ valiyo na honti;",
  "atk-s0513a41:215_0": "Suve suve bhiyyatarova tesaṁ, dibbo ca vaṇṇo vipulā ca bhogā’’ti.",
  "atk-s0513a41:216_0": "Tattha yathā manussāti yathā manussā jīrantā rūpena vaṇṇena bhogena cakkhupasādādīhi ca jīranti, na evaṁ devā.",
  "atk-s0513a41:216_1": "Tesañhi gattesu valiyopi na santi, maṭṭhakañcanapaṭṭamiva sarīraṁ hoti. Suve suveti divase divase.",
  "atk-s0513a41:216_2": "Bhiyyatarovāti atirekatarova tesaṁ dibbo ca vaṇṇo vipulā ca bhogā honti, manussesu hi rūpaparihāni cirajātabhāvassa sakkhi, devesu atirekarūpasampatti ca atirekaparivārasampatti ca.",
  "atk-s0513a41:216_3": "Evaṁ aparihānadhammo nāmesa devaloko .",
  "atk-s0513a41:216_4": "Tasmā tvaṁ jaraṁ appatvāva nikkhamitvā pabbaja, evaṁ parihāniyasabhāvā manussalokā cavitvā aparihāniyasabhāvaṁ evarūpaṁ devalokaṁ gamissasīti.",
  "atk-s0513a41:217_0": "Sā devalokassa vaṇṇaṁ sutvā tassa gamanamaggaṁ pucchantī itaraṁ gāthamāha –",
  "atk-s0513a41:218_0": "49.",
  "atk-s0513a41:219_0": " ‘‘Kiṁsūdha bhītā janatā anekā, maggo ca nekāyatanaṁ pavutto;",
  "atk-s0513a41:220_0": "Pucchāmi taṁ yakkha mahānubhāva, katthaṭṭhito paralokaṁ na bhāye’’ti.",
  "atk-s0513a41:221_0": "Tattha kiṁsūdha bhītāti devarāja, ayaṁ khattiyādibhedā anekā janatā kiṁbhītā kassa bhayena parihāniyasabhāvā manussalokā devalokaṁ na gacchatīti pucchati. Maggoti devalokagāmimaggo.",
  "atk-s0513a41:221_1": "Idha pana ‘‘ki’’nti āharitvā ‘‘ko’’ti pucchā kātabbā.",
  "atk-s0513a41:221_2": "Ayañhettha attho ‘‘anekatitthāyatanavasena paṇḍitehi pavutto devalokamaggo ko kataro’’ti vutto.",
  "atk-s0513a41:221_3": "Katthaṭṭhitoti paralokaṁ gacchanto katarasmiṁ magge ṭhito na bhāyatīti.",
  "atk-s0513a41:222_0": "Athassā kathento sakko itaraṁ gāthamāha –",
  "atk-s0513a41:223_0": "50.",
  "atk-s0513a41:224_0": " ‘‘Vācaṁ manañca paṇidhāya sammā, kāyena pāpāni akubbamāno;",
  "atk-s0513a41:225_0": "Bahunnapānaṁ gharamāvasanto, saddho mudū saṁvibhāgī vadaññū;",
  "atk-s0513a41:226_0": "Saṅgāhako sakhilo saṇhavāco, etthaṭṭhito paralokaṁ na bhāye’’ti.",
  "atk-s0513a41:227_0": "Tassattho – bhadde, udaye vācaṁ manañca sammā ṭhapetvā kāyena pāpāni akaronto ime dasa kusalakammapathe samādāya vattanto bahuannapāne pahūtadeyyadhamme ghare vasanto ‘‘dānassa vipāko atthī’’ti saddhāya samannāgato muducitto dānasaṁvibhāgatāya saṁvibhāgī pabbajitā bhikkhāya caramānā vadanti nāma, tesaṁ paccayadānena tassa vādassa jānanato vadaññū catūhi saṅgahavatthūhi saṅgahatāya saṅgāhako piyavāditāya sakhilo maṭṭhavacanatāya saṇhavāco ettha ettake guṇarāsimhi ṭhito paralokaṁ gacchanto na bhāyatīti.",
  "atk-s0513a41:228_0": "Tato rājadhītā taṁ tassa vacanaṁ sutvā thutiṁ karontī itaraṁ gāthamāha –",
  "atk-s0513a41:229_0": "51.",
  "atk-s0513a41:230_0": " ‘‘Anusāsasi maṁ yakkha, yathā mātā yathā pitā;",
  "atk-s0513a41:231_0": "Uḷāravaṇṇa pucchāmi, ko nu tvamasi subrahā’’ti.",
  "atk-s0513a41:232_0": "Tassattho – yathā mātāpitaro puttake anusāsanti, tathā maṁ anusāsasi.",
  "atk-s0513a41:232_1": "Uḷāravaṇṇa sobhaggappattarūpadāraka ko nu asi tvaṁ evaṁ accuggatasarīroti.",
  "atk-s0513a41:233_0": "Tato bodhisatto itaraṁ gāthamāha –",
  "atk-s0513a41:234_0": "52.",
  "atk-s0513a41:235_0": " ‘‘Udayohamasmi kalyāṇi, saṅgarattā idhāgato;",
  "atk-s0513a41:236_0": "Āmanta kho taṁ gacchāmi, muttosmi tava saṅgarā’’ti.",
  "atk-s0513a41:237_0": "Tassattho – kalyāṇadassane ahaṁ purimabhave tava sāmiko udayo nāma tāvatiṁsabhavane sakko hutvā nibbatto, idhāgacchanto na kilesavasenāgato, taṁ vīmaṁsitvā pana saṅgaraṁ mocessāmīti saṅgarattā pubbe saṅgarassa katattā āgatosmi, idāni taṁ āmantetvā gacchāmi, muttosmi tava saṅgarāti.",
  "atk-s0513a41:238_0": "Rājadhītā assasitvā ‘‘sāmi, tvaṁ udayabhaddarājā’’ti assudhārā pavattayamānā ‘‘ahaṁ tumhehi vinā vasituṁ na sakkomi, yathā tumhākaṁ santike vasāmi, tathā maṁ anusāsathā’’ti vatvā itaraṁ gāthaṁ abhāsi –",
  "atk-s0513a41:239_0": "53.",
  "atk-s0513a41:240_0": " ‘‘Sace kho tvaṁ udayosi, saṅgarattā idhāgato;",
  "atk-s0513a41:241_0": "Anusāsa maṁ rājaputta, yathāssa puna saṅgamo’’ti.",
  "atk-s0513a41:242_0": "Atha naṁ anusāsanto mahāsatto catasso gāthā abhāsi –",
  "atk-s0513a41:243_0": "54.",
  "atk-s0513a41:244_0": " ‘‘Atipatati vayo khaṇo tatheva, ṭhānaṁ natthi dhuvaṁ cavanti sattā;",
  "atk-s0513a41:245_0": "Parijīyati addhuvaṁ sarīraṁ, udaye mā pamāda carassu dhammaṁ.",
  "atk-s0513a41:246_0": "55.",
  "atk-s0513a41:247_0": " ‘‘Kasiṇā pathavī dhanassa pūrā, ekasseva siyā anaññadheyyā;",
  "atk-s0513a41:248_0": "Taṁ cāpi jahati avītarāgo, udaye mā pamāda carassu dhammaṁ.",
  "atk-s0513a41:249_0": "56.",
  "atk-s0513a41:250_0": " ‘‘Mātā ca pitā ca bhātaro ca, bhariyā yāpi dhanena hoti kītā;",
  "atk-s0513a41:251_0": "Te cāpi jahanti aññamaññaṁ, udaye mā pamāda carassu dhammaṁ.",
  "atk-s0513a41:252_0": "57.",
  "atk-s0513a41:253_0": " ‘‘Kāyo parabhojananti ñatvā, saṁsāre sugatiñca duggatiñca;",
  "atk-s0513a41:254_0": "Ittaravāsoti jāniyāna, udaye mā pamāda carassu dhamma’’nti.",
  "atk-s0513a41:255_0": "Tattha atipatatīti ativiya patati, sīghaṁ atikkamati.",
  "atk-s0513a41:255_1": "Vayoti paṭhamavayāditividhopi vayo.",
  "atk-s0513a41:255_2": "Khaṇo tathevāti uppādaṭṭhitibhaṅgakkhaṇopi tatheva atipatati.",
  "atk-s0513a41:255_3": "Ubhayenapi bhinno imesaṁ sattānaṁ āyusaṅkhāro nāma sīghasotā nadī viya anivattanto sīghaṁ atikkamatīti dasseti.",
  "atk-s0513a41:255_4": "Ṭhānaṁ natthīti ‘‘uppannā saṅkhārā abhijjitvā tiṭṭhantū’’ti patthanāyapi tesaṁ ṭhānaṁ nāma natthi, dhuvaṁ ekaṁseneva buddhaṁ bhagavantaṁ ādiṁ katvā sabbepi sattā cavanti, ‘‘dhuvaṁ maraṇaṁ, addhuvaṁ jīvita’’nti evaṁ maraṇassatiṁ bhāvehīti dīpeti.",
  "atk-s0513a41:255_5": "Parijīyatīti idaṁ suvaṇṇavaṇṇampi sarīraṁ jīrateva, evaṁ jānāhi.",
  "atk-s0513a41:255_6": "Mā pamādanti tasmā tvaṁ udayabhadde mā pamādaṁ āpajji, appamattā hutvā dasakusalakammapathadhammaṁ carāhīti.",
  "atk-s0513a41:256_0": "Kasiṇāti sakalā.",
  "atk-s0513a41:256_1": "Ekassevāti yadi ekasseva rañño, tasmiṁ ekasmiṁyeva anaññādhīnā assa.",
  "atk-s0513a41:256_2": "Taṁ cāpi jahati avītarāgoti taṇhāvasiko puggalo ettakenapi yasena atitto maraṇakāle avītarāgova taṁ vijahati.",
  "atk-s0513a41:256_3": "Evaṁ taṇhāya apūraṇīyabhāvaṁ jānāhīti dīpeti.",
  "atk-s0513a41:256_4": "Te cāpīti mātā puttaṁ, putto mātaraṁ, pitā puttaṁ, putto pitaraṁ, bhātā bhaginiṁ, bhaginī bhātaraṁ, bhariyā sāmikaṁ, sāmiko bhariyanti ete aññamaññaṁ jahanti, nānā honti.",
  "atk-s0513a41:256_5": "Evaṁ sattānaṁ nānābhāvavinābhāvaṁ jānāhīti dīpeti.",
  "atk-s0513a41:257_0": "Parabhojananti vividhānaṁ kākādīnaṁ parasattānaṁ bhojanaṁ.",
  "atk-s0513a41:257_1": "Ittaravāsoti yā esā imasmiṁ saṁsāre manussabhūtā suggati ca tiracchānabhūtā duggati ca, etaṁ ubhayampi ‘‘ittaravāso’’ti jānitvā mā pamādaṁ, carassu dhammaṁ.",
  "atk-s0513a41:257_2": "Imesaṁ sattānaṁ nānāṭhānato āgantvā ekasmiṁ ṭhāne samāgamo paritto, ime sattā appakasmiṁyeva kāle ekato vasanti, tasmā appamattā hohīti.",
  "atk-s0513a41:258_0": "Evaṁ mahāsatto tassā ovādamadāsi.",
  "atk-s0513a41:258_1": "Sāpi tassa dhammakathāya pasīditvā thutiṁ karontī osānagāthamāha –",
  "atk-s0513a41:259_0": "58.",
  "atk-s0513a41:260_0": " ‘‘Sādhu bhāsatiyaṁ yakkho, appaṁ maccāna jīvitaṁ;",
  "atk-s0513a41:261_0": "Kasirañca parittañca, tañca dukkhena saṁyutaṁ;",
  "atk-s0513a41:262_0": "Sāhaṁ ekā pabbajissāmi, hitvā kāsiṁ surundhana’’nti.",
  "atk-s0513a41:263_0": "Tattha sādhūti ‘‘appaṁ maccāna jīvita’’nti bhāsamāno ayaṁ devarājā sādhu bhāsati. Kiṁkāraṇā?",
  "atk-s0513a41:263_1": "Idañhi kasirañca dukkhaṁ assādarahitaṁ, parittañca na bahukaṁ ittarakālaṁ.",
  "atk-s0513a41:263_2": "Sace hi kasirampi samānaṁ dīghakālaṁ pavatteyya, parittakampi samānaṁ sukhaṁ bhaveyya, idaṁ pana kasirañceva parittañca sakalena vaṭṭadukkhena saṁyutaṁ sannihitaṁ. Sāhanti sā ahaṁ.",
  "atk-s0513a41:263_3": "Surundhananti surundhananagarañca kāsiraṭṭhañca chaḍḍetvā ekikāva pabbajissāmīti āha.",
  "atk-s0513a41:264_0": "Bodhisatto tassā ovādaṁ datvā sakaṭṭhānameva gato.",
  "atk-s0513a41:264_1": "Sāpi punadivase amacce rajjaṁ paṭicchāpetvā antonagareyeva ramaṇīye uyyāne isipabbajjaṁ pabbajitvā dhammaṁ caritvā āyupariyosāne tāvatiṁsabhavane bodhisattassa pādaparicārikā hutvā nibbatti.",
  "atk-s0513a41:265_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a41:265_1": "Tadā rājadhītā rāhulamātā ahosi, sakko pana ahameva ahosinti.",
  "atk-s0513a41:266_0": "Udayajātakavaṇṇanā catutthā.",
  "atk-s0513a41:268_0": " [459] 5. Pānīyajātakavaṇṇanā",
  "atk-s0513a41:269_0": "Mitto mittassāti idaṁ satthā jetavane viharanto kilesaniggahaṁ ārabbha kathesi.",
  "atk-s0513a41:269_1": "Ekasmiñhi samaye sāvatthivāsino pañcasatā gihisahāyakā tathāgatassa dhammadesanaṁ sutvā pabbajitvā upasampannā antokoṭisanthāre vasantā aḍḍharattasamaye kāmavitakkaṁ vitakkesuṁ.",
  "atk-s0513a41:269_2": "Sabbaṁ heṭṭhā vuttanayeneva veditabbaṁ.",
  "atk-s0513a41:269_3": "Bhagavato āṇattiyā panāyasmatā ānandena bhikkhusaṅghe sannipātite satthā paññattāsane nisīditvā anodissakaṁ katvā ‘‘kāmavitakkaṁ vitakkayitthā’’ti avatvā sabbasaṅgāhikavaseneva ‘‘bhikkhave, kileso khuddako nāma natthi, bhikkhunā nāma uppannuppannā kilesā niggahetabbā, porāṇakapaṇḍitā anuppannepi buddhe kilese niggahetvā paccekabodhiñāṇaṁ pattā’’ti vatvā atītaṁ āhari.",
  "atk-s0513a41:270_0": "Atīte bārāṇasiyaṁ brahmadatte rajjaṁ kārente kāsiraṭṭhe ekasmiṁ gāmake dve sahāyakā pānīyatumbāni ādāya khettaṁ gantvā ekamantaṁ ṭhapetvā khettaṁ koṭṭetvā pipāsitakāle āgantvā pānīyaṁ pivanti.",
  "atk-s0513a41:270_1": "Tesu eko pānīyatthāya āgantvā attano pānīyaṁ rakkhanto itarassa tumbato pivitvā sāyaṁ araññā nikkhamitvā nhāyitvā ṭhito ‘‘atthi nu kho me kāyadvārādīhi ajja kiñci pāpaṁ kata’’nti upadhārento thenetvā pānīyassa pivitabhāvaṁ disvā saṁvegappatto hutvā ‘‘ayaṁ taṇhā vaḍḍhamānā maṁ apāyesu khipissati, imaṁ kilesaṁ niggaṇhissāmī’’ti pānīyassa thenetvā pivitabhāvaṁ ārammaṇaṁ katvā vipassanaṁ vaḍḍhetvā paccekabodhiñāṇaṁ nibbattetvā paṭiladdhaguṇaṁ āvajjento aṭṭhāsi.",
  "atk-s0513a41:270_2": "Atha naṁ itaro nhāyitvā uṭṭhito ‘‘ehi, samma, gharaṁ gacchāmā’’ti āha.",
  "atk-s0513a41:270_3": "‘‘Gaccha tvaṁ, mama gharena kiccaṁ natthi, paccekabuddhā nāma maya’’nti.",
  "atk-s0513a41:270_4": "‘‘Paccekabuddhā nāma tumhādisā na hontī’’ti.",
  "atk-s0513a41:270_5": "‘‘Atha kīdisā paccekabuddhā hontī’’ti?",
  "atk-s0513a41:270_6": "‘‘Dvaṅgulakesā kāsāyavatthavasanā uttarahimavante nandamūlakapabbhāre vasantī’’ti.",
  "atk-s0513a41:270_7": "So sīsaṁ parāmasi, taṁ khaṇaññevassa gihiliṅgaṁ antaradhāyi, surattadupaṭṭaṁ nivatthameva, vijjulatāsadisaṁ kāyabandhanaṁ baddhameva, alattakapāṭalavaṇṇaṁ uttarāsaṅgacīvaraṁ ekaṁsaṁ katameva, meghavaṇṇaṁ paṁsukūlacīvaraṁ dakkhiṇaaṁsakūṭe ṭhapitameva, bhamaravaṇṇo mattikāpatto vāmaaṁsakūṭe laggitova ahosi.",
  "atk-s0513a41:270_8": "So ākāse ṭhatvā dhammaṁ desetvā uppatitvā nandamūlakapabbhāreyeva otari.",
  "atk-s0513a41:271_0": "Aparopi kāsigāmeyeva kuṭumbiko āpaṇe nisinno ekaṁ purisaṁ attano bhariyaṁ ādāya gacchantaṁ disvā taṁ uttamarūpadharaṁ itthiṁ indriyāni bhinditvā oloketvā puna cintesi ‘‘ayaṁ lobho vaḍḍhamāno maṁ apāyesu khipissatī’’ti saṁviggamānaso vipassanaṁ vaḍḍhetvā paccekabodhiñāṇaṁ nibbattetvā ākāse ṭhito dhammaṁ desetvā nandamūlakapabbhārameva gato.",
  "atk-s0513a41:272_0": "Aparepi kāsigāmavāsinoyeva dve pitāputtā ekato maggaṁ paṭipajjiṁsu.",
  "atk-s0513a41:272_1": "Aṭavīmukhe pana corā uṭṭhitā honti.",
  "atk-s0513a41:272_2": "Te pitāputte labhitvā puttaṁ gahetvā ‘‘dhanaṁ āharitvā tava puttaṁ gaṇhā’’ti pitaraṁ vissajjenti, dve bhātaro labhitvā kaniṭṭhaṁ gahetvā jeṭṭhaṁ vissajjenti, ācariyantevāsike labhitvā ācariyaṁ gahetvā antevāsikaṁ vissajjenti, antevāsiko sippalobhena dhanaṁ āharitvā ācariyaṁ gaṇhitvā gacchati.",
  "atk-s0513a41:272_3": "Atha te pitāputtāpi tattha corānaṁ uṭṭhitabhāvaṁ ñatvā ‘‘tvaṁ maṁ ‘pitā’ti mā vada, ahampi taṁ ‘putto’ti na vakkhāmī’’ti katikaṁ katvā corehi gahitakāle ‘‘tumhe aññamaññaṁ kiṁ hothā’’ti puṭṭhā ‘‘na kiñci homā’’ti sampajānamusāvādaṁ kariṁsu.",
  "atk-s0513a41:272_4": "Tesu aṭavito nikkhamitvā sāyaṁ nhāyitvā ṭhitesu putto attano sīlaṁ sodhento taṁ musāvādaṁ disvā ‘‘idaṁ pāpaṁ vaḍḍhamānaṁ maṁ apāyesu khipissati, imaṁ kilesaṁ niggaṇhissāmī’’ti vipassanaṁ vaḍḍhetvā paccekabodhiñāṇaṁ nibbattetvā ākāse ṭhito pitu dhammaṁ desetvā nandamūlakapabbhārameva gato.",
  "atk-s0513a41:273_0": "Aparopi kāsigāmeyeva pana eko gāmabhojako māghātaṁ kārāpesi.",
  "atk-s0513a41:273_1": "Atha naṁ balikammakāle mahājano sannipatitvā āha ‘‘sāmi, mayaṁ migasūkarādayo māretvā yakkhānaṁ balikammaṁ karissāma, balikammakālo eso’’ti.",
  "atk-s0513a41:273_2": "Tumhākaṁ pubbe karaṇaniyāmeneva karothāti manussā bahuṁ pāṇātipātamakaṁsu.",
  "atk-s0513a41:273_3": "So bahuṁ macchamaṁsaṁ disvā ‘‘ime manussā ettake pāṇe mārentā mamevekassa vacanena mārayiṁsū’’ti kukkuccaṁ katvā vātapānaṁ nissāya ṭhitakova vipassanaṁ vaḍḍhetvā paccekabodhiñāṇaṁ nibbattetvā ākāse ṭhito mahājanassa dhammaṁ desetvā nandamūlakapabbhārameva gato.",
  "atk-s0513a41:274_0": "Aparopi kāsiraṭṭheyeva gāmabhojako majjavikkayaṁ vāretvā ‘‘sāmi, pubbe imasmiṁ kāle surāchaṇo nāma hoti, kiṁ karomā’’ti mahājanena vutto ‘‘tumhākaṁ porāṇakaniyāmeneva karothā’’ti āha.",
  "atk-s0513a41:274_1": "Manussā chaṇaṁ katvā suraṁ pivitvā kalahaṁ karontā hatthapāde bhañjitvā sīsaṁ bhinditvā kaṇṇe chinditvā bahudaṇḍena bajjhiṁsu.",
  "atk-s0513a41:274_2": "Gāmabhojako te disvā cintesi ‘‘mayi ananujānante ime imaṁ dukkhaṁ na vindeyyu’’nti.",
  "atk-s0513a41:274_3": "So ettakena kukkuccaṁ katvā vātapānaṁ nissāya ṭhitakova vipassanaṁ vaḍḍhetvā paccekabodhiñāṇaṁ nibbattetvā ‘‘appamattā hothā’’ti ākāse ṭhatvā dhammaṁ desetvā nandamūlakapabbhārameva gato.",
  "atk-s0513a41:275_0": "Aparabhāge te pañca paccekabuddhā bhikkhācāratthāya bārāṇasidvāre otaritvā sunivatthā supārutā pāsādikehi abhikkamādīhi piṇḍāya carantā rājadvāraṁ sampāpuṇiṁsu.",
  "atk-s0513a41:275_1": "Rājā te disvā pasannacitto rājanivesanaṁ pavesetvā pāde dhovitvā gandhatelena makkhetvā paṇītena khādanīyena bhojanīyena parivisitvā ekamantaṁ nisīditvā ‘‘bhante, tumhākaṁ paṭhamavaye pabbajjā sobhati, imasmiṁ vaye pabbajantā kathaṁ kāmesu ādīnavaṁ passittha, kiṁ vo ārammaṇaṁ ahosī’’ti pucchi. Te tassa kathentā –",
  "atk-s0513a41:276_0": "59.",
  "atk-s0513a41:277_0": " ‘‘Mitto mittassa pānīyaṁ, adinnaṁ paribhuñjisaṁ;",
  "atk-s0513a41:278_0": "Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:279_0": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:280_0": "60.",
  "atk-s0513a41:281_0": " ‘‘Paradārañca disvāna, chando me udapajjatha;",
  "atk-s0513a41:282_0": "Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:283_0": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:284_0": "61.",
  "atk-s0513a41:285_0": " ‘‘Pitaraṁ me mahārāja, corā agaṇhu kānane;",
  "atk-s0513a41:286_0": "Tesāhaṁ pucchito jānaṁ, aññathā naṁ viyākariṁ.",
  "atk-s0513a41:287_0": "62.",
  "atk-s0513a41:288_0": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:289_0": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:290_0": "63.",
  "atk-s0513a41:291_0": " ‘‘Pāṇātipātamakaruṁ, somayāge upaṭṭhite;",
  "atk-s0513a41:292_0": "Tesāhaṁ samanuññāsiṁ.",
  "atk-s0513a41:293_0": "64.",
  "atk-s0513a41:294_0": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:295_0": "Mā puna akaraṁ pāpaṁ, tasmā pabbajito ahaṁ.",
  "atk-s0513a41:296_0": "65.",
  "atk-s0513a41:297_0": " ‘‘Surāmerayamādhukā, ye janā paṭhamāsu no;",
  "atk-s0513a41:298_0": "Bahūnaṁ te anatthāya, majjapānamakappayuṁ;",
  "atk-s0513a41:299_0": "Tesāhaṁ samanuññāsiṁ.",
  "atk-s0513a41:300_0": "66.",
  "atk-s0513a41:301_0": " ‘‘Tena pacchā vijigucchiṁ, taṁ pāpaṁ pakataṁ mayā;",
  "atk-s0513a41:302_0": "Mā puna akaraṁ pāpaṁ, tasmā pabbajito aha’’nti. –",
  "atk-s0513a41:303_0": "Imā paṭipāṭiyā pañca gāthā abhāsiṁsu.",
  "atk-s0513a41:303_1": "Rājāpi ekamekassa byākaraṇaṁ sutvā ‘‘bhante, ayaṁ pabbajjā tumhākaṁ yevānucchavikā’’ti thutimakāsi.",
  "atk-s0513a41:304_0": "Tattha mitto mittassāti mahārāja, ahaṁ ekassa mitto hutvā tassa mittassa santakaṁ pānīyaṁ iminā niyāmeneva paribhuñjiṁ.",
  "atk-s0513a41:304_1": "Tasmāti yasmā puthujjanā nāma pāpakammaṁ karonti, tasmā ahaṁ mā puna akaraṁ pāpaṁ, taṁ pāpaṁ ārammaṇaṁ katvā pabbajitomhi.",
  "atk-s0513a41:304_2": "Chandoti mahārāja, imināva niyāmena mama paradāraṁ disvā kāme chando uppajji. Agaṇhūti agaṇhiṁsu.",
  "atk-s0513a41:304_3": "Jānanti tesaṁ corānaṁ ‘‘ayaṁ kiṁ te hotī’’ti pucchito jānantoyeva ‘‘na kiñci hotī’’ti aññathā byākāsiṁ.",
  "atk-s0513a41:304_4": "Somayāgeti navacande uṭṭhite somayāgaṁ nāma yakkhabaliṁ kariṁsu, tasmiṁ upaṭṭhite.",
  "atk-s0513a41:304_5": "Samanuññāsinti samanuñño āsiṁ.",
  "atk-s0513a41:304_6": "Surāmerayamādhukāti piṭṭhasurādisurañca pupphāsavādimerayañca pakkamadhu viya madhuraṁ maññamānā.",
  "atk-s0513a41:304_7": "Ye janā paṭhamāsu noti ye no gāme janā paṭhamaṁ evarūpā āsuṁ ahesuṁ.",
  "atk-s0513a41:304_8": "Bahūnaṁ teti te ekadivasaṁ ekasmiṁ chaṇe patte bahūnaṁ anatthāya majjapānaṁ akappayiṁsu.",
  "atk-s0513a41:305_0": "Rājā tesaṁ dhammaṁ sutvā pasannacitto cīvarasāṭake ca bhesajjāni ca datvā paccekabuddhe uyyojesi.",
  "atk-s0513a41:305_1": "Tepi tassa anumodanaṁ katvā tattheva agamaṁsu.",
  "atk-s0513a41:305_2": "Tato paṭṭhāya rājā vatthukāmesu viratto anapekkho hutvā nānaggarasabhojanaṁ bhuñjitvā itthiyo anālapitvā anoloketvā virattacitto uṭṭhāya sirigabbhaṁ pavisitvā nisinno setabhittiyaṁ kasiṇaparikammaṁ katvā jhānaṁ nibbattesi.",
  "atk-s0513a41:305_3": "So jhānappatto kāme garahanto –",
  "atk-s0513a41:306_0": "67.",
  "atk-s0513a41:307_0": " ‘‘Dhiratthu subahū kāme, duggandhe bahukaṇṭake;",
  "atk-s0513a41:308_0": "Ye ahaṁ paṭisevanto, nālabhiṁ tādisaṁ sukha’’nti. – gāthamāha;",
  "atk-s0513a41:309_0": "Tattha bahukaṇṭaketi bahū paccāmitte.",
  "atk-s0513a41:309_1": "Ye ahanti yo ahaṁ, ayameva vā pāṭho.",
  "atk-s0513a41:309_2": "Tādisanti etādisaṁ kilesarahitaṁ jhānasukhaṁ.",
  "atk-s0513a41:310_0": "Athassa aggamahesī ‘‘ayaṁ rājā paccekabuddhānaṁ dhammakathaṁ sutvā ukkaṇṭhitarūpo ahosi, amhehi saddhiṁ akathetvāva sirigabbhaṁ paviṭṭho, pariggaṇhissāmi tāva na’’nti cintetvā sirigabbhadvāre ṭhitā rañño kāmesu garahantassa udānaṁ sutvā ‘‘mahārāja, tvaṁ kāme garahasi, kāmasukhasadisaṁ nāma sukhaṁ natthī’’ti kāme vaṇṇentī itaraṁ gāthamāha –",
  "atk-s0513a41:311_0": "68.",
  "atk-s0513a41:312_0": " ‘‘Mahassādā sukhā kāmā, natthi kāmā paraṁ sukhaṁ;",
  "atk-s0513a41:313_0": "Ye kāme paṭisevanti, saggaṁ te upapajjare’’ti.",
  "atk-s0513a41:314_0": "Tattha mahassādāti mahārāja, ete kāmā nāma mahāassādā, ito uttariṁ aññaṁ sukhaṁ natthi.",
  "atk-s0513a41:314_1": "Kāmasevino hi apāye anupagamma sagge nibbattantīti attho.",
  "atk-s0513a41:315_0": "Taṁ sutvā bodhisatto tassā ‘‘nassa vasali, kiṁ kathesi, kāmesu sukhaṁ nāma kuto atthi, vipariṇāmadukkhā ete’’ti garahanto sesagāthā abhāsi –",
  "atk-s0513a41:316_0": "69.",
  "atk-s0513a41:317_0": " ‘‘Appassādā dukhā kāmā, natthi kāmā paraṁ dukhaṁ;",
  "atk-s0513a41:318_0": "Ye kāme paṭisevanti, nirayaṁ te upapajjare.",
  "atk-s0513a41:319_0": "70.",
  "atk-s0513a41:320_0": " ‘‘Asī yathā sunisito, nettiṁsova supāyiko;",
  "atk-s0513a41:321_0": "Sattīva urasi khittā, kāmā dukkhatarā tato.",
  "atk-s0513a41:322_0": "71.",
  "atk-s0513a41:323_0": " ‘‘Aṅgārānaṁva jalitaṁ, kāsuṁ sādhikaporisaṁ;",
  "atk-s0513a41:324_0": "Phālaṁva divasaṁtattaṁ, kāmā dukkhatarā tato.",
  "atk-s0513a41:325_0": "72.",
  "atk-s0513a41:326_0": " ‘‘Visaṁ yathā halāhalaṁ, telaṁ pakkuthitaṁ yathā;",
  "atk-s0513a41:327_0": "Tambalohavilīnaṁva, kāmā dukkhatarā tato’’ti.",
  "atk-s0513a41:328_0": "Tattha nettiṁsoti nikkaruṇo, idampi ekassa khaggassa nāmaṁ.",
  "atk-s0513a41:328_1": "Dukkhatarāti evaṁ jalitaṅgārakāsuṁ vā divasaṁ tattaṁ phālaṁ vā paṭicca yaṁ dukkhaṁ uppajjati, tatopi kāmāyeva dukkhatarāti attho.",
  "atk-s0513a41:328_2": "Anantaragāthāya yathā etāni visādīni dukkhāvahanato dukkhāni, evaṁ kāmāpi dukkhā, taṁ pana kāmadukkhaṁ itarehi dukkhehi dukkhataranti attho.",
  "atk-s0513a41:329_0": "Evaṁ mahāsatto deviyā dhammaṁ desetvā amacce sannipātetvā ‘‘bhonto amaccā, tumhe rajjaṁ paṭipajjatha, ahaṁ pabbajissāmī’’ti vatvā mahājanassa rodantassa paridevantassa uṭṭhāya ākāse ṭhatvā ovādaṁ datvā anilapatheneva uttarahimavantaṁ gantvā ramaṇīye padese assamaṁ māpetvā isipabbajjaṁ pabbajitvā āyupariyosāne brahmalokaparāyaṇo ahosi.",
  "atk-s0513a41:330_0": "Satthā imaṁ dhammadesanaṁ āharitvā ‘‘bhikkhave, kileso khuddako nāma natthi, appamattakopi paṇḍitehi niggahitabboyevā’’ti vatvā saccāni pakāsetvā jātakaṁ samodhānesi, saccapariyosāne pañcasatā bhikkhū arahatte patiṭṭhahiṁsu.",
  "atk-s0513a41:330_1": "Tadā paccekabuddhā parinibbāyiṁsu, devī rāhulamātā ahosi, rājā pana ahameva ahosinti.",
  "atk-s0513a41:331_0": "Pānīyajātakavaṇṇanā pañcamā.",
  "atk-s0513a41:333_0": " [460] 6. Yudhañcayajātakavaṇṇanā",
  "atk-s0513a41:334_0": "Mittāmaccaparibyūḷhanti idaṁ satthā jetavane viharanto mahābhinikkhamanaṁ ārabbha kathesi.",
  "atk-s0513a41:334_1": "Ekadivasañhi dhammasabhāyaṁ sannipatitā bhikkhū ‘‘āvuso, sace dasabalo agāraṁ ajjhāvasissa, sakalacakkavāḷagabbhe cakkavattirājā abhavissa sattaratanasamannāgato caturiddhīhi samiddho parosahassaputtaparivāro , so evarūpaṁ sirivibhavaṁ pahāya kāmesu dosaṁ disvā aḍḍharattasamaye channasahāyova kaṇṭakamāruyha nikkhamitvā anomanadītīre pabbajitvā chabbassāni dukkarakārikaṁ katvā sammāsambodhiṁ patto’’ti satthu guṇakathaṁ kathayiṁsu.",
  "atk-s0513a41:334_2": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva mahābhinikkhamanaṁ nikkhanto, pubbepi dvādasayojanike bārāṇasinagare rajjaṁ pahāya nikkhantoyevā’’ti vatvā atītaṁ āhari.",
  "atk-s0513a41:335_0": "Atīte rammanagare sabbadatto nāma rājā ahosi.",
  "atk-s0513a41:335_1": "Ayañhi bārāṇasī udayajātake (jā.",
  "atk-s0513a41:335_2": "1.11.37 ādayo) surundhananagaraṁ nāma jātā, cūḷasutasomajātake (jā.",
  "atk-s0513a41:335_3": "2.17.195 ādayo) sudassanaṁ nāma, soṇanandajātake (jā.",
  "atk-s0513a41:335_4": "2.20.92 ādayo) brahmavaḍḍhanaṁ nāma, khaṇḍahālajātake (jā.",
  "atk-s0513a41:335_5": "2.22.982 ādayo) pupphavatī nāma, saṅkhabrāhmaṇajātake (jā.",
  "atk-s0513a41:335_6": "1.10.39 ādayo) moḷinī nāma, imasmiṁ pana yudhañcayajātake rammanagaraṁ nāma ahosi.",
  "atk-s0513a41:335_7": "Evamassā kadāci nāmaṁ parivattati.",
  "atk-s0513a41:335_8": "Tattha sabbadattarañño puttasahassaṁ ahosi.",
  "atk-s0513a41:335_9": "Yudhañcayassa nāma jeṭṭhaputtassa uparajjaṁ adāsi.",
  "atk-s0513a41:335_10": "So divase divase mahādānaṁ pavattesi.",
  "atk-s0513a41:335_11": "Evaṁ gacchante kāle bodhisatto ekadivasaṁ pātova rathavaramāruyha mahantena sirivibhavena uyyānakīḷaṁ gacchanto rukkhaggatiṇaggasākhaggamakkaṭakasuttajālādīsu muttājālākārena laggitaussavabindūni disvā ‘‘samma sārathi, kiṁ nāmeta’’nti pucchitvā ‘‘ete deva, himasamaye patanakaussavabindūni nāmā’’ti sutvā divasabhāgaṁ uyyāne kīḷitvā sāyanhakāle paccāgacchanto te adisvāva ‘‘samma sārathi, kahaṁ nu kho ete ussavabindū, na te idāni passāmī’’ti pucchi.",
  "atk-s0513a41:335_12": "‘‘Deva, te sūriye uggacchante sabbeva bhijjitvā pathaviyaṁ patantī’’ti sutvā saṁvegappatto hutvā ‘‘imesaṁ sattānaṁ jīvitasaṅkhārāpi tiṇagge ussavabindusadisāva, mayā byādhijarāmaraṇehi apīḷiteyeva mātāpitaro āpucchitvā pabbajituṁ vaṭṭatī’’ti ussavabindumeva ārammaṇaṁ katvā āditte viya tayo bhave passanto attano gehaṁ agantvā alaṅkatapaṭiyattāya vinicchayasālāya nisinnassa pitu santikaṁyeva gantvā pitaraṁ vanditvā ekamantaṁ ṭhito pabbajjaṁ yācanto paṭhamaṁ gāthamāha –",
  "atk-s0513a41:336_0": "73.",
  "atk-s0513a41:337_0": " ‘‘Mittāmaccaparibyūḷhaṁ , ahaṁ vande rathesabhaṁ;",
  "atk-s0513a41:338_0": "Pabbajissāmahaṁ rāja, taṁ devo anumaññatū’’ti.",
  "atk-s0513a41:339_0": "Tattha paribyūḷhanti parivāritaṁ.",
  "atk-s0513a41:339_1": "Taṁ devoti taṁ mama pabbajjaṁ devo anujānātūti attho.",
  "atk-s0513a41:340_0": "Atha naṁ rājā nivārento dutiyaṁ gāthamāha –",
  "atk-s0513a41:341_0": "74.",
  "atk-s0513a41:342_0": " ‘‘Sace te ūnaṁ kāmehi, ahaṁ paripūrayāmi te;",
  "atk-s0513a41:343_0": "Yo taṁ hiṁ sati vāremi, mā pabbaja yudhañcayā’’ti.",
  "atk-s0513a41:344_0": "Taṁ sutvā kumāro tatiyaṁ gāthamāha –",
  "atk-s0513a41:345_0": "75.",
  "atk-s0513a41:346_0": " ‘‘Na matthi ūnaṁ kāmehi, hiṁsitā me na vijjati;",
  "atk-s0513a41:347_0": "Dīpañca kātumicchāmi, yaṁ jarā nābhikīratī’’ti.",
  "atk-s0513a41:348_0": "Tattha dīpañcāti tāta neva mayhaṁ kāmehi ūnaṁ atthi, na maṁ hiṁsanto koci vijjati, ahaṁ pana paralokagamanāya attano patiṭṭhaṁ kātumicchāmi. Kīdisaṁ?",
  "atk-s0513a41:348_1": "Yaṁ jarā nābhikīrati na viddhaṁseti, tamahaṁ kātumicchāmi, amatamahānibbānaṁ gavesissāmi, na me kāmehi attho, anujānātha maṁ, mahārājāti vadati.",
  "atk-s0513a41:349_0": "Iti punappunaṁ kumāro pabbajjaṁ yāci, rājā ‘‘mā pabbajā’’ti vāreti.",
  "atk-s0513a41:349_1": "Tamatthamāvikaronto satthā upaḍḍhaṁ gāthamāha –",
  "atk-s0513a41:350_0": "76.",
  "atk-s0513a41:351_0": " ‘‘Putto vā pitaraṁ yāce, pitā vā puttamorasa’’nti.",
  "atk-s0513a41:352_0": "Tattha vā-kāro sampiṇḍanattho.",
  "atk-s0513a41:352_1": "Idaṁ vuttaṁ hoti – ‘‘evaṁ, bhikkhave, putto ca pitaraṁ yācati, pitā ca orasaṁ puttaṁ yācatī’’ti.",
  "atk-s0513a41:353_0": "Sesaṁ upaḍḍhagāthaṁ rājā āha –",
  "atk-s0513a41:354_0": "‘‘Negamo taṁ yāce tāta, mā pabbaja yudhañcayā’’ti.",
  "atk-s0513a41:355_0": "Tassattho – ayaṁ te tāta nigamavāsimahājano yācati, nagarajanopi mā tvaṁ pabbajāti.",
  "atk-s0513a41:356_0": "Kumāro punapi pañcamaṁ gāthamāha –",
  "atk-s0513a41:357_0": "77.",
  "atk-s0513a41:358_0": " ‘‘Mā maṁ deva nivārehi, pabbajantaṁ rathesabha;",
  "atk-s0513a41:359_0": "Māhaṁ kāmehi sammatto, jarāya vasamanvagū’’ti.",
  "atk-s0513a41:360_0": "Tattha vasamanvagūti mā ahaṁ kāmehi sammatto pamatto jarāya vasagāmī nāma homi, vaṭṭadukkhaṁ pana khepetvā yathā ca sabbaññutaññāṇappaṭivijjhanako homi,.",
  "atk-s0513a41:360_1": "Tathā maṁ olokehīti adhippāyo.",
  "atk-s0513a41:361_0": "Evaṁ vutte rājā appaṭibhāṇo ahosi.",
  "atk-s0513a41:361_1": "Mātā panassa ‘‘putto te, devi, pitaraṁ pabbajjaṁ anujānāpetī’’ti sutvā ‘‘kiṁ tumhe kathethā’’ti nirassāsena mukhena suvaṇṇasivikāya nisīditvā sīghaṁ vinicchayaṭṭhānaṁ gantvā yācamānā chaṭṭhaṁ gāthamāha –",
  "atk-s0513a41:362_0": "78.",
  "atk-s0513a41:363_0": " ‘‘Ahaṁ taṁ tāta yācāmi, ahaṁ putta nivāraye;",
  "atk-s0513a41:364_0": "Ciraṁ taṁ daṭṭhumicchāmi, mā pabbaja yudhañcayā’’ti.",
  "atk-s0513a41:365_0": "Taṁ sutvā kumāro sattamaṁ gāthamāha –",
  "atk-s0513a41:366_0": "79.",
  "atk-s0513a41:367_0": " ‘‘Ussāvova tiṇaggamhi, sūriyuggamanaṁ pati;",
  "atk-s0513a41:368_0": "Evamāyu manussānaṁ, mā maṁ amma nivārayā’’ti.",
  "atk-s0513a41:369_0": "Tassattho – amma, yathā tiṇagge ussavabindu sūriyassa uggamanaṁ patiṭṭhātuṁ na sakkoti, pathaviyaṁ patati, evaṁ imesaṁ sattānaṁ jīvitaṁ parittaṁ tāvakālikaṁ aciraṭṭhitikaṁ, evarūpe lokasannivāse kathaṁ tvaṁ ciraṁ maṁ passasi, mā maṁ nivārehīti.",
  "atk-s0513a41:370_0": "Evaṁ vuttepi sā punappunaṁ yāciyeva.",
  "atk-s0513a41:370_1": "Tato mahāsatto pitaraṁ āmantetvā aṭṭhamaṁ gāthamāha –",
  "atk-s0513a41:371_0": "80.",
  "atk-s0513a41:372_0": " ‘‘Taramāno imaṁ yānaṁ, āropetu rathesabha;",
  "atk-s0513a41:373_0": "Mā me mātā tarantassa, antarāyakarā ahū’’ti.",
  "atk-s0513a41:374_0": "Tassattho – tāta rathesabha, imaṁ mama mātaraṁ taramāno puriso suvaṇṇasivikāyānaṁ āropetu, mā me jātijarābyādhimaraṇakantāraṁ tarantassa atikkamantassa mātā antarāyakarā ahūti.",
  "atk-s0513a41:375_0": "Rājā puttassa vacanaṁ sutvā ‘‘gaccha, bhadde, tava sivikāya nisīditvā rativaḍḍhanapāsādaṁ abhiruhā’’ti āha.",
  "atk-s0513a41:375_1": "Sā tassa vacanaṁ sutvā ṭhātuṁ asakkontī nārīgaṇaparivutā gantvā pāsādaṁ abhiruhitvā ‘‘kā nu kho puttassa pavattī’’ti vinicchayaṭṭhānaṁ olokentī aṭṭhāsi.",
  "atk-s0513a41:375_2": "Bodhisatto mātu gatakāle puna pitaraṁ yāci.",
  "atk-s0513a41:375_3": "Rājā paṭibāhituṁ asakkonto ‘‘tena hi tāta, tava manaṁ matthakaṁ pāpehi, pabbajāhī’’ti anujāni.",
  "atk-s0513a41:375_4": "Rañño anuññātakāle bodhisattassa kaniṭṭho yudhiṭṭhilakumāro nāma pitaraṁ vanditvā ‘‘tāta, mayhaṁ pabbajjaṁ anujānāthā’’ti anujānāpesi.",
  "atk-s0513a41:375_5": "Ubhopi bhātaro pitaraṁ vanditvā kāme pahāya mahājanaparivutā vinicchayato nikkhamiṁsu.",
  "atk-s0513a41:375_6": "Devīpi mahāsattaṁ oloketvā ‘‘mama putte pabbajite rammanagaraṁ tucchaṁ bhavissatī’’ti paridevamānā gāthādvayamāha –",
  "atk-s0513a41:376_0": "81.",
  "atk-s0513a41:377_0": " ‘‘Abhidhāvatha bhaddante, suññaṁ hessati rammakaṁ;",
  "atk-s0513a41:378_0": "Yudhañcayo anuññāto, sabbadattena rājinā.",
  "atk-s0513a41:379_0": "82.",
  "atk-s0513a41:380_0": " ‘‘Yohu seṭṭho sahassassa, yuvā kañcanasannibho;",
  "atk-s0513a41:381_0": "Soyaṁ kumāro pabbajito, kāsāyavasano balī’’ti.",
  "atk-s0513a41:382_0": "Tattha abhidhāvathāti parivāretvā ṭhitā nāriyo sabbā vegena dhāvathāti āṇāpeti.",
  "atk-s0513a41:382_1": "Bhaddanteti evaṁ gantvā ‘‘bhaddaṁ tava hotū’’ti vadatha.",
  "atk-s0513a41:382_2": "Rammakanti rammanagaraṁ sandhāyāha.",
  "atk-s0513a41:382_3": "Yohu seṭṭhoti yo rañño putto sahassassa seṭṭho ahosi, so pabbajitoti pabbajjāya gacchantaṁ sandhāyevamāha.",
  "atk-s0513a41:383_0": "Bodhisattopi na tāva pabbajati.",
  "atk-s0513a41:383_1": "So hi mātāpitaro vanditvā kaniṭṭhaṁ yudhiṭṭhilakumāraṁ gahetvā nagarā nikkhamma mahājanaṁ nivattetvā ubhopi bhātaro himavantaṁ pavisitvā manorame ṭhāne assamapadaṁ karitvā isipabbajjaṁ pabbajitvā jhānābhiññaṁ nibbattetvā vanamūlaphalādīhi yāvajīvaṁ yāpetvā brahmalokaparāyaṇā ahesuṁ.",
  "atk-s0513a41:383_2": "Tamatthaṁ osāne abhisambuddhagāthāya dīpeti –",
  "atk-s0513a41:384_0": "83.",
  "atk-s0513a41:385_0": " ‘‘Ubho kumārā pabbajitā, yudhañcayo yudhiṭṭhilo;",
  "atk-s0513a41:386_0": "Pahāya mātāpitaro, saṅgaṁ chetvāna maccuno’’ti.",
  "atk-s0513a41:387_0": "Tattha maccunoti mārassa.",
  "atk-s0513a41:387_1": "Idaṁ vuttaṁ hoti – bhikkhave, yudhañcayo ca yudhiṭṭhilo ca te ubhopi kumārā mātāpitaro pahāya mārassa santakaṁ rāgadosamohasaṅgaṁ chinditvā pabbajitāti.",
  "atk-s0513a41:388_0": "Satthā imaṁ dhammadesanaṁ āharitvā saccāni pakāsetvā ‘‘na bhikkhave, idāneva, pubbepi tathāgato rajjaṁ chaḍḍetvā pabbajitoyevā’’ti vatvā jātakaṁ samodhānesi – ‘‘tadā mātāpitaro mahārājakulāni ahesuṁ, yudhiṭṭhilakumāro ānando, yudhañcayo pana ahameva ahosi’’nti.",
  "atk-s0513a41:389_0": "Yudhañcayajātakavaṇṇanā chaṭṭhā.",
  "atk-s0513a41:391_0": " [461] 7. Dasarathajātakavaṇṇanā",
  "atk-s0513a41:392_0": "Etha lakkhaṇa sītā cāti idaṁ satthā jetavane viharanto ekaṁ matapitikaṁ kuṭumbikaṁ ārabbha kathesi.",
  "atk-s0513a41:392_1": "So hi pitari kālakate sokābhibhūto sabbakiccāni pahāya sokānuvattakova ahosi.",
  "atk-s0513a41:392_2": "Satthā paccūsasamaye lokaṁ olokento tassa sotāpattiphalūpanissayaṁ disvā punadivase sāvatthiyaṁ piṇḍāya caritvā katabhattakicco bhikkhū uyyojetvā ekaṁ pacchāsamaṇaṁ gahetvā tassa gehaṁ gantvā vanditvā nisinnaṁ madhuravacanena ālapanto ‘‘kiṁ socasi upāsakā’’ti vatvā ‘‘āma, bhante, pitusoko maṁ bādhatī’’ti vutte ‘‘upāsaka, porāṇakapaṇḍitā aṭṭhavidhe lokadhamme tathato jānantā pitari kālakate appamattakampi sokaṁ na kariṁsū’’ti vatvā tena yācito atītaṁ āhari.",
  "atk-s0513a41:393_0": "Atīte bārāṇasiyaṁ dasarathamahārājā nāma agatigamanaṁ pahāya dhammena rajjaṁ kāresi.",
  "atk-s0513a41:393_1": "Tassa soḷasannaṁ itthisahassānaṁ jeṭṭhikā aggamahesī dve putte ekañca dhītaraṁ vijāyi.",
  "atk-s0513a41:393_2": "Jeṭṭhaputto rāmapaṇḍito nāma ahosi, dutiyo lakkhaṇakumāro nāma, dhītā sītā devī nāma. Aparabhāge mahesī kālamakāsi.",
  "atk-s0513a41:393_3": "Rājā tassā kālakatāya cirataraṁ sokavasaṁ gantvā amaccehi saññāpito tassā kattabbaparihāraṁ katvā aññaṁ aggamahesiṭṭhāne ṭhapesi. Sā rañño piyā ahosi manāpā.",
  "atk-s0513a41:393_4": "Sāpi aparabhāge gabbhaṁ gaṇhitvā laddhagabbhaparihārā puttaṁ vijāyi, ‘‘bharatakumāro’’tissa nāmaṁ akaṁsu.",
  "atk-s0513a41:393_5": "Rājā puttasinehena ‘‘bhadde, varaṁ te dammi, gaṇhāhī’’ti āha.",
  "atk-s0513a41:393_6": "Sā gahitakaṁ katvā ṭhapetvā kumārassa sattaṭṭhavassakāle rājānaṁ upasaṅkamitvā ‘‘deva, tumhehi mayhaṁ puttassa varo dinno, idānissa varaṁ dethā’’ti āha. Gaṇha, bhaddeti.",
  "atk-s0513a41:393_7": "‘‘Deva, puttassa me rajjaṁ dethā’’ti vutte rājā accharaṁ paharitvā ‘‘nassa, vasali, mayhaṁ dve puttā aggikkhandhā viya jalanti, te mārāpetvā tava puttassa rajjaṁ yācasī’’ti tajjesi.",
  "atk-s0513a41:393_8": "Sā bhītā sirigabbhaṁ pavisitvā aññesupi divasesu rājānaṁ punappunaṁ rajjameva yāci.",
  "atk-s0513a41:394_0": "Rājā tassā taṁ varaṁ adatvāva cintesi ‘‘mātugāmo nāma akataññū mittadubbhī, ayaṁ me kūṭapaṇṇaṁ vā kūṭalañjaṁ vā katvā putte ghātāpeyyā’’ti.",
  "atk-s0513a41:394_1": "So putte pakkosāpetvā tamatthaṁ ārocetvā ‘‘tātā, tumhākaṁ idha vasantānaṁ antarāyopi bhaveyya, tumhe sāmantarajjaṁ vā araññaṁ vā gantvā mama maraṇakāle āgantvā kulasantakaṁ rajjaṁ gaṇheyyāthā’’ti vatvā puna nemittake brāhmaṇe pakkosāpetvā attano āyuparicchedaṁ pucchitvā ‘‘aññāni dvādasa vassāni pavattissatī’’ti sutvā ‘‘tātā, ito dvādasavassaccayena āgantvā chattaṁ ussāpeyyāthā’’ti āha.",
  "atk-s0513a41:394_2": "Te ‘‘sādhū’’ti vatvā pitaraṁ vanditvā rodantā pāsādā otariṁsu.",
  "atk-s0513a41:394_3": "Sītā devī ‘‘ahampi bhātikehi saddhiṁ gamissāmī’’ti pitaraṁ vanditvā rodantī nikkhami.",
  "atk-s0513a41:394_4": "Tayopi janā mahāparivārā nikkhamitvā mahājanaṁ nivattetvā anupubbena himavantaṁ pavisitvā sampannodake sulabhaphalāphale padese assamaṁ māpetvā phalāphalena yāpentā vasiṁsu.",
  "atk-s0513a41:395_0": "Lakkhaṇapaṇḍito ca sītā ca rāmapaṇḍitaṁ yācitvā ‘‘tumhe amhākaṁ pituṭṭhāne ṭhitā, tasmā assameyeva hotha, mayaṁ phalāphalaṁ āharitvā tumhe posessāmā’’ti paṭiññaṁ gaṇhiṁsu.",
  "atk-s0513a41:395_1": "Tato paṭṭhāya rāmapaṇḍito tattheva hoti.",
  "atk-s0513a41:395_2": "Itare dve phalāphalaṁ āharitvā taṁ paṭijaggiṁsu.",
  "atk-s0513a41:395_3": "Evaṁ tesaṁ phalāphalena yāpetvā vasantānaṁ dasarathamahārājā puttasokena navame saṁvacchare kālamakāsi.",
  "atk-s0513a41:395_4": "Tassa sarīrakiccaṁ kāretvā devī ‘‘attano puttassa bharatakumārassa chattaṁ ussāpethā’’ti āha.",
  "atk-s0513a41:395_5": "Amaccā pana ‘‘chattassāmikā araññe vasantī’’ti na adaṁsu.",
  "atk-s0513a41:395_6": "Bharatakumāro ‘‘mama bhātaraṁ rāmapaṇḍitaṁ araññato ānetvā chattaṁ ussāpessāmī’’ti pañcarājakakudhabhaṇḍāni gahetvā caturaṅginiyā senāya tassa vasanaṭṭhānaṁ patvā avidūre khandhāvāraṁ katvā tattha nivāsetvā katipayehi amaccehi saddhiṁ lakkhaṇapaṇḍitassa ca sītāya ca araññaṁ gatakāle assamapadaṁ pavisitvā assamapadadvāre ṭhapitakañcanarūpakaṁ viya rāmapaṇḍitaṁ nirāsaṅkaṁ sukhanisinnaṁ upasaṅkamitvā vanditvā ekamantaṁ ṭhito rañño pavattiṁ ārocetvā saddhiṁ amaccehi pādesu patitvā rodati.",
  "atk-s0513a41:395_7": "Rāmapaṇḍito pana neva soci, na paridevi, indriyavikāramattampissa nāhosi.",
  "atk-s0513a41:395_8": "Bharatassa pana roditvā nisinnakāle sāyanhasamaye itare dve phalāphalaṁ ādāya āgamiṁsu.",
  "atk-s0513a41:395_9": "Rāmapaṇḍito cintesi ‘‘ime daharā mayhaṁ viya pariggaṇhanapaññā etesaṁ natthi, sahasā ‘pitā vo mato’ti vutte sokaṁ sandhāretuṁ asakkontānaṁ hadayampi tesaṁ phaleyya, upāyena te udakaṁ otāretvā etaṁ pavattiṁ ārocessāmī’’ti.",
  "atk-s0513a41:395_10": "Atha nesaṁ purato ekaṁ udakaṭṭhānaṁ dassetvā ‘‘tumhe aticirena āgatā, idaṁ vo daṇḍakammaṁ hotu, imaṁ udakaṁ otaritvā tiṭṭhathā’’ti upaḍḍhagāthaṁ tāva āha –",
  "atk-s0513a41:396_0": "84.",
  "atk-s0513a41:397_0": " ‘‘Etha lakkhaṇa sītā ca, ubho otarathodaka’’nti.",
  "atk-s0513a41:398_0": "Tassattho – etha lakkhaṇa sītā ca āgacchatha, ubhopi otaratha udakanti;",
  "atk-s0513a41:399_0": "Te ekavacaneneva otaritvā aṭṭhaṁsu.",
  "atk-s0513a41:399_1": "Atha nesaṁ pitu pavattiṁ ārocento sesaṁ upaḍḍhagāthamāha –",
  "atk-s0513a41:400_0": "‘‘Evāyaṁ bharato āha, rājā dasaratho mato’’ti.",
  "atk-s0513a41:401_0": "Te pitu matasāsanaṁ sutvāva visaññā ahesuṁ.",
  "atk-s0513a41:401_1": "Punapi nesaṁ kathesi, punapi te visaññā ahesunti evaṁ yāvatatiyaṁ visaññitaṁ patte te amaccā ukkhipitvā udakā nīharitvā thale nisīdāpetvā laddhassāsesu tesu sabbe aññamaññaṁ roditvā paridevitvā nisīdiṁsu.",
  "atk-s0513a41:401_2": "Tadā bharatakumāro cintesi – ‘‘mayhaṁ bhātā lakkhaṇakumāro ca bhaginī ca sītā devī pitu matasāsanaṁ sutvāva sokaṁ sandhāretuṁ na sakkonti, rāmapaṇḍito pana neva socati, na paridevati, kiṁ nu kho tassa asocanakāraṇaṁ, pucchissāmi na’’nti.",
  "atk-s0513a41:401_3": "So taṁ pucchanto dutiyaṁ gāthamāha –",
  "atk-s0513a41:402_0": "85.",
  "atk-s0513a41:403_0": " ‘‘Kena rāmappabhāvena, socitabbaṁ na socasi;",
  "atk-s0513a41:404_0": "Pitaraṁ kālakataṁ sutvā, na taṁ pasahate dukha’’nti.",
  "atk-s0513a41:405_0": "Tattha pabhāvenāti ānubhāvena.",
  "atk-s0513a41:405_1": "Na taṁ pasahate dukhanti evarūpaṁ dukkhaṁ kena kāraṇena taṁ na pīḷeti, kiṁ te asocanakāraṇaṁ, kathehi tāva nanti.",
  "atk-s0513a41:406_0": "Athassa rāmapaṇḍito attano asocanakāraṇaṁ kathento –",
  "atk-s0513a41:407_0": "86.",
  "atk-s0513a41:408_0": " ‘‘Yaṁ na sakkā nipāletuṁ, posena lapataṁ bahuṁ;",
  "atk-s0513a41:409_0": "Sa kissa viññū medhāvī, attānamupatāpaye.",
  "atk-s0513a41:410_0": "87.",
  "atk-s0513a41:411_0": " ‘‘Daharā ca hi vuddhā ca, ye bālā ye ca paṇḍitā;",
  "atk-s0513a41:412_0": "Aḍḍhā ceva daliddā ca, sabbe maccuparāyaṇā.",
  "atk-s0513a41:413_0": "88.",
  "atk-s0513a41:414_0": " ‘‘Phalānamiva pakkānaṁ, niccaṁ patanato bhayaṁ;",
  "atk-s0513a41:415_0": "Evaṁ jātāna maccānaṁ, niccaṁ maraṇato bhayaṁ.",
  "atk-s0513a41:416_0": "89.",
  "atk-s0513a41:417_0": " ‘‘Sāyameke na dissanti, pāto diṭṭhā bahujjanā;",
  "atk-s0513a41:418_0": "Pāto eke na dissanti, sāyaṁ diṭṭhā bahujjanā.",
  "atk-s0513a41:419_0": "90.",
  "atk-s0513a41:420_0": " ‘‘Paridevayamāno ce, kiñcidatthaṁ udabbahe;",
  "atk-s0513a41:421_0": "Sammūḷho hiṁsamattānaṁ, kayirā taṁ vicakkhaṇo.",
  "atk-s0513a41:422_0": "91.",
  "atk-s0513a41:423_0": " ‘‘Kiso vivaṇṇo bhavati, hiṁsamattānamattano;",
  "atk-s0513a41:424_0": "Na tena petā pālenti, niratthā paridevanā.",
  "atk-s0513a41:425_0": "92.",
  "atk-s0513a41:426_0": " ‘‘Yathā saraṇamādittaṁ, vārinā parinibbaye;",
  "atk-s0513a41:427_0": "Evampi dhīro sutavā, medhāvī paṇḍito naro;",
  "atk-s0513a41:428_0": "Khippamuppatitaṁ sokaṁ, vāto tūlaṁva dhaṁsaye.",
  "atk-s0513a41:429_0": "93.",
  "atk-s0513a41:430_0": " ‘‘Macco ekova acceti, ekova jāyate kule;",
  "atk-s0513a41:431_0": "Saṁyogaparamātveva, sambhogā sabbapāṇinaṁ.",
  "atk-s0513a41:432_0": "94.",
  "atk-s0513a41:433_0": " ‘‘Tasmā hi dhīrassa bahussutassa, sampassato lokamimaṁ parañca;",
  "atk-s0513a41:434_0": "Aññāya dhammaṁ hadayaṁ manañca, sokā mahantāpi na tāpayanti.",
  "atk-s0513a41:435_0": "95.",
  "atk-s0513a41:436_0": " ‘‘Sohaṁ dassañca bhokkhañca, bharissāmi ca ñātake;",
  "atk-s0513a41:437_0": "Sesañca pālayissāmi, kiccametaṁ vijānato’’ti. –",
  "atk-s0513a41:438_0": "Imāhi dasahi gāthāhi aniccataṁ pakāseti.",
  "atk-s0513a41:439_0": "Tattha nipāletunti rakkhituṁ. Lapatanti lapantānaṁ.",
  "atk-s0513a41:439_1": "Idaṁ vuttaṁ hoti – ‘‘tāta bharata, yaṁ sattānaṁ jīvitaṁ bahumpi vilapantānaṁ purisānaṁ ekenāpi mā ucchijjīti na sakkā rakkhituṁ, so dāni mādiso aṭṭha lokadhamme tathato jānanto viññū medhāvī paṇḍito maraṇapariyosānajīvitesu sattesu kissa attānamupatāpaye, kiṁkāraṇā anupakārena sokadukkhena attānaṁ santāpeyyā’’ti.",
  "atk-s0513a41:440_0": "Daharā cāti gāthā ‘‘maccu nāmesa tāta bharata, neva suvaṇṇarūpakasadisānaṁ daharānaṁ khattiyakumārakādīnaṁ, na vuddhippattānaṁ mahāyodhānaṁ, na bālānaṁ puthujjanasattānaṁ, na buddhādīnaṁ paṇḍitānaṁ, na cakkavattiādīnaṁ issarānaṁ, na niddhanānaṁ daliddādīnaṁ lajjati, sabbepime sattā maccuparāyaṇā maraṇamukhe saṁbhaggavibhaggā bhavantiyevā’’ti dassanatthaṁ vuttā.",
  "atk-s0513a41:441_0": "Niccaṁ patanatoti idaṁ vuttaṁ hoti – yathā hi tāta bharata, pakkānaṁ phalānaṁ pakkakālato paṭṭhāya ‘‘idāni vaṇṭā chijjitvā patissanti, idāni patissantī’’ti patanato bhayaṁ niccaṁ dhuvaṁ ekaṁsikameva bhavati, evaṁ āsaṅkanīyato evaṁ jātānaṁ maccānampi ekaṁsikaṁyeva maraṇato bhayaṁ, natthi so khaṇo vā layo vā yattha tesaṁ maraṇaṁ na āsaṅkitabbaṁ bhaveyyāti.",
  "atk-s0513a41:442_0": "Sāyanti vikāle.",
  "atk-s0513a41:442_1": "Iminā rattibhāge ca diṭṭhānaṁ divasabhāge adassanaṁ, divasabhāge ca diṭṭhānaṁ rattibhāge adassanaṁ dīpeti.",
  "atk-s0513a41:442_2": "Kiñcidatthanti ‘‘pitā me, putto me’’tiādīhi paridevamānova poso sammūḷho attānaṁ hiṁsanto kilamento appamattakampi atthaṁ āhareyya.",
  "atk-s0513a41:442_3": "Kayirātaṁ vicakkhaṇoti atha paṇḍito puriso evaṁ paridevaṁ kareyya, yasmā pana paridevanto mataṁ vā ānetuṁ aññaṁ vā tassa vaḍḍhiṁ kātuṁ na sakkoti, tasmā niratthakattā paridevitassa paṇḍitā na paridevanti.",
  "atk-s0513a41:443_0": "Attānamattanoti attano attabhāvaṁ sokaparidevadukkhena hiṁsanto.",
  "atk-s0513a41:443_1": "Na tenāti tena paridevena paralokaṁ gatā sattā na pālenti na yāpenti.",
  "atk-s0513a41:443_2": "Niratthāti tasmā tesaṁ matasattānaṁ ayaṁ paridevanā niratthakā. Saraṇanti nivāsagehaṁ.",
  "atk-s0513a41:443_3": "Idaṁ vuttaṁ hoti – yathā paṇḍito puriso attano vasanāgāre āditte muhuttampi vosānaṁ anāpajjitvā ghaṭasatena ghaṭasahassena vārinā nibbāpayateva, evaṁ dhīro uppatitaṁ sokaṁ khippameva nibbāpaye.",
  "atk-s0513a41:443_4": "Tūlaṁ viya ca vāto yathā saṇṭhātuṁ na sakkoti, evaṁ dhaṁsaye viddhaṁseyyāti attho.",
  "atk-s0513a41:444_0": "Macco ekova accetīti ettha tāta bharata, ime sattā kammassakā nāma, tathā hi ito paralokaṁ gacchanto satto ekova acceti atikkamati, khattiyādikule jāyamānopi ekova gantvā jāyati.",
  "atk-s0513a41:444_1": "Tattha tattha pana ñātimittasaṁyogena ‘‘ayaṁ me pitā, ayaṁ me mātā, ayaṁ me mitto’’ti saṁyogaparamātveva sambhogā sabbapāṇīnaṁ, paramatthena pana tīsupi bhavesu kammassakāvete sattāti attho.",
  "atk-s0513a41:445_0": "Tasmāti yasmā etesaṁ sattānaṁ ñātimittasaṁyogaṁ ñātimittaparibhogamattaṁ ṭhapetvā ito paraṁ aññaṁ natthi, tasmā.",
  "atk-s0513a41:445_1": "Sampassatoti imañca parañca lokaṁ nānābhāvavinābhāvameva sammā passato.",
  "atk-s0513a41:445_2": "Aññāya dhammanti aṭṭhavidhalokadhammaṁ jānitvā.",
  "atk-s0513a41:445_3": "Hadayaṁ manañcāti idaṁ ubhayampi cittasseva nāmaṁ. Idaṁ vuttaṁ hoti –",
  "atk-s0513a41:446_0": "‘‘Lābho alābho yaso ayaso ca, nindā pasaṁsā ca sukhañca dukkhaṁ;",
  "atk-s0513a41:447_0": "Ete aniccā manujesu dhammā, mā soca kiṁ socasi poṭṭhapādā’’ti. (jā. 1.4.114) –",
  "atk-s0513a41:448_0": "Imesaṁ aṭṭhannaṁ lokadhammānaṁ yena kenaci cittaṁ pariyādīyati, tassa ca aniccataṁ ñatvā ṭhitassa dhīrassa pituputtamaraṇādivatthukā mahantāpi sokā hadayaṁ na tāpayantīti.",
  "atk-s0513a41:448_1": "Etaṁ vā aṭṭhavidhaṁ lokadhammaṁ ñatvā ṭhitassa hadayavatthuñca manañca mahantāpi sokā na tāpayantīti evampettha attho daṭṭhabbo.",
  "atk-s0513a41:449_0": "Sohaṁdassañca bhokkhañcāti gāthāya – tāta bharata, andhabālānaṁ sattānaṁ viya mama rodanaparidevanaṁ nāma na anucchavikaṁ, ahaṁ pana pitu accayena tassa ṭhāne ṭhatvā kapaṇādīnaṁ dānārahānaṁ dānaṁ, ṭhānantarārahānaṁ ṭhānantaraṁ, yasārahānaṁ yasaṁ dassāmi, pitarā me paribhuttanayena issariyaṁ paribhuñjissāmi, ñātake ca posessāmi, avasesañca antoparijanādikaṁ janaṁ pālessāmi, dhammikasamaṇabrāhmaṇānaṁ dhammikaṁ rakkhāvaraṇaguttiṁ karissāmīti evañhi jānato paṇḍitapurisassa anurūpaṁ kiccanti attho.",
  "atk-s0513a41:450_0": "Parisā imaṁ rāmapaṇḍitassa aniccatāpakāsanaṁ dhammadesanaṁ sutvā nissokā ahesuṁ.",
  "atk-s0513a41:450_1": "Tato bharatakumāro rāmapaṇḍitaṁ vanditvā ‘‘bārāṇasirajjaṁ sampaṭicchathā’’ti āha.",
  "atk-s0513a41:450_2": "Tāta lakkhaṇañca, sītādeviñca gahetvā gantvā rajjaṁ anusāsathāti. Tumhe pana, devāti.",
  "atk-s0513a41:450_3": "Tāta, mama pitā ‘‘dvādasavassaccayena āgantvā rajjaṁ kāreyyāsī’’ti maṁ avoca, ahaṁ idāneva gacchanto tassa vacanakaro nāma na homi, aññānipi tīṇi vassāni atikkamitvā āgamissāmīti.",
  "atk-s0513a41:450_4": "‘‘Ettakaṁ kālaṁ ko rajjaṁ kāressatī’’ti? ‘‘Tumhe kārethā’’ti. ‘‘Na mayaṁ kāressāmā’’ti.",
  "atk-s0513a41:450_5": "‘‘Tena hi yāva mamāgamanā imā pādukā kāressantī’’ti attano tiṇapādukā omuñcitvā adāsi.",
  "atk-s0513a41:450_6": "Te tayopi janā pādukā gahetvā rāmapaṇḍitaṁ vanditvā mahājanaparivutā bārāṇasiṁ agamaṁsu.",
  "atk-s0513a41:450_7": "Tīṇi saṁvaccharāni pādukā rajjaṁ kāresuṁ.",
  "atk-s0513a41:450_8": "Amaccā tiṇapādukā rājapallaṅke ṭhapetvā aḍḍaṁ vinicchinanti.",
  "atk-s0513a41:450_9": "Sace dubbinicchito hoti, pādukā aññamaññaṁ paṭihaññanti.",
  "atk-s0513a41:450_10": "Tāya saññāya puna vinicchinanti.",
  "atk-s0513a41:450_11": "Sammā vinicchitakāle pādukā nissaddā sannisīdanti.",
  "atk-s0513a41:450_12": "Rāmapaṇḍito tiṇṇaṁ saṁvaccharānaṁ accayena araññā nikkhamitvā bārāṇasinagaraṁ patvā uyyānaṁ pāvisi.",
  "atk-s0513a41:450_13": "Tassa āgamanabhāvaṁ ñatvā kumārā amaccagaṇaparivutā uyyānaṁ gantvā sītaṁ aggamahesiṁ katvā ubhinnampi abhisekaṁ akaṁsu.",
  "atk-s0513a41:450_14": "Evaṁ abhisekappatto mahāsatto alaṅkatarathe ṭhatvā mahantena parivārena nagaraṁ pavisitvā padakkhiṇaṁ katvā candakapāsādavarassa mahātalaṁ abhiruhi.",
  "atk-s0513a41:450_15": "Tato paṭṭhāya soḷasa vassasahassāni dhammena rajjaṁ kāretvā āyupariyosāne saggapuraṁ pūresi.",
  "atk-s0513a41:451_0": "96.",
  "atk-s0513a41:452_0": " ‘‘Dasa vassasahassāni, saṭṭhi vassasatāni ca;",
  "atk-s0513a41:453_0": "Kambugīvo mahābāhu, rāmo rajjamakārayī’’ti. –",
  "atk-s0513a41:454_0": "Ayaṁ abhisambuddhagāthā tamatthaṁ dīpeti.",
  "atk-s0513a41:455_0": "Tattha kambugīvoti suvaṇṇāḷiṅgasadisagīvo. Suvaṇṇañhi kambūti vuccati.",
  "atk-s0513a41:456_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne kuṭumbiko sotāpattiphale patiṭṭhahi.",
  "atk-s0513a41:456_1": "Tadā dasarathamahārājā suddhodanamahārājā ahosi, mātā mahāmāyādevī, sītā rāhulamātā, bharato ānando, lakkhaṇo sāriputto, parisā buddhaparisā, rāmapaṇḍito pana ahameva ahosinti.",
  "atk-s0513a41:457_0": "Dasarathajātakavaṇṇanā sattamā.",
  "atk-s0513a41:459_0": " [462] 8. Saṁvarajātakavaṇṇanā",
  "atk-s0513a41:460_0": "Jānanto no mahārājāti idaṁ satthā jetavane viharanto ekaṁ ossaṭṭhavīriyaṁ bhikkhuṁ ārabbha kathesi.",
  "atk-s0513a41:460_1": "So kira sāvatthivāsī kulaputto satthu dhammadesanaṁ sutvā pabbajitvā laddhūpasampado ācariyupajjhāyavattaṁ pūrento ubhayāni pātimokkhāni paguṇāni katvā paripuṇṇapañcavasso kammaṭṭhānaṁ gahetvā ‘‘araññe vasissāmī’’ti ācariyupajjhāye āpucchitvā kosalaraṭṭhe ekaṁ paccantagāmaṁ gantvā tattha iriyāpathe pasannamanussehi paṇṇasālaṁ katvā upaṭṭhiyamāno vassaṁ upagantvā yuñjanto ghaṭento vāyamanto accāraddhena vīriyena temāsaṁ kammaṭṭhānaṁ bhāvetvā obhāsamattampi uppādetuṁ asakkonto cintesi ‘‘addhā ahaṁ satthārā desitesu catūsu puggalesu padaparamo, kiṁ me araññavāsena, jetavanaṁ gantvā tathāgatassa rūpasiriṁ passanto madhuradhammadesanaṁ suṇanto vītināmessāmī’’ti.",
  "atk-s0513a41:460_2": "So vīriyaṁ ossajitvā tato nikkhanto anupubbena jetavanaṁ gantvā ācariyupajjhāyehi ceva sandiṭṭhasambhattehi ca āgamanakāraṇaṁ puṭṭho tamatthaṁ kathetvā tehi ‘‘kasmā evamakāsī’’ti garahitvā satthu santikaṁ netvā ‘‘kiṁ, bhikkhave, anicchamānaṁ bhikkhuṁ ānayitthā’’ti vutte ‘‘ayaṁ, bhante, vīriyaṁ ossajitvā āgato’’ti ārocite satthā ‘‘saccaṁ kirā’’ti pucchitvā ‘‘saccaṁ, bhante’’ti vutte ‘‘kasmā bhikkhu vīriyaṁ ossaji, imasmiñhi sāsane nibbīriyassa kusītapuggalassa aggaphalaṁ arahattaṁ nāma natthi, āraddhavīriyā imaṁ dhammaṁ ārādhenti, tvaṁ kho pana pubbe vīriyavā ovādakkhamo, teneva kāraṇena bārāṇasirañño puttasatassa sabbakaniṭṭho hutvāpi paṇḍitānaṁ ovāde ṭhatvā setacchattaṁ pattosī’’ti vatvā atītaṁ āhari.",
  "atk-s0513a41:461_0": "Atīte bārāṇasiyaṁ brahmadatte rajjaṁ kārente saṁvarakumāro nāma puttasatassa sabbakaniṭṭho ahosi.",
  "atk-s0513a41:461_1": "Rājā ekekaṁ puttaṁ ‘‘sikkhitabbayuttakaṁ sikkhāpethā’’ti ekekassa amaccassa adāsi.",
  "atk-s0513a41:461_2": "Saṁvarakumārassa ācariyo amacco bodhisatto ahosi paṇḍito byatto rājaputtassa pituṭṭhāne ṭhito.",
  "atk-s0513a41:461_3": "Amaccā sikkhitasippe rājaputte rañño dassesuṁ.",
  "atk-s0513a41:461_4": "Rājā tesaṁ janapadaṁ datvā uyyojesi.",
  "atk-s0513a41:461_5": "Saṁvarakumāro sabbasippassa nipphattiṁ patvā bodhisattaṁ pucchi ‘‘tāta, sace maṁ pitā janapadaṁ peseti, kiṁ karomī’’ti?",
  "atk-s0513a41:461_6": "‘‘Tāta, tvaṁ janapade dīyamāne taṁ aggahetvā ‘deva ahaṁ sabbakaniṭṭho, mayipi gate tumhākaṁ pādamūlaṁ tucchaṁ bhavissati, ahaṁ tumhākaṁ pādamūleyeva vasissāmī’ti vadeyyāsī’’ti.",
  "atk-s0513a41:461_7": "Athekadivasaṁ rājā saṁvarakumāraṁ vanditvā ekamantaṁ nisinnaṁ pucchi ‘‘kiṁ tāta, sippaṁ te niṭṭhita’’nti? ‘‘Āma, devā’’ti.",
  "atk-s0513a41:461_8": "‘‘Tuyhampi janapadaṁ demī’’ti.",
  "atk-s0513a41:461_9": "‘‘Deva tumhākaṁ pādamūlaṁ tucchaṁ bhavissati, pādamūleyeva vasissāmī’’ti.",
  "atk-s0513a41:461_10": "Rājā tussitvā ‘‘sādhū’’ti sampaṭicchi.",
  "atk-s0513a41:461_11": "So tato paṭṭhāya rañño pādamūleyeva hutvā punapi bodhisattaṁ pucchi ‘‘tāta aññaṁ kiṁ karomī’’ti?",
  "atk-s0513a41:461_12": "‘‘Tāta rājānaṁ ekaṁ purāṇuyyānaṁ yācāhī’’ti.",
  "atk-s0513a41:461_13": "So ‘‘sādhū’’ti uyyānaṁ yācitvā tattha jātakehi pupphaphalehi nagare issarajanaṁ saṅgaṇhitvā puna ‘‘kiṁ karomī’’ti pucchi.",
  "atk-s0513a41:461_14": "‘‘Tāta, rājānaṁ āpucchitvā antonagare bhattavetanaṁ tvameva dehī’’ti.",
  "atk-s0513a41:461_15": "So tathā katvā antonagare kassaci kiñci ahāpetvā bhattavetanaṁ datvā puna bodhisattaṁ pucchitvā rājānaṁ viññāpetvā antonivesane dāsaporisānampi hatthīnampi assānampi balakāyassapi vattaṁ aparihāpetvā adāsi, tirojanapadehi āgatānaṁ dūtādīnaṁ nivāsaṭṭhānādīni vāṇijānaṁ suṅkanti sabbakaraṇīyāni attanāva akāsi.",
  "atk-s0513a41:461_16": "Evaṁ so mahāsattassa ovāde ṭhatvā sabbaṁ antojanañca bahijanañca nāgare ca raṭṭhavāsino ca āgantuke ca āyavattane ca tena tena saṅgahavatthunā ābandhitvā saṅgaṇhi, sabbesaṁ piyo ahosi manāpo.",
  "atk-s0513a41:462_0": "Aparabhāge rājānaṁ maraṇamañce nipannaṁ amaccā pucchiṁsu ‘‘deva, tumhākaṁ accayena setacchattaṁ kassa demā’’ti?",
  "atk-s0513a41:462_1": "‘‘Tāta, mama puttā sabbepi setacchattassa sāminova.",
  "atk-s0513a41:462_2": "Yo pana tumhākaṁ manaṁ gaṇhāti, tasseva setacchatthaṁ dadeyyāthā’’ti.",
  "atk-s0513a41:462_3": "Te tasmiṁ kālakate tassa sarīraparihāraṁ katvā sattame divase sannipatitvā ‘‘raññā ‘yo tumhākaṁ manaṁ gaṇhāti, tassa setacchattaṁ ussāpeyyāthā’ti vuttaṁ, amhākañca ayaṁ saṁvarakumāro manaṁ gaṇhātī’’ti ñātakehi parivāritā tassa kañcanamālaṁ setacchattaṁ ussāpayiṁsu.",
  "atk-s0513a41:462_4": "Saṁvaramahārājā bodhisattassa ovāde ṭhatvā dhammena rajjaṁ kāresi.",
  "atk-s0513a41:462_5": "Itare ekūnasatakumārā ‘‘pitā kira no kālakato, saṁvarakumārassa kira setacchattaṁ ussāpesuṁ, so sabbakaniṭṭho, tassa chattaṁ na pāpuṇāti, sabbajeṭṭhakassa chattaṁ ussāpessāmā’’ti ekato āgantvā ‘‘chattaṁ vā no detu, yuddhaṁ vā’’ti saṁvaramahārājassa paṇṇaṁ pesetvā nagaraṁ uparundhiṁsu.",
  "atk-s0513a41:462_6": "Rājā bodhisattassa taṁ pavattiṁ ārocetvā ‘‘idāni kiṁ karomā’’ti pucchi.",
  "atk-s0513a41:462_7": "Mahārāja, tava bhātikehi saddhiṁ yujjhanakiccaṁ natthi, tvaṁ pitu santakaṁ dhanaṁ satakoṭṭhāse kāretvā ekūnasataṁ bhātikānaṁ pesetvā ‘‘imaṁ tumhākaṁ koṭṭhāsaṁ pitu santakaṁ gaṇhatha, nāhaṁ tumhehi saddhiṁ yujjhāmī’’ti sāsanaṁ pahiṇāhīti. So tathā akāsi.",
  "atk-s0513a41:462_8": "Athassa sabbajeṭṭhabhātiko uposathakumāro nāma sese āmantetvā ‘‘tātā, rājānaṁ nāma abhibhavituṁ samatthā nāma natthi, ayañca no kaniṭṭhabhātiko paṭisattupi hutvā na tiṭṭhati, amhākaṁ pitu santakaṁ dhanaṁ pesetvā ‘nāhaṁ tumhehi saddhiṁ yujjhāmī’ti pesesi, na kho pana mayaṁ sabbepi ekakkhaṇe chattaṁ ussāpessāma, ekasseva chattaṁ ussāpessāma, ayameva rājā hotu, etha taṁ passitvā rājakuṭumbaṁ paṭicchādetvā amhākaṁ janapadameva gacchāmā’’ti āha.",
  "atk-s0513a41:462_9": "Atha te sabbepi kumārā nagaradvāraṁ vivarāpetvā paṭisattuno ahutvā nagaraṁ pavisiṁsu.",
  "atk-s0513a41:463_0": "Rājāpi tesaṁ amaccehi paṇṇākāraṁ gāhāpetvā paṭimaggaṁ peseti.",
  "atk-s0513a41:463_1": "Kumārā nātimahantena parivārena pattikāva āgantvā rājanivesanaṁ abhiruhitvā saṁvaramahārājassa nipaccakāraṁ dassetvā nīcāsane nisīdiṁsu.",
  "atk-s0513a41:463_2": "Saṁvaramahārājā setacchattassa heṭṭhā sīhāsane nisīdi, mahanto yaso mahantaṁ sirisobhaggaṁ ahosi, olokitolokitaṭṭhānaṁ kampi.",
  "atk-s0513a41:463_3": "Uposathakumāro saṁvaramahārājassa sirivibhavaṁ oloketvā ‘‘amhākaṁ pitā attano accayena saṁvarakumārassa rājabhāvaṁ ñatvā maññe amhākaṁ janapade datvā imassa na adāsī’’ti cintetvā tena saddhiṁ sallapanto tisso gāthā abhāsi –",
  "atk-s0513a41:464_0": "97.",
  "atk-s0513a41:465_0": " ‘‘Jānanto no mahārāja, tava sīlaṁ janādhipo;",
  "atk-s0513a41:466_0": "Ime kumāre pūjento, na taṁ kenaci maññatha.",
  "atk-s0513a41:467_0": "98.",
  "atk-s0513a41:468_0": " ‘‘Tiṭṭhante no mahārāje, adu deve divaṅgate;",
  "atk-s0513a41:469_0": "Ñātī taṁ samanuññiṁsu, sampassaṁ atthamattano.",
  "atk-s0513a41:470_0": "99.",
  "atk-s0513a41:471_0": " ‘‘Kena saṁvara vattena, sañjāte abhitiṭṭhasi;",
  "atk-s0513a41:472_0": "Kena taṁ nātivattanti, ñātisaṅghā samāgatā’’ti.",
  "atk-s0513a41:473_0": "Tattha jānanto noti jānanto nu.",
  "atk-s0513a41:473_1": "Janādhipoti amhākaṁ pitā narindo. Imeti ime ekūnasate kumāre.",
  "atk-s0513a41:473_2": "Pāḷipotthakesu pana ‘‘aññe kumāre’’ti likhitaṁ.",
  "atk-s0513a41:473_3": "Pūjentoti tena tena janapadena mānento.",
  "atk-s0513a41:473_4": "Na taṁ kenacīti khuddakenāpi kenaci janapadena taṁ pūjetabbaṁ na maññittha, ‘‘ayaṁ mama accayena rājā bhavissatī’’ti ñatvā maññe attano pādamūleyeva vāsesīti.",
  "atk-s0513a41:473_5": "Tiṭṭhante noti tiṭṭhante nu, dharamāneyeva nūti pucchati, adu deveti udāhu amhākaṁ pitari divaṅgate attano atthaṁ vuḍḍhiṁ passantā saddhiṁ rājakārakehi negamajānapadehi ñātayo taṁ ‘‘rājā hohī’’ti samanuññiṁsu. Vattenāti sīlācārena.",
  "atk-s0513a41:473_6": "Sañjāte abhitiṭṭhasīti samānajātike ekūnasatabhātaro abhibhavitvā tiṭṭhasi.",
  "atk-s0513a41:473_7": "Nātivattantīti na abhibhavanti.",
  "atk-s0513a41:474_0": "Taṁ sutvā saṁvaramahārājā attano guṇaṁ kathento cha gāthā abhāsi –",
  "atk-s0513a41:475_0": "100.",
  "atk-s0513a41:476_0": " ‘‘Na rājaputta usūyāmi, samaṇānaṁ mahesinaṁ;",
  "atk-s0513a41:477_0": "Sakkaccaṁ te namassāmi, pāde vandāmi tādinaṁ.",
  "atk-s0513a41:478_0": "101.",
  "atk-s0513a41:479_0": " ‘‘Te maṁ dhammaguṇe yuttaṁ, sussūsamanusūyakaṁ;",
  "atk-s0513a41:480_0": "Samaṇā manusāsanti, isī dhammaguṇe ratā.",
  "atk-s0513a41:481_0": "102.",
  "atk-s0513a41:482_0": " ‘‘Tesāhaṁ vacanaṁ sutvā, samaṇānaṁ mahesinaṁ;",
  "atk-s0513a41:483_0": "Na kiñci atimaññāmi, dhamme me nirato mano.",
  "atk-s0513a41:484_0": "103.",
  "atk-s0513a41:485_0": " ‘‘Hatthārohā anīkaṭṭhā, rathikā pattikārakā;",
  "atk-s0513a41:486_0": "Tesaṁ nappaṭibandhāmi, niviṭṭhaṁ bhattavetanaṁ.",
  "atk-s0513a41:487_0": "104.",
  "atk-s0513a41:488_0": " ‘‘Mahāmattā ca me atthi, mantino paricārakā;",
  "atk-s0513a41:489_0": "Bārāṇasiṁ voharanti, bahumaṁsasurodanaṁ.",
  "atk-s0513a41:490_0": "105.",
  "atk-s0513a41:491_0": " ‘‘Athopi vāṇijā phītā, nānāraṭṭhehi āgatā;",
  "atk-s0513a41:492_0": "Tesu me vihitā rakkhā, evaṁ jānāhuposathā’’ti.",
  "atk-s0513a41:493_0": "Tattha na rājaputtāti ahaṁ rājaputta, kañci sattaṁ ‘‘ayaṁ sampatti imassa mā hotū’’ti na usūyāmi.",
  "atk-s0513a41:493_1": "Tādinanti tādilakkhaṇayuttānaṁ samitapāpatāya samaṇānaṁ mahantānaṁ sīlakkhandhādīnaṁ guṇānaṁ esitatāya mahesīnaṁ dhammikasamaṇabrāhmaṇānaṁ pañcapatiṭṭhitena pāde vandāmi, dānaṁ dadanto dhammikañca nesaṁ rakkhāvaraṇaguttiṁ paccupaṭṭhapento sakkaccaṁ te namassāmi, manena sampiyāyanto ca pūjemīti attho.",
  "atk-s0513a41:493_2": "Te manti te samaṇā maṁ ‘‘ayaṁ dhammakoṭṭhāse yuttapayutto sussūsaṁ anusūyako’’ti tathato ñatvā maṁ dhammaguṇe yuttaṁ sussūsaṁ anusūyakaṁ anusāsanti, ‘‘idaṁ kara, idaṁ mā karī’’ti ovadantīti attho. Tesāhanti tesaṁ ahaṁ.",
  "atk-s0513a41:493_3": "Hatthārohāti hatthiṁ āruyha yujjhanakā yodhā.",
  "atk-s0513a41:493_4": "Anīkaṭṭhāti hatthānīkādīsu ṭhitā. Rathikāti rathayodhā. Pattikārakāti pattinova.",
  "atk-s0513a41:493_5": "Niviṭṭhanti yaṁ tehi sajjitaṁ bhattañca vetanañca, ahaṁ taṁ nappaṭibandhāmi, aparihāpetvā dadāmīti attho.",
  "atk-s0513a41:494_0": "Mahāmattāti bhātika, mayhaṁ mahāpaññā mantesu kusalā mahāamaccā ceva avasesamantino ca paricārakā atthi.",
  "atk-s0513a41:494_1": "Iminā imaṁ dasseti ‘‘tumhe mantasampanne paṇḍite ācariye na labhittha, amhākaṁ pana ācariyā paṇḍitā upāyakusalā, te no setacchattena yojesu’’nti.",
  "atk-s0513a41:494_2": "Bārāṇasinti bhātika, mama chattaṁ ussāpitakālato paṭṭhāya ‘‘amhākaṁ rājā dhammiko anvaddhamāsaṁ devo vassati, tena sassāni sampajjanti, bārāṇasiyaṁ bahuṁ khāditabbayuttakaṁ macchamaṁsaṁ pāyitabbayuttakaṁ surodakañca jāta’’nti evaṁ raṭṭhavāsino bahumaṁsasurodakaṁ katvā bārāṇasiṁ voharanti.",
  "atk-s0513a41:494_3": "Phītāti hatthiratanaassaratanamuttaratanādīni āharitvā nirupaddavā vohāraṁ karontā phītā samiddhā.",
  "atk-s0513a41:494_4": "Evaṁ jānāhīti bhātika uposatha ahaṁ imehi ettakehi kāraṇehi sabbakaniṭṭhopi hutvā mama bhātike abhibhavitvā setacchattaṁ patto, evaṁ jānāhīti.",
  "atk-s0513a41:495_0": "Athassa guṇaṁ sutvā uposathakumāro dve gāthā abhāsi –",
  "atk-s0513a41:496_0": "106.",
  "atk-s0513a41:497_0": " ‘‘Dhammena kira ñātīnaṁ, rajjaṁ kārehi saṁvara;",
  "atk-s0513a41:498_0": "Medhāvī paṇḍito cāsi, athopi ñātinaṁ hito.",
  "atk-s0513a41:499_0": "107.",
  "atk-s0513a41:500_0": " ‘‘Taṁ taṁ ñātiparibyūḷhaṁ, nānāratanamocitaṁ;",
  "atk-s0513a41:501_0": "Amittā nappasahanti, indaṁva asurādhipo’’ti.",
  "atk-s0513a41:502_0": "Tattha dhammena kira ñātīnanti tāta saṁvara mahārāja, dhammena kira tvaṁ ekūnasatānaṁ ñātīnaṁ attano jeṭṭhabhātikānaṁ ānubhāvaṁ abhibhavasi, ito paṭṭhāya tvameva rajjaṁ kārehi, tvameva medhāvī ceva paṇḍito ca ñātīnañca hitoti attho.",
  "atk-s0513a41:502_1": "Taṁ tanti evaṁ vividhaguṇasampannaṁ taṁ.",
  "atk-s0513a41:502_2": "Ñātiparibyūḷhanti amhehi ekūnasatehi ñātakehi parivāritaṁ.",
  "atk-s0513a41:502_3": "Nānāratanamocitanti nānāratanehi ocitaṁ sañcitaṁ bahuratanasañcayaṁ.",
  "atk-s0513a41:502_4": "Asurādhipoti yathā tāvatiṁsehi parivāritaṁ indaṁ asurarājā nappasahati, evaṁ amhehi ārakkhaṁ karontehi parivāritaṁ taṁ tiyojanasatike kāsiraṭṭhe dvādasayojanikāya bārāṇasiyā rajjaṁ kārentaṁ amittā nappasahantīti dīpeti.",
  "atk-s0513a41:503_0": "Saṁvaramahārājā sabbesampi bhātikānaṁ mahantaṁ yasaṁ adāsi.",
  "atk-s0513a41:503_1": "Te tassa santike māsaḍḍhamāsaṁ vasitvā ‘‘mahārāja janapadesu coresu uṭṭhahantesu mayaṁ jānissāma, tvaṁ rajjasukhaṁ anubhavā’’ti vatvā attano attano janapadaṁ gatā.",
  "atk-s0513a41:503_2": "Rājāpi bodhisattassa ovāde ṭhatvā āyupariyosāne devanagaraṁ pūrento agamāsi.",
  "atk-s0513a41:504_0": "Satthā imaṁ dhammadesanaṁ āharitvā ‘‘bhikkhu evaṁ tvaṁ pubbe ovādakkhamo, idāni kasmā vīriyaṁ na akāsī’’ti vatvā saccāni pakāsetvā jātakaṁ samodhānesi, saccapariyosāne so bhikkhu sotāpattiphale patiṭṭhahi.",
  "atk-s0513a41:505_0": "Tadā saṁvaramahārājā ayaṁ bhikkhu ahosi, uposathakumāro sāriputto, sesabhātikā therānutherā, parisā buddhaparisā, ovādadāyako amacco pana ahameva ahosinti.",
  "atk-s0513a41:506_0": "Saṁvarajātakavaṇṇanā aṭṭhamā.",
  "atk-s0513a41:508_0": " [463] 9. Suppārakajātakavaṇṇanā",
  "atk-s0513a41:509_0": "Ummujjanti nimujjantīti idaṁ satthā jetavane viharanto paññāpāramiṁ ārabbha kathesi.",
  "atk-s0513a41:509_1": "Ekadivasañhi sāyanhasamaye tathāgatassa dhammaṁ desetuṁ nikkhamanaṁ āgamayamānā bhikkhū dhammasabhāyaṁ nisīditvā ‘‘āvuso, aho satthā mahāpañño puthupañño hāsapañño javanapañño tikkhapañño nibbedhikapañño tatra tatra upāyapaññāya samannāgato vipulāya pathavīsamāya, mahāsamuddo viya gambhīrāya, ākāso viya vitthiṇṇāya, sakalajambudīpasmiñhi uṭṭhitapañho dasabalaṁ atikkamitvā gantuṁ samattho nāma natthi.",
  "atk-s0513a41:509_2": "Yathā mahāsamudde uṭṭhitaūmiyo velaṁ nātikkamanti, velaṁ patvāva bhijjanti, evaṁ na koci pañho dasabalaṁ atikkamati, satthu pādamūlaṁ patvā bhijjatevā’’ti dasabalassa mahāpaññāpāramiṁ vaṇṇesuṁ.",
  "atk-s0513a41:509_3": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, tathāgato idāneva paññavā, pubbepi aparipakke ñāṇe paññavāva, andho hutvāpi mahāsamudde udakasaññāya ‘imasmiṁ imasmiṁ samudde idaṁ nāma idaṁ nāma ratana’nti aññāsī’’ti vatvā atītaṁ āhari.",
  "atk-s0513a41:510_0": "Atīte kururaṭṭhe kururājā nāma rajjaṁ kāresi, kurukacchaṁ nāma paṭṭanagāmo ahosi.",
  "atk-s0513a41:510_1": "Tadā bodhisatto kurukacche niyāmakajeṭṭhakassa putto hutvā nibbatti pāsādiko suvaṇṇavaṇṇo, ‘‘suppārakakumāro’’tissa nāmaṁ kariṁsu.",
  "atk-s0513a41:510_2": "So mahantena parivārena vaḍḍhanto soḷasavassakāleyeva niyāmakasippe nipphattiṁ patvā aparabhāge pitu accayena niyāmakajeṭṭhako hutvā niyāmakakammaṁ akāsi, paṇḍito ñāṇasampanno ahosi.",
  "atk-s0513a41:510_3": "Tena āruḷhanāvāya byāpatti nāma natthi.",
  "atk-s0513a41:510_4": "Tassa aparabhāge loṇajalapahaṭāni dvepi cakkhūni nassiṁsu.",
  "atk-s0513a41:510_5": "So tato paṭṭhāya niyāmakajeṭṭhako hutvāpi niyāmakakammaṁ akatvā ‘‘rājānaṁ nissāya jīvissāmī’’ti rājānaṁ upasaṅkami.",
  "atk-s0513a41:510_6": "Atha naṁ rājā agghāpaniyakamme ṭhapesi.",
  "atk-s0513a41:510_7": "So tato paṭṭhāya rañño hatthiratanaassaratanamuttasāramaṇisārādīni agghāpesi.",
  "atk-s0513a41:511_0": "Athekadivasaṁ ‘‘rañño maṅgalahatthī bhavissatī’’ti kāḷapāsāṇakūṭavaṇṇaṁ ekaṁ vāraṇaṁ ānesuṁ.",
  "atk-s0513a41:511_1": "Taṁ disvā rājā ‘‘paṇḍitassa dassethā’’ti āha.",
  "atk-s0513a41:511_2": "Atha naṁ tassa santikaṁ nayiṁsu.",
  "atk-s0513a41:511_3": "So hatthena tassa sarīraṁ parimajjitvā ‘‘nāyaṁ maṅgalahatthī bhavituṁ anucchaviko, pādehi vāmanadhātuko esa, etañhi mātā vijāyamānā aṅkena sampaṭicchituṁ nāsakkhi, tasmā bhūmiyaṁ patitvā pacchimapādehi vāmanadhātuko hotī’’ti āha.",
  "atk-s0513a41:511_4": "Hatthiṁ gahetvā āgate pucchiṁsu.",
  "atk-s0513a41:511_5": "Te ‘‘saccaṁ paṇḍito kathetī’’ti vadiṁsu.",
  "atk-s0513a41:511_6": "Taṁ kāraṇaṁ rājā sutvā tuṭṭho tassa aṭṭha kahāpaṇe dāpesi.",
  "atk-s0513a41:512_0": "Punekadivasaṁ ‘‘rañño maṅgalaasso bhavissatī’’ti ekaṁ assaṁ ānayiṁsu.",
  "atk-s0513a41:512_1": "Tampi rājā paṇḍitassa santikaṁ pesesi.",
  "atk-s0513a41:512_2": "So tampi hatthena parāmasitvā ‘‘ayaṁ maṅgalaasso bhavituṁ na yutto, etassa hi jātadivaseyeva mātā mari, tasmā mātu khīraṁ alabhanto na sammā vaḍḍhito’’ti āha. Sāpissa kathā saccāva ahosi.",
  "atk-s0513a41:512_3": "Tampi sutvā rājā tussitvā aṭṭha kahāpaṇe dāpesi.",
  "atk-s0513a41:512_4": "Athekadivasaṁ ‘‘rañño maṅgalaratho bhavissatī’’ti rathaṁ āhariṁsu.",
  "atk-s0513a41:512_5": "Tampi rājā tassa santikaṁ pesesi.",
  "atk-s0513a41:512_6": "So tampi hatthena parāmasitvā ‘‘ayaṁ ratho susirarukkhena kato, tasmā rañño nānucchaviko’’ti āha. Sāpissa kathā saccāva ahosi.",
  "atk-s0513a41:512_7": "Rājā tampi sutvā aṭṭheva kahāpaṇe dāpesi.",
  "atk-s0513a41:512_8": "Athassa mahagghaṁ kambalaratanaṁ āhariṁsu. Tampi tasseva pesesi.",
  "atk-s0513a41:512_9": "So tampi hatthena parāmasitvā ‘‘imassa mūsikacchinnaṁ ekaṭṭhānaṁ atthī’’ti āha.",
  "atk-s0513a41:512_10": "Sodhentā taṁ disvā rañño ārocesuṁ.",
  "atk-s0513a41:512_11": "Rājā sutvā tussitvā aṭṭheva kahāpaṇe dāpesi.",
  "atk-s0513a41:513_0": "So cintesi ‘‘ayaṁ rājā evarūpānipi acchariyāni disvā aṭṭheva kahāpaṇe dāpesi, imassa dāyo nhāpitadāyo, nhāpitajātiko bhavissati, kiṁ me evarūpena rājupaṭṭhānena, attano vasanaṭṭhānameva gamissāmī’’ti.",
  "atk-s0513a41:513_1": "So kurukacchapaṭṭanameva paccāgami.",
  "atk-s0513a41:513_2": "Tasmiṁ tattha vasante vāṇijā nāvaṁ sajjetvā ‘‘kaṁ niyāmakaṁ karissāmā’’ti mantesuṁ.",
  "atk-s0513a41:513_3": "‘‘Suppārakapaṇḍitena āruḷhanāvā na byāpajjati, esa paṇḍito upāyakusalo, andho samānopi suppārakapaṇḍitova uttamo’’ti taṁ upasaṅkamitvā ‘‘niyāmako no hohī’’ti vatvā ‘‘tātā, ahaṁ andho, kathaṁ niyāmakakammaṁ karissāmī’’ti vutte ‘‘sāmi, andhāpi tumheyeva amhākaṁ uttamā’’ti punappunaṁ yāciyamāno ‘‘sādhu tātā, tumhehi ārocitasaññāya niyāmako bhavissāmī’’ti tesaṁ nāvaṁ abhiruhi.",
  "atk-s0513a41:513_4": "Te nāvāya mahāsamuddaṁ pakkhandiṁsu.",
  "atk-s0513a41:513_5": "Nāvā satta divasāni nirupaddavā agamāsi, tato akālavātaṁ uppātitaṁ uppajji, nāvā cattāro māse pakatisamuddapiṭṭhe vicaritvā khuramālīsamuddaṁ nāma pattā.",
  "atk-s0513a41:513_6": "Tattha macchā manussasamānasarīrā khuranāsā udake ummujjanimujjaṁ karonti.",
  "atk-s0513a41:513_7": "Vāṇijā te disvā mahāsattaṁ tassa samuddassa nāmaṁ pucchantā paṭhamaṁ gāthamāhaṁsu –",
  "atk-s0513a41:514_0": "108.",
  "atk-s0513a41:515_0": " ‘‘Ummujjanti nimujjanti, manussā khuranāsikā;",
  "atk-s0513a41:516_0": "Suppārakaṁ taṁ pucchāma, samuddo katamo aya’’nti.",
  "atk-s0513a41:517_0": "Evaṁ tehi puṭṭho mahāsatto attano niyāmakasuttena saṁsanditvā dutiyaṁ gāthamāha –",
  "atk-s0513a41:518_0": "109.",
  "atk-s0513a41:519_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:520_0": "Nāvāya vippanaṭṭhāya, khuramālīti vuccatī’’ti.",
  "atk-s0513a41:521_0": "Tattha payātānanti kurukacchapaṭṭanā nikkhamitvā gacchantānaṁ.",
  "atk-s0513a41:521_1": "Dhanesinanti tumhākaṁ vāṇijānaṁ dhanaṁ pariyesantānaṁ.",
  "atk-s0513a41:521_2": "Nāvāya vippanaṭṭhāyāti tāta tumhākaṁ imāya videsaṁ pakkhandanāvāya kammakārakaṁ pakatisamuddaṁ atikkamitvā sampatto ayaṁ samuddo ‘‘khuramālī’’ti vuccati, evametaṁ paṇḍitā kathentīti.",
  "atk-s0513a41:522_0": "Tasmiṁ pana samudde vajiraṁ ussannaṁ hoti.",
  "atk-s0513a41:522_1": "Mahāsatto ‘‘sacāhaṁ ‘ayaṁ vajirasamuddo’ti evaṁ etesaṁ kathessāmi, lobhena bahuṁ vajiraṁ gaṇhitvā nāvaṁ osīdāpessantī’’ti tesaṁ anācikkhitvāva nāvaṁ laggāpetvā upāyenekaṁ yottaṁ gahetvā macchagahaṇaniyāmena jālaṁ khipāpetvā vajirasāraṁ uddharitvā nāvāyaṁ pakkhipitvā aññaṁ appagghabhaṇḍaṁ chaḍḍāpesi.",
  "atk-s0513a41:522_2": "Nāvā taṁ samuddaṁ atikkamitvā purato aggimāliṁ nāma gatā.",
  "atk-s0513a41:522_3": "So pajjalitaaggikkhandho viya majjhanhikasūriyo viya ca obhāsaṁ muñcanto aṭṭhāsi. Vāṇijā –",
  "atk-s0513a41:523_0": "110.",
  "atk-s0513a41:524_0": " ‘‘Yathā aggīva sūriyova, samuddo paṭidissati;",
  "atk-s0513a41:525_0": "Suppārakaṁ taṁ pucchāma, samuddo katamo aya’’nti. – gāthāya taṁ pucchiṁsu;",
  "atk-s0513a41:526_0": "Mahāsattopi tesaṁ anantaragāthāya kathesi –",
  "atk-s0513a41:527_0": "111.",
  "atk-s0513a41:528_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:529_0": "Nāvāya vippanaṭṭhāya, aggimālīti vuccatī’’ti.",
  "atk-s0513a41:530_0": "Tasmiṁ pana samudde suvaṇṇaṁ ussannaṁ ahosi.",
  "atk-s0513a41:530_1": "Mahāsatto purimanayeneva tatopi suvaṇṇaṁ gāhāpetvā nāvāyaṁ pakkhipāpesi.",
  "atk-s0513a41:530_2": "Nāvā tampi samuddaṁ atikkamitvā khīraṁ viya dadhiṁ viya ca obhāsantaṁ dadhimāliṁ nāma samuddaṁ pāpuṇi. Vāṇijā –",
  "atk-s0513a41:531_0": "112.",
  "atk-s0513a41:532_0": " ‘‘Yathā dadhīva khīraṁva, samuddo paṭidissati;",
  "atk-s0513a41:533_0": "Suppārakaṁ taṁ pucchāma, samuddo katamo aya’’nti. –",
  "atk-s0513a41:534_0": "Gāthāya tassapi nāmaṁ pucchiṁsu.",
  "atk-s0513a41:535_0": "Mahāsatto anantaragāthāya ācikkhi –",
  "atk-s0513a41:536_0": "113.",
  "atk-s0513a41:537_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:538_0": "Nāvāya vippanaṭṭhāya, dadhimālīti vuccatī’’ti.",
  "atk-s0513a41:539_0": "Tasmiṁ pana samudde rajataṁ ussannaṁ ahosi.",
  "atk-s0513a41:539_1": "So tampi upāyena gāhāpetvā nāvāyaṁ pakkhipāpesi .",
  "atk-s0513a41:539_2": "Nāvā tampi samuddaṁ atikkamitvā nīlakusatiṇaṁ viya sampannasassaṁ viya ca obhāsamānaṁ nīlavaṇṇaṁ kusamāliṁ nāma samuddaṁ pāpuṇi. Vāṇijā –",
  "atk-s0513a41:540_0": "114.",
  "atk-s0513a41:541_0": " ‘‘Yathā kusova sassova, samuddo paṭidissati;",
  "atk-s0513a41:542_0": "Suppārakaṁ taṁ pucchāma, samuddo katamo aya’’nti. –",
  "atk-s0513a41:543_0": "Gāthāya tassapi nāmaṁ pucchiṁsu.",
  "atk-s0513a41:544_0": "So anantaragāthāya ācikkhi –",
  "atk-s0513a41:545_0": "115.",
  "atk-s0513a41:546_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:547_0": "Nāvāya vippanaṭṭhāya, kusamālīti vuccatī’’ti.",
  "atk-s0513a41:548_0": "Tasmiṁ pana samudde nīlamaṇiratanaṁ ussannaṁ ahosi.",
  "atk-s0513a41:548_1": "So tampi upāyeneva gāhāpetvā nāvāyaṁ pakkhipāpesi.",
  "atk-s0513a41:548_2": "Nāvā tampi samuddaṁ atikkamitvā naḷavanaṁ viya veḷuvanaṁ viya ca khāyamānaṁ naḷamāliṁ nāma samuddaṁ pāpuṇi. Vāṇijā –",
  "atk-s0513a41:549_0": "116.",
  "atk-s0513a41:550_0": " ‘‘Yathā naḷova veḷūva, samuddo paṭidissati;",
  "atk-s0513a41:551_0": "Suppārakaṁ taṁ pucchāma, samuddo katamo aya’’nti. –",
  "atk-s0513a41:552_0": "Gāthāya tassapi nāmaṁ pucchiṁsu.",
  "atk-s0513a41:553_0": "Mahāsatto anantaragāthāya kathesi –",
  "atk-s0513a41:554_0": "117.",
  "atk-s0513a41:555_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:556_0": "Nāvāya vippanaṭṭhāya, naḷamālīti vuccatī’’ti.",
  "atk-s0513a41:557_0": "Tasmiṁ pana samudde masāragallaṁ veḷuriyaṁ ussannaṁ ahosi.",
  "atk-s0513a41:557_1": "So tampi upāyena gāhāpetvā nāvāyaṁ pakkhipāpesi.",
  "atk-s0513a41:557_2": "Aparo nayo – naḷoti vicchikanaḷopi kakkaṭakanaḷopi, so rattavaṇṇo hoti.",
  "atk-s0513a41:557_3": "Veḷūti pana pavāḷassetaṁ nāmaṁ, so ca samuddo pavāḷussanno rattobhāso ahosi, tasmā ‘‘yathā naḷova veḷuvā’’ti pucchiṁsu.",
  "atk-s0513a41:557_4": "Mahāsatto tato pavāḷaṁ gāhāpesīti.",
  "atk-s0513a41:558_0": "Vāṇijā naḷamāliṁ atikkantā balavāmukhasamuddaṁ nāma passiṁsu.",
  "atk-s0513a41:558_1": "Tattha udakaṁ kaḍḍhitvā kaḍḍhitvā sabbato bhāgena uggacchati.",
  "atk-s0513a41:558_2": "Tasmiṁ sabbato bhāgena uggate udakaṁ sabbato bhāgena chinnapapātamahāsobbho viya paññāyati, ūmiyā uggatāya ekato papātasadisaṁ hoti, bhayajanano saddo uppajjati sotāni bhindanto viya hadayaṁ phālento viya ca.",
  "atk-s0513a41:558_3": "Taṁ disvā vāṇijā bhītatasitā –",
  "atk-s0513a41:559_0": "118.",
  "atk-s0513a41:560_0": " ‘‘Mahabbhayo bhiṁsanako, saddo suyyatimānuso;",
  "atk-s0513a41:561_0": "Yathā sobbho papātova, samuddo paṭidissati;",
  "atk-s0513a41:562_0": "Suppārakaṁ taṁ pucchāma, samuddo katamo aya’’nti. –",
  "atk-s0513a41:563_0": "Gāthāya tassapi nāmaṁ pucchiṁsu.",
  "atk-s0513a41:564_0": "Tattha suyyatimānusoti suyyati amānuso saddo.",
  "atk-s0513a41:565_0": "119.",
  "atk-s0513a41:566_0": " ‘‘Kurukacchā payātānaṁ, vāṇijānaṁ dhanesinaṁ;",
  "atk-s0513a41:567_0": "Nāvāya vippanaṭṭhāya, balavāmukhīti vuccatī’’ti. –",
  "atk-s0513a41:568_0": "Bodhisatto anantaragāthāya tassa nāmaṁ ācikkhitvā ‘‘tātā, imaṁ balavāmukhasamuddaṁ patvā nivattituṁ samatthā nāvā nāma natthi, ayaṁ sampattanāvaṁ nimujjāpetvā vināsaṁ pāpetī’’ti āha.",
  "atk-s0513a41:568_1": "Tañca nāvaṁ satta manussasatāni abhiruhiṁsu.",
  "atk-s0513a41:568_2": "Te sabbe maraṇabhayabhītā ekappahāreneva avīcimhi paccamānasattā viya atikāruññaṁ ravaṁ muñciṁsu.",
  "atk-s0513a41:568_3": "Mahāsatto ‘‘ṭhapetvā maṁ añño etesaṁ sotthibhāvaṁ kātuṁ samattho nāma natthi, saccakiriyāya tesaṁ sotthiṁ karissāmī’’ti cintetvā te āmantetvā āha – ‘‘tātā, khippaṁ maṁ gandhodakena nhāpetvā ahatavatthāni nivāsāpetvā puṇṇapātiṁ sajjetvā nāvāya dhure ṭhapethā’’ti. Te vegena tathā kariṁsu.",
  "atk-s0513a41:568_4": "Mahāsatto ubhohi hatthehi puṇṇapātiṁ gahetvā nāvāya dhure ṭhito saccakiriyaṁ karonto osānagāthamāha –",
  "atk-s0513a41:569_0": "120.",
  "atk-s0513a41:570_0": " ‘‘Yato sarāmi attānaṁ, yato pattosmi viññutaṁ;",
  "atk-s0513a41:571_0": "Nābhijānāmi sañcicca, ekapāṇampi hiṁsitaṁ;",
  "atk-s0513a41:572_0": "Etena saccavajjena, sotthiṁ nāvā nivattatū’’ti.",
  "atk-s0513a41:573_0": "Tattha yatoti yato paṭṭhāya ahaṁ attānaṁ sarāmi, yato paṭṭhāya camhi viññutaṁ pattoti attho.",
  "atk-s0513a41:573_1": "Ekapāṇampi hiṁsitanti etthantare sañcicca ekaṁ kunthakipillikapāṇampi hiṁsitaṁ nābhijānāmi.",
  "atk-s0513a41:573_2": "Desanāmattamevetaṁ, bodhisatto pana tiṇasalākampi upādāya mayā parasantakaṁ na gahitapubbaṁ, lobhavasena paradāraṁ na olokitapubbaṁ, musā na bhāsitapubbā, tiṇaggenāpi majjaṁ na pivitapubbanti evaṁ pañcasīlavasena pana saccakiriyaṁ akāsi, katvā ca pana puṇṇapātiyā udakaṁ nāvāya dhure abhisiñci.",
  "atk-s0513a41:574_0": "Cattāro māse videsaṁ pakkhandanāvā nivattitvā iddhimā viya saccānubhāvena ekadivaseneva kurukacchapaṭṭanaṁ agamāsi.",
  "atk-s0513a41:574_1": "Gantvā ca pana thalepi aṭṭhusabhamattaṁ ṭhānaṁ pakkhanditvā nāvikassa gharadvāreyeva aṭṭhāsi.",
  "atk-s0513a41:574_2": "Mahāsatto tesaṁ vāṇijānaṁ suvaṇṇarajatamaṇipavāḷamuttavajirāni bhājetvā adāsi.",
  "atk-s0513a41:574_3": "‘‘Ettakehi vo ratanehi alaṁ, mā puna samuddaṁ pavisathā’’ti tesaṁ ovādaṁ datvā yāvajīvaṁ dānādīni puññāni katvā devapuraṁ pūresi.",
  "atk-s0513a41:575_0": "Satthā imaṁ dhammadesanaṁ āharitvā ‘‘evaṁ, bhikkhave, pubbepi tathāgato mahāpaññoyevā’’ti vatvā jātakaṁ samodhānesi – ‘‘tadā parisā buddhaparisā ahesuṁ, suppārakapaṇḍito pana ahameva ahosi’’nti.",
  "atk-s0513a41:576_0": "Suppārakajātakavaṇṇanā navamā.",
  "atk-s0513a41:577_0": "Jātakuddānaṁ –",
  "atk-s0513a41:578_0": "Mātuposaka juṇho ca, dhamma udaya pānīyo;",
  "atk-s0513a41:579_0": "Yudhañcayo dasaratho, saṁvaro ca suppārako;",
  "atk-s0513a41:580_0": "Ekādasanipātamhi, saṅgītā nava jātakā.",
  "atk-s0513a41:581_0": "Ekādasakanipātavaṇṇanā niṭṭhitā."
}