{
  "tika-abh06t9:0_0": "9. Navamo paricchedo",
  "tika-abh06t9:1_0": "Puññavipākapaccayaniddeso",
  "tika-abh06t9:2_0": "560.",
  "tika-abh06t9:3_0": "Bāttiṁsa pākacittāni, lokikāneva yāni hi;",
  "tika-abh06t9:4_0": "Etesaṁ pākacittānaṁ, paṭisandhipavattisu.",
  "tika-abh06t9:5_0": "561.",
  "tika-abh06t9:6_0": "Puññāpuññādisaṅkhārā, yathā yesañca paccayā;",
  "tika-abh06t9:7_0": "Bhavādīsu tathā tepi, viññātabbā vibhāvinā.",
  "tika-abh06t9:8_0": "562.",
  "tika-abh06t9:9_0": "Tayo bhavā catasso ca, yoniyo gatipañcakaṁ;",
  "tika-abh06t9:10_0": "Viññāṇaṭṭhitiyo satta, sattāvāsā naveritā.",
  "tika-abh06t9:11_0": "563.",
  "tika-abh06t9:12_0": "Kāme puññābhisaṅkhāra-saññitā aṭṭha cetanā;",
  "tika-abh06t9:13_0": "Navannaṁ pākacittānaṁ, kāme sugatiyaṁ pana.",
  "tika-abh06t9:14_0": "564.",
  "tika-abh06t9:15_0": "Nānākkhaṇikakammūpa-nissayapaccayehi ca;",
  "tika-abh06t9:16_0": "Dvedhā hi paccayā tesaṁ, bhavanti paṭisandhiyaṁ.",
  "tika-abh06t9:17_0": "565.",
  "tika-abh06t9:18_0": "Upekkhāsahitāhetu-manoviññāṇadhātuyā ;",
  "tika-abh06t9:19_0": "Vinā parittapākānaṁ, honti dvedhā pavattiyaṁ.",
  "tika-abh06t9:20_0": "566.",
  "tika-abh06t9:21_0": "Tāyeva cetanā rūpa-bhave dvedhāva paccayā;",
  "tika-abh06t9:22_0": "Pañcannaṁ pākacittānaṁ, bhavanti hi pavattiyaṁ.",
  "tika-abh06t9:23_0": "567.",
  "tika-abh06t9:24_0": "Aṭṭhannaṁ tu parittānaṁ, kāme duggatiyaṁ tathā;",
  "tika-abh06t9:25_0": "Pavatte paccayā honti, na honti paṭisandhiyaṁ.",
  "tika-abh06t9:26_0": "568.",
  "tika-abh06t9:27_0": "Honti vuttappakārāva, kāme sugatiyaṁ tathā;",
  "tika-abh06t9:28_0": "Soḷasannaṁ vipākānaṁ, pavatte paṭisandhiyaṁ.",
  "tika-abh06t9:29_0": "569.",
  "tika-abh06t9:30_0": "Rūpe puññābhisaṅkhārā, rūpāvacarabhūmiyaṁ;",
  "tika-abh06t9:31_0": "Pañcannaṁ pākacittānaṁ, paccayā paṭisandhiyaṁ.",
  "tika-abh06t9:32_0": "570.",
  "tika-abh06t9:33_0": "Hontimāpuññasaṅkhārā, kāme duggatiyaṁ dvidhā;",
  "tika-abh06t9:34_0": "Viññāṇassa panekassa, paccayā paṭisandhiyaṁ.",
  "tika-abh06t9:35_0": "571.",
  "tika-abh06t9:36_0": "Channaṁ pana pavatteva, honti no paṭisandhiyaṁ;",
  "tika-abh06t9:37_0": "Sattannampi bhavanteva, pavatte paṭisandhiyaṁ.",
  "tika-abh06t9:38_0": "572.",
  "tika-abh06t9:39_0": "Kāme sugatiyaṁ tesaṁ, sattannampi tatheva ca;",
  "tika-abh06t9:40_0": "Pavatte paccayā honti, na honti paṭisandhiyaṁ.",
  "tika-abh06t9:41_0": "573.",
  "tika-abh06t9:42_0": "Viññāṇānaṁ catunnampi, tesaṁ rūpabhave tathā;",
  "tika-abh06t9:43_0": "Pavatte paccayā honti, na honti paṭisandhiyaṁ.",
  "tika-abh06t9:44_0": "574.",
  "tika-abh06t9:45_0": "So ca kāmabhaveniṭṭha-rūpādiupaladdhiyaṁ;",
  "tika-abh06t9:46_0": "Aniṭṭharūpādayo pana, brahmaloke na vijjare.",
  "tika-abh06t9:47_0": "575.",
  "tika-abh06t9:48_0": "Tathevāneñjasaṅkhāro , arūpāvacarabhūmiyaṁ;",
  "tika-abh06t9:49_0": "Catunnaṁ pākacittānaṁ, pavatte paṭisandhiyaṁ.",
  "tika-abh06t9:50_0": "576.",
  "tika-abh06t9:51_0": "Evaṁ tāva bhavesvete, paṭisandhipavattisu;",
  "tika-abh06t9:52_0": "Yathā ca paccayā honti, tathā ñeyyā vibhāvinā.",
  "tika-abh06t9:53_0": "577.",
  "tika-abh06t9:54_0": "Eseva ca nayo ñeyyo, yoniādīsu tatridaṁ;",
  "tika-abh06t9:55_0": "Ādito pana paṭṭhāya, mukhamattanidassanaṁ.",
  "tika-abh06t9:56_0": "578.",
  "tika-abh06t9:57_0": "Avisesena puññābhi-saṅkhāro dvibhavesupi;",
  "tika-abh06t9:58_0": "Datvāna paṭisandhiṁ tu, sabbapākaṁ janeti so.",
  "tika-abh06t9:59_0": "579.",
  "tika-abh06t9:60_0": "Tathā catūsu viññeyyo, aṇḍajādīsu yonisu;",
  "tika-abh06t9:61_0": "Bahudevamanussānaṁ, gatīsu dvīsu eva ca.",
  "tika-abh06t9:62_0": "580.",
  "tika-abh06t9:63_0": "Tathā nānattakāyādi-viññāṇānaṁ ṭhitīsupi;",
  "tika-abh06t9:64_0": "Tathā vuttappakārasmiṁ, sattāvāse catubbidhe.",
  "tika-abh06t9:65_0": "581.",
  "tika-abh06t9:66_0": "Evaṁ puññābhisaṅkhāro, bhavādīsu yathārahaṁ;",
  "tika-abh06t9:67_0": "Ekavīsatipākānaṁ, paccayo hoti ca dvidhā.",
  "tika-abh06t9:68_0": "582.",
  "tika-abh06t9:69_0": "Kāme apuññasaṅkhāro, bhave catūsu yonisu;",
  "tika-abh06t9:70_0": "Tīsu gatīsu ekissā, viññāṇaṭṭhitiyāpi ca.",
  "tika-abh06t9:71_0": "583.",
  "tika-abh06t9:72_0": "Sattāvāse panekasmiṁ,",
  "tika-abh06t9:73_0": "Uhoti so paccayo dvidhā;",
  "tika-abh06t9:74_0": "Sattannaṁ pākacittānaṁ,",
  "tika-abh06t9:75_0": "Pavatte paṭisandhiyaṁ.",
  "tika-abh06t9:76_0": "584.",
  "tika-abh06t9:77_0": "Tathevāneñjasaṅkhāro, ekārūpabhave puna;",
  "tika-abh06t9:78_0": "Ekissā yoniyā ceva, ekissā gatiyāpi ca.",
  "tika-abh06t9:79_0": "585.",
  "tika-abh06t9:80_0": "Tīsu cittaṭṭhitīsveva, sattāvāse catubbidhe;",
  "tika-abh06t9:81_0": "Catunnaṁ pākacittānaṁ, dvedhā so hoti paccayo.",
  "tika-abh06t9:82_0": "586.",
  "tika-abh06t9:83_0": "Paṭisandhipavattīnaṁ , vaseneva bhavādisu;",
  "tika-abh06t9:84_0": "Vijānitabbā saṅkhārā, yathā yesañca paccayā.",
  "tika-abh06t9:85_0": "587.",
  "tika-abh06t9:86_0": "Na rūpārūpadhammānaṁ, saṅkanti pana vijjati;",
  "tika-abh06t9:87_0": "Saṅkantibhāve asati, paṭisandhi kathaṁ siyā.",
  "tika-abh06t9:88_0": "588.",
  "tika-abh06t9:89_0": "Natthi cittassa saṅkanti, atītabhavato idha;",
  "tika-abh06t9:90_0": "Tato hetuṁ vinā tassa, pātubhāvo na vijjati.",
  "tika-abh06t9:91_0": "589.",
  "tika-abh06t9:92_0": "Suladdhapaccayaṁ rūpā-rūpamattaṁ tu jāyati;",
  "tika-abh06t9:93_0": "Uppajjamānamevaṁ tu, labhitvā paccayaṁ pana.",
  "tika-abh06t9:94_0": "590.",
  "tika-abh06t9:95_0": "Bhavantaramupetīti, samaññāya pavuccati;",
  "tika-abh06t9:96_0": "Na ca satto na ca jīvo, na attā vāpi vijjati.",
  "tika-abh06t9:97_0": "591.",
  "tika-abh06t9:98_0": "Tayidaṁ pākaṭaṁ katvā, paṭisandhikkamaṁ pana;",
  "tika-abh06t9:99_0": "Dassayissāmahaṁ sādhu, nibodhatha sudubbudhaṁ.",
  "tika-abh06t9:100_0": "592.",
  "tika-abh06t9:101_0": "Atītasmiṁ bhave tassa, āsannamaraṇassa hi;",
  "tika-abh06t9:102_0": "Haritaṁ tālapaṇṇaṁva, pakkhittaṁ ātape pana.",
  "tika-abh06t9:103_0": "593.",
  "tika-abh06t9:104_0": "Sussamāne sarīrasmiṁ, naṭṭhe cakkhundriyādike;",
  "tika-abh06t9:105_0": "Hadayavatthumattasmiṁ, ṭhite kāyappasādike.",
  "tika-abh06t9:106_0": "594.",
  "tika-abh06t9:107_0": "Vatthusannissitaṁ cittaṁ, hoti tasmiṁ khaṇepi ca;",
  "tika-abh06t9:108_0": "Pubbānusevitaṁ kammaṁ, puññaṁ vāpuññameva vā.",
  "tika-abh06t9:109_0": "595.",
  "tika-abh06t9:110_0": "Kammaṁ kammanimittaṁ vā, ālambitvā pavattati;",
  "tika-abh06t9:111_0": "Evaṁ pavattamānaṁ taṁ, viññāṇaṁ laddhapaccayaṁ.",
  "tika-abh06t9:112_0": "596.",
  "tika-abh06t9:113_0": "Avijjāya paṭicchannā-dīnave visaye pana;",
  "tika-abh06t9:114_0": "Taṇhā nameti saṅkhārā, khipanti sahajā pana.",
  "tika-abh06t9:115_0": "597.",
  "tika-abh06t9:116_0": "Na mīyamānaṁ taṇhāya, taṁ santativasā pana;",
  "tika-abh06t9:117_0": "Orimā pana tīramhā, ālambitvāna rajjukaṁ.",
  "tika-abh06t9:118_0": "598.",
  "tika-abh06t9:119_0": "Mātikātikkamovetaṁ , purimaṁ jahati nissayaṁ;",
  "tika-abh06t9:120_0": "Aparaṁ kammasambhūtaṁ, lambitvā vāpi nissayaṁ.",
  "tika-abh06t9:121_0": "599.",
  "tika-abh06t9:122_0": "Taṁ panārammaṇādīhi, paccayehi pavattati;",
  "tika-abh06t9:123_0": "Purimaṁ cavanaṁ ettha, pacchimaṁ paṭisandhi tu.",
  "tika-abh06t9:124_0": "600.",
  "tika-abh06t9:125_0": "Tadetaṁ nāpi purimā, bhavatopi idhāgataṁ;",
  "tika-abh06t9:126_0": "Kammādiñca vinā hetuṁ, pātubhūtaṁ na ceva taṁ.",
  "tika-abh06t9:127_0": "601.",
  "tika-abh06t9:128_0": "Ettha cetassa cittassa, purimā bhavato pana;",
  "tika-abh06t9:129_0": "Idhānāgamanetīta-bhavahetūhi sambhave.",
  "tika-abh06t9:130_0": "602.",
  "tika-abh06t9:131_0": "Paṭighosadīpamuddādī, bhavantettha nidassanā;",
  "tika-abh06t9:132_0": "Yathā āgantvā aññatra, honti saddādihetukā.",
  "tika-abh06t9:133_0": "603.",
  "tika-abh06t9:134_0": "Evameva ca viññāṇaṁ, veditabbaṁ vibhāvinā;",
  "tika-abh06t9:135_0": "Santānabandhato natthi, ekatā vāpi nānatā.",
  "tika-abh06t9:136_0": "604.",
  "tika-abh06t9:137_0": "Sati santānabandhe tu, ekantenekatā siyā;",
  "tika-abh06t9:138_0": "Khīrato dadhisambhūtaṁ, na bhaveyya kadācipi.",
  "tika-abh06t9:139_0": "605.",
  "tika-abh06t9:140_0": "Athāpi pana ekanta-nānatā sā bhaveyya ce;",
  "tika-abh06t9:141_0": "Khīrasāmī naro neva, dadhisāmī bhaveyya so.",
  "tika-abh06t9:142_0": "606.",
  "tika-abh06t9:143_0": "Tasmā ettha panekanta-ekatānānatāpi vā;",
  "tika-abh06t9:144_0": "Na ceva upagantabbā, viññunā samayaññunā.",
  "tika-abh06t9:145_0": "607.",
  "tika-abh06t9:146_0": "Nanu evamasaṅkanti-pātubhāve tassa sati;",
  "tika-abh06t9:147_0": "Ye imasmiṁ manussatta-bhāve khandhābhisambhavā.",
  "tika-abh06t9:148_0": "608.",
  "tika-abh06t9:149_0": "Tesaṁ idha niruddhattā, kammassa phalahetuno;",
  "tika-abh06t9:150_0": "Paratthāgamato ceva, idha tassa katassa hi.",
  "tika-abh06t9:151_0": "609.",
  "tika-abh06t9:152_0": "Aññassa aññato ceva, kammato taṁ phalaṁ siyā;",
  "tika-abh06t9:153_0": "Tasmā na sundaraṁ etaṁ, vidhānaṁ sabbameva ca.",
  "tika-abh06t9:154_0": "Etthāha –",
  "tika-abh06t9:155_0": "610.",
  "tika-abh06t9:156_0": "Santāne yaṁ phalaṁ etaṁ, nāññassa na ca aññato;",
  "tika-abh06t9:157_0": "Bījānaṁ abhisaṅkhāro, etassatthassa sādhako.",
  "tika-abh06t9:158_0": "611.",
  "tika-abh06t9:159_0": "Ekasmiṁ pana santāne, vattamānaṁ phalaṁ pana;",
  "tika-abh06t9:160_0": "Aññassātipi vā neva, aññato vā na hoti taṁ.",
  "tika-abh06t9:161_0": "612.",
  "tika-abh06t9:162_0": "Bījānaṁ abhisaṅkhārā, etassatthassa sādhako;",
  "tika-abh06t9:163_0": "Bījānaṁ abhisaṅkhāre, kate tu madhuādinā.",
  "tika-abh06t9:164_0": "613.",
  "tika-abh06t9:165_0": "Tassa bījassa santāne, paṭhamaṁ laddhapaccayo;",
  "tika-abh06t9:166_0": "Madhuro phalaso tassa, hoti kālantare pana.",
  "tika-abh06t9:167_0": "614.",
  "tika-abh06t9:168_0": "Na hi tāni hi bījāni, abhisaṅkharaṇampi vā;",
  "tika-abh06t9:169_0": "Pāpuṇanti phalaṭṭhānaṁ, evaṁ ñeyyamidampi ca.",
  "tika-abh06t9:170_0": "615.",
  "tika-abh06t9:171_0": "Bālakāle payuttena, vijjāsipposadhādinā;",
  "tika-abh06t9:172_0": "Dīpetabbo ayaṁ vuddha-kālasmiṁ phaladāyinā.",
  "tika-abh06t9:173_0": "616.",
  "tika-abh06t9:174_0": "Evaṁ santepi taṁ kammaṁ, vijjamānampi vā pana;",
  "tika-abh06t9:175_0": "Phalassa paccayo hoti, atha vāvijjamānakaṁ.",
  "tika-abh06t9:176_0": "617.",
  "tika-abh06t9:177_0": "Vijjamānaṁ sace hoti, tappavattikkhaṇe pana;",
  "tika-abh06t9:178_0": "Bhavitabbaṁ vipākena, saddhimeva ca hetunā.",
  "tika-abh06t9:179_0": "618.",
  "tika-abh06t9:180_0": "Atha vāvijjamānaṁ taṁ, niruddhaṁ paccayo bhave;",
  "tika-abh06t9:181_0": "Pavattikkhaṇato pubbe, pacchā niccaphalaṁ siyā.",
  "tika-abh06t9:182_0": "Vuccate –",
  "tika-abh06t9:183_0": "619.",
  "tika-abh06t9:184_0": "Kaṭattā paccayo kammaṁ, tasmā niccaphalaṁ na ca;",
  "tika-abh06t9:185_0": "Pāṭibhogādikaṁ kammaṁ, veditabbaṁ nidassanaṁ.",
  "tika-abh06t9:186_0": "620.",
  "tika-abh06t9:187_0": "Kaṭattāyeva taṁ kammaṁ, phalassa pana paccayo;",
  "tika-abh06t9:188_0": "Na cassa vijjamānattaṁ, tassa vāvijjamānatā.",
  "tika-abh06t9:189_0": "621.",
  "tika-abh06t9:190_0": "Abhidhammāvatāroyaṁ, paramatthapakāsano;",
  "tika-abh06t9:191_0": "Sotabbo pana sotūnaṁ, pītibuddhivivaḍḍhano.",
  "tika-abh06t9:192_0": "Iti abhidhammāvatāre puññavipākapaccayaniddeso nāma",
  "tika-abh06t9:193_0": "Navamo paricchedo."
}