{
  "tika-s0501t5:0_0": "Sāsanapaṭṭhānavibhāvanā",
  "tika-s0501t5:1_0": "89.",
  "tika-s0501t5:1_1": "‘‘Tattha katamaṁ nayasamuṭṭhāna’’ntiādinā ācariyena sabbathā nayasamuṭṭhānaṁ ṭhapitaṁ, amhehi ca ñātaṁ, ‘‘soḷasahārapañcanayaaṭṭhārasamūlapadesu aṭṭhārasa mūlapadā kathaṁ vibhattā, kuhiṁ amhehi daṭṭhabbā’’ti vattabbabhāvato ‘‘tattha aṭṭhārasa mūlapadā kuhiṁ daṭṭhabbā’’tiādi vuttaṁ.",
  "tika-s0501t5:1_2": "Tatthāti tesu soḷasahārapañcanayaaṭṭhārasamūlapadesu aṭṭhārasa mūlapadā kena padena ācariyena vibhattā, kuhiṁ amhehi vitthārato daṭṭhabbāti pucchati.",
  "tika-s0501t5:1_3": "Aṭṭhārasa mūlapadā sāsanapaṭṭhāne mayā vibhattā, tumhehi ca vitthārato sāsanapaṭṭhāne daṭṭhabbāti vissajjeti.",
  "tika-s0501t5:1_4": "Vibhattāyeva hi aṭṭhārasa mūlapadā daṭṭhabbā bhavanti.",
  "tika-s0501t5:1_5": "Aṭṭhakathāyaṁ (netti. aṭṭha.",
  "tika-s0501t5:1_6": "89) pana –",
  "tika-s0501t5:2_0": "‘‘Evaṁ sabbathā nayasamuṭṭhānaṁ vibhajitvā idāni sāsanapaṭṭhānaṁ vibhajanto yasmā saṅgahavārādīsu mūlapadeheva paṭṭhānaṁ saṅgahetvā sarūpato na dassitaṁ, tasmā yathā mūlapadehi paṭṭhānaṁ niddhāretabbaṁ, evaṁ paṭṭhānatopi mūlapadāni niddhāretabbānīti dassanatthaṁ ‘aṭṭhārasa mūlapadā kuhiṁ daṭṭhabbā?",
  "tika-s0501t5:2_1": "Sāsanapaṭṭhāne’ti āhā’’ti –",
  "tika-s0501t5:3_0": "Vuttaṁ.",
  "tika-s0501t5:3_1": "Sāsanapaṭṭhāne aṭṭhārasa mūlapadā daṭṭhabbāti ācariyena vuttā, ‘‘katamaṁ taṁ sāsanapaṭṭhāna’’nti pucchitabbattā ‘‘tattha katamaṁ sāsanapaṭṭhāna’’ntiādi vuttaṁ.",
  "tika-s0501t5:3_2": "Tatthāti tesu aṭṭhārasamūlapadasāsanapaṭṭhānesu katamaṁ taṁ sāsanapaṭṭhānanti idāni mayā niddhāriyamānaṁ bhagavatā desitaṁ saṁkilesabhāgiyādisuttaṁ sāsanapaṭṭhānaṁ nāmāti vissajjeti.",
  "tika-s0501t5:3_3": "Sāsananti pariyattisāsanaṁ.",
  "tika-s0501t5:3_4": "Paṭṭhānanti tassa pariyattisāsanassa saṁkilesabhāgiyatādīhi pakārehi ṭhānaṁ pavattanaṁ paṭṭhānaṁ, taṁdīpanasuttaṁ pana idha paṭṭhānaṁ nāma.",
  "tika-s0501t5:3_5": "Tena vuttaṁ –",
  "tika-s0501t5:3_6": "‘‘saṁkilesabhāgiyaṁ sutta’’ntiādi.",
  "tika-s0501t5:3_7": "Atha vā sāsananti adhisīlaadhicittaadhipaññāsikkhattayaṁ sāsanaṁ nāma, taṁ sikkhattayaṁ patiṭṭhahati etena saṁkilesādināti paṭṭhānaṁ, sikkhattayassa sāsanassa paṭṭhānanti sāsanapaṭṭhānaṁ.",
  "tika-s0501t5:3_8": "Tadādhārabhūtaṁ suttampi ṭhānyūpacārato sāsanapaṭṭhānaṁ nāma.",
  "tika-s0501t5:3_9": "Taṁ sāsanapaṭṭhānasuttaṁ sarūpato dassetuṁ –",
  "tika-s0501t5:4_0": "‘‘Saṁkilesabhāgiyaṁ suttaṁ, vāsanābhāgiyaṁ suttaṁ, nibbedhabhāgiyaṁ suttaṁ, asekkhabhāgiyaṁ suttaṁ, saṁkilesabhāgiyañca vāsanābhāgiyañca suttaṁ, saṁkilesabhāgiyañca nibbedhabhāgiyañca suttaṁ, saṁkilesabhāgiyañca asekkhabhāgiyañca suttaṁ, saṁkilesabhāgiyañca nibbedhabhāgiyañca asekkhabhāgiyañca suttaṁ, saṁkilesabhāgiyañca vāsanābhāgiyañca nibbedhabhāgiyañca suttaṁ, vāsanābhāgiyañca nibbedhabhāgiyañca suttaṁ, taṇhāsaṁkilesabhāgiyaṁ suttaṁ, diṭṭhisaṁkilesabhāgiyaṁ suttaṁ, duccaritasaṁkilesabhāgiyaṁ suttaṁ, taṇhāvodānabhāgiyaṁ suttaṁ, diṭṭhivodānabhāgiyaṁ suttaṁ, duccaritavodānabhāgiyaṁ sutta’’nti –",
  "tika-s0501t5:5_0": "Vuttaṁ.",
  "tika-s0501t5:5_1": "‘‘Tesu suttesu ye saṁkilesādayo bhagavatā vuttā, tesu saṁkilesādīsu saṁkileso kittako’’ti pucchitabbattā ‘‘tattha saṁkileso tividho taṇhāsaṁkileso diṭṭhisaṁkileso duccaritasaṁkileso’’ti vuttaṁ.",
  "tika-s0501t5:5_2": "Tatthāti tesu suttantesu saṁkilesādīsu dhammesu.",
  "tika-s0501t5:5_3": "‘‘Tividhe tasmiṁ saṁkilese taṇhāsaṁkileso katamena kusalena visujjhatī’’ti pucchitabbattā ‘‘tattha taṇhāsaṁkileso samathena visujjhatī’’ti vuttaṁ.",
  "tika-s0501t5:5_4": "Tatthāti tasmiṁ tividhe taṇhāsaṁkilesādike.",
  "tika-s0501t5:5_5": "‘‘So samatho khandhesu katamo khandho’’ti pucchitabbattā ‘‘so samatho samādhikkhandho’’ti vuttaṁ.",
  "tika-s0501t5:5_6": "‘‘Diṭṭhisaṁkileso kena visujjhatī’’ti pucchitabbattā ‘‘diṭṭhisaṁkileso vipassanāya visujjhatī’’ti vuttaṁ.",
  "tika-s0501t5:5_7": "‘‘Sā vipassanā katamo khandho’’ti vattabbattā ‘‘sā vipassanā paññākkhandho’’ti vuttaṁ.",
  "tika-s0501t5:5_8": "‘‘Duccaritasaṁkileso kena visujjhatī’’ti vattabbattā ‘‘duccaritasaṁkileso sucaritena visujjhatī’’ti vuttaṁ.",
  "tika-s0501t5:5_9": "‘‘Taṁ sucaritaṁ katamo khandho’’ti vattabbattā ‘‘taṁ sucaritaṁ sīlakkhandho’’ti vuttaṁ.",
  "tika-s0501t5:5_10": "‘‘Tasmiṁ sīle ṭhitassa puggalassa kiṁ bhavatī’’ti vattabbattā ‘‘tassa sīle patiṭṭhitassā’’tiādi vuttaṁ.",
  "tika-s0501t5:5_11": "Sīle sucaritasaṅkhāte sīlakkhandhe patiṭṭhitassa tassa sīlavantassa puggalassa bhavesu kāmabhavarūpārūpabhavesu āsatti bhavapatthanā yadi uppajjati, evaṁsāyanti evaṁ assa ayanti padacchedo.",
  "tika-s0501t5:5_12": "Evaṁ sati assa sīle patiṭṭhitassa ayaṁ āsatti bhavapatthanā samathavipassanābhāvanāmayapuññakiriyavatthu ca bhavati, ca-saddena dānamayasīlamayapuññakiriyavatthu ca bhavatīti attho saṅgahito.",
  "tika-s0501t5:5_13": "Tatrāti tesu kāmabhavarūpārūpabhavesu upapattiyā saṁvattatīti.",
  "tika-s0501t5:6_0": "‘‘Saṁkilesādayo yehi suttehi dassitā, tāni suttāni kittakānī’’ti vattabbattā ‘‘imāni cattāri suttānī’’tiādi vuttaṁ.",
  "tika-s0501t5:6_1": "Asādhāraṇāni saṁkilesabhāgiyasuttavāsanābhāgiyasuttanibbedhabhāgiyasuttaasekkhabhāgiyasuttāni cattāri suttāni bhavanti, sādhāraṇāni saṁkilesabhāgiyavāsanābhāgiyasutta, saṁkilesabhāgiyanibbedhabhāgiyasutta, saṁkilesabhāgiyaasekkhabhāgiyasutta, vāsanābhāgiyanibbedhabhāgiyasuttāni katāni missitāni cattāri bhavanti.",
  "tika-s0501t5:6_2": "Iti aṭṭha suttāni bhavanti.",
  "tika-s0501t5:6_3": "Tāniyeva vuttappakārāni aṭṭha suttāni bhavanti.",
  "tika-s0501t5:6_4": "Sādhāraṇāni vāsanābhāgiyaasekkhabhāgiyasuttanibbedhabhāgiyaasekkhabhāgiyasutta- saṁkilesabhāgiyavāsanābhāgiyanibbedhabhāgiyasuttasaṁkilesa- bhāgiyavāsanābhāgiyaasekkhabhāgiyasutta- saṁkilesabhāgiyanibbedhabhāgiyaasekkhabhāgiyasutta- vāsanābhāgiyanibbedhabhāgiyaasekkhabhāgiyasutta- saṁkilesabhāgiyavāsanābhāgiyanibbedhabhāgiyaasekkhabhāgiyasutta- nevasaṁkilesabhāgiyanavāsanā- bhāgiyananibbedhabhāgiyanaasekkhabhāgiyasuttāni katāni missitāni aṭṭha suttāni bhavantīti soḷasa suttāni bhavanti.",
  "tika-s0501t5:6_5": "Tesu soḷasasuttesu cattāri ekakāni suttāni ca cattāri dukāni suttāni ca dve tikāni ca pāḷiyaṁ āgatāni, dve dukāni suttāni ca dve tikāni ca dve catukkāni suttāni ca aṭṭhakathāyaṁ (netti. aṭṭha.",
  "tika-s0501t5:6_6": "89) āgatāni.",
  "tika-s0501t5:7_0": "‘‘Yadi paṭṭhānanayena vuttappakārāni soḷasa suttāniyeva vibhattāni, evaṁ sati suttageyyādinavavidhaṁ sakalaṁ pariyattisāsanaṁ paṭṭhānanayena avibhattaṁ bhaveyyā’’ti vattabbattā ‘‘imehi soḷasahi suttehī’’tiādi vuttaṁ.",
  "tika-s0501t5:7_1": "Paṭṭhānanayena vibhattehi soḷasahi imehi suttehi navavidhaṁ sakalaṁ pariyattisuttaṁ paṭṭhānanayena vibhattaṁyeva hutvā bhinnaṁ bhavati.",
  "tika-s0501t5:7_2": "Saṁkilesabhāgiyādipabhedāya gāthāya gāthā anuminitabbā, saṁkilesabhāgiyādipabhedena veyyākaraṇena veyyākaraṇaṁ anuminitabbaṁ.",
  "tika-s0501t5:7_3": "Saṁkilesabhāgiyādipabhedena suttena suttaṁ anuminitabbaṁ bhavatiyevāti.",
  "tika-s0501t5:8_0": "90.",
  "tika-s0501t5:8_1": "‘‘Tesu soḷasasu saṁkilesabhāgiyādīsu suttesu katamaṁ saṁkilesabhāgiyaṁ sutta’’nti pucchitabbattā ‘‘tattha katamaṁ saṁkilesabhāgiyaṁ sutta’’ntiādi vuttaṁ.",
  "tika-s0501t5:8_2": "Tatthāti tesu soḷasasu saṁkilesabhāgiyādīsu suttesu katamaṁ suttaṁ saṁkilesabhāgiyaṁ suttaṁ nāmāti pucchati.",
  "tika-s0501t5:9_0": "‘‘Kāmandhā jālasañchannā, taṇhāchadanachāditā;",
  "tika-s0501t5:10_0": "Pamattabandhanābaddhā, macchāva kumināmukhe;",
  "tika-s0501t5:11_0": "Jarāmaraṇamanventi, vaccho khīrapakova mātara’’nti. –",
  "tika-s0501t5:12_0": "Idaṁ suttaṁ saṁkilesabhāge vācakañāpakabhāvena pavattanato saṁkilesabhāgiyaṁ suttaṁ nāma.",
  "tika-s0501t5:12_1": "Ye sattā kāmandhā kāmena andhā jālasañchannā taṇhāchadanena chāditā, pamattabandhanāya baddhā bandhitabbā, te satte jarāmaraṇaṁ anveti, yathā taṁ kumināmukhe ye macchā gahitā, te macche jarāmaraṇaṁ anveti iva, evaṁ te satte jarāmaraṇaṁ anveti.",
  "tika-s0501t5:12_2": "Khīrapako vaccho mātaraṁ anveti iva, evaṁ te satte jarāmaraṇaṁ anvetīti yojanā kātabbā.",
  "tika-s0501t5:12_3": "Atha vā khīrapako vaccho mātaraṁ anveti iva, kumināmukhe gahitā macchā jarāmaraṇaṁ anventi iva ca, evaṁ ye sattā kāmandhā pamattabandhanāya bandhitabbā, te sattā jarāmaraṇaṁ anventīti yojanā.",
  "tika-s0501t5:13_0": "‘‘Idaṁ suttaṁyevā’’ti vattabbattā –",
  "tika-s0501t5:14_0": "‘‘Cattārimāni, bhikkhave, agatigamanāni.",
  "tika-s0501t5:14_1": "Katamāni cattāri?",
  "tika-s0501t5:14_2": "Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, imāni kho, bhikkhave, cattāri agatigamanāni.",
  "tika-s0501t5:14_3": "Idamavoca bhagavā, idaṁ vatvāna sugato, athāparaṁ etadavoca satthā –",
  "tika-s0501t5:15_0": "‘‘Chandā dosā bhayā mohā, yo dhammaṁ ativattati;",
  "tika-s0501t5:16_0": "Nihīyati tassa yaso, kāḷapakkheva candimā’’ti. –",
  "tika-s0501t5:17_0": "Idaṁ saṁkilesabhāgiyaṁ suttanti –",
  "tika-s0501t5:18_0": "Vuttaṁ.",
  "tika-s0501t5:18_1": "Chandā chandahetunā dosā dosahetunā bhayā bhayahetunā mohā mohahetunā yo rājādiko yo vinayadharādiko vā dhammaṁ sappurisadhammaṁ ativattati atikkamitvā vattati, tassa rājādino vā tassa vinayadharādino vā yaso kitti ca parivāro ca bhogo ca nihīyati.",
  "tika-s0501t5:18_2": "Candimā kāḷapakkhe pabhāya nihīyati iva, evaṁ nihīyatīti yojanā.",
  "tika-s0501t5:19_0": "‘‘Ettakaṁyevā’’ti vattabbattā ‘‘manopubbaṅgamā dhammā…pe…",
  "tika-s0501t5:19_1": "cakkaṁva vahato padanti idaṁ saṁkilesabhāgiyaṁ sutta’’nti vuttaṁ.",
  "tika-s0501t5:19_2": "Attho pākaṭo.",
  "tika-s0501t5:19_3": "Aṭṭhakathāyampi vibhatto.",
  "tika-s0501t5:20_0": "‘‘Middhī yadā hoti mahagghaso ca, niddāyitā samparivattasāyī;",
  "tika-s0501t5:21_0": "Mahāvarāhova nivāpapuṭṭho, punappunaṁ gabbhamupeti mando’’ti. –",
  "tika-s0501t5:22_0": "Idaṁ suttampi saṁkilesabhāge visaye vācakañāpakabhāvena pavattanato saṁkilesabhāgiyaṁ suttaṁ nāma.",
  "tika-s0501t5:22_1": "Nivāpapuṭṭho mahāvarāho gāmasūkaro niddāyitā supanasīlo samparivattasāyī hoti iva, evaṁ yo mando satto yadā mahagghaso hoti, so mando satto middhī thinamiddhābhibhūto hutvā niddāyitā muduphassasayane muduhatthehi parāmasito samparivattasāyī punappunaṁ gabbhaṁ upetīti yojanā.",
  "tika-s0501t5:23_0": "‘‘Ayasāva malaṁ samuṭṭhitaṁ, tatuṭṭhāya tameva khādati;",
  "tika-s0501t5:24_0": "Evaṁ atidhonacārinaṁ, sāni kammāni nayanti duggati’’nti. –",
  "tika-s0501t5:25_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:25_1": "Ayasā ayato samuṭṭhitaṁ jātamalaṁ tatuṭṭhāya tato ayato uṭṭhahitvā tameva ayaṁ khādati iva, evaṁ atidhonacārinaṁ atikkamitvā dhonacāripuggalaṁ sāni sayaṁ katāni akusalakammāni duggatiṁ nayantīti yojanā.",
  "tika-s0501t5:26_0": "‘‘Coro yathā sandhimukhe gahīto, sakammunā haññati bajjhate ca;",
  "tika-s0501t5:27_0": "Evaṁ ayaṁ pecca pajā parattha, sakammunā haññati bajjhate cā’’ti. –",
  "tika-s0501t5:28_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:28_1": "Sandhimukhe rājapurisādīhi gahito coro sakammunā attanā katena corakammena haññati ca bajjhate ca yathā, evaṁ ayaṁ pāpakārinī pajā parattha paraloke pecca sakammunā sayaṁ katena akusalakammunā satthādīhi haññati ca addubandhanādīhi bajjhate cāti yojanā.",
  "tika-s0501t5:29_0": "‘‘Sukhakāmāni bhūtāni, yo daṇḍena vihiṁsati;",
  "tika-s0501t5:30_0": "Attano sukhamesāno, pecca so na labhate sukha’’nti. –",
  "tika-s0501t5:31_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:31_1": "Attano sukhaṁ esāno esamāno yo satto aññāni sukhakāmāni bhūtāni daṇḍena vihiṁsati, so hiṁsako satto paraloke pecca sukhaṁ na labhatīti yojanā.",
  "tika-s0501t5:32_0": "‘‘Gunnaṁ ce taramānānaṁ, jimhaṁ gacchati puṅgavo;",
  "tika-s0501t5:33_0": "Sabbā tā jimhaṁ gacchanti, nette jimhaṁ gate sati.",
  "tika-s0501t5:34_0": "‘‘Evameva manussesu, yo hoti seṭṭhasammato;",
  "tika-s0501t5:35_0": "So ce adhammaṁ carati, pageva itarā pajā;",
  "tika-s0501t5:36_0": "Sabbaṁ raṭṭhaṁ dukkhaṁ seti, rājā ce hoti adhammiko’’ti. –",
  "tika-s0501t5:37_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:37_1": "Nadiṁ taramānānaṁ gunnaṁ puṅgavo jimhaṁ ce gacchati, evaṁ nette jimhaṁ gate sati sabbā tā gāviyo jimhaṁ gacchanti yathā, evameva manussesu yo rājā seṭṭhasammato, so rājā adhammaṁ carati, evaṁ raññe adhammaṁ carante sati itarā pajā pageva paṭhamameva adhammaṁ carati.",
  "tika-s0501t5:37_2": "Rājā adhammiko ce hoti, evaṁ raññe adhammike sati sabbaṁ raṭṭhaṁ dukkhaṁ setīti yojanā.",
  "tika-s0501t5:38_0": "‘‘Sukiccharūpā vatime manussā, karonti pāpaṁ upadhīsu rattā;",
  "tika-s0501t5:39_0": "Gacchanti te bahujanasannivāsaṁ, nirayaṁ avīciṁ kaṭukaṁ bhayānaka’’nti. –",
  "tika-s0501t5:40_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:40_1": "Ye manussā upadhīsu kāmaguṇūpadhīsu rattā rāgābhibhūtā hutvā pāpaṁ akusalakammaṁ karonti, ime pāpakammakarā manussā sukiccharūpā vata suṭṭhu kicchāpannarūpā vata bhavanti, te pāpakammakarā manussā kaṭukaṁ bhayānakaṁ bahujanasannivāsaṁ nirayaṁ avīciṁ gacchantīti yojanā.",
  "tika-s0501t5:41_0": "‘‘Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "tika-s0501t5:42_0": "Sakkāro kāpurisaṁ hanti, gabbho assatariṁ yathā’’ti. –",
  "tika-s0501t5:43_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:43_1": "Phalaṁ kadaliyā phalaṁ kadaliṁ ve ekantena hanti yathā, phalaṁ veḷuṁ ve ekantena hanti yathā, phalaṁ naḷaṁ ve ekantena hanti yathā, gabbho assatariṁ mātaraṁ ve ekantena hanti yathā, evaṁ sakkāro kāpurisaṁ ve ekantena hantīti yojanā.",
  "tika-s0501t5:44_0": "‘‘Kodhamakkhagaru bhikkhu, lābhasakkāragāravo;",
  "tika-s0501t5:45_0": "Sukhette pūtibījaṁva, saddhamme na virūhatī’’ti. –",
  "tika-s0501t5:46_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:46_1": "Sukhette sundare khettepi khittaṁ pūtibījaṁ na ruhati iva, evaṁ yo bhikkhu lābhasakkāragāravo kodhaṁ kujjhanalakkhaṇaṁ kodhaṁ, makkhaṁ paraguṇasīlamakkhanalakkhaṇaṁ makkhañca garuṁ katvā carati, so caranto bhikkhu saddhammasmiṁ na ruhatīti yojanā.",
  "tika-s0501t5:47_0": "91.",
  "tika-s0501t5:47_1": "‘‘Idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca pajānāmi…pe…",
  "tika-s0501t5:47_2": "iti me suta’’nti idaṁ suttampi saṁkilesabhāgiyaṁ suttaṁ nāma.",
  "tika-s0501t5:47_3": "Bhikkhave idha sāsane, loke vā ahaṁ ekaccaṁ puggalaṁ paduṭṭhacittaṁ mama cetasā tassa ceto cittaṁ paricca paricchinditvā buddhacakkhunā evaṁ pajānāmi.",
  "tika-s0501t5:47_4": "‘‘Kathaṁ pajānāmī’’ti ce puccheyya, yañca paṭipadaṁ paṭipanno, yañca maggaṁ samāruḷho ayaṁ puggalo yathā yāya duppaṭipadāya yena dummaggena iriyati pavattati, tāya duppaṭipadāya tena dummaggena imamhi imasmiṁ samaye duppaṭipajjanakāle ayaṁ duppaṭipannaṁ paṭipanno dummaggasamāruḷho puggalo ce kālaṁ kareyya, evaṁ sati ābhataṁ vatthu nikkhittaṁ yathā, evaṁ niraye nikkhitto.",
  "tika-s0501t5:47_5": "Taṁ kissa hetu?",
  "tika-s0501t5:47_6": "Bhikkhave assa puggalassa cittaṁ paduṭṭhaṁ padositaṁ hi yasmā hoti, tasmā nikkhitto.",
  "tika-s0501t5:47_7": "Evaṁ idha sāsane, loke vā cetopadosahetu ca pana ekacce sattā puggalā kāyassa bhedā paraṁ maraṇā apāyaṁ duggatiṁ vinipātaṁ upapajjantīti pajānāmīti.",
  "tika-s0501t5:47_8": "Etamatthaṁ bhagavā avoca.",
  "tika-s0501t5:47_9": "Tattha tasmiṁ sutte etaṁ ‘‘paduṭṭhacittaṁ ñatvāna…pe…",
  "tika-s0501t5:47_10": "nirayaṁ so upapajjatī’’ti gāthāvacanaṁ iti evaṁ vuccati.",
  "tika-s0501t5:48_0": "Satthā idha sāsane, loke vā paduṭṭhacittaṁ ekaccaṁ puggalaṁ ñatvāna bhikkhūnaṁ santike etamatthaṁ byākāsi.",
  "tika-s0501t5:48_1": "Imamhi imasmiṁ samaye ayaṁ puggalo ce kālaṁ kayirātha, evaṁ sati paduṭṭhacittasamaṅgī hi nirayasmiṁ upapajjeyya, puggalassa cittaṁ padūsitaṁ hi yasmā hoti, tasmā upapajjeyya, cetopadosahetu sattā duggatiṁ gacchanti ābhataṁ vatthuṁ nikkhipeyya yathā, evamevaṁ tathāvidho duppañño so padosacitto puggalo kāyassa bhedā paraṁ maraṇā nirayaṁ upapajjatīti ayampi attho bhagavatā vutto, iti me mayā sutanti yojanā.",
  "tika-s0501t5:49_0": "‘‘Sace bhāyatha dukkhassa, sace vo dukkhamappiyaṁ;",
  "tika-s0501t5:50_0": "Mākattha pāpakaṁ kammaṁ, āvi vā yadi vā raho.",
  "tika-s0501t5:51_0": "‘‘Sace ca pāpakaṁ kammaṁ, karissatha karotha vā;",
  "tika-s0501t5:52_0": "Na vo dukkhā pamutyatthi, upeccapi palāyata’’nti. –",
  "tika-s0501t5:53_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:53_1": "Sappurisā tumhe dukkhassa jātidukkhajarādukkhabyādhidukkhamaraṇadukkhaapāyadukkha- atītavaṭṭamūlakadukkhaanāgatavaṭṭamūlakadukkhapaccuppannāhāramūlakadukkhāti aṭṭhavidhassa dukkhassa sace bhāyatha, vo tumhehi dukkhaṁ tathā aṭṭhavidhaṁ dukkhaṁ sace appiyaṁ, evaṁ sati āvi vā yadi raho vā pāpakaṁ kammaṁ mākattha mā akattha.",
  "tika-s0501t5:53_2": "Sappurisā tumhe āvi vā yadi raho vā pāpakaṁ kammaṁ sace karissatha vā sace karotha vā, evaṁ sati upeccapi sañciccāpi palāyataṁ palāyantānaṁ vo tumhākaṁ dukkhā aṭṭhavidhā dukkhato pamutti muccanaṁ natthevāti yojanā.",
  "tika-s0501t5:54_0": "‘‘Adhammena dhanaṁ laddhā, musāvādena cūbhayaṁ;",
  "tika-s0501t5:55_0": "Mameti bālā maññanti, taṁ kathaṁ nu bhavissati.",
  "tika-s0501t5:56_0": "‘‘Antarāyā su bhavissanti, sambhatassa vinassati;",
  "tika-s0501t5:57_0": "Matā saggaṁ na gacchanti, nanu ettāvatā hatā’’ti. –",
  "tika-s0501t5:58_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:58_1": "Ye bālā adhammena ca musāvādena ca dhanaṁ saviññāṇāviññāṇaṁ sabbaṁ labhitabbaṁ dhanaṁ laddhā ubhayaṁ dhanaṁ ‘‘mama dhana’’nti maññanti, tesaṁ bālānaṁ taṁ ubhayaṁ dhanaṁ kathaṁ kena nu pakārena bhavissati, adhammena sambhatattā ciraṭṭhitikaṁ na hoti.",
  "tika-s0501t5:58_2": "Antarāyā rājantarāyādayo antarāyā tesaṁ bālānaṁ bhavissanti.",
  "tika-s0501t5:58_3": "Yena adhammavohārādikena yaṁ dhanaṁ sambhataṁ, assa adhammavohārādikassa taṁ sambhataṁ dhanaṁ vinassati.",
  "tika-s0501t5:58_4": "Matā marantā te bālā saggaṁ sugatiṁ na gacchanti.",
  "tika-s0501t5:58_5": "Sugati hi sobhanehi bhogehi aggoti ‘‘saggo’’ti adhippetā .",
  "tika-s0501t5:58_6": "Ettāvatā ettakena diṭṭhadhammikasamparāyikānaṁ attahitānaṁ hāyanena te bālā hatā vinaṭṭhā bhavanti nanūti yojanā.",
  "tika-s0501t5:59_0": "‘‘Kathaṁ khaṇati attānaṁ, kathaṁ mittehi jīrati;",
  "tika-s0501t5:60_0": "Kathaṁ vivaṭṭate dhammā, kathaṁ saggaṁ na gacchati’’.",
  "tika-s0501t5:61_0": "‘‘Lobhā khaṇati attānaṁ, luddho mittehi jīrati;",
  "tika-s0501t5:62_0": "Lobhā vivaṭṭate dhammā, lobhā saggaṁ na gacchatī’’ti. –",
  "tika-s0501t5:63_0": "Idaṁ suttampi saṁkilesabhāgiyaṁ suttaṁ nāma. Yojanattho pākaṭo.",
  "tika-s0501t5:64_0": "‘‘Caranti bālā dummedhā, amitteneva attanā;",
  "tika-s0501t5:65_0": "Karontā pāpakaṁ kammaṁ, yaṁ hoti kaṭukapphalaṁ.",
  "tika-s0501t5:66_0": "‘‘Na taṁ kammaṁ kataṁ sādhu, yaṁ katvā anutappati;",
  "tika-s0501t5:67_0": "Yassa assumukho rodaṁ, vipākaṁ paṭisevatī’’ti. –",
  "tika-s0501t5:68_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:68_1": "Dummedhā nippaññā bālā amittena pāpakaṁ kammaṁ kataṁ iva, evaṁ attanā kaṭukapphalaṁ yaṁ kammaṁ kataṁ hoti, taṁ pāpakaṁ kataṁ kammaṁ karontā caranti.",
  "tika-s0501t5:68_2": "Yaṁ kammaṁ katvā karonto pacchā anutappati, taṁ kataṁ kammaṁ na sādhu.",
  "tika-s0501t5:68_3": "Yassa kammassa vipākaṁ rodaṁ rudanto assumukho paṭisevati, taṁ kataṁ kammaṁ na sādhūti yojanā.",
  "tika-s0501t5:69_0": "‘‘Dukkaraṁ duttitikkhañca…pe…",
  "tika-s0501t5:69_1": "avītarāgo’’ti idaṁ suttampi saṁkilesabhāgiyaṁ suttaṁ nāma.",
  "tika-s0501t5:69_2": "Suttattho aṭṭhakathāyaṁ vitthārato vutto.",
  "tika-s0501t5:70_0": "‘‘Appameyyaṁ paminanto, kodha vidvā vikappaye;",
  "tika-s0501t5:71_0": "Appameyyaṁ pamāyinaṁ, nivutaṁ taṁ maññe akissava’’nti. –",
  "tika-s0501t5:72_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:72_1": "Idha sāsane appameyyaṁ appameyyaguṇaṁ khīṇāsavaṁ puggalaṁ ‘‘ayaṁ khīṇāsavo puggalo ettakasīlo ettakasamādhi ettakapañño’’ti paminanto ko puthujjano vikappaye.",
  "tika-s0501t5:72_2": "Appameyyaṁ khīṇāsavapuggalaṁ pamāyinaṁ pamāyantaṁ taṁ puthujjanaṁ ayaṁ nivutaṁ avakujjapaññaṁ akissavaṁ apaññanti maññe maññāmīti yojanā.",
  "tika-s0501t5:73_0": "‘‘Purisassa hi jātassa, kuṭhārī jāyate mukhe;",
  "tika-s0501t5:74_0": "Yāya chindati attānaṁ, bālo dubbhāsitaṁ bhaṇaṁ.",
  "tika-s0501t5:75_0": "‘‘Na hi satthaṁ sunisitaṁ, visaṁ halāhalaṁ iva;",
  "tika-s0501t5:76_0": "Evaṁ viraddhaṁ pāteti, vācā dubbhāsitā yathā’’ti. –",
  "tika-s0501t5:77_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:77_1": "Dubbhāsitaṁ ariyūpavādasaṅkhātaṁ pharusavācaṁ bhaṇaṁ bhaṇanto bālo duṭṭho puriso yāya kuṭhārīsadisiyā dubbhāsitavācāya attānaṁ chindati, sā kuṭhārīsadisī dubbhāsitavācā jātassa purisassa mukhe jāyate jāyati, sā dubbhāsitavācā mukhe jāyati iva, evaṁ sunisitaṁ satthaṁ mukhe na jāyati, yathā halāhalaṁ visaṁ mukhe na jāyati, dubbhāsitā vācā apāyesu viraddhaṁ puggalaṁ pāteti yathā, evaṁ sunisitaṁ satthaṁ apāyesu na pāteti, halāhalaṁ visaṁ apāyesu na pātetīti yojanā.",
  "tika-s0501t5:78_0": "92.",
  "tika-s0501t5:79_0": "‘‘Yo nindiyaṁ pasaṁsati, taṁ vā nindati yo pasaṁsiyo;",
  "tika-s0501t5:80_0": "Vicināti mukhena so kaliṁ, kalinā tena sukhaṁ na vindati.",
  "tika-s0501t5:81_0": "‘‘Appamatto ayaṁ kali, yo akkhesu dhanaparājayo;",
  "tika-s0501t5:82_0": "Sabbassāpi sahāpi attanā, ayameva mahantataro kali;",
  "tika-s0501t5:83_0": "Yo sugatesu manaṁ padosaye.",
  "tika-s0501t5:84_0": "‘‘Sataṁ sahassānaṁ nirabbudānaṁ, chattiṁsatī pañca ca abbudāni;",
  "tika-s0501t5:85_0": "Yamariyagarahī nirayaṁ upeti, vācaṁ manañca paṇidhāya pāpaka’’nti. –",
  "tika-s0501t5:86_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:86_1": "Yo puggalo nindiyaṁ duccaraṁ dussīlaṁ puggalaṁ pasaṁsati, so pasaṁsako puggalo mukhena kaliṁ vicināti upacināti, tena kalinā sukhaṁ na vindati.",
  "tika-s0501t5:86_2": "Yo sucārī sīlavā puggalo pasaṁsiyo hoti, taṁ vā sucāriṁ vā sīlavantaṁ puggalaṁ yo puggalo nindati, so nindanto puggalo mukhena kaliṁ vicināti upacināti, tena kalinā sukhaṁ na vindati.",
  "tika-s0501t5:87_0": "Attanā sahāpi sabbassa dhanassa vasenapi akkhesu yo dhanaparājayo bhavati, ayaṁ kali ayaṁ dhanaparājayo appamatto hoti.",
  "tika-s0501t5:87_1": "Yo puggalo sugatesu manaṁ padosaye, tassa puggalassa yo kali bhavati, ayameva kali mahantataro hoti.",
  "tika-s0501t5:88_0": "Kasmā?",
  "tika-s0501t5:88_1": "Vācañca manañca paṇidhāya ariyagarahī puggalo yaṁ kālaṁ pāpakaṁ nirayaṁ upeti, so kālo ‘‘sataṁ sahassānaṁ nirabbudānañca chattiṁsa nirabbudāni ca pañca abbudāni ca yasmiṁ kāle gaṇīyantī’’ti tena kālena samo hoti, tasmā mahantataro hotīti yojanā.",
  "tika-s0501t5:89_0": "‘‘Yo lobhaguṇe anuyutto…pe…",
  "tika-s0501t5:90_0": "Gacchasi kho papataṁ ciraratta’’nti. –",
  "tika-s0501t5:91_0": "Idaṁ suttampi saṁkilesabhāgiyaṁ suttaṁ nāma.",
  "tika-s0501t5:91_1": "Yo puggalo lobhaguṇe anuyutto anu punappunaṁ yutto hoti, so puggalo aññe puggale vacasā paribhāsati, assaddho kadariyo avadaññū buddhānaṁ ovādaññū na hoti, maccharī pesuṇiyaṁ pesuṇiyasmiṁ anuyutto hoti.",
  "tika-s0501t5:92_0": "Mukhadugga mukhavisama vibhūta vigatabhūta anariya bhūnahu buddhivināsaka pāpaka dukkaṭakāri purisanta purisalāmaka kali alakkhi avajātaputta tvaṁ nerayiko asi.",
  "tika-s0501t5:92_1": "Idha idāni bahubhāṇī mā hohi.",
  "tika-s0501t5:93_0": "Ahitāya rajaṁ attani mā ākirasi mā pakkhipasi.",
  "tika-s0501t5:93_1": "Kibbisakāri tvaṁ sante khīṇāsave puggale garahasi, bahūni duccaritāni kammāni carasi, caritvā tvaṁ cirarattaṁ racanavirahitaṁ papataṁ narakaṁ nirayaṁ gacchasi kho ekaṁsenāti yojanā.",
  "tika-s0501t5:94_0": "Nānāvidhaṁ saṁkilesabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ vāsanābhāgiyaṁ sutta’’nti pucchitabbattā ‘‘tattha katamaṁ vāsanābhāgiyaṁ sutta’’ntiādi vuttaṁ.",
  "tika-s0501t5:94_1": "Tatthāti tesu soḷasasu saṁkilesabhāgiyādīsu suttesu katamaṁ suttaṁ vāsanābhāgiyaṁ suttaṁ nāmāti pucchati.",
  "tika-s0501t5:94_2": "‘‘Manopubbaṅgamā dhammā…pe…",
  "tika-s0501t5:94_3": "chāyāva anapāyinī’’ti idaṁ vāsanābhāge puññabhāge visaye vācakañāpakabhāvena pavattanato vāsanābhāgiyaṁ suttaṁ nāma.",
  "tika-s0501t5:94_4": "Attho pākaṭo.",
  "tika-s0501t5:95_0": "93.",
  "tika-s0501t5:95_1": "‘‘Mahānāmo sakko bhagavantaṁ etadavoca…pe…",
  "tika-s0501t5:95_2": "apāpikā kālaṅkiriyā’’ti idaṁ suttampi vāsanābhāge puññabhāge visaye vācakañāpakabhāvena pavattanato vāsanābhāgiyaṁ suttaṁ nāma.",
  "tika-s0501t5:95_3": "Attho pākaṭo.",
  "tika-s0501t5:96_0": "‘‘Sukhakāmāni bhūtāni, yo daṇḍena na hiṁsati;",
  "tika-s0501t5:97_0": "Attano sukhamesāno, pecca so labhate sukha’’nti. –",
  "tika-s0501t5:98_0": "Idaṁ suttampi vāsanābhāgiyaṁ suttaṁ nāma. Attho pākaṭo.",
  "tika-s0501t5:99_0": "‘‘Gunnaṁ ce taramānānaṁ…pe…",
  "tika-s0501t5:99_1": "rājā ce hoti dhammiko’’ti idaṁ suttampi vāsanābhāgiyaṁ suttaṁ nāma.",
  "tika-s0501t5:99_2": "Attho pākaṭo.",
  "tika-s0501t5:100_0": "94.",
  "tika-s0501t5:100_1": "‘‘Bhagavā sāvatthiyaṁ viharati…pe…",
  "tika-s0501t5:100_2": "evaṁ pajānātī’’ti idaṁ suttampi vāsanā…pe…",
  "tika-s0501t5:100_3": "suttaṁ nāma.",
  "tika-s0501t5:100_4": "Attho pākaṭo.",
  "tika-s0501t5:101_0": "‘‘Kasmā bhagavā janapadacārikaṁ caratī’’ti puccheyya, sattahi kāraṇehi buddhā bhagavanto janapadacārikaṁ caranti.",
  "tika-s0501t5:101_1": "Katamehi sattahi?",
  "tika-s0501t5:101_2": "Desantaragatānaṁ veneyyānaṁ vinayanatthaṁ, tatra ṭhitānaṁ ussukkasamuppādanatthaṁ, sāvakānaṁ ekasmiṁ ṭhāne nibaddhavāsanivāraṇatthaṁ, attano ca tattha nibaddhavāse anāsaṅgadassanatthaṁ, sambuddhavasitaṭṭhānatāya desānaṁ cetiyabhāvasampādanatthaṁ, bahūnaṁ sattānaṁ dassanūpasaṅkamanādīhi puññoghappasavanatthaṁ, avuṭṭhiādiupaddavūpasamanatthañcāti imehi sattahi kāraṇehi buddhā bhagavanto janapadacārikaṁ carantīti janapadacaraṇakāraṇaṁ veditabbaṁ.",
  "tika-s0501t5:102_0": "‘‘Ekapupphaṁ cajitvāna, sahassaṁ kappakoṭiyo;",
  "tika-s0501t5:103_0": "Deve ceva manusse ca, sesena parinibbuto’’ti. –",
  "tika-s0501t5:104_0": "Idaṁ suttampi vāsanābhāgiyaṁ suttaṁ nāma. Sahassaṁ kappakoṭiyoti sahassaṁ attabhāvato koṭiyo.",
  "tika-s0501t5:105_0": "‘‘Assatthe haritobhāse, saṁvirūḷhamhi pādape;",
  "tika-s0501t5:106_0": "Ekaṁ buddhagataṁ saññaṁ, alabhiṁhaṁ patissato.",
  "tika-s0501t5:107_0": "‘‘Ajja tiṁsaṁ tato kappā, nābhijānāmi duggatiṁ;",
  "tika-s0501t5:108_0": "Tisso vijjā sacchikatā, tassā saññāya vāsanā’’ti. –",
  "tika-s0501t5:109_0": "Idaṁ suttampi vāsanābhāgiyaṁ suttaṁ nāma. Haritobhāseti haritaobhāse. Alabhiṁhanti ahaṁ alabhiṁ.",
  "tika-s0501t5:110_0": "‘‘Piṇḍāya kosalaṁ puraṁ…pe…",
  "tika-s0501t5:110_1": "vipāko hoti acintiyo’’ti idaṁ suttampi vāsanābhāgiyaṁ suttaṁ nāma.",
  "tika-s0501t5:110_2": "Aggapuggalo anukampako taṇhānighātako muni sambuddho purebhattaṁ piṇḍāya piṇḍaṁ paṭiggaṇhituṁ kosalaṁ puraṁ pāvisi.",
  "tika-s0501t5:111_0": "Yassa purisassa hatthe sabbapupphehi alaṅkato vaṭaṁsako pupphavaṭaṁsakova atthi, so ayaṁ puriso rājamaggena kosalapuraṁ pavisantaṁ bhikkhusaṅghapurakkhataṁ devamānusapūjitaṁ sambuddhaṁ addasa, disvā haṭṭho cittaṁ pasādesi;",
  "tika-s0501t5:111_1": "pasādetvā sambuddhaṁ upasaṅkami.",
  "tika-s0501t5:112_0": "Upasaṅkamitvā so ayaṁ pasanno hutvā surabhiṁ vaṇṇavantaṁ manoramaṁ taṁ vaṭaṁsakaṁ sambuddhassa sehi pāṇībhi upanāmesi.",
  "tika-s0501t5:113_0": "Tato buddhassa lapanantarā lapanassa vadanassa antarā aggisikhā vaṇṇā sahassaraṁsi okkā pabhā nikkhami, abbhā vijju nikkhamati iva, evaṁ ānanā sahassaraṁsi nikkhamitvā ādiccabandhuno sīse tikkhattuṁ padakkhiṇaṁ karitvāna parivaṭṭetvā muddhani antaradhāyatha.",
  "tika-s0501t5:114_0": "Ānando acchariyaṁ abbhutaṁ lomahaṁsanaṁ idaṁ pāṭihāriyaṁ disvā cīvaraṁ ekaṁsaṁ karitvā etaṁ abravi –",
  "tika-s0501t5:114_1": "‘‘mahāmuni, sitakammassa hetu ko?",
  "tika-s0501t5:114_2": "Taṁ hetuṁ byākarohi, dhammāloko bhavissatī’’ti.",
  "tika-s0501t5:115_0": "Yassa bhagavato sabbadhammesu ñāṇaṁ sadā pavattati, kaṅkhāvitaraṇo muni so bhagavā kaṅkhiṁ vematikaṁ ānandaṁ theraṁ etaṁ abravi.",
  "tika-s0501t5:115_1": "Ānanda, yo sopuriso mayi cittaṁ pasādayi, so puriso caturāsītikappāni duggatiṁ na gamissati, devesu devasobhaggaṁ dibbaṁ rajjaṁ pasāsitvā manujesu raṭṭhe sakalaraṭṭhe manujindo rājā bhavissati.",
  "tika-s0501t5:115_2": "So puriso carimaṁ pabbajitvā, dhammataṁ sacchikatvā ca dhutarāgo vaṭaṁsako nāma paccekabuddho bhavissati.",
  "tika-s0501t5:116_0": "Tathāgate vā sammāsambuddhe vā paccekasambuddhe vā tassa tathāgatassa sāvake vā citte pasannamhi dakkhiṇā appakā nāma natthi.",
  "tika-s0501t5:117_0": "Buddhā evaṁ ettakāti acintiyā bhavanti.",
  "tika-s0501t5:117_1": "Buddhadhammā buddhaguṇā evaṁ ettakāti acintiyā bhavanti, acintiye pasannānaṁ vipāko puññavipāko evaṁ ettakoti acintiyo hotīti etaṁ abravīti yojanā.",
  "tika-s0501t5:118_0": "96.",
  "tika-s0501t5:118_1": "‘‘Idhāhaṁ , bhikkhave, ekaccaṁ puggalaṁ…pe…",
  "tika-s0501t5:118_2": "ayampi attho vutto bhagavatā iti me suta’’nti idaṁ suttampi vāsanābhāgiyaṁ suttaṁ nāma.",
  "tika-s0501t5:118_3": "Bhikkhave, idha imasmiṁ sāsane ahaṁ ekaccaṁ puggalaṁ evaṁ mama cetasā ekaccassa puggalassa ceto cittaṁ paricca buddhacakkhunā evaṁ pajānāmi, yathā yena pakārena ayaṁ puggalo yañca dānādipaṭipadaṁ paṭipanno, yañca dassanādimaggaṁ samāruḷho hutvā taṁ paṭipadaṁ, maggañca iriyati pavatteti, imamhi imasmiñca samaye ayaṁ puggalo ce kālaṁ kareyya, evaṁ sati ābhataṁ vatthuṁ nikkhipati yathā, evaṁ tāya paṭipadāya tena maggena sagge attanikkhitto bhave.",
  "tika-s0501t5:118_4": "Taṁ kissa hetu?",
  "tika-s0501t5:118_5": "Bhikkhave, assa puggalassa cittaṁ hi yasmā pasannaṁ pasāditaṁ, tasmā nikkhitto bhave.",
  "tika-s0501t5:118_6": "Idha sāsane, loke vā ekacce sattā puggalā kāyassa bhedā paraṁ maraṇā sugatiṁ saggaṁ lokaṁ cetopasādahetu kho pana upapajjantīti evaṁ ahaṁ pajānāmīti bhagavā etamatthaṁ avoca.",
  "tika-s0501t5:118_7": "Tattha tasmiṁ atthe saṅgahavasena pavattaṁ etaṁ ‘‘pasannacittaṁ ñatvāna…pe…",
  "tika-s0501t5:118_8": "saggaṁ so upapajjatī’’ti gāthāvacanaṁ vuccati.",
  "tika-s0501t5:118_9": "Ayampi attho bhagavatā vutto, iti me mayā sutanti yojanā.",
  "tika-s0501t5:119_0": "‘‘Suvaṇṇacchadanaṁ nāvaṁ…pe…",
  "tika-s0501t5:119_1": "etādisaṁ katapuññā labhi’’nti idaṁ suttampi vāsanābhāgiyaṁ suttaṁ nāma.",
  "tika-s0501t5:119_2": "Nāri devadhītā suvaṇṇacchadanaṁ suvaṇṇālaṅkārehi chāditaṁ nāvaṁ āruyha tiṭṭhasi, pokkharaṇiṁ devapokkharaṇiṁ ogāhasi, padumaṁ pāṇinā chindasi.",
  "tika-s0501t5:120_0": "Devate kena kammena te tava tādiso vaṇṇo tādiso ānubhāvo tādisī juti bhavati, devate te tava ye keci bhogā manasā icchitā bhavanti, te bhogā ca kena kammena uppajjanti.",
  "tika-s0501t5:120_1": "Devate me pucchitā tvaṁ saṁsa saṁsāhi idaṁ sabbaṁ kissa kammassa ca phalanti sakko pucchati.",
  "tika-s0501t5:121_0": "Devarājena pucchitā sā devadhītā attamanā hutvā pañhaṁ puṭṭhā sakkassa byākāsi.",
  "tika-s0501t5:121_1": "Devarājā addhānaṁ dīghamaggaṁ paṭipannā ahaṁ yasassino kassapassa bhagavato manoramaṁ thūpaṁ addassaṁ, disvā tattha thūpe cittaṁ pasādesiṁ.",
  "tika-s0501t5:121_2": "Pasannāhaṁ sehi pāṇīhi padumapupphehi pūjesiṁ.",
  "tika-s0501t5:121_3": "Tasseva kammassa idaṁ sabbaṁ phalaṁ vipāko bhave.",
  "tika-s0501t5:121_4": "Katapuññāhaṁ etādisaṁ phalaṁ alabhinti sakkassa byākāsi.",
  "tika-s0501t5:121_5": "Iti me sutanti mahāmoggallāno vadatīti yojanā.",
  "tika-s0501t5:122_0": "‘‘Yathāniddhāritasuttāniyeva vāsanābhāgiyasuttāni paripuṇṇānī’’ti vattabbattā ‘‘dānakathā sīlakathā saggakathā puññakathā puññavipākakathāti idaṁ vāsanābhāgiya’’ntiādi vuttaṁ.",
  "tika-s0501t5:122_1": "Tattha yāya desanāya dānañca dānaphalañca dassitaṁ, sā desanā dānakathā nāma.",
  "tika-s0501t5:122_2": "Yāya desanāya sīlañca sīlaphalañca dassitaṁ, sā desanā sīlakathā nāma.",
  "tika-s0501t5:122_3": "Yāya desanāya saggā ca saggesu nibbattāpakañca kammaṁ dassitaṁ, sā saggakathā nāma.",
  "tika-s0501t5:122_4": "Yāya desanāya dānasīlabhāvanādivasena dasavidhaṁ puññakammaṁ dassitaṁ, sā puññakathā nāma.",
  "tika-s0501t5:122_5": "Yāya desanāya tādisassa puññakammassa vividho ayaṁ vipāko imassa puññassa vipākoti niyametvā dassito, sā puññavipākakathā nāma.",
  "tika-s0501t5:123_0": "Dasabaladharānaṁ sammāsambuddhānaṁ uddissakatesu sarīradhātuṁ abbhantare ṭhapetvā paṁsūhi katesu thūpesu ye narā pasannā, te narā tattha thūpe kāraṁ puññaṁ katvā saggesu uppajjitvā pamodantīti yojanā.",
  "tika-s0501t5:123_1": "Idaṁ suttaṁ vā…pe… suttaṁ.",
  "tika-s0501t5:124_0": "97.Devaputtasarīravaṇṇā devaputtasarīrasadisavaṇṇā subhagasaṇṭhiti sobhaggayuttasaṇṭhānā sabbe janā udakena paṁsuṁ temetvā thūpaṁ vaḍḍhetha, so ayaṁ thūpo kassa puggalassa thūpoti pucchati.",
  "tika-s0501t5:125_0": "Sugatte sundaragatte devate tasmiṁ thūpe pasannā ime devamanujā kāraṁ puññaṁ karontā hutvā jarāmaraṇato pamuccare.",
  "tika-s0501t5:125_1": "So ayaṁ thūpo mahesino dasabaladhammadhārino sugatassa thūpoti veditabboti āhāti yojanā.",
  "tika-s0501t5:125_2": "Idaṁ suttaṁ vā…pe… suttaṁ.",
  "tika-s0501t5:126_0": "Yāhaṁ yā ahaṁ mahesino thūpaṁ cattāri uppalāni ca mālañca abhiropayiṁ, tena mayā kataṁ taṁ puññaṁ uḷāraṁ vata āsi ahosi.",
  "tika-s0501t5:126_1": "Tato kappato ajja kappā tiṁsaṁ dharanti satthuno thūpaṁ pūjetvā tattakāni duggatiṁ na jānāmi, vinipātaṁ na gacchāmīti yojanā.",
  "tika-s0501t5:126_2": "Idaṁ suttaṁ vā…pe… suttaṁ.",
  "tika-s0501t5:127_0": "Ahaṁ bāttiṁsalakkhaṇadharassa bāttiṁsalakkhaṇadharena sampannassa vijitavijayassa lokanāthassa thūpaṁ apūjesiṁ, pūjetvā satasahassaṁ kappe āyukappe pamudito āsiṁ.",
  "tika-s0501t5:127_1": "Mayā yaṁ puññaṁ pasutaṁ, tena puññena vinipātaṁ anāgantuna anāgantvā devasobhaggaṁ sampattiṁ ca devarajjāni ca tāni akāriṁ .",
  "tika-s0501t5:127_2": "Atha vā devasobhaggañca mayā kāritaṁ, rajjāni ca mayā kāritāni.",
  "tika-s0501t5:128_0": "Adantadamakassa sāsane yaṁ cakkhu paññācakkhu paṇihitaṁ, tathā cittaṁ yaṁ vimuttacittaṁ paṇihitaṁ, taṁ sabbaṁ paññācakkhu vimuttacittaṁ me mayā laddhaṁ, ahaṁ vidhutalatāsaṅkhātataṇhā hutvā vimuttacittā phalavimuttacittasampannā amhīti avocāti yojanā.",
  "tika-s0501t5:128_1": "Idaṁ suttaṁ vā…pe… suttaṁ.",
  "tika-s0501t5:129_0": "98.Vimuttacitte phalavimuttacittasampanne akhile pañcacetokhīlarahite anāsave araṇavihārimhi araṇavihārasīle asaṅgamānase alaggamānase paccekabuddhasmiṁ sāmākapatthodanamattameva dakkhiṇaṁ adāsiṁ.",
  "tika-s0501t5:130_0": "Tasmiṁ paccekabuddhe uttamaṁ dhammaṁ paccekabodhidhammaṁ okappayiṁ ‘‘so uttamo dhammo atthī’’ti saddahiṁ.",
  "tika-s0501t5:130_1": "Evaṁ ariyavihārena vihārīhi paccekabuddhehi me mama saṅgamo kato siyā bhave, kudāsupi ca ahaṁ apekkhavā mā bhaveyyanti mānasaṁ tasmiñca dhamme paṇidhesiṁ ‘‘iminā paccekabuddhena laddhadhammaṁ ahampi sacchikareyya’’nti cittaṁ paṇidahiṁ.",
  "tika-s0501t5:131_0": "Tasseva paccekabuddhe katasseva kammassa vipākato ahaṁ dīghāyukesu amamesu ‘‘mama pariggaho’’ti pariggahābhāvena apariggahesu visesagāmīsu ahīnagāmīsu kurūsu uttarakurūsu pāṇīsu sattesu sahassakkhattuṁ upapajjatha upapajjiṁ.",
  "tika-s0501t5:132_0": "Tasseva kammassa vipākato vicitramālābharaṇānulepīsu yasassīsu parivāravantesu tidaso devo ahaṁ visiṭṭhakāyūpagato hutvā sahassakkhattuṁ upapajjatha.",
  "tika-s0501t5:133_0": "Tasseva kammassa vipākato ahaṁ vimuttacitto akhīlo anāsavo hutvā hitāhitāsīhi kusalākusalavītivattehi antimadehadhāribhi imehi paccekabuddhehi, buddhasāvakehi vā me mama samāgamo āsi.",
  "tika-s0501t5:134_0": "‘‘Sīlavato yaṁ icchitaṁ, taṁ samijjhate’’ti imaṁ vacanaṁ tathāgato jino paccakkhaṁ katvā avaca kho, yathā yathā yena yena pakārena me manasā vicintitaṁ, tathā tathā tena tena pakārena samiddhaṁ bhavati.",
  "tika-s0501t5:134_1": "Ayaṁ bhavo antimo bhavoti yojanā.",
  "tika-s0501t5:134_2": "Idaṁ suttaṁ vā…pe… suttaṁ.",
  "tika-s0501t5:135_0": "Ekatiṁsamhi kappamhi jino anejo anantadassī ‘‘sikhī’’ti itināmako uppajji.",
  "tika-s0501t5:135_1": "Tassāpi bhagavato rājā bhātā sikhiddhe ca sikhī itināmake buddhe ca tassa bhagavato dhamme ca abhippasanno lokavināyakamhi parinibbute sati devātidevassa naruttamassa mahesino vipulaṁ mahantaṁ samantato gāvutikaṁ thūpaṁ akāsiṁ.",
  "tika-s0501t5:136_0": "Tasmiṁ thūpe baliṁ pūjābaliṁ abhihārī manusso jātisumanaṁ paggayha pahaṭṭho pūjesi.",
  "tika-s0501t5:136_1": "Assa manussassa ekaṁ pupphaṁ vātena paharitaṁ hutvā patitaṁ.",
  "tika-s0501t5:136_2": "Ahaṁ taṁ patitaṁ ekaṁ pupphaṁ gahetvā tasseva pupphasāmikassa adāsiṁ.",
  "tika-s0501t5:137_0": "So manusso pupphasāmiko abhippasannacitto hutvā maṁ ‘‘tvameva etaṁ ekaṁ pupphaṁ pūjā’’ti adāsi.",
  "tika-s0501t5:137_1": "Dadāsīti ettha da-kāro āgamo.",
  "tika-s0501t5:137_2": "Ahaṁ taṁ ekaṁ pupphaṁ gahetvā buddhaṁ buddhaguṇaṁ punappunaṁ anussaranto yasmiṁ kappe abhiropayiṁ, tato kappato ajja kappā tiṁsaṁ ahesuṁ.",
  "tika-s0501t5:137_3": "Tesu kappesu duggatiṁ nābhijānāmi, vinipātañca na gacchāmi, idaṁ phalaṁ thūpapūjāya phalanti avocāti yojanā.",
  "tika-s0501t5:137_4": "Idaṁ suttaṁ vā…pe… suttaṁ.",
  "tika-s0501t5:138_0": "Brahmadattassa brahmadattanāmakassa rājino kapilaṁ nāma nagaraṁ suvibhattaṁ bhāgato suṭṭhu vibhattaṁ, mahāpathaṁ mahāpathasampannaṁ ākiṇṇaṁ, nānājātikehi manussehi paripuṇṇaṁ, iddhaṁ phītañca āsi.",
  "tika-s0501t5:139_0": "Pañcālānaṁ tattha puruttame ahaṁ kummāsaṁ vikkiṇiṁ, so ahaṁ yasassinaṁ upariṭṭhaṁ upasamīpe ṭhitaṁ ariṭṭhaṁ nāma sambuddhaṁ paccekabuddhaṁ addasiṁ, disvā haṭṭho cittaṁ pasādetvā naruttamaṁ ariṭṭhaṁ me gehasmiṁ yaṁ dhuvabhattaṁ vijjatha vijji, tena dhuvabhattena nimantesiṁ.",
  "tika-s0501t5:140_0": "Yato ca yasmiṁ kāle ca kattiko yassaṁ pannarasīpuṇṇo, sā puṇṇamāsī pannarasī upaṭṭhitā, tato ca tasmiṁ kāle ca ahaṁ navaṁ dussayugaṁ gayha ariṭṭhassa ariṭṭhanāmakassa paccekabuddhassa upanāmesiṁ.",
  "tika-s0501t5:141_0": "Naruttamo anukampako kāruṇiko taṇhānighātako muni paccekabuddho pasannacittaṁ maṁ ñatvāna paṭiggaṇhi.",
  "tika-s0501t5:142_0": "Ahaṁ kalyāṇaṁ buddhavaṇṇitaṁ kammaṁ karitvāna deve ca manusse ca sandhāvitvā tato cuto bārāṇasiyaṁ nagare aḍḍhe kulasmiṁ seṭṭhissa ekaputtako uppajjiṁ, pāṇehi ca piyataro āsiṁ.",
  "tika-s0501t5:143_0": "Tato ca tasmiṁ kāle viññutaṁ patto hutvā devaputtena codito ahaṁ pāsādā oruhitvāna sambuddhaṁ bhagavantaṁ gotamaṁ upasaṅkamiṁ.",
  "tika-s0501t5:144_0": "So sambuddho bhagavā gotamo anukampāya me dhammaṁ adesesi.",
  "tika-s0501t5:144_1": "Dukkhaṁ dukkhasaccañca dukkhasamuppādaṁ samudayasaccañca dukkhassa atikkamaṁ nirodhasaccañca ariyaṁ aṭṭhaṅgikaṁ dukkhūpasamagāminaṁ maggaṁ maggasaccañca iti cattāri saccāni desitāni, taduppādakaṁ dhammaṁ muni bhagavā gotamo adesayi.",
  "tika-s0501t5:145_0": "Ahaṁ tassa bhagavato gotamassa vacanaṁ sutvā sāsane rato hutvā vihariṁ, ahaṁ rattindivaṁ atandito hutvā samathaṁ paṭivijjhiṁ.",
  "tika-s0501t5:146_0": "Ajjhattañca ye āsavā, bahiddhā ca ye āsavā maggena samucchinnā āsuṁ, sabbe te āsavā me mama vijjiṁsu, puna na ca uppajjare.",
  "tika-s0501t5:147_0": "Dukkhaṁ ‘‘pariyantakataṁ yassa dukkhassā’’ti pariyantakataṁ āsi, ayaṁ samussayo jātimaraṇasaṁsāro carimo antimo āsi, idāni imassa attabhāvassa anantaraṁ punabbhavo mama natthīti avocāti yojanā.",
  "tika-s0501t5:147_1": "Yaṁ nānāvidhaṁ vāsanābhāgiyaṁ suttaṁ udāharaṇavasena niddhāritaṁ, idaṁ nānāvidhaṁ suttaṁ vāsanābhāge puññakoṭṭhāse visaye vācakañāpakabhāvena pavattanato vāsanābhāgiyaṁ suttaṁ nāma.",
  "tika-s0501t5:148_0": "Nānāvidhaṁ vāsanābhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ nibbedhabhāgiyaṁ sutta’’nti pucchitabbattā ‘‘tattha katamaṁ nibbedhabhāgiyaṁ sutta’’ntiādi vuttaṁ.",
  "tika-s0501t5:148_1": "Tattha tesu soḷasasu saṁkilesabhāgiyādīsu suttesu katamaṁ suttaṁ nibbedhabhāgiyaṁ suttaṁ nāmāti pucchati.",
  "tika-s0501t5:149_0": "Uddhaṁ brahmaloke adho kāmāvacare bhave sabbadhi sabbesu bhavesu vippamutto arahā ‘‘ayaṁ nāma dhammo ahaṁ asmī’’ti anānupassī, evaṁ vimutto arahā atiṇṇapubbaṁ oghaṁ apunabbhavāya udatāri uttiṇṇoti yojanā.",
  "tika-s0501t5:149_1": "Idaṁ suttaṁ nibbedhabhāge sekkhadhamme visaye vācakañāpakabhāvena pavattanato nibbedhabhāgiyaṁ suttaṁ nāma.",
  "tika-s0501t5:150_0": "‘‘Ettakamevā’’ti vattabbattā ‘‘sīlavato’’tiādi vuttaṁ.",
  "tika-s0501t5:150_1": "Ānanda, sīlavato puggalassa ‘‘kinti me mama avippaṭisāro jāyeyya pavatteyyā’’ti cetanā na karaṇīyā na kātabbā.",
  "tika-s0501t5:150_2": "Ānanda, sīlavato avippaṭisāro yaṁ jāyeyya pavatteyya, esā avippaṭisārassa jāyanā pavattanā dhammatā bhavati.",
  "tika-s0501t5:150_3": "Ānanda, avippaṭisārinā puggalena ‘‘kinti me mama pāmojjaṁ jāyeyya pavatteyyā’’ti cetanā na karaṇīyā, ānanda, avippaṭisārino puggalassa pāmojjaṁ yaṁ jāyeyya pavatteyya, esā pāmojjassa jāyanā pavattanā dhammatā.",
  "tika-s0501t5:150_4": "Sesesupi imassa yojanānayānusārena yojanānayo gahetabbo.",
  "tika-s0501t5:150_5": "Idaṁ suttampi nibbedhabhāgiyaṁ suttaṁ nāma.",
  "tika-s0501t5:151_0": "Ātāpino kilesānaṁ ātāpena sammappadhānena samannāgatassa jhāyato jhāyantassa brāhmaṇassa bāhitapāpassa khīṇāsavassa dhammā anulomapaccayākārapaṭivedhasādhakā bodhipakkhiyadhammā yadā yasmiṁ kāle have ekantena pātubhavanti uppajjanti.",
  "tika-s0501t5:151_1": "Atha vā dhammā catuariyasaccadhammā pātubhavanti pakāsayanti abhisamayavasena pākaṭā honti.",
  "tika-s0501t5:151_2": "Atha vā pātubhavanakāle assa ātāpino jhāyato brāhmaṇassa khīṇāsavassa sabbā kaṅkhā vapayanti apagacchanti nirujjhanti. Kasmā?",
  "tika-s0501t5:151_3": "Sahetudhammaṁ avijjādikena hetunā saha pavattaṁ saṅkhārādikaṁ sukhena asammissaṁ dukkhakkhandhadhammaṁ yato yasmā pajānāti aññāsi paṭivijjhati , tato tasmā vapayanti apagacchanti nirujjhantīti yojanā.",
  "tika-s0501t5:151_4": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:152_0": "Dutiyagāthāyaṁ pana paccayānaṁ khayaṁ khayasaṅkhātaṁ nibbānaṁ yato yasmā avedi aññāsi paṭivijjhi, tato tasmā sabbāpi kaṅkhā vapayantīti yojanā.",
  "tika-s0501t5:152_1": "Idaṁ suttaṁ nibbedhabhāgiyaṁ suttaṁ.",
  "tika-s0501t5:153_0": "Tissa, tvaṁ kiṁ nu kujjhasi?",
  "tika-s0501t5:153_1": "Mā kujjhi, tissa, te tava akkodho akujjhanaṁ varaṁ uttamaṁ, hi saccaṁ, tissa, tayā kodhamānamakkhavinayatthaṁ brahmacariyaṁ vussati nūti bhagavā avocāti yojanā.",
  "tika-s0501t5:154_0": "Āraññaṁ āraññakaṁ paṁsukūlikaṁ aññātuñchena aññātaanabhilakkhitagharapaṭipāṭiyā ṭhatvā uñchena piṇḍapātacaraṇavīriyena laddhena missakabhojanena yāpentaṁ nandaṁ kadā kāle ahaṁ passeyyanti avocāti yojanā.",
  "tika-s0501t5:154_1": "Idaṁ suttaṁ nibbedhabhāgiyaṁ suttaṁ.",
  "tika-s0501t5:155_0": "Gotama , kiṁsu katamaṁ chetvā vadhitvā vadhanto kodhapariḷāhena aparidayhamāno hutvā sukhaṁ seti sayati, kiṁsu katamaṁ chetvā vadhitvā vadhanto kodhavināsena vinaṭṭhadomanasso hutvā na socati, gotama, tvaṁ kissa ekadhammassa vadhaṁ vadhanaṁ rocesīti brāhmaṇo pucchati.",
  "tika-s0501t5:156_0": "Brāhmaṇa, kodhaṁ kujjhanaṁ chetvā vadhitvā vadhanto kodhapariḷāhena aparidayhamāno hutvā sukhaṁ seti sayati, kodhaṁ kujjhanaṁ chetvā vadhitvā vadhanto kodhavināsena vinaṭṭhadomanasso hutvā na socati, visamūlassa visasadisassa dukkhassa mūlabhūtassa madhuraggassa madhurasaṅkhātassa sukhapariyosānassa kodhassa kujjhanassa vadhaṁ vadhanaṁ ariyā buddhādayo puggalā pasaṁsanti.",
  "tika-s0501t5:156_1": "Hi saccaṁ taṁ kodhaṁ kujjhanaṁ chetvā vadhitvā vadhanto kodhavināsena vinaṭṭhadomanasso hutvā seti sayatīti yojanā.",
  "tika-s0501t5:156_2": "Madhuraggassāti ca madhuraṁ cetasikasukhaṁ assādaaggaṁ pariyosānaṁ assa kodhassāti madhuraggoti samāso veditabbo.",
  "tika-s0501t5:156_3": "Kujjhantassa hi akkositvā paribhāsitvā paharitvā pariyosāne cetasikasukhassādo uppajjatīti.",
  "tika-s0501t5:156_4": "Idaṁ suttaṁ nibbedhabhāgiyaṁ suttaṁ.",
  "tika-s0501t5:157_0": "Gotama, hananto dhīro uppatitaṁ kiṁsu katamaṁ hane haneyya.",
  "tika-s0501t5:157_1": "Vinodento dhīro jātaṁ kiṁsu katamaṁ vinodaye vinodayeyya.",
  "tika-s0501t5:157_2": "Pajahanto dhīro kiṁ ca katamaṁ pajahe pajaheyya.",
  "tika-s0501t5:157_3": "Dhīrassa kissa dhammassa abhisamayo sukhoti devatā pucchati.",
  "tika-s0501t5:158_0": "Devaputta, hananto dhīro uppatitaṁ kodhaṁ kujjhanaṁ hane haneyya.",
  "tika-s0501t5:158_1": "Vinodento dhīro jātaṁ rāgaṁ vinodaye vinodayeyya.",
  "tika-s0501t5:158_2": "Pajahanto dhīro avijjaṁ pajahe pajaheyya.",
  "tika-s0501t5:158_3": "Saccadhammassa abhisamayo sukhoti bhagavā avocāti yojanā.",
  "tika-s0501t5:158_4": "Idaṁ suttaṁ nibbedhabhāgiyaṁ suttaṁ.",
  "tika-s0501t5:159_0": "101.",
  "tika-s0501t5:159_1": "Bhagavā sattiyā omaṭṭho uparito yāva heṭṭhā viddho puriso sattippahānāya vīriyaṁ ārabhati viya, agginā matthake ḍayhamāno ādittasiro puriso agginibbāpanatthāya vīriyaṁ ārabhati iva, evaṁ kāmarāgena ḍayhamāno bhikkhu kāmarāgappahānāya kāmarāgavikkhambhanāya appamatto vāyamamāno sato satisampanno hutvā paribbaje vihareyyāti devatā kathesi.",
  "tika-s0501t5:160_0": "Bhagavā pana ‘‘samucchedappahānāya vīriyaṁ ārabhīyatī’’ti dassetuṁ ‘‘sattiyā viya omaṭṭho’’tiādimāha.",
  "tika-s0501t5:160_1": "Devaputta, sattiyā omaṭṭho puriso sattippahānāya vīriyaṁ ārabhati viya, agginā matthake ḍayhamāno ādittasiro puriso agginibbāpanatthāya vīriyaṁ ārabhati iva, evaṁ sakkāyadiṭṭhiyā abhibhūto bhikkhu sakkāyadiṭṭhiyā pahānāya maggena samucchedappahānāya appamatto vāyamamāno sato satisampanno hutvā paribbaje vihareyyāti bhagavā avocāti yojanā.",
  "tika-s0501t5:160_2": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:161_0": "Sabbe nicayā bhogā khayantā khayapariyosānā bhavanti, sabbe samussayā dhammā patanantā patanapariyosānā bhavanti, sabbesaṁ sattānaṁ maraṇamāgamma sabbesaṁ sattānaṁ jīvitaṁ addhuvaṁ bhavati, iti etaṁ vuttappakāraṁ bhayaṁ bhayahetuṁ maraṇaṁ sammutimaraṇaṁ apekkhamāno paṇḍito sukhāvahāni diṭṭhadhammikasamparāyikasukhāvahāni puññāni dānasīlabhāvanāmayapuññāni kayirāthāti devatā avoca.",
  "tika-s0501t5:162_0": "Devaputta, sabbe nicayā bhogā khayantā khayapariyosānā, sabbe samussayā dhammā patanantā patanapariyosānā, sabbesaṁ sattānaṁ maraṇamāgamma sabbesaṁ sattānaṁ jīvitaṁ addhuvaṁ, iti etaṁ vuttappakāraṁ bhayaṁ bhayahetuṁ maraṇaṁ apekkhamāno santipekkho sabbasaṅkhārupasamaṁ nibbānaṁ apekkhamāno paṇḍito lokāmisaṁ kāmaguṇaṁ pajahe pajaheyyāti bhagavā avocāti yojanā.",
  "tika-s0501t5:162_1": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:163_0": "Māvidha yesaṁ munīnaṁ cittaṁ jhānarataṁ jhāne rataṁ hoti, te munayo sukhaṁ sayanti na socanti.",
  "tika-s0501t5:163_1": "Paññavā maggapaññavā susamāhito āraddhavīriyo pahitatto nibbānaṁ pesitacitto puggalo duttaraṁ oghaṁ saṁsāroghaṁ tarati.",
  "tika-s0501t5:164_0": "Kāmasaññāya virato vigatacitto yo khīṇāsavo sabbasaṁyojanātīto arahattamaggena sabbe saṁyojane atīto nandibhavaparikkhīṇo ahosi, so khīṇāsavo gambhīre saṁsāraṇṇave na sīdatīti yojanā.",
  "tika-s0501t5:164_1": "Nandisaṅkhātā taṇhā ca kāmabhavarūpabhavaarūpabhavā ca nandibhavā, nandibhavā parikkhīṇā yassa khīṇāsavassāti nandibhavaparikkhīṇoti samāso veditabbo.",
  "tika-s0501t5:164_2": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:165_0": "Arahataṁ arahantānaṁ buddhapaccekabuddhasāvakānaṁ dhammaṁ sucaritādibhedañca sattatiṁsabodhipakkhiyabhedañca dhammaṁ yo paṇḍito saddahāno saddahanto hutvā nibbānappattiyā appamatto vicakkhaṇo hutvā sussūsaṁ sussūsanto bhave, so paṇḍito paññaṁ lokiyalokuttarapaññaṁ labhate labhati.",
  "tika-s0501t5:166_0": "Yo vīriyavā puggalo patirūpadesakārī desakālādīni ahāpetvā lokiyalokuttaradhammapatirūpaṁ adhigamūpāyaṁ karoti, dhuravā cetasikavīriyena anikkhittadhuro uṭṭhātā kāyikavīriyavasena uṭṭhānasampanno hoti, so vīriyavā puggalo dhanaṁ lokiyalokuttaradhanaṁ vindate adhigacchati.",
  "tika-s0501t5:166_1": "Saccena vacīsaccena ca paramatthasaccena ca buddhādiko saccadhamme ṭhito sappuriso kittiṁ pappoti.",
  "tika-s0501t5:166_2": "Dadaṁ dadanto yaṁ kiñci icchitaṁ patthitaṁ catusaṅgahavatthuṁ dadanto saṅgahanto sappuriso mittāni ekantamittāni ganthati sampādeti, evaṁ catūhi saccadhammadhiticāgehi samannāgato so sappuriso asmā lokā paraṁ lokaṁ pecca gantvā ekantena sokakāraṇassa abhāvato na socatīti yojanā.",
  "tika-s0501t5:167_0": "Gotama, sabbaganthappahīno tīhi bhavehi vippamutto sato satisampanno tvaṁ, samaṇo, aññaṁ devamanussādikaṁ yaṁ anusāsasi yaṁ anusāsanaṁ karosi, taṁ anusāsanaṁ sabbaganthappahīnassa tīhi bhavehi vippamuttassa samaṇassa te tava na sādhūti sakkanāmako mārapakkhiko yakkho gāthāya ajjhabhāsi.",
  "tika-s0501t5:168_0": "‘‘Sakka sakkanāmaka yakkha anukampitena purisena saddhiṁ yena kenaci vaṇṇena kāraṇena saṁvāso ekasmiṁ ṭhāne sahavāso jāyati, taṁ anukampitabbaṁ sahavāsagataṁ purisaṁ sappañño manasā anukampituṁ na arahati anukampituṁyeva arahati.",
  "tika-s0501t5:168_1": "Yā anukampā karuṇā, yā anuddayā mettā, muditā ca uppannā, tāya anukampāya karuṇāya, tāya anuddayāya mettāya muditāya ca samussāhitena pasannena manasā yo sappañño sappuriso aññaṁ devamanussādikaṁ yaṁ anusāsati yaṁ anusāsanaṁ karoti, so sappañño sappuriso tena anusāsanena saṁyutto kāmacchandādīnaṁ saṁyojanānaṁ vasena ananulomasaṁyogena saṁyutto na hotīti bhagavā avocāti yojanā.",
  "tika-s0501t5:169_0": "102.",
  "tika-s0501t5:169_1": "Samaṇa , rāgo ca doso ca ime dve dhammā kutonidānā, kiṁnidānā, kiṁpaccayā bhavanti, arati ca rati ca lomahaṁso ca ime tayo kutojā kuto bhavanti?",
  "tika-s0501t5:169_2": "Kumārakā dhaṅkaṁ kākaṁ gahetvā pāde dīghasuttakena bandhitvā suttakoṭiṁ aṅguliyaṁ veṭhetvā osajanti iva, evaṁ manovitakkā kuto samuṭṭhāya cittaṁ osajantīti sūcilomayakkho bhagavantaṁ pucchi.",
  "tika-s0501t5:170_0": "Rāgo ca doso ca ime dve dhammā itonidānā ito attabhāvato nidānā jāyanti;",
  "tika-s0501t5:170_1": "arati ca rati ca lomahaṁso ca ime tayo itojā ito attato bhavanti;",
  "tika-s0501t5:170_2": "kumārakā dhaṅkaṁ kākaṁ gahetvā pāde dīghasuttakena bandhitvā suttakoṭiṁ aṅguliyaṁ veṭhetvā osajanti iva, evaṁ manovitakkā ito attabhāvato samuṭṭhāya cittaṁ osajanti.",
  "tika-s0501t5:171_0": "Nigrodhassa khandhajā pārohā sākhāsu jāyanti iva, vane rukkhaṁ nissāya jātā māluvā latā taṁ rukkhaṁ ajjhottharitvā vitatā otatavitatā tiṭṭhati iva, evaṁ, yakkha, tvaṁ suṇohi snehajā taṇhāsnehato jātā attasambhūtā attani sambhūtā puna anekappakārā manovitakkā pāpamanovitakkā ceva taṁsampayuttakilesā ca kāmesu vatthukāmesu visattā laggā saṁsibbitā ṭhitā.",
  "tika-s0501t5:172_0": "Ye paṇḍitā ‘‘yaṁ nidānaṁ assa attabhāvassā’’ti yatonidānaṁ naṁ kilesagahanaṁ samudayasaccaṁ pajānanti, te paṇḍitā attabhāvasaṅkhātassa dukkhasaccassa nidānabhūtaṁ naṁ kilesagahanaṁ samudayasaccaṁ maggasaccena vinodenti.",
  "tika-s0501t5:172_1": "Apunabbhavāya apunabhavasaṅkhātāya nirodhasaccatthāya atiṇṇapubbaṁ anamatagge saṁsāre supinenāpi atiṇṇapubbaṁ duttaraṁ imaṁ oghaṁ catubbidhaṁ saṁkilesoghaṁ tarantīti bhagavā avocāti yojanā.",
  "tika-s0501t5:173_0": "‘‘Bhagavā, samaṇadhammassa karaṇaṁ nāma dukkaraṁ, bhagavā, samaṇadhammassa karaṇaṁ nāma sudukkaraṁ suṭṭhutaraṁ dukkara’’nti eko kulaputto pabbajitvā samaṇadhammaṁ katvā ariyabhūmiṁ appatvā kālaṁ katvā devaloke nibbatto, so devaputto bhagavantaṁ upasaṅkamitvā āha.",
  "tika-s0501t5:173_1": "Kāmada, sīlasamāhitā ṭhitattā ṭhitasabhāvā satta sekkhā puggalā dukkaraṁ vāpi samaṇadhammaṁ karonti.",
  "tika-s0501t5:173_2": "Anagāriyupetassa anagāriyaṁ niggehabhāvaṁ upagatassa pabbajitassa tuṭṭhi catupaccayasantoso sukhāvahā hotī’’ti bhagavā avoca.",
  "tika-s0501t5:174_0": "‘‘Bhagavā, yadidaṁ yā esā tuṭṭhi sukhāvahā, esā tuṭṭhi dullabhā’’ti so devaputto āha.",
  "tika-s0501t5:174_1": "‘‘Kāmada, yesaṁ sekkhānaṁ mano divā ca ratto ca bhāvanāya rato cittavūpasame rato, te sekkhā dullabhaṁ vāpi tussanaṁ labhantī’’ti bhagavā avoca.",
  "tika-s0501t5:175_0": "‘‘Bhagavā, yadidaṁ yaṁ idaṁ cittaṁ bhāvanāya rataṁ, taṁ cittaṁ dussamādaha’’nti so devaputto āha.",
  "tika-s0501t5:175_1": "‘‘Kāmada, ye ariyā indriyūpasame rattindivaṁ ratā, te ariyā dussamādahaṁ vāpi cittaṁ samādahanti, kāmada, te ariyā maccuno jālaṁ kilesajālaṁ chetvā maggaṁ gacchantī’’ti bhagavā avoca.",
  "tika-s0501t5:176_0": "‘‘Bhagavā, yo maggo pubbabhāgapaṭipadāvasena visamo, so maggo duggamo’’ti so devaputto āha.",
  "tika-s0501t5:176_1": "‘‘Kāmada, ariyā duggame visame vāpi maggaṁ gacchanti, anariyā visame magge avaṁsirā papatanti, ariyānaṁ so maggo samova bhave, na asamo.",
  "tika-s0501t5:176_2": "Hi saccaṁ visame visattakāye ariyā samā bhavantī’’ti bhagavā avocāti yojanā.",
  "tika-s0501t5:177_0": "103.",
  "tika-s0501t5:177_1": "Yaṁ jetavanaṁ isisaṅghanisevitaṁ dhammarājena āvutthaṁ, idaṁ taṁ jetavanaṁ mama pītisañjananaṁ pītiyā sañjananaṁ karaṁ hi karaṁ eva.",
  "tika-s0501t5:178_0": "Kammaṁ maggacetanākammañca vijjā maggapaññā ca dhammo samādhi ceva samādhipakkhiko ca dhammo sīlaṁ, sīle ṭhitassa jīvitaṁ uttamaṁ, etena aṭṭhaṅgikena maggena sattā sujjhanti, gottena vā dhanena vā sattā na sujjhanti.",
  "tika-s0501t5:179_0": "Tasmā maggeneva sattānaṁ visujjhanato attano atthaṁ sampassaṁ passanto paṇḍito poso yoniso upāyena dhammaṁ bodhipakkhiyadhammaṁ vicine vicineyya, evaṁ vicinane sati tattha ariyamagge vicinanto puggalo sujjhati.",
  "tika-s0501t5:180_0": "Sāriputto sīlena ca upasamena ca pāraṅgato iva, evaṁ yopi bhikkhu sīlena ca upasamena ca pāraṅgato, so bhikkhu etāva paramo sāriputtasadisova siyāti anāthapiṇḍikanāmo devaputto bhagavantaṁ upasaṅkamitvā āhāti yojanā.",
  "tika-s0501t5:180_1": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:181_0": "Atītaṁ atītakkhandhapañcakaṁ taṇhādiṭṭhīhi nānvāgameyya, anāgataṁ anāgatakkhandhapañcakaṁ taṇhādiṭṭhīhi nappaṭikaṅkhe na pattheyya.",
  "tika-s0501t5:181_1": "Yaṁ yasmā atītaṁ pahīnaṁ niruddhaṁ atthaṅgataṁ, tasmā atītassa pahīnattā niruddhattā atthaṅgatattā nānvāgameyya.",
  "tika-s0501t5:181_2": "Yaṁ yasmā anāgataṁ appattaṁ, tasmā na paṭikaṅkhe.",
  "tika-s0501t5:182_0": "Paccuppannaṁ khandhapañcakaṁ vayadhammaṁ yattha yattha santāne vā, yattha yattha araññādīsu vā uppannaṁ, tattha tattha santāne vā, tattha tattha araññādīsu vā naṁ paccuppannadhammaṁ yāhi aniccānupassanādīhi vipassati, tāhi aniccānupassanādīhi nibbānaṁ rāgādīhi asaṁhīraṁ asaṁkuppaṁ bhavati, taṁ nibbānaṁ vipassako puggalo vidvā nibbānārammaṇaṁ phalasamāpattiṁ appento hutvā anubrūhaye vaḍḍheyya.",
  "tika-s0501t5:183_0": "Ātappaṁ saṁkilesānaṁ ātapantaṁ vīriyaṁ ajjeva kiccaṁ kātabbaṁ, suve jīvitaṁ vā maraṇaṁ vā ko jaññā jāneyya, ‘‘suve vā dānādipuññaṁ jānissāmī’’ti cittaṁ anuppādetvā ‘‘ajjeva karissāmī’’ti evaṁ vīriyaṁ kātabbaṁ.",
  "tika-s0501t5:183_1": "Hi saccaṁ maraṇakāraṇabhāvatāya ahivicchikavisasatthādianekāya senāya vasena mahāsenena tena maccunā saddhiṁ mittasanthavākārena vā lañjadānena vā saṅgaraṁ natthīti.",
  "tika-s0501t5:184_0": "Evaṁ manasi katvā vihāriṁ viharantaṁ ātāpiṁ ahorattaṁ atanditaṁ analasaṁ uṭṭhāhakaṁ sappurisaṁ ‘‘bhaddekaratto’’ti santo muni ve ekantena ācikkhate ācikkhatiyevāti yojanā.",
  "tika-s0501t5:185_0": "‘‘Cattārimāni bhikkhave’’tyādisuttaṁ pāḷito ca aṭṭhakathāto ca pākaṭaṁ.",
  "tika-s0501t5:186_0": "104.",
  "tika-s0501t5:186_1": "Nānāvidhaṁ nibbedhabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ asekkhabhāgiyaṁ sutta’’nti pucchitabbattā ‘‘tattha katamaṁ asekkhabhāgiyaṁ sutta’’ntiādi vuttaṁ.",
  "tika-s0501t5:186_2": "Tatthāti tesu soḷasasu saṁkilesabhāgiyādīsu suttesu katamaṁ suttaṁ asekkhabhāgiyaṁ suttaṁ nāmāti pucchati.",
  "tika-s0501t5:187_0": "Yassa uttamapurisassa cittaṁ selūpamaṁ ṭhitaṁ lokadhammavātehi nānukampati, rajanīyesu lābhādīsu virattaṁ bhave, so uttamapuriso kopaneyye alābhādike na kuppati, tassa uttamapurisassa cittaṁ evaṁ aniccatādinā bhāvitaṁ, naṁ bhāvitacittaṁ uttamapurisaṁ vītikkantalokadhammahetukaṁ dukkhaṁ kuto essatīti yojanā.",
  "tika-s0501t5:187_1": "Idaṁ suttaṁ asekkhabhāge visaye vācakañāpakabhāvena pavattanato asekkhabhāgiyaṁ suttaṁ nāma.",
  "tika-s0501t5:187_2": "Esa nayo ito paresupi veditabbo.",
  "tika-s0501t5:188_0": "‘‘Asekkhabhāgiyaṁ suttaṁ idamevā’’ti vattabbabhāvato ‘‘āyasmato cā’’tiādi vuttaṁ.",
  "tika-s0501t5:189_0": "Yo brāhmaṇo bāhitapāpadhammattā bāhitapāpadhammo bhave, so brāhmaṇo niggatahuṁhuṁkattā nihuṁhuṅko bhave, niggatakilesakasāvattā nikkasāvo bhave, sīlasaṁvarena saṁyatacittatāya yatatto bhave, yo brāhmaṇo catumaggañāṇavedehi antaṁ nibbānaṁ gatattā vedantagū bhave, dhammena vusitabrahmacariyattā vusitabrahmacariyo bhave.",
  "tika-s0501t5:189_1": "Yassa brāhmaṇassa kuhiñci loke ussadā rāgussado dosussado mohussado mānussado diṭṭhussado natthi, so brāhmaṇo brahmavādaṁ ‘‘ahaṁ brāhmaṇomhī’’ti vācaṁ vadeyyāti bhagavā avocāti yojanā.",
  "tika-s0501t5:190_0": "Ye buddhā pāpake akusale dhamme bāhitvā sadā caranti satā satisampannā khīṇasaṁyojanā, te buddhā lokasmiṁ brāhmaṇāti ve ekantena kathīyantīti avocāti yojanā.",
  "tika-s0501t5:191_0": "Yattha nibbāne āpo ca pathavī ca tejo ca vāyo ca na gādhati na patiṭṭhahati, tattha nibbāne sukkā gahā ceva tārakā ca na jotanti, tattha nibbāne ādicco nappakāsati, tattha nibbāne candimā na bhāti, tattha nibbāne tamo na vijjati.",
  "tika-s0501t5:192_0": "Yo brāhmaṇo attanā sayaṁ muni monena yadā taṁ nibbānaṁ avedi vindati paṭilabhati paṭivijjhati, atha paṭivijjhanakkhaṇe so brāhmaṇo rūpā rūpadhammato ca arūpā arūpadhammato ca sukhadukkhā sukhadukkhato ca pamuccatīti avocāti yojanā.",
  "tika-s0501t5:193_0": "Yakkha, yo brāhmaṇo sakesu sakaattabhāvesu dhammesu upādānakkhandhesu saccesu, dhammesu ca pāragū hoti, atha pāragamanakkhaṇe so brāhmaṇo etaṁ ajakalāpakaṁ tayā vuttaṁ etaṁ pisācaṁ kilesapisācañca , tayā kataṁ akkulañca akkulaṁ, pakkulakaraṇaṁ ativattatīti avocāti yojanā.",
  "tika-s0501t5:194_0": "Yo bhikkhu āyantiṁ āgacchantiṁ purāṇadutiyikaṁ bhariyaṁ vā, aññaṁ āgacchantiṁ itthiṁ vā cittena na abhinandati, pakkamantiṁ purāṇadutiyikaṁ bhariyaṁ vā, aññaṁ pakkamantiṁ itthiṁ vā cittena na socati, saṅgā pañcavidhatopi saṅgato muttaṁ saṅgāmajiṁ taṁ bhikkhuṁ ‘‘brāhmaṇa’’nti ahaṁ vadāmīti avocāti yojanā.",
  "tika-s0501t5:195_0": "Ettha nadiyaṁ bahujano nhāyati, so bahujano nhāyako udakena udakanhānena sucī na hoti.",
  "tika-s0501t5:195_1": "Yamhi puggale saccaṁ, saccato sesadhammo ca atthi, so puggalo sucī ca hoti, so puggalo brāhmaṇo ca hotīti avocāti yojanā;",
  "tika-s0501t5:195_2": "suciasucibhāvo ṭīkāyaṁ vitthārato vuttova.",
  "tika-s0501t5:196_0": "Ātāpino jhāyato yassa brāhmaṇassa dhammā saccadhammā yadā have ekantena pātubhavanti, tadā dhammānaṁ pātubhavanakkhaṇe so brāhmaṇo mārasenaṁ vidhūpayaṁ vidhūpayanto tiṭṭhati.",
  "tika-s0501t5:196_1": "‘‘Kimivā’’ti vattabbattā ‘‘sūriyova obhāsayamantalikkha’’nti vuttaṁ.",
  "tika-s0501t5:196_2": "Sūriyo antalikkhaṁ obhāsayanto tiṭṭhati iva, evaṁ tiṭṭhatīti yojanā.",
  "tika-s0501t5:197_0": "Yo paṁsukūliko bhikkhu sabbāni cattāri yogāni upātivatto sakiñcane loke akiñcano iriyati catubbidhairiyāpathaṁ vatteti.",
  "tika-s0501t5:197_1": "Apahānadhammaṁ kenaci maggena appahānasabhāvaṁ appattakāyena appattaṁ tevijjapattaṁ, iriyamānaṁ santindriyaṁ taṁ paṁsukūlikaṁ bhikkhuṁ tumhe passatha.",
  "tika-s0501t5:198_0": "Ājāniyaṁ purisaājānīyaṁ jātibalanisedhaṁ ‘‘ahaṁ jātibrāhmaṇo’’ti jātimattakena pavattamānabalanisedhakaṁ taṁ paṁsukūlikaṁ bhikkhuṁ sambahulā uḷārā devatā brahmaṁ vimānaṁ upasaṅkamitvā idha sāsane, brahmavimāne vā pasannacittā hutvā namassanti.",
  "tika-s0501t5:198_1": "Nidhāti ca ettha na-kāro āgamo.",
  "tika-s0501t5:199_0": "Purisājañña te tava amhākaṁ namo atthu, purisuttama te tava amhākaṁ namo atthu, yassa te tava nissayaṁ mayaṁ nābhijānāma, so tvaṁ kiṁ puggalaṁ nissāya jhāyasīti avocunti yojanā.",
  "tika-s0501t5:200_0": "Ye bhikkhū kālena kālaṁ dhammassavanavasena cirarattaṁ sametikā bhavanti, ime bhikkhū sahāyā honti vata.",
  "tika-s0501t5:200_1": "Nesaṁ sahāyānaṁ bhikkhūnaṁ dhamme buddhappavedite dhamme saddhammo sameti.",
  "tika-s0501t5:201_0": "Kappinena ariyappavedite dhamme suvinītā te sahāyakā bhikkhū savāhiniṁ māraṁ jetvā antimaṁ dehaṁ attabhāvaṁ dhārentīti avocāti yojanā.",
  "tika-s0501t5:202_0": "Sithilaṁ vīriyaṁ ārabbha sabbadukkhappamocanaṁ idaṁ nibbānaṁ yogāvacarena na adhigantabbaṁ, appena appakena thāmasā idaṁ nibbānaṁ na adhigantabbaṁ.",
  "tika-s0501t5:203_0": "Ayañca yogāvacaro bhikkhu daharo, yo puriso savāhiniṁ māraṁ jetvā antimaṁ dehaṁ attabhāvaṁ dhāreti, so ayaṁ puriso so uttamapurisovāti avocāti yojanā.",
  "tika-s0501t5:203_1": "‘‘Puriso’’ti vattabbe chandānurakkhaṇavasena ‘‘poriso’’ti vuttaṁ.",
  "tika-s0501t5:204_0": "Mogharāja, dubbaṇṇako lūkhacīvaro sadā sato satisampanno khīṇāsavo ca visaṁyutto ca katakicco ca anāsavo ca tevijjo ca iddhippatto ca cetopariyāyakovido ca so bhikkhu savāhiniṁ māraṁ jetvā antimaṁ dehaṁ dhāretīti avocāti yojanā.",
  "tika-s0501t5:205_0": "105.‘‘Tathāgato’’tiādīsu yojanā pākaṭā.",
  "tika-s0501t5:205_1": "Idaṁ suttaṁ asekkhabhāge visaye vācakañāpakabhāvena pavattanato asekkhabhāgiyaṁ suttaṁ nāma.",
  "tika-s0501t5:206_0": "106.",
  "tika-s0501t5:206_1": "Nānāvidhaṁ asekkhabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ saṁkilesabhāgiyañca vāsanābhāgiyañca sutta’’nti vattabbattā ‘‘tattha katamaṁ saṁkilesabhāgiyañca vāsanābhāgiyañca sutta’’ntiādi vuttaṁ.",
  "tika-s0501t5:206_2": "Tatthāti tesu soḷasasu saṁkilesabhāgiyādīsu suttesu katamaṁ suttaṁ saṁkilesabhāgiyañca vāsanābhāgiyañca suttaṁ nāmāti pucchati.",
  "tika-s0501t5:207_0": "Channaṁ āpattiṁ āpajjitvā channaṁ chādentaṁ bhikkhuṁ dukkaṭādivasso ativassati, vivaṭaṁ āpattiṁ āpajjitvā vivaṭaṁ desentaṁ ācikkhantaṁ bhikkhuṁ dukkaṭādivasso nātivassati, tasmā channassa ativassanato ca vivaṭassa nātivassanato ca channaṁ chāditabbaṁ āpattiṁ vivaretha desetha ārocetha , evaṁ vivaraṇe sati taṁ vivarantaṁ bhikkhuṁ dukkaṭādivasso nātivassatīti yojanā.",
  "tika-s0501t5:208_0": "‘‘Imasmiṁ sutte kittakena saṁkileso dassito, kittakena vāsanā dassitā’’ti pucchitabbattā ‘‘channamativassatī’’ti saṁkileso, ‘vivaṭaṁ nātivassatī’ti vāsanā, ‘tasmā channaṁ vivaretha, evaṁ taṁ nātivassatī’ti ayaṁ saṁkileso ca vāsanā cā’’ti vuttaṁ.",
  "tika-s0501t5:208_1": "‘‘Channamativassatī’’ti ettakena saṁkileso dassito.",
  "tika-s0501t5:208_2": "‘‘Vivaṭaṁ nātivassatī’’ti ettakena vāsanā dassitā.",
  "tika-s0501t5:208_3": "‘‘Tasmā channaṁ vivaretha, evaṁ taṁ nātivassatī’’ti ettakena ayaṁ saṁkileso ca dassito, ayaṁ vāsanā ca dassitā.",
  "tika-s0501t5:208_4": "Idaṁ ‘‘channaṁ…pe...",
  "tika-s0501t5:208_5": "vassatī’’ti suttaṁ saṁkilesabhāge visaye ca vāsanābhāge visaye ca vācakañāpakabhāvena pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:209_0": "‘‘Saṁkilesabhāgiyañca vāsanābhāgiyañca suttaṁ ettakamevā’’ti vattabbattā ‘‘cattārome mahārājā’’tiādi vuttaṁ.",
  "tika-s0501t5:209_1": "‘‘Tesu catūsu puggalesu katame puggalā saṁkilesabhāgiyā, katame puggalā vāsanābhāgiyā’’ti pucchitabbattā ‘‘tattha yo ca puggalo’’tiādi vuttaṁ.",
  "tika-s0501t5:209_2": "Tatthāti tesu catūsu tamotamaparāyaṇādīsu puggalesu.",
  "tika-s0501t5:209_3": "Tassattho pākaṭo.",
  "tika-s0501t5:209_4": "Idaṁ ‘‘cattārome’’tiādikaṁ suttaṁ saṁkilesabhāgiyesu dvīsu puggalesu ca vāsanābhāgiyesu dvīsu puggalesu ca vācakañāpakabhāvena pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:210_0": "Nānāvidhaṁ saṁkilesabhāgiyañca vāsanābhāgiyañca suttaṁ ācariyena niddhāritaṁ, amhehi ca ñātaṁ, ‘‘katamaṁ saṁkilesabhāgiyañca nibbedhabhāgiyañca suttaṁ nāmā’’ti pucchitabbattā tattha katamaṁsaṁkilesabhāgiyañca nibbedhabhāgiyañca sutta’’ntiādi vuttaṁ.",
  "tika-s0501t5:210_1": "Tassattho vuttanayena veditabbo.",
  "tika-s0501t5:211_0": "Ayasaṁ yaṁ bandhanañca dārujaṁ yaṁ bandhanañca pabbajaṁ yaṁ bandhanañca loke atthi, taṁ ayasādibandhanaṁ ‘‘daḷhaṁ bandhana’’nti dhīrā buddhādayo paṇḍitapurisā na āhu.",
  "tika-s0501t5:211_1": "Maṇikuṇḍalesu ca puttesu ca dāresu ca yā sārattarattā balavarāgarattā apekkhā loke vijjati, taṁ sārattarattaapekkhāsaṅkhātaṁ rāgabandhanaṁ ‘‘daḷhaṁ bandhana’’nti dhīrā paṇḍitapurisā āhu.",
  "tika-s0501t5:211_2": "Iminā suttappadesena ayaṁ sārattarattaapekkhāsaṅkhāto akusaladhammo saṁkileso dassito.",
  "tika-s0501t5:212_0": "‘‘Kena nibbedho dassito’’ti vattabbattā ‘‘eta’’ntiādi vuttaṁ.",
  "tika-s0501t5:212_1": "Dhīrā paṇḍitapurisā etaṁ rāgabandhanaṁ ‘‘daḷhaṁ bandhana’’nti āhu.",
  "tika-s0501t5:212_2": "Etaṁ rāgabandhanaṁ ohārinaṁ heṭṭhā apāyaṁ avaharaṇaṁ hoti, sithilaṁ bandhanaṭṭhāne chaviādīni akopetattā sithilaṁ hoti, duppamuñcaṁ lobhavasena ekavārampi uppannassa rāgabandhanassa dummocayattā duppamuñcaṁ hoti, paṇḍitapurisā etampi vuttappakāraṁ rāgabandhanampi maggena chetvāna anapekkhino hutvā kāmasukhaṁ pahāya paribbajanti.",
  "tika-s0501t5:212_3": "Iti iminā suttappadesena ayaṁ maggo nibbedho dassito.",
  "tika-s0501t5:212_4": "Idaṁ ‘‘ayasa’’ntiādikaṁ suttaṁ rāgādisaṁkilesabhāge visaye ca vāsanābhāge visaye ca vācakañāpakabhāvena pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:213_0": "107.",
  "tika-s0501t5:213_1": "Bhikkhave, yañca ceteti yañca cetanaṁ nibbatteti, yañca pakappeti yañca pakappanaṁ karoti, yañca anuseti yañca anusayanaṁ bhavati, etaṁ cetanaṁ etaṁ pakappanaṁ etaṁ anusayanaṁ viññāṇassa ṭhitiyā ārammaṇaṁ paccayo hoti.",
  "tika-s0501t5:213_2": "Ārammaṇe paccaye sati tassa abhisaṅkhāra viññāṇassa patiṭṭhā hoti.",
  "tika-s0501t5:213_3": "Tasmiṁ abhisaṅkhāraviññāṇe patiṭṭhite viruḷhe sati āyatiṁ punabbhavābhinibbatti viññāṇādinibbatti hoti.",
  "tika-s0501t5:213_4": "Āyatiṁ punabbhavābhinibbattiyā sati āyatiṁ jātijarāmaraṇaṁ sambhavati.",
  "tika-s0501t5:213_5": "Āyatiṁ soka…pe…",
  "tika-s0501t5:213_6": "samudayo hoti.",
  "tika-s0501t5:214_0": "Bhikkhave, ce no ceteti, ce no pakappeti, atha tathāpi ce anuseti anusayanaṁ bhavati, evaṁ sati etaṁ anusayanaṁ viññāṇassa abhisaṅkhāraviññāṇassa ārammaṇaṁ paccayo hoti…pe…",
  "tika-s0501t5:214_1": "samudayo hoti.",
  "tika-s0501t5:214_2": "Iti iminā suttappadesena ayaṁ vuttappakāro cetayanādiko akusaladhammo saṁkileso dassito.",
  "tika-s0501t5:215_0": "‘‘Kena nibbedho dassito’’ti vattabbattā ‘‘yato cā’’tiādi vuttaṁ.",
  "tika-s0501t5:215_1": "Bhikkhave, yato ca ariyamaggiko neva ceteti, no ca pakappeti, no ca anuseti, etaṁ acetayanaṁ etaṁ akappanaṁ etaṁ ananusayanaṁ viññāṇassa abhisaṅkhāraviññāṇassa ārammaṇaṁ paccayo na hoti…pe…",
  "tika-s0501t5:215_2": "āyatiṁ jātijarāmaraṇaṁ nirujjhati, āyatiṁ soka…pe…",
  "tika-s0501t5:215_3": "yāsā nirujjhanti…pe…",
  "tika-s0501t5:215_4": "nirodho hoti.",
  "tika-s0501t5:215_5": "Iti iminā suttappadesena ayaṁ ariyamaggo nibbedho dassito.",
  "tika-s0501t5:215_6": "Idaṁ ‘‘yañca bhikkhave’’tiādikaṁ suttaṁ saṁkilesabhāge visaye ca nibbedhabhāge visaye ca vācakañāpakabhāvena pavattanato saṁkilesabhāgiyañca nibbedhabhāgiyañca suttaṁ nāma.",
  "tika-s0501t5:216_0": "108.",
  "tika-s0501t5:216_1": "Nānāvidhaṁ saṁkilesabhāgiyañca nibbedhabhāgiyañca suttaṁ ācariyena niddhāritaṁ, amhehi ca ñātaṁ, ‘‘katamaṁ saṁkilesabhāgiyañca asekkhabhāgiyañca sutta’’nti pucchitabbattā ‘‘tattha katamaṁ saṁkilesabhāgiyañca asekkhabhāgiyañca sutta’’ntiādi vuttaṁ.",
  "tika-s0501t5:216_2": "Tassattho vuttanayena veditabbo.",
  "tika-s0501t5:217_0": "Bhikkhave, assutavā puthujjano samuddo jalasāgarasamuddo ‘‘samuddo samuddo’’ti bhāsati.",
  "tika-s0501t5:217_1": "Kenaṭṭhena bhāsati?",
  "tika-s0501t5:217_2": "Duppūraṇaṭṭhena ca saṁsaraṇaṭṭhena ca duratikkamanaṭṭhena ca samuddoti bhāsati.",
  "tika-s0501t5:217_3": "Evaṁ sati, bhikkhave, eso jalasāgarasamuddo ariyassa bhagavato vinaye vuttappakāraṭṭhena samuddo na hoti.",
  "tika-s0501t5:217_4": "Bhikkhave, eso jalasāgarasamuddo mahā udakarāsi mahā udakaṇṇavo hoti.",
  "tika-s0501t5:217_5": "Bhikkhave, cakkhu purisassa samuddo hoti, tassa cakkhussa rūpamayo rūpāyatanamayo vego.",
  "tika-s0501t5:217_6": "Kenaṭṭhena?",
  "tika-s0501t5:217_7": "Pathavito yāva akaniṭṭhabrahmalokā nīlādirūpārammaṇaṁ samosarantampi duppūraṇaṭṭhena ca anamatagge saṁsāre saṁsaraṇaṭṭhena ca duratikkamanaṭṭhena ca cakkhumeva samuddo hoti.",
  "tika-s0501t5:217_8": "Nīlādirūpāyatanassa appameyyassa appameyyena ūmimayena vegena saṁsaraṇaṭṭhena nīlādirūpameva vego hoti.",
  "tika-s0501t5:217_9": "Iti iminā suttappadesena ayaṁ cakkhu samuddo rūpamayo vego ca saṁkileso saṁkilesahetu dassito.",
  "tika-s0501t5:218_0": "‘‘Kena asekkho dassito’’ti vattabbattā ‘‘yo ta’’ntiādi vuttaṁ.",
  "tika-s0501t5:218_1": "Yasmiṁ arahattaphale ṭhito yo arahā rūpamayaṁ taṁ vegaṁ sahati manāpe rūpe rāgaṁ, amanāpe rūpe dosaṁ, asamapekkhane mohaṁ anuppādento hutvā upekkhakabhāvena sahati, ayaṁ arahā, bhikkhave, saūmiṁ sāvaṭṭaṁ sagahaṁ sarakkhasaṁ cakkhusamuddaṁ atarīti vuccati, tiṇṇo pāraṅgato thale tiṭṭhati brāhmaṇoti vuccati.",
  "tika-s0501t5:218_2": "Iti iminā suttappadesena ayaṁ arahattaphalabhūto asekkho dassito.",
  "tika-s0501t5:219_0": "‘‘Sotaṁbhikkhave’’tiādīsupi iminā nayena yathāsambhavaṁ attho veditabbo.",
  "tika-s0501t5:219_1": "Idaṁ ‘‘samuddo’’tiādikaṁ suttaṁ saṁkilesabhāge visaye ca asekkhabhāge visaye ca vācakañāpakabhāvena pavattanato saṁkilesabhāgiyañca asekkhabhāgiyañca suttaṁ nāma.",
  "tika-s0501t5:220_0": "‘‘Ettakamevā’’ti vattabbattā ‘‘chayime’’tiādi vuttaṁ.",
  "tika-s0501t5:220_1": "Bhikkhave, lokasmiṁ sattānaṁ anayāya anatthāya pāṇīnaṁ byābādhāya ime mayā vuccamānā baḷisā cha bhavanti.",
  "tika-s0501t5:220_2": "Katame cha?",
  "tika-s0501t5:220_3": "Bhikkhave, cakkhuviññeyyā cakkhuviññāṇena viññeyyā iṭṭhā kantā kāmanīyā manāpā manavaḍḍhakā piyarūpā piyasabhāvā kāmūpasaṁhitā kilesakāmasahitā rajanīyā rūpā nīlādirūpārammaṇā santi, taṁ vuttappakāraṁ rūpaṁ bhikkhu ce abhinandati sappītikataṇhāya abhimukho nandati, ce abhivadati ‘‘aho sukhaṁ aho sukha’’nti vadāpentiyā taṇhāyanavasena abhivadati, ce ajjhosāya tiṭṭhati gilitvā viya pariniṭṭhapetvā tiṭṭhati, evaṁ sati, bhikkhave, ayaṁ bhikkhu ‘‘gilitabaḷiso…pe…",
  "tika-s0501t5:220_4": "pāpimato’’ti vuccati.",
  "tika-s0501t5:220_5": "Ettha ca nīlādibhedena anekavidhattā ‘‘rūpā iṭṭhā…pe…",
  "tika-s0501t5:220_6": "rajanīyā’’ti bahuvacananiddeso katopi rūpāyatanarūpārammaṇabhāvena ca cakkhuviññeyyabhāvena ca ekavidhataṁ anativattanato ‘‘ta’’nti ekavacananiddeso katoti veditabbo.",
  "tika-s0501t5:220_7": "‘‘Santi, bhikkhave, sotaviññeyyā’’tiādīsupi iminā nayena yathāsambhavaṁ attho veditabbo.",
  "tika-s0501t5:220_8": "Iti iminā suttappadesena ayaṁ cakkhuviññeyyādiko chabbidho baḷiso saṁkileso kilesahetu dassito.",
  "tika-s0501t5:221_0": "‘‘Kena asekkho dassito’’ti vattabbattā ‘‘santi cā’’tiādi vuttaṁ.",
  "tika-s0501t5:222_0": "Abhedi bhindi, paribhedi parisamantato bhindi.",
  "tika-s0501t5:222_1": "Iti iminā suttappadesena ayaṁ arahattaphalabhūto asekkho dassito.",
  "tika-s0501t5:222_2": "Idaṁ ‘‘chayime’’tiādikaṁ suttaṁ vuttanayena saṁkilesabhāgiyañca asekkhabhāgiyañca suttaṁ nāma.",
  "tika-s0501t5:223_0": "109.",
  "tika-s0501t5:223_1": "Nānāvidhaṁ saṁkilesabhāgiyañca asekkhabhāgiyañca suttaṁ ācariyena niddhāritaṁ, amhehi ca ñātaṁ, ‘‘katamaṁ saṁkilesabhāgiyañca nibbedhabhāgiyañca asekkhabhāgiyañca sutta’’nti pucchitabbattā ‘‘tattha katamaṁ saṁkilesabhāgiyañca nibbedhabhāgiyañca asekkhabhāgiyañca sutta’’ntiādi vuttaṁ.",
  "tika-s0501t5:224_0": "Ayaṁloko sattaloko santāpajāto ñātibyasanādivasena jātasokasantāpo ceva rāgādivasena jātapariḷāhasantāpo ca phassapareto anekehi dukkhasamphassehi abhibhūto rodaṁ rodanto vadati.",
  "tika-s0501t5:224_1": "Kinti vadati?",
  "tika-s0501t5:224_2": "Attanā phuṭṭhaṁ dukkhaṁ abhāvitakāyatāya adhivāsetuṁ asakkonto hutvā ‘‘aho dukkhaṁ, īdisaṁ dukkhaṁ mayhaṁ sattunopi mā hotū’’tiādinā rodanto vilapanto vadati, ‘‘kasmā evaṁ vadatī’’ti vattabbattā ‘‘attato yena yena hi maññantī’’tiādi vuttaṁ.",
  "tika-s0501t5:224_3": "Ete sattā yena yena kāmajjhosādinā pakārena attato dukkhassa paṭikāraṁ maññanti, tato pakārato aññathā aññena pakārena taṁ dukkhaṁ tikicchitabbaṁ hi yasmā hoti.",
  "tika-s0501t5:225_0": "Aññathābhāvīti yasmā rodaṁ rodanto vadati, yena yena vā paravihiṁsādipakārena attano vaḍḍhiṁ maññanti āsīsanti, tato pakārato aññathā avaḍḍhi eva hoti.",
  "tika-s0501t5:225_1": "Taṁ āsīsitabbaṁ aññathābhāvi avaḍḍhitabhāvi eva hi yasmā hoti, tasmā maññitabbassa āsīsitabbassa aññathā bhavanasīlattā rodaṁ rodanto vadati, ayaṁ sattaloko rodanto ca hutvā vadati.",
  "tika-s0501t5:225_2": "‘‘Ki’’nti pucchitabbattā ‘‘bhavasatto’’tiādi vuttaṁ.",
  "tika-s0501t5:225_3": "Bhavasatto kāmabhavādīsu satto visatto loko bhavameva kāmabhavādibhavameva abhinandati.",
  "tika-s0501t5:225_4": "Yaṁ bhavaṁ abhinandati, taṁ jarāmaraṇādianekabyasanānubandhattā bhayānakaṭṭhena bhayaṁ hoti.",
  "tika-s0501t5:225_5": "Yassa yato jarāmaraṇādito bhāyati, taṁ jarāmaraṇādidukkhassa adhiṭṭhānabhāvato dukkhaṁ dukkhādhiṭṭhānaṁ hoti.",
  "tika-s0501t5:225_6": "Iti iminā suttappadesena ayaṁ santāpādiko saṁkileso saṁkilesahetu dassito.",
  "tika-s0501t5:226_0": "Saṁkileso dassito, ‘‘kena nibbedho dassito’’ti vattabbattā ‘‘bhavavippahānāya kho’’tiādi vuttaṁ.",
  "tika-s0501t5:226_1": "Bhavavippahānāya kho pana kāmabhavādikassa bhavassa pajahanatthāya eva idaṁ mayā adhigataṁ maggabrahmacariyaṁ vussati.",
  "tika-s0501t5:226_2": "Iti iminā suttappadesena ayaṁ brahmacariyabhūto maggo nibbedho dassito.",
  "tika-s0501t5:227_0": "‘‘Bhavavippahānāyā’’tiādinā ekantena niyyānikamaggo nibbedho ācariyena dassito, amhehi ca ñāto, ‘‘katamo aniyyānikamaggo’’ti pucchitabbattā ‘‘ye hi keci samaṇā vā’’tiādi vuttaṁ.",
  "tika-s0501t5:227_1": "Hi-saddo vācāsiliṭṭhattho.",
  "tika-s0501t5:227_2": "Ye keci samaṇā vā ye keci brāhmaṇā vā bhavena rūpabhavena bhavassa kāmabhavassa vippamokkhaṁ āhaṁsu, bhavena arūpabhavena bhavassa kāmabhavassa ceva rūpabhavassa ca vippamokkhaṁ āhaṁsu, sabbe te samaṇā vā sabbe te brāhmaṇā vā bhavasmā vuttappakārabhavato avippamuttā bhavantīti ahaṁ vadāmi.",
  "tika-s0501t5:228_0": "‘‘Rūpabhavādinā ye ca kāmabhavādibhavassa vippamokkhaṁ āhaṁsū’’ti vattabbattā vibhavena bhavassa nissaraṇaṁ āhaṁsūti dassetuṁ ‘‘ye vā panā’’tiādi vuttaṁ.",
  "tika-s0501t5:228_1": "Ye vā pana keci samaṇā vā ye vā pana keci brāhmaṇā vā vibhavena ucchedadiṭṭhiyā bhavassa saṁsārabhavassa nissaraṇaṁ āhaṁsu, sabbe te samaṇā vā sabbe te brāhmaṇā vā bhavasmā saṁsārabhavato anissaṭāva hontīti ahaṁ vadāmi.",
  "tika-s0501t5:228_2": "‘‘Kasmā anissaṭā’’ti vattabbattā anissaṭakāraṇaṁ dassetuṁ ‘‘upadhiṁ hī’’tiādi vuttaṁ.",
  "tika-s0501t5:228_3": "Idaṁ dukkhaṁ saṁsāradukkhaṁ upadhiṁ khandhūpadhikilesūpadhiabhisaṅkhārūpadhayo paṭicca hi yasmā sambhoti, tasmā anissaṭā honti.",
  "tika-s0501t5:228_4": "Iti iminā suttappadesena ayaṁ micchādiṭṭhisaṅkhāto saṁkileso dassito.",
  "tika-s0501t5:229_0": "Ye hi ‘‘kecī’’tiādinā saṁkileso dassito, ‘‘kena nibbedho dassito’’ti vattabbattā ‘‘sabbupādānakkhayā’’tiādi vuttaṁ.",
  "tika-s0501t5:229_1": "Sabbupādānakkhayā ariyamaggato dukkhassa saṁsāradukkhassa sambhavo natthi.",
  "tika-s0501t5:229_2": "Iti iminā suttappadesena ayaṁ ariyamaggo nibbedho dassito.",
  "tika-s0501t5:230_0": "‘‘Vuttappakārā aññasuttappadesenapi dassito’’ti dassetuṁ ‘‘lokamima’’ntiādi vuttaṁ.",
  "tika-s0501t5:230_1": "Puthū visuṁ visuṁ avijjāya paretaṁ abhibhūtaṁ bhūtarataṁ bhūtesu itthipurisesu aññamaññarataṁ bhūtaṁ khandhapañcakaṁ bhavehi aparimuttaṁ imaṁ lokaṁ mama citta tvaṁ passa.",
  "tika-s0501t5:230_2": "Ye keci bhavā ittarakhaṇā vā bhavā, dīghāyukā vā bhavā, sātavanto vā bhavā, asātavanto vā bhavā pañcakkhandhā sabbadhi ‘‘uddhaṁ adho tiriya’’nti imesu sabbesu sabbatthatāya sabbatthabhāvena ahesuṁ, sabbe te vuttappakārā bhavā niccadhuvarahitattā aniccā sampīḷitattā dukkhā vipariṇāmabhāvato vipariṇāmadhammā ahesuṁ.",
  "tika-s0501t5:230_3": "Iti iminā suttappadesena ayaṁ avijjādiko saṁkileso dassito.",
  "tika-s0501t5:231_0": "‘‘Lokamima’’ntiādinā saṁkileso dassito, ‘‘kena nibbedho dassito’’ti vattabbattā ‘‘evameta’’ntiādi vuttaṁ.",
  "tika-s0501t5:231_1": "Evaṁ vuttappakārena etaṁ khandhapañcakaṁ yathābhūtaṁ sammappaññāya sassa attano maggapaññāya, vipassanāpaññāya vā passato passantassa puggalassa bhavataṇhā pahīyati, sammappaññāya yathābhūtaṁ khandhapañcakaṁ passanto vibhavaṁ ucchedadiṭṭhiṁ nābhinandati na pattheti.",
  "tika-s0501t5:231_2": "Tassa puggalassa sabbaso taṇhānaṁ khayā asesavirāganirodho asesavirāgasaṅkhātena maggena nirodho nirujjhanaṁ nibbānaṁ nibbuti hoti.",
  "tika-s0501t5:231_3": "Iti iminā suttappadesena ayaṁ maggo nibbedho dassito.",
  "tika-s0501t5:232_0": "‘‘Evameta’’ntiādinā nibbedho dassito, ‘‘kena asekkho dassito’’ti vattabbattā ‘‘tassa nibbutassā’’tiādi vuttaṁ.",
  "tika-s0501t5:232_1": "Taṇhādiṭṭhinibbutassa tassa bhikkhuno anupādā kilesābhisaṅkhārānaṁ anuppādanato aggahaṇato punabbhavo na hoti, evaṁbhūtena ariyapuggalena pubbe attānaṁ abhibhūto pañcavidho māro vijito ahosi, anena ariyapuggalena pañcahi mārehi saṅgāmo vijito, saṅgāme, iṭṭhāniṭṭhādīsu vā tādī tādilakkhaṇappatto ariyapuggalo sabbabhavāni upaccagā atikkantova jāto.",
  "tika-s0501t5:232_2": "Iti iminā suttappadesena ayaṁ asekkho dassito.",
  "tika-s0501t5:232_3": "Idaṁ vuttappakāraṁ ‘‘ayaṁ loko’’tiādikaṁ suttaṁ saṁkilesabhāge visaye ca nibbedhabhāge visaye ca asekkhabhāge visaye ca vācakañāpakabhāvena ekadesavasena pavattanato saṁkilesabhāgiyañca nibbedhabhāgiyañca asekkhabhāgiyañca suttaṁ nāma.",
  "tika-s0501t5:233_0": "‘‘Ettakamevā’’ti vattabbattā ‘‘cattārome’’tiādi vuttaṁ.",
  "tika-s0501t5:233_1": "Andhaputhujjano saṁsārasotassa anukūlabhāvena gacchanato anusotagāmī nāma, kalyāṇaputhujjano saṁsārasotassa nibbidānupassanādīhi paṭikkūlavasena pavattanato paṭisotagāmī nāma, sekkho acalappasādādisamannāgamena ṭhitasabhāvattā ṭhitatto nāma, asekkho saṁsārapāraṅgatavasena tiṭṭhanato ‘‘thale tiṭṭhatī’’ti vuccati.",
  "tika-s0501t5:234_0": "‘‘Tesu catūsu puggalesu katamo puggalo saṁkilesabhāgiyādī’’ti vattabbabhāvato ‘‘tattha yoya’’ntiādi vuttaṁ.",
  "tika-s0501t5:235_0": "110.",
  "tika-s0501t5:235_1": "Nānāvidhaṁ saṁkilesabhāgiyañca nibbedhabhāgiyañca asekkhabhāgiyañca suttaṁ ācariyena niddhāritaṁ, amhehi ca ñātaṁ, ‘‘katamaṁ saṁkilesabhāgiyañca vāsanābhāgiyañca nibbedhabhāgiyañca sutta’’nti pucchitabbattā ‘‘tattha katama’’ntiādi vuttaṁ.",
  "tika-s0501t5:236_0": "Abhijātiyo puggalā cha saṁvijjanti lokasmiṁ, kaṇhe nīce kule nibbatto kaṇhābhijātiko, kaṇhadhammasamannāgatattā vā kaṇho kaṇhābhijātiko hutvā kaṇhaṁ kāḷakaṁ dasavidhaṁ dussīlyadhammaṁ abhijāyati pasavati, eso puggalo atthi.",
  "tika-s0501t5:236_1": "Vuttappakārena kaṇho kaṇhābhijātiko hutvā sukkaṁ dasavidhaṁ kusaladhammaṁ abhijāyati, eso puggalo atthi.",
  "tika-s0501t5:236_2": "Kaṇho kaṇhābhijātiko hutvā akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti, eso puggalo atthi.",
  "tika-s0501t5:236_3": "Vuttavipariyāyena tayo puggalā jānitabbā.",
  "tika-s0501t5:237_0": "‘‘Tesu katame puggalā saṁkilesabhāgiyā’’tiādinā vattabbattā ‘‘tattha yo cā’’tiādi vuttaṁ.",
  "tika-s0501t5:238_0": "‘‘Ettakamevā’’ti vattabbattā ‘‘cattārimānī’’tiādi vuttaṁ.",
  "tika-s0501t5:239_0": "111.",
  "tika-s0501t5:239_1": "Nānāvidhaṁ saṁkilesabhāgiyañca vāsanābhāgiyañca nibbedhabhāgiyañca suttaṁ ācariyena niddhāritaṁ, amhehi ca ñātaṁ, ‘‘katamaṁ vāsanābhāgiyañca nibbedhabhāgiyañca sutta’’nti pucchitabbattā ‘‘tattha katamaṁ vāsanābhāgiyañca nibbedhabhāgiyañcā’’tiādi vuttaṁ.",
  "tika-s0501t5:240_0": "Mānusattaṁ manussabhāvaṁ laddhāna kiccaṁ, akiccañca dve bhavanti, dve kiccāniyeva kattabbāni.",
  "tika-s0501t5:240_1": "Tenāha aṭṭhakathācariyo (netti. aṭṭha.",
  "tika-s0501t5:240_2": "111) ‘‘kattabba’’nti dasseti.",
  "tika-s0501t5:240_3": "‘‘Katamaṁ kattabbaṁ kicca’’nti vattabbattā kattabbakiccaṁ dassetuṁ ‘‘sukiccaṁ cevā’’tiādi vuttaṁ.",
  "tika-s0501t5:240_4": "Puññāni ca kattabbattā sukiccaṁ eva, saṁyojanavippahānaṁ vā kattabbattā sukiccaṁ nāmāti yojanā.",
  "tika-s0501t5:241_0": "‘‘Tattha sutte katamena katamo dassito’’ti vattabbattā ‘‘sukiccaṁceva puññānīti vāsanā, saṁyojanavippahānaṁ vāti nibbedho’’ti vutto.",
  "tika-s0501t5:242_0": "‘‘Ettakamevā’’ti vattabbattā ‘‘puññāni karitvānā’’tiādi vuttaṁ.",
  "tika-s0501t5:242_1": "Puññāni karitvāna katapuññā puggalā saggā saggato saggaṁyeva vajanti.",
  "tika-s0501t5:242_2": "Saṁyojanappahānā ariyā jarāmaraṇā jarāmaraṇato vippamuccanti.",
  "tika-s0501t5:243_0": "‘‘Tattha sutte katamena katamo dassito’’ti vattabbattā ‘‘puññāni karitvāna, saggā saggaṁ vajanti katapuññā’ti vāsanā, ‘saṁyojanappahānā, jarāmaraṇā vippamuccantī’ti nibbedho’’ti vuttaṁ.",
  "tika-s0501t5:244_0": "‘‘Ettakamevā’’ti vattabbattā ‘‘dvemānī’’tiādi vuttaṁ.",
  "tika-s0501t5:244_1": "‘‘Katamena katamo dassito’’ti vattabbattā ‘‘tattha yo…pe…",
  "tika-s0501t5:244_2": "ayaṁ nibbedho’’ti vuttaṁ.",
  "tika-s0501t5:245_0": "Nānāvidhaṁ vāsanābhāgiyañca nibbedhabhāgiyañca suttaṁ ācariyena niddhāritaṁ, amhehi ca ñātaṁ , ‘‘katamaṁ taṇhāsaṁkilesabhāgiyaṁ sutta’’nti pucchitabbattā ‘‘tattha taṇhāsaṁkilesabhāgiya’’ntiādi vuttaṁ.",
  "tika-s0501t5:245_1": "Tatthāti tesu soḷasasu saṁkilesabhāgiyādīsu suttesu taṇhāsaṁkilesabhāgiyaṁ suttaṁ taṇhāpakkheneva niddisitabbaṁ, bahuvisayattā niyametvāna niddhāressāmīti vuttaṁ hoti.",
  "tika-s0501t5:245_2": "‘‘Kena pakārena niddisitabba’’nti vattabbattā ‘‘tīhi taṇhāhī’’tiādi vuttaṁ.",
  "tika-s0501t5:245_3": "Bhavataṇhāyāti rūpabhavataṇhāya.",
  "tika-s0501t5:245_4": "Vibhavataṇhāyāti arūpabhavataṇhāya.",
  "tika-s0501t5:245_5": "Yena yena vā pana vatthunā taṇhāpabhedaucchedādivatthunā ajjhositā bhavataṇhādivasena ajjhositā, tena tena pakārena taṇhādinā vā taṇhāpabhedaucchedādivatthunā vā taṇhāsaṁkilesabhāgiyaṁ suttaṁ niddisitabbaṁ.",
  "tika-s0501t5:246_0": "Taṇhāsaṁkilesabhāgiyaṁ suttaṁ taṇhāpakkheneva niddisitabbanti ācariyena vuttaṁ, amhehi ca lakkhitaṁ, ‘‘diṭṭhisaṁkilesabhāgiyaṁ suttaṁ kena pakkhena niddisitabba’’nti vattabbattā ‘‘tattha diṭṭhisaṁkilesabhāgiya’’ntiādi vuttaṁ.",
  "tika-s0501t5:246_1": "Yena yena vā pana vatthunāti diṭṭhippabhedaamarāvikkhepādivatthunā.",
  "tika-s0501t5:247_0": "Diṭṭhisaṁkilesabhāgiyaṁ suttaṁ diṭṭhipakkheneva niddisitabbanti ācariyena vuttaṁ, amhehi ca lakkhitaṁ, ‘‘duccaritasaṁkilesabhāgiyaṁ suttaṁ kena pakārena niddisitabba’’nti vattabbattā ‘‘tattha duccaritasaṁkilesabhāgiya’’ntiādi vuttaṁ.",
  "tika-s0501t5:247_1": "Tatheva vattabbattā ‘‘tattha taṇhāvodānabhāgiya’’ntiādi vuttaṁ, ‘‘diṭṭhivodānabhāgiya’’ntiādi vuttaṁ, ‘‘duccaritavodānabhāgiya’’ntiādi vuttaṁ.",
  "tika-s0501t5:248_0": "112.",
  "tika-s0501t5:248_1": "Yasmiṁ sāsanapaṭṭhāne aṭṭhārasa mūlapadā daṭṭhabbā, taṁ sāsanapaṭṭhānaṁ soḷasahi saṁkilesabhāgiyādīhi suttehi ekadesaniddhāraṇavasena vibhajitaṁ, amhehi ca ñātaṁ, ‘‘kiṁ pana taṁ sāsanapaṭṭhānaṁ tehi soḷasahi eva saṁkilesabhāgiyādīhi vibhajitabbaṁ, udāhu aññehi suttehipi vibhajitabba’’nti vattabbattā aññehi aṭṭhavīsasuttehipi vibhajituṁ ‘‘tattha katame aṭṭhārasa mūlapadā?",
  "tika-s0501t5:248_2": "Lokiyaṁ lokuttara’’ntiādi vuttaṁ .",
  "tika-s0501t5:248_3": "‘‘Yadi aññehipi aṭṭhavīsasuttehi vibhajitabbaṁ, evaṁ sati ‘lokiya’ntiādivacanameva vattabbaṁ, kasmā ‘tattha katame aṭṭhārasa mūlapadā’ti vuttā’’ti ce?",
  "tika-s0501t5:248_4": "Tassa sāsanapaṭṭhānavibhāgo aṭṭhārasahi mūlapadehi saṅgahito, aṭṭhārasa mūlapadāpi vibhajite sāsanapaṭṭhāne daṭṭhabbā, tasmā mūlapadā vibhattāyeva.",
  "tika-s0501t5:248_5": "Tāni mūlapadāni vibhajituṁ ‘‘tattha katame aṭṭhārasa mūlapadā’’ti vuttaṁ.",
  "tika-s0501t5:248_6": "Aṭṭhakathāyaṁ (netti. aṭṭha.",
  "tika-s0501t5:248_7": "112) pana –",
  "tika-s0501t5:249_0": "‘‘Evaṁ soḷasavidhena sāsanapaṭṭhānaṁ nānāsuttehi udāharaṇavasena vibhajitvā idāni aṭṭhavīsatividhena sāsanapaṭṭhānaṁ dassentena yasmā ayampi paṭṭhānavibhāgo mūlapadehi saṅgahito, na imassāpi tehi asaṅgahito padeso atthi, tasmā mūlapadaṁ, vibhajitabbatañca dassetuṁ ‘tattha katame aṭṭhārasa mūlapadā’ti pucchāya vasena mūlapadāni uddharitvā ‘lokiyaṁ lokuttara’ntiādinā nava tikā, thavo cāti aṭṭhavīsatividhaṁ sāsanapaṭṭhānaṁ uddiṭṭha’’nti –",
  "tika-s0501t5:250_0": "Vuttaṁ.",
  "tika-s0501t5:250_1": "Tatthāti tesu soḷasahārapañcakanayaaṭṭhārasamūlapadesu katamāni padāni mūlapadāni hontīti pucchati.",
  "tika-s0501t5:250_2": "Loke niyutto sabhāvadhammoti lokiyo, loke vā vidūhi vidito sabhāvotipi lokiyo, lokiyo sabhāvadhammo assa visesasuttassa atthīti taṁ visesasuttaṁ lokiyaṁ nāma.",
  "tika-s0501t5:250_3": "Esa nayo ‘‘lokuttara’’ntiādīsupi veditabbo.",
  "tika-s0501t5:250_4": "Jānātīti ñāṇaṁ, ñāṇaṁ assa visesasuttassa atthīti ñāṇaṁ.",
  "tika-s0501t5:250_5": "Ñātabbāti ñeyyā, ñeyyā assa visesasuttassa atthīti ñeyyaṁ.",
  "tika-s0501t5:250_6": "Eseva nayo –",
  "tika-s0501t5:250_7": "‘‘ñāṇañca ñeyyañcā’’ti etthāpi veditabbo.",
  "tika-s0501t5:250_8": "Nibbānaṁ paṭhamaṁ passatīti dassanaṁ, paṭhamamaggañāṇaṁ, dassanaṁ assa visesasuttassa atthīti dassanaṁ.",
  "tika-s0501t5:250_9": "Bhāvanā assa visesasuttassa pāḷiyā atthīti bhāvanā.",
  "tika-s0501t5:250_10": "‘‘Dassanañca bhāvanā cā’’ti etthāpi esa nayo veditabbo.",
  "tika-s0501t5:250_11": "Sassa attano vacananti sakaṁ, sakaṁ vacanaṁ sakavacanaṁ, bhagavato vacananti attho.",
  "tika-s0501t5:250_12": "Parassa vacanaṁ paravacanaṁ.",
  "tika-s0501t5:250_13": "Vissajjanīyo assa visesasuttassa atthīti vissajjanīyaṁ.",
  "tika-s0501t5:250_14": "Natthi vissajjanīyo assa visesasuttassāti avissajjanīyaṁ.",
  "tika-s0501t5:250_15": "Kammaṁ assa visesasuttassa atthīti kammaṁ.",
  "tika-s0501t5:250_16": "Vipāko assa pāṭhassa atthīti vipāko.",
  "tika-s0501t5:250_17": "Sesesupi assatthiattho gahetabbo.",
  "tika-s0501t5:250_18": "Atha vā lokiyādiattho mukhyattho, taṁvācakasuttampi ṭhānyūpacārena vuttaṁ.",
  "tika-s0501t5:250_19": "Buddhādīnaṁ guṇe abhitthavati etena suttappadesenāti thavo, suttappadeso.",
  "tika-s0501t5:251_0": "‘‘Tesu aṭṭhavīsatividhesu lokiyādīsu sāsanapaṭṭhānasuttesu katamaṁ suttaṁ lokiyaṁ sutta’’nti pucchitabbattā ‘‘tattha katamaṁ lokiya’’ntiādi vuttaṁ.",
  "tika-s0501t5:251_1": "Tatthāti tesu aṭṭhavīsatividhesu lokiyādīsu sāsanapaṭṭhānasuttesu katamaṁ suttaṁ lokiyaṁ sāsanapaṭṭhānaṁ suttanti pucchati.",
  "tika-s0501t5:252_0": "Bhikkhave, dhenuyā thanehi nikkhantaṁ sajjukhīraṁ nikkhantakkhaṇe na muccati na pariṇamati khīrabhāvaṁ pajahitvā dadhibhāvaṁ na pāpuṇāti, takkādiambilasamāyogato pacchā khīrabhāvaṁ pajahati dadhibhāvaṁ pāpuṇāti iva, evaṁ yena bālena pāpaṁ yaṁ kammaṁ kataṁ, taṁ kammaṁ karaṇakkhaṇe tassa bālassa apāyadukkhādinibbattāpanavasena na vipaccati.",
  "tika-s0501t5:252_1": "Dutiye pana vā tatiyādimhi vā attabhāve vipaccati.",
  "tika-s0501t5:252_2": "Bhasmacchanno chārikāya paṭicchanno pāvako aggi akkantaṁ janaṁ akkamanakkhaṇe na ḍahati.",
  "tika-s0501t5:252_3": "Chārikaṁ pana tāpetvā kālantare ḍahati iva, evaṁ yena bālena pāpaṁ yaṁ kammaṁ kataṁ, taṁ kammaṁ karaṇakkhaṇe taṁ bālaṁ apāyadukkhādinibbattāpanavasena ḍahāpentaṁ hutvā na anveti.",
  "tika-s0501t5:252_4": "Dutiye vā tatiyādimhi vā attabhāve apāyadukkhādinibbattāpanavasena ḍahāpentaṁ hutvā ḍahantaṁ taṁ bālaṁ taṁ anvetīti yojanā.",
  "tika-s0501t5:252_5": "Idaṁ ‘‘na hi…pe…",
  "tika-s0501t5:252_6": "pāvako’’ti suttaṁ lokiye atthe vācakañāpakabhāvena pavattanato lokiyaṁ nāma.",
  "tika-s0501t5:253_0": "‘‘Ettakameva lokiya’’nti vattabbattā ‘‘cattārimānī’’tiādi vuttaṁ.",
  "tika-s0501t5:253_1": "Attho pākaṭo.",
  "tika-s0501t5:253_2": "Idaṁ ‘‘cattārimāni…pe…",
  "tika-s0501t5:253_3": "kāḷapakkheva candimā’’ti suttaṁ lokiye atthe vācakañāpakabhāvena pavattanato lokiyaṁ nāma.",
  "tika-s0501t5:254_0": "‘‘Evaṁ duvidhaṁyeva lokiya’’nti vattabbattā ‘‘aṭṭhime, bhikkhave, lokadhammā’’tiādi vuttaṁ.",
  "tika-s0501t5:254_1": "Attho pākaṭo.",
  "tika-s0501t5:254_2": "Idaṁ ‘‘aṭṭhime’’tiādikaṁ suttaṁ lokiyesu aṭṭhavidhesu atthesu vācakañāpakabhāvena pavattanato lokiyaṁ nāma.",
  "tika-s0501t5:255_0": "Nānāvidhaṁ lokiyaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ lokuttara’’nti vattabbattā ‘‘tattha katamaṁ lokuttara’’ntiādi vuttaṁ .",
  "tika-s0501t5:255_1": "Ito paresupi esa nayo veditabbo.",
  "tika-s0501t5:255_2": "Tatthāti tesu aṭṭhavīsatividhesu lokiyādīsu suttesu.",
  "tika-s0501t5:256_0": "Chekena sārathinā sudantā assā samathaṅgatā yathā, evaṁ pahīnamānassa pahīnanavavidhamānassa yassa anāsavassa bhikkhuno indriyāni chabbidhāni cakkhundriyādīni samathaṅgatāni.",
  "tika-s0501t5:256_1": "Tādino tādilakkhaṇena samannāgatassa anāsavassa tassa bhikkhuno devāpi manussāpi pihayantīti yojanā.",
  "tika-s0501t5:256_2": "Idaṁ ‘‘yassindriyānī’’tiādikaṁ suttaṁ lokuttare atthe vācakañāpakabhāvena pavattanato lokuttaraṁ nāma.",
  "tika-s0501t5:257_0": "‘‘Ettakamevā’’ti vattabbattā ‘‘pañcimāni bhikkhave indriyānī’’tiādi vuttaṁ.",
  "tika-s0501t5:257_1": "Idaṁ ‘‘pañcimānī’’tiādikaṁ suttampi lokuttare atthe vācakañāpakabhāvena pavattanato lokuttaraṁ nāma. (1)",
  "tika-s0501t5:258_0": "‘‘Laddhāna mānusattaṁ dve, kiccaṁ akiccameva cā’’tiādikā dve gāthā vuttā.",
  "tika-s0501t5:258_1": "Iha gāthāsu ‘‘sukiccaṁ ceva puññānī’’ti yaṁ gāthāpadañca ‘‘puññāni karitvāna, saggā saggaṁ vajanti katapuññā’’ti yaṁ gāthāpadañca vuttaṁ, idaṁ gāthāpadaṁ lokiye atthe vācakañāpakabhāvena pavattanato lokiyaṁ nāma.",
  "tika-s0501t5:259_0": "Iha gāthāsu ‘‘saṁyojanavippahānaṁ vā’’ti yaṁ gāthāpadañca ‘‘saṁyojanavippahānā, jarāmaraṇā vippamuccantī’’ti yaṁ gāthāpadañca vuttaṁ, idaṁ gāthāpadaṁ vuttanayena lokuttaraṁ nāma.",
  "tika-s0501t5:259_1": "Idaṁ ‘‘laddhānā’’tiādikaṁ vuttappakārena lokiyañca lokuttarañca.",
  "tika-s0501t5:260_0": "Bhikkhave, viññāṇe āhāre āhārapaṭibaddhe chandarāge sati nāmarūpassa avakkanti hoti.",
  "tika-s0501t5:260_1": "‘‘Viññāṇe…pe…",
  "tika-s0501t5:260_2": "hotī’’ti idaṁ vuttanayena lokiyaṁ nāma.",
  "tika-s0501t5:260_3": "‘‘Viññāṇe…pe…",
  "tika-s0501t5:260_4": "nirodho’’ti idaṁ suttaṁ lokuttaraṁ nāma.",
  "tika-s0501t5:260_5": "Idaṁ ‘‘viññāṇe ce bhikkhave’’tiādikaṁ suttaṁ lokiye atthe ca lokuttare atthe ca ekadesavasena vācakañāpakavasena pavattanato lokiyañca lokuttarañca. (2)",
  "tika-s0501t5:261_0": "113.",
  "tika-s0501t5:261_1": "Sattaloke sabbā disā anuparigamma kvaci disāyaṁ cetasā attanā attato piyataraṁ aññaṁ neva ajjhagā, attāva piyataro yathā , evaṁ paresaṁ sattānaṁ puthu visuṁ visuṁ attāva piyo piyataro, tasmā attanova piyatarattā attakāmo attano hitakāmo paṇḍito sattaloko attānaṁ upamaṁ katvā paraṁ na hiṁse na hiṁseyyāti yojanā.",
  "tika-s0501t5:261_2": "Idaṁ ‘‘sabbā disā’’tiādikaṁ suttaṁ sattesu vācakañāpakabhāvena pavattanato sattādhiṭṭhānaṁ nāma.",
  "tika-s0501t5:262_0": "Ye keci khīṇāsavā puggalā bhūtāva na bhavissanti, sabbe te khīṇāsavā puggalā dehaṁ attabhāvaṁ pahāya nibbānaṁ gamissanti.",
  "tika-s0501t5:262_1": "Ye ca puthujjanādayo sattā punabbhavesu bhavissanti, sabbe te puthujjanādayo sattā dehaṁ attabhāvaṁ pahāya paralokaṁ gamissanti, taṁ sabbajāniṁ sabbassa sattassa hāniṁ maraṇaṁ, vināsaṁ vā kusalo yo puggalo vijānāti, so kusalo puggalo taṁ sabbajāniṁ viditvā ātāpiyo brahmacariyaṁ careyyāti yojanā.",
  "tika-s0501t5:262_2": "Idaṁ ‘‘ye kecī’’tiādikaṁ vuttanayena sattādhiṭṭhānaṁ.",
  "tika-s0501t5:263_0": "Sattahi aṅgehi samannāgataṁ kalyāṇamittaṁ yāvajīvaṁ kusalena puggalena na vijahitabbaṁ.",
  "tika-s0501t5:263_1": "Katamehi sattahi?",
  "tika-s0501t5:263_2": "Parisuddhasīlasampattiparisuddhadiṭṭhisampattīhi samannāgatattā piyo ca piyāyitabbo ca hoti, pāsāṇachattaṁ viya garu ca hoti, sambhāvetabbatāya bhāvanīyo ca hoti, ‘‘kālena vadāmi, no akālenā’’tiādike pañcadhamme attani upaṭṭhāpetvā sabrahmacārīnaṁ vā sissānaṁ vā vinicchayaullumpanaovādadānabhāve ṭhatvā vattā ca hoti, sabrahmacārīhi vā sissādīhi vā vuccamāno suvaco hutvā tesaṁ vacanakkhamo ca hoti, saccapaṭiccasamuppādādigambhīraṁ vā aññaṁ gambhīraṁ vā kathaṁ kattā ca hoti, dhammavinayādivaseneva dīpanato aṭṭhāne ca na niyojako hoti.",
  "tika-s0501t5:263_3": "Imehi sattahi aṅgehi samannāgataṁ kalyāṇamittaṁ yāvajīvaṁ na vijahitabbaṁ.",
  "tika-s0501t5:263_4": "Idaṁ ‘‘sattahī’’tiādivacanaṁ bhagavā avoca.",
  "tika-s0501t5:263_5": "Idaṁ ‘‘sattahī’’tiādikaṁ vacanaṁ sugato vatvā athāparaṁ etaṁ gāthāvacanaṁ satthā avoca.",
  "tika-s0501t5:263_6": "Kiṁ avoca?",
  "tika-s0501t5:264_0": "‘‘Piyo garu bhāvanīyo, vattā ca vacanakkhamo;",
  "tika-s0501t5:265_0": "Gambhīrañca kathaṁ kattā, na caṭṭhāne niyojako;",
  "tika-s0501t5:266_0": "Taṁ mittaṁ mittakāmena, yāvajīvampi seviya’’nti. –",
  "tika-s0501t5:267_0": "Etaṁ gāthāvacanaṁ satthā avocāti yojanā.",
  "tika-s0501t5:267_1": "‘‘Na ca aṭṭhānayojako’’ti pāṭho atthi.",
  "tika-s0501t5:267_2": "Idaṁ ‘‘sattahī’’tiādikaṁ vacanaṁ sattādhiṭṭhānaṁ.",
  "tika-s0501t5:268_0": "Loke yaṁ kāmasukhañca yaṁ idaṁ diviyaṁ sukhañca atthi, ete kāmasukhadiviyasukhā taṇhākkhayasukhassa soḷasiṁ kalaṁ na agghantīti yojanā.",
  "tika-s0501t5:268_1": "Idaṁ ‘‘yañcā’’tiādikaṁ suttaṁ dhammādhiṭṭhānaṁ.",
  "tika-s0501t5:269_0": "Yattha nibbāne dukkhaṁ nirujjhati, sammāsambuddhadesitaṁ asokaṁ virajaṁ khemaṁ taṁ nibbānaṁ susukhaṁ vatāti yojanā.",
  "tika-s0501t5:269_1": "Idaṁ ‘‘susukha’’ntiādikaṁ suttampi dhammādhiṭṭhānaṁ. (3)",
  "tika-s0501t5:270_0": "Tīsu bhavesu sattānaṁ jananato taṇhāsaṅkhātaṁ mātarañca, pitaraṁ nissāya mānassa uppajjanato mānasaṅkhātaṁ pitarañca, raṭṭhe loko raṭṭhissaraṁ rājānaṁ bhajati viya dvinnaṁ sassatucchedadiṭṭhīnaṁ sabbadiṭṭhigatehi bhajanīyattā sassatucchedadiṭṭhisaṅkhāte khattiye dve rājāno ca, āyasādhako puriso raṭṭhe atthaṁ anucarati iva nandirāgassa dvādasāyatane anucaraṇato nandirāgasaṅkhātena anucaraṇena saha pavattanaṭṭhānaṁ dvādasāyatanasaṅkhātaṁ raṭṭhañca khīṇāsavo yo brāhmaṇo hanati, so brāhmaṇo hantvā anīgho niddukkho hutvā yātīti yojanā.",
  "tika-s0501t5:270_1": "Iha ‘‘mātara’’ntiādigāthāyaṁ ‘‘mātaraṁ…pe…",
  "tika-s0501t5:270_2": "hantvā’’ti idaṁ gāthāvacanaṁ dhammādhiṭṭhānaṁ.",
  "tika-s0501t5:270_3": "‘‘Anīgho yāti brāhmaṇo’’ti idaṁ gāthāvacanaṁ sattādhiṭṭhānaṁ.",
  "tika-s0501t5:270_4": "Idaṁ ‘‘mātara’’ntiādikaṁ suttaṁ sattādhiṭṭhānañca dhammādhiṭṭhānañca.",
  "tika-s0501t5:271_0": "‘‘Cattārome bhikkhave iddhipādā’’ti idaṁ suttappadesavacanaṁ dhammādhiṭṭhānaṁ.",
  "tika-s0501t5:271_1": "So catūhi iddhipādehi samannāgato puggalo kāyepi karajakāyepi cittaṁ pādakajjhānacittaṁ samodahati pakkhipati, so puggalo dissamānakāyena gantukāmo karajakāyagatikaṁ pādakajjhānacittaṁ adhiṭṭhahati.",
  "tika-s0501t5:271_2": "Cittepi pādakajjhānacittepi kāyaṁ karajakāyaṁ samodahati pakkhipati, so puggalo sīghaṁ aññaṁ gantukāmo pādakajjhānacittagatikaṁ karajakāyaṁ adhiṭṭhahati.",
  "tika-s0501t5:271_3": "Kāye karajakāye sukhasaññañca sukhavihārasaññañca lahusaññañca lahugamanasaññañca okkamitvā aññaṁ gamaneyyaṁ icchitaṭṭhānaṁ ekacittakkhaṇeneva ca gantvā upasampajja viharati.",
  "tika-s0501t5:271_4": "Idaṁ ‘‘so’’tiādikaṁ suttappadesavacanaṁ sattādhiṭṭhānaṁ.",
  "tika-s0501t5:271_5": "Idaṁ ‘‘cattārome’’tiādikaṁ suttaṁ sattādhiṭṭhānañca dhammādhiṭṭhānañca. (4)",
  "tika-s0501t5:272_0": "114.",
  "tika-s0501t5:272_1": "Yaṁ sabbaññutañāṇaṁ lokuttaraṁ lokaṁ uttaritvā abhibhavitvā ṭhitaṁ, yena sabbaññutaññāṇena bhagavā ‘‘sabbaññū’’ti vuccati, tassa sabbaññutaññāṇassa parihānaṁ natthi, taṁ sabbaññutaññāṇaṁ sabbakāle jānituṁ āvajjanakāle pavattatīti yojanā.",
  "tika-s0501t5:272_2": "Idaṁ ‘‘yaṁ ta’’ntiādikaṁ ñāṇe atthe vācakañāpakabhāvenapi pavattanato ñāṇaṁ nāma.",
  "tika-s0501t5:273_0": "Yāya nibbānagāminiyā maggapaññāya jātimaraṇasaṅkhayaṁ pajānāti, sā nibbānagāminī maggapaññā sabbāhi lokiyāhi paññāhi seṭṭhā pasatthāti yojanā.",
  "tika-s0501t5:273_1": "Idaṁ ‘‘paññā hī’’tiādikaṁ vuttanayena ñāṇaṁ nāma.",
  "tika-s0501t5:274_0": "‘‘Dhotaka, vo tumhākaṁ santiṁ ahaṁ kittayissāmī’’ti bhagavā avoca.",
  "tika-s0501t5:274_1": "‘‘Diṭṭhe dhamme dukkhādidhamme vā attabhāve vā sato aniccānupassanādisatisampanno hutvā caraṁ caranto yogāvacaro anītihaṁ yaṁ santiṁ yaṁ nibbānaṁ ariyamaggena viditvā loke saṁsāraloke visattikaṁ visappakaṁ taṇhaṁ tare tareyyā’’ti bhagavā avoca.",
  "tika-s0501t5:275_0": "Dhotako bhagavantaṁ vadati ‘‘mahesi mahante sīlakkhandhādī esanasīla, gotama, sato ‘sabbe saṅkhārā aniccā’tiādisaraṇasampanno hutvā caraṁ caranto yogāvacaro uttamaṁ yaṁ santiṁ yaṁ nibbānaṁ ariyamaggena viditvā loke saṁsāraloke visattikaṁ taṇhaṁ tare tareyyāti tañca vacanaṁ tañca santiṁ nibbānaṁ ahaṁ abhinandāmi abhipatthayāmi, mahesi tvaṁ, yañca sampajānāsī’’ti dhotako bhagavantaṁ vadati.",
  "tika-s0501t5:276_0": "‘‘Dhotakā’’ti ālapitvā bhagavā dhotakaṁ avoca.",
  "tika-s0501t5:276_1": "‘‘Uddhaṁ anāgataṁ upari adho atītaṁ heṭṭhā ca tiriyañcāpi majjhe paccuppannaṁ parito ca loke saṁsāraloke etaṁ taṇhaṁ bhavābhavāya khuddakabhavamahantabhavatthāya saṅgo laggoti viditvā vicaranto tvaṁ taṇhaṁ mākāsi mā akāsī’’ti bhagavā dhotakaṁ avocāti yojanā.",
  "tika-s0501t5:276_2": "Idaṁ ‘‘kittayissāmī’’tiādikaṁ ñeyye visaye atthe vācakañāpakabhāvena pavattanato ñeyyaṁ nāma.",
  "tika-s0501t5:277_0": "‘‘Ettakamevā’’ti vattabbattā ‘‘catunnaṁ bhikkhave’’tiādi vuttaṁ.",
  "tika-s0501t5:277_1": "Bhikkhave, catunnaṁ ariyasaccānaṁ ariyabhāvakarānaṁ saccānaṁ ananubodhā abujjhanena appaṭivedhā appaṭivijjhanena evaṁ iminā kāraṇena mamañceva tumhākañca dīghamaddhānaṁ idaṁ sandhāvitaṁ sandhāvanaṁ, idaṁ saṁsaritaṁ saṁsaraṇaṁ ahosīti, bhikkhave, ajja tayidaṁ taṁ idaṁ dukkhaṁ ariyasaccaṁ mayā anubuddhaṁ paṭividdhaṁ…pe…",
  "tika-s0501t5:277_2": "tayidaṁ taṁ idaṁ dukkhanirodhagāminī paṭipadā ariyasaccaṁ mayā anubuddhaṁ paṭividdhaṁ, mama bhavataṇhā ucchinnā, bhavanetti taṇhā khīṇā, idāni mama punabbhavo natthi, iti idaṁ ‘‘catunna’’ntiādikaṁ bhagavā avoca, sugato idaṁ ‘‘catunna’’ntiādikaṁ vatvā athāparaṁ etaṁ ‘‘catunna’’ntiādigāthāvacanaṁ satthā avocāti yojetvā gāthāyañca tatheva yojanā kātabbā.",
  "tika-s0501t5:277_3": "Idaṁ ‘‘catunna’’ntiādikaṁ vuttanayena ñeyyaṁ nāma. (5)",
  "tika-s0501t5:278_0": "‘‘Rūpaṁ aniccaṁ…pe…",
  "tika-s0501t5:278_1": "viññāṇaṁ anicca’’nti idaṁ suttaṁ ñeyye rūpādidhamme vācakañāpakabhāvena pavattanato ñeyyaṁ nāma.",
  "tika-s0501t5:279_0": "Evaṁ ‘‘rūpaṁ anicca’’ntiādinā pakārena jānaṁ jānanto evaṁ ‘‘rūpaṁ anicca’’ntiādinā pakārena passaṁ passanto ariyasāvako ariyassa bhagavato sāvako ‘‘idaṁ rūpaṁ anicca’’nti rūpaṁ passati, ‘‘ayaṁ vedanā aniccā’’ti vedanaṁ passati, ‘‘ayaṁ saññā aniccā’’ti saññaṁ passati, ‘‘ime saṅkhārā aniccā’’ti saṅkhāre passati, ‘‘idaṁ viññāṇaṁ anicca’’nti viññāṇaṁ passati.",
  "tika-s0501t5:279_1": "Iti idaṁ suttaṁ rūpādipassane ñāṇe vācakañāpakabhāvena pavattanato ñāṇaṁ nāma.",
  "tika-s0501t5:280_0": "So ‘‘rūpaṁ anicca’’ntiādinā pakārena passanto ariyasāvako rūpena rūparāgena parimuccati…pe…",
  "tika-s0501t5:280_1": "viññāṇamhā viññāṇarāgamhā parimuccatīti dukkhasmā parimuccatīti ahaṁ vadāmīti yojanā.",
  "tika-s0501t5:280_2": "Idaṁ ‘‘so parimuccatī’’tiādikaṁ suttaṁ ñāṇe ca ñeyye ca vācakañāpakabhāvena pavattanato ñāṇañca ñeyyañca hoti.",
  "tika-s0501t5:281_0": "Sabbe pañcakkhandhā paccayehi saṅkharitattā saṅkhārā ādiantavantabhāvato, aniccantikabhāvato, tāvakālikabhāvato ca khaṇaparittabhāvato aniccā bhavanti.",
  "tika-s0501t5:281_1": "Idaṁ ‘‘sabbe saṅkhārā aniccā’’ti suttappadesavacanaṁ vuttanayena ñeyyaṁ nāma.",
  "tika-s0501t5:281_2": "Yadā vipassanākaraṇakāle paññāya vipassanāpaññāya passati aniccatādikaṁ passati.",
  "tika-s0501t5:281_3": "Idaṁ ‘‘yadā paññāya passatī’’ti suttappadesavacanaṁ ñāṇaṁ nāma.",
  "tika-s0501t5:281_4": "Atha passanakkhaṇe dukkhe pañcakkhandhe vipassako nibbindati, nibbindanto puggalo dukkhādijānanādivasena cattāri saccāni paṭivijjhati, eso catusaccapaṭivedho visuddhiyā visuddhatthāya maggoti.",
  "tika-s0501t5:281_5": "Idaṁ ‘‘athā’’tiādikaṁ suttappadesavacanaṁ ñāṇañca ñeyyañca hoti.",
  "tika-s0501t5:282_0": "Soṇāti soṇaṁ ālapati.",
  "tika-s0501t5:282_1": "Samaṇā bāhirakasamaṇā brāhmaṇā jātibrāhmaṇā aniccena rūpena, dukkhena rūpena, vipariṇāmadhammena rūpena ‘‘ahaṁ parehi seyyo uttamo asmī’’ti vā samanupassanti, ‘‘ahaṁ parena sadiso samāno asmī’’ti vā samanupassanti, ‘‘ahaṁ parato hīno lāmako asmī’’ti vā samanupassanti, yathābhūtassa adassanā aññatra vajjetvā aññaṁ kiṁ nāma kāraṇaṁ siyā, yathābhūtaṁ adassanato tāva samanupassanassa aññaṁ kāraṇaṁ natthi, yathābhūtaṁ adassanameva kāraṇanti veditabbaṁ.",
  "tika-s0501t5:282_2": "‘‘Aniccāya vedanāyā’’tiādīsupi iminā vuttanayena vuttanayānusārena yojanā kātabbā.",
  "tika-s0501t5:282_3": "Idaṁ ‘‘ye hi kecī’’tiādikaṁ suttappadesavacanaṁ ñeyyaṁ nāma.",
  "tika-s0501t5:282_4": "‘‘Ye ca kho kecī’’tiādiko sukkapakkho pana vuttavipariyāyena veditabbo.",
  "tika-s0501t5:282_5": "Idaṁ ‘‘ye ca kho’’tiādikaṁ suttappadesavacanaṁ ñāṇaṁ nāma.",
  "tika-s0501t5:282_6": "Idaṁ ‘‘ye hi kecī’’tiādikaṁ suttaṁ ñāṇe ca ñeyye ca atthe vācakañāpakabhāvena pavattanato ñāṇañca ñeyyañca hoti. (6)",
  "tika-s0501t5:283_0": "Nānāvidhaṁ ñāṇañca ñeyyañca sāsanapaṭṭhānasuttaṁ ācariyena niddhāritaṁ, amhehi ca ñātaṁ, ‘‘katamaṁ dassana’’nti pucchitabbattā ‘‘tattha katamaṁ dassana’’ntiādi vuttaṁ.",
  "tika-s0501t5:283_1": "Tatthāti tesu lokiyādīsu aṭṭhavīsatividhesu sāsanapaṭṭhānesu suttesu katamaṁ suttaṁ dassanaṁ nāmāti pucchati.",
  "tika-s0501t5:284_0": "115.Gambhīrapaññena sabbaññubuddhena sudesitāni saṅkhepavitthārādīhi tehi tehi nayehi suṭṭhu desitāni ariyasaccāni ye bhāvitabhāvanā ariyapuggalā paññāobhāsena vibhāvayanti, te bhāvitabhāvanā ariyapuggalā devarajjacakkavattirajjādipamādaṭṭhānaṁ āgamma bhusaṁ pamattā kiñcāpi honti, tathāpi te bhāvitabhāvanā ariyapuggalā sotāpattimaggañāṇena abhisaṅkhāraviññāṇassa nirodhena aṭṭhamabhavādīsu uppajjanārahānaṁ nāmarūpānaṁ niruddhattā aṭṭhamakkhattuvasena aṭṭhamaṁ bhavaṁ na ādiyantīti yojanā.",
  "tika-s0501t5:284_1": "Idaṁ ‘‘ye ariyasaccānī’’tiādikaṁ suttaṁ dassane paṭhamamaggañāṇe vācakañāpakabhāvena pavattanato dassanaṁ nāma.",
  "tika-s0501t5:285_0": "Nagaradvārabāhathirakaraṇatthaṁ ummārabbhantare pathaviyaṁ aṭṭhahatthadasahatthappamāṇaṁ āvāṭaṁ khaṇitvā tasmiṁ āvāṭe ussāpitattā pathavissito pathavinissito antopathavinissito indakhīlo sāradārumayo thambho catubbhi catūhi disāhi āgatehi vātehi mahāvātehi asampakampiyo sampakampituṁ asakkuṇeyyo siyā yathā, yo sappuriso ariyasaccāni avecca passati, taṁ sappurisaṁ sabbatitthiyavādavātehi asampakampiyattā tathūpamaṁ ahaṁ vadāmīti yojanā.",
  "tika-s0501t5:285_1": "Idaṁ ‘‘yathindakhīlo’’tiādikaṁ suttaṁ vuttanayena dassanaṁ nāma.",
  "tika-s0501t5:286_0": "Bhikkhave, catūhi sotāpattiyaṅgehi samannāgato ariyasāvako ariyassa bhagavato sammāsambuddhassa sāvako ācikkhituṁ ākaṅkhamāno hutvā attanāva sayameva attānaṁ byākareyya ‘‘bho, mama atta ahaṁ idāni khīṇanirayo amhi, khīṇatiracchānayoni amhi…pe….",
  "tika-s0501t5:286_1": "dukkhassantaṁ karissāmī’’ti byākareyya.",
  "tika-s0501t5:286_2": "Caturaṅgasarūpaṁ dassetuṁ ‘‘katamehi catūhī’’tiādi vuttaṁ.",
  "tika-s0501t5:286_3": "Idaṁ ‘‘catūhī’’tiādikaṁ dassanaṁ nāma.",
  "tika-s0501t5:287_0": "Nānāvidhaṁ dassanaṁ niddhāritaṁ, ‘‘katamā bhāvanā’’ti pucchitabbattā ‘‘tattha katamā bhāvanā’’tiādi vuttaṁ.",
  "tika-s0501t5:288_0": "Idha sāsane yassa ariyasāvakassa ajjhattaṁ kāmabhave nibbattāpakānaṁ orambhāgiyasaṁyojanānaṁ pajahanavasena ca bahiddhā rūpārūpabhavesu nibbattāpakānaṁ uddhambhāgiyasaṁyojanānaṁ pajahanavasena ca indriyāni saddhindriyādīni indriyāni subhāvitāni ariyamaggabhāvanāvasena suṭṭhu bhāvitāni bhavanti, bhāvito bhāvitamaggo sa danto so ariyasāvako imaṁ lokañca paraṁ lokañca nibbijjha nibbijjhitvā paṭivijjhitvā kālaṁ maraṇakāle , kālaṁkiriyaṁ vā kaṅkhati patthetīti yojanā.",
  "tika-s0501t5:288_1": "Ayaṁ ‘‘yassindriyānī’’tiādikā pāḷi bhāvanāya vācakañāpakabhāvena pavattanato bhāvanā nāma.",
  "tika-s0501t5:289_0": "Dhammapadāni jhānavipassanāmaggaphalanibbānadhammakoṭṭhāsāni.",
  "tika-s0501t5:289_1": "Anabhijjhā dhammapadaṁ anabhijjhāsīsena adhigatajhānavipassanāmagganibbānadhammapadaṁ koṭṭhāsaṁ.",
  "tika-s0501t5:289_2": "Esa nayo sesesupi.",
  "tika-s0501t5:289_3": "Ayaṁ ‘‘cattārimānī’’tiādikā pāḷi vuttanayena bhāvanā nāma. (7)",
  "tika-s0501t5:290_0": "Devaputta chindanto puggalo pañca orambhāgiyasaṁyojanāni heṭṭhā maggattayena chinde chindeyya, pajahanto puggalo pañca uddhambhāgiyasaṁyojanāni arahattamaggena jahe pajaheyya, bhāvayanto puggalo pañca saddhindriyādīni ca uttari bhāvaye bhāveyya.",
  "tika-s0501t5:290_1": "Pañcasaṅgātigo rāgasaṅgadosasaṅgamohasaṅgamānasaṅgadiṭṭhisaṅgātigo bhikkhu oghatiṇṇoti kāmoghabhavoghadiṭṭhoghaavijjoghatiṇṇoti vuccati kathīyatīti yojanā.",
  "tika-s0501t5:290_2": "‘‘Pañca chinde pañca jahe’’ti idaṁ vacanaṁ dassanaṁ nāma.",
  "tika-s0501t5:290_3": "‘‘Pañca cuttari…pe…",
  "tika-s0501t5:290_4": "vuccatī’’ti ayaṁ pāḷi bhāvanā nāma.",
  "tika-s0501t5:290_5": "Idaṁ ‘‘pañcā’’tiādikaṁ suttaṁ dassanañca bhāvanā ca hoti.",
  "tika-s0501t5:291_0": "‘‘Tīṇimāni, bhikkhave’’tiādīsu yojanā pākaṭā. (8)",
  "tika-s0501t5:292_0": "116.",
  "tika-s0501t5:292_1": "‘‘Sabbapāpassa akaraṇaṁ…pe…",
  "tika-s0501t5:292_2": "buddhāna sāsana’’nti idaṁ suttaṁ sammāsambuddhassa vacanabhāvato sakavacanaṁ nāma.",
  "tika-s0501t5:292_3": "Attho heṭṭhā vuttova.",
  "tika-s0501t5:293_0": "Bhikkhave, bālassa bālalakkhaṇāni bālaupalakkhaṇakāraṇāni bālanimittāni ‘‘ayaṁ bālo’’ti gahaṇakāraṇāni bālāpadānāni bālassa apadānāni porāṇāni viruḷhāni kammāni yehi bālalakkhaṇādīhi bālaṁ ‘‘bālo’’ti pare paṇḍitā sañjānanti, imāni bālalakkhaṇāni mayā vuccamānāni tīṇi.",
  "tika-s0501t5:293_1": "Katamāni tīṇi?",
  "tika-s0501t5:293_2": "Bhikkhave, bālo duccintitacintī ca duccintitaṁ abhijjhābyāpādamicchādassanaṁ cintī ca hoti, dubbhāsitabhāsī dubbhāsitaṁ musāvādādiṁ bhāsī ca hoti.",
  "tika-s0501t5:293_3": "dukkaṭakammakārī ca dukkaṭaṁ pāṇātipātādikammaṁ kārī ca hoti.",
  "tika-s0501t5:293_4": "Bhikkhave, bālassa…pe…",
  "tika-s0501t5:293_5": "bālāpadānāni iminā mayā vuttāni tīṇi kho bhavanti.",
  "tika-s0501t5:293_6": "Sukkapakkho pana vuttavipariyāyena veditabbo.",
  "tika-s0501t5:293_7": "Idaṁ ‘‘tīṇimāni bhikkhave’’tiādikaṁ vacanaṁ sammāsambuddhassa vacanabhāvato sakavacanaṁ nāma.",
  "tika-s0501t5:294_0": "Pathavīsamo vitthato sambodho nāma natthi.",
  "tika-s0501t5:294_1": "Pātaṁ vuṭṭhaṁ udakaṁ ābhuso lābhi gaṇhātīti pātālo, pātālena samo pātālasamo ninno na vijjati.",
  "tika-s0501t5:294_2": "Merusamo unnato natthi, cakkavattisadiso poriso natthīti yojanā.",
  "tika-s0501t5:294_3": "Idaṁ ‘‘pathavīsamo’’tiādikaṁ vacanaṁ parassa devassa vacanabhāvato paravacanaṁ hoti.",
  "tika-s0501t5:295_0": "‘‘Devānaṁ inda, tava subhāsitena jayo hotī’’ti vatvā ‘‘vepacitti, tava subhāsitena jayo hotū’’ti vatvā ‘‘vepacitti, tvaṁ gāthaṁ bhaṇa bhaṇāhī’’ti avoca.",
  "tika-s0501t5:295_1": "Bhikkhave, atha kho asurindo vepacitti imaṁ vuccamānaṁ gāthaṁ abhāsi ‘‘te paṭisedhako no ce assa no ce bhaveyya , evaṁ sati bālā bhiyyo pakujjheyyuṁ, tasmā dhīro paṇḍito bhusena daṇḍena bālaṁ nisedhaye’’ti.",
  "tika-s0501t5:296_0": "Gāthāya, bhikkhave, asurindena vepacittinā bhāsitāya asurā anumodiṁsu, devā tuṇhī ahesuṁ.",
  "tika-s0501t5:296_1": "Bhikkhave, atha kho asurindo vepacitti devānaṁ indaṁ sakkaṁ etaṁ vacanaṁ avoca ‘‘devānaminda, tvaṁ gāthaṁ bhaṇa bhaṇāhī’’ti etaṁ vacanaṁ avoca.",
  "tika-s0501t5:296_2": "Bhikkhave, atha kho devānamindo sakko imaṁ gāthaṁ abhāsi ‘‘bālassa paṭisedhanaṁ paraṁ paccatthikaṁ saṅkupitaṁ ñatvā sato satimā yo paṇḍito kodhato upasammati, tassa paṇḍitassa etadeva upasamaṁ varanti ahaṁ maññe’’ti.",
  "tika-s0501t5:297_0": "Gāthāya, bhikkhave, devānamindena sakkena bhāsitāya devā anumodiṁsu, asurā tuṇhī ahesuṁ.",
  "tika-s0501t5:297_1": "Bhikkhave, atha kho devānamindo sakko asurindaṁ vepacittiṁ etaṁ vacanaṁ avoca ‘‘vepacitti, tvaṁ gāthaṁ bhaṇāhī’’ti etaṁ vacanaṁ avoca.",
  "tika-s0501t5:297_2": "Bhikkhave, atha kho asurindo vepacitti imaṁ gāthaṁ abhāsi ‘‘vāsava yadā titikkhati, tadā naṁ titikkhantaṁ puggalaṁ bālo ‘‘ayaṁ me bhayā titikkhatī’’ti maññati, titikkhāya etadeva vajjaṁ ahaṁ passāmi.",
  "tika-s0501t5:297_3": "Vāsava gogaṇo palāyinaṁ gavaṁ ajjhottharati iva, evaṁ dummedho khamantaṁ bhiyyo ajjhāruhati ajjhottharati.",
  "tika-s0501t5:298_0": "Gāthāya, bhikkhave, asurindena vepacittinā bhāsitāya asurā anumodiṁsu, devā tuṇhī ahesuṁ.",
  "tika-s0501t5:298_1": "Jāyamāne ca goyuddhe paṭhamaṁ dveyeva goṇā yujjhanti, gogaṇo pana yāva eko goṇo na palāyati, tāva olokentova tiṭṭhati.",
  "tika-s0501t5:298_2": "Yadā ca eko goṇo palāyati , tadā sabbo goṇo taṁ palāyinaṁ gavaṁ bhiyyo ajjhottharatīti goyuddhasabhāvo veditabbo.",
  "tika-s0501t5:298_3": "‘‘Atha kho’’tiādīnaṁ yojanattho pākaṭo.",
  "tika-s0501t5:299_0": "Vepacitti, yo puggalo titikkhati, taṁ khamantaṁ puggalaṁ ‘‘ayaṁ me bhayā titikkhatī’’ti kāmaṁ maññatu vā, mā maññatu vā, taṁ maññanaṁ nipphalameva.",
  "tika-s0501t5:299_1": "Atthā sadatthaparamā bhavanti.",
  "tika-s0501t5:299_2": "Khantyā khantito bhiyyo sadattho nāma na vijjati.",
  "tika-s0501t5:300_0": "Yo balavā santo dubbalassa have titikkhatīti tassa balavantassa taṁ titikkhanaṁ paramaṁ khantinti sappurisā āhu, dubbalo niccaṁ khamati eva.",
  "tika-s0501t5:301_0": "Yassa bālassa bālabalaṁ atthi, tassa bālassa bālabalaṁ ‘‘abala’’nti sappurisā āhu, yassa dhammaguttassa yaṁ balaṁ atthi, tassa dhammaguttassa tassa balassa paṭivattā paṭippharitvā vattā na vijjati.",
  "tika-s0501t5:302_0": "Vepacitti, yo puggalo kuddhaṁ paṭhamaṁ kujjhantassa paṭikujjhati, so paṭikujjhanto puggalo tena paṭikujjhanena tassa paṭhamaṁ kujjhantassa pāpapuggalassa pāpapuggalato pāpiyo eva pāpataro hīnataro eva bhave.",
  "tika-s0501t5:303_0": "Vepacitti, yo sappuriso sato satimā paraṁ saṅkupitaṁ ñatvā paṭhamaṁ kujjhantassa appaṭikujjhantova bhave, so sappuriso dujjayaṁ saṅgāmaṁ jeti nāma, attano ca parassa ca ubhinnaṁ atthaṁ carati nāma.",
  "tika-s0501t5:304_0": "Attano ca parassa ca tikicchantānaṁ ubhinnaṁ kodho upasammati, ye janā dhammassa khantidhammassa atthe, catusaccadhamme vā akovidā bhavanti, te janā khamantaṁ sappurisaṁ ‘‘ayaṁ bālo’’ti maññanti, tesaṁ akovidānaṁ janānaṁ taṁ maññanaṁ nipphalanti.",
  "tika-s0501t5:305_0": "Gāthāsu, bhikkhave, devānamindena sakkena bhāsitāsu devā anumodiṁsu, asurā tuṇhī ahesunti yojanā.",
  "tika-s0501t5:305_1": "Idaṁ ‘‘bhiyyo bālā’’tiādikaṁ vacanaṁ sakkavepacittīnaṁ vacanabhāvato paravacanaṁ nāma. (9)",
  "tika-s0501t5:306_0": "117.Pattaṁ etarahi adhigataṁ yañca kāmūpakaraṇaṁ, āyatiṁ pattabbaṁ adhigataṁ yañca kāmūpakaraṇaṁ atthi, etaṁ ubhayaṁ rajānukiṇṇaṁ rāgarajādikiṇṇaṁ iti āturassa āturānaṁyeva puggalānaṁ santike anusikkhato anusikkhantassa sikkhāsārā hutvā upaṭṭhahanti, sīlaṁ vataṁ jīvitaṁ brahmacariyaṁ ime sikkhāsārā hutvā upaṭṭhahantīti ye upaṭṭhānasārā puggalā sārato gahetvā ṭhitā.",
  "tika-s0501t5:306_1": "Ettha sīlaṁ nāma ‘‘na karomī’’ti oramaṇaṁ.",
  "tika-s0501t5:306_2": "Vataṁ nāma bhojanakiccakaraṇādi.",
  "tika-s0501t5:306_3": "Jīvitaṁ nāma ājīvo.",
  "tika-s0501t5:306_4": "Brahmacariyaṁ nāma methunavirativisesabhāvo veditabbo.",
  "tika-s0501t5:306_5": "Tesaṁ upaṭṭhānasārānaṁ puggalānaṁ ayaṁ vādo eko paṭhamo anto lāmako.",
  "tika-s0501t5:306_6": "Ye ca puggalā ‘‘kāmesu doso natthī’’ti evaṁvādino evaṁdiṭṭhino hutvā ṭhitā, tesaṁ puggalānaṁ ayaṁ vādo eko dutiyo anto lāmako.",
  "tika-s0501t5:306_7": "Iccete ubho antā antavādā puggalā kaṭasivaḍḍhanā kaṭasiyo diṭṭhiṁ vaḍḍhenti.",
  "tika-s0501t5:306_8": "Ete ubho ante attakilamathānuyoge kāmasukhallikānuyoge eke puggalā anabhiññāya olīyanti, eke puggalā atidhāvantīti yojanā.",
  "tika-s0501t5:306_9": "Idaṁ ‘‘yañca patta’’ntiādikaṁ vacanaṁ paresaṁ puggalānaṁ vacanabhāvato paravacanaṁ nāma.",
  "tika-s0501t5:307_0": "Ye ca sammādiṭṭhipuggalā te ubho ante attakilamathānuyogakāmasukhallikānuyoge abhiññāya tatra ca ante na ahesuṁ.",
  "tika-s0501t5:307_1": "Tena ca abhijānanena te ubho ante na amaññiṁsu, tesaṁ sammādiṭṭhipuggalānaṁ vaṭṭaṁ tividhaṁ vaṭṭaṁ paññāpanāya natthi.",
  "tika-s0501t5:307_2": "Iti evaṁ idaṁ ‘‘ye cā’’tiādikaṁ vacanaṁ bhagavato vacanabhāvato sakavacanaṁ nāma.",
  "tika-s0501t5:307_3": "Ayaṁ udāno ‘‘yañca pattaṁ…pe…",
  "tika-s0501t5:307_4": "paññāpanāyā’’ti ayaṁ udāno vuttanayena sakavacanañca paravacanañca hoti.",
  "tika-s0501t5:308_0": "Pasenadi nāma kosalo kosalissaro rājā bhagavantaṁ etaṁ ‘‘idha mayhaṁ…pe…",
  "tika-s0501t5:308_1": "tesaṁ piyo attā’’ti vacanaṁ avoca.",
  "tika-s0501t5:308_2": "Bhante, idha rahogatassa paṭisallīnassa mayhaṁ mama cetaso cittassa evaṁ parivitakko udapādi, kesaṁ sattānaṁ attā piyo nu kho, kesaṁ sattānaṁ attā appiyo nu kho iti etaṁ parivitakkanaṁ udapādi.",
  "tika-s0501t5:308_3": "Bhante, tassa mayhaṁ etaṁ parivitakkanaṁ ahosi, ye ca keci sattā kāyena duccaritaṁ caranti kho…pe…",
  "tika-s0501t5:308_4": "manasā duccaritaṁ caranti kho, tesaṁ sattānaṁ attā appiyo kho.",
  "tika-s0501t5:308_5": "Te duccaritaṁ carantā sattā ‘‘no attā piyo’’ti evaṁ kiñcāpi vadeyyuṁ, atha kho tesaṁ duccaritaṁ carantānaṁ sattānaṁ attā appiyova.",
  "tika-s0501t5:308_6": "Taṁ kissa hetu?",
  "tika-s0501t5:308_7": "Appiyo appiyassa anatthāya yaṁ duccaritaṁ kareyya, taṁ duccaritaṁ te duccaritaṁ carantā sattā attanāva. sayameva.",
  "tika-s0501t5:308_8": "Attano anatthāya hi yasmā karonti, tasmā tesaṁ duccaritaṁ carantānaṁ sattānaṁ attā appiyovāti etaṁ parivitakkanaṁ ahosi.",
  "tika-s0501t5:309_0": "Bhante , ye ca keci sattā kāyena sucaritaṁ caranti kho…pe…",
  "tika-s0501t5:309_1": "manasā sucaritaṁ caranti kho, tesaṁ sucaritaṁ carantānaṁ sattānaṁ attā piyo kho, te sucaritaṁ carantā sattā ‘‘no attā appiyo’’ti evaṁ kiñcāpi vadeyyuṁ, atha kho tesaṁ sucaritaṁ carantānaṁ sattānaṁ attā piyova.",
  "tika-s0501t5:309_2": "Taṁ kissa hetu?",
  "tika-s0501t5:309_3": "Piyo piyassa atthāya yaṁ sucaritaṁ careyya, taṁ sucaritaṁ te sucaritaṁ carantā sattā attanāva sayameva attano atthāya hi yasmā karonti , tasmā tesaṁ sucaritaṁ carantānaṁ sattānaṁ attā piyovāti etaṁ parivitakkanaṁ ahosi.",
  "tika-s0501t5:309_4": "Etaṁ vacanaṁ avocāti yojanā.",
  "tika-s0501t5:310_0": "‘‘Evametaṁ mahārājā’’ti vacanaṁ paṭhamaṁ vatvā ‘‘ye hi kecī’’tiādike bhagavato vuttavacanepi yojanā tatheva kātabbā.",
  "tika-s0501t5:311_0": "Gāthāsu pana yo paṇḍito attānaṁ ‘‘piya’’nti ce jaññā, evaṁ sati so paṇḍito naṁ attānaṁ pāpena kammena na saṁyuje na saṁyojeyya, taṁ vacanaṁ hi saccaṁ piyaṁ attānaṁ sulabhaṁ na hoti, dukkaṭakārinā sukhaṁ sulabhaṁ na hoti.",
  "tika-s0501t5:312_0": "Antakena maccunā adhipannassa mānusaṁ bhavaṁ jahato pajahantassa tassa maraṇamukhe ṭhitassa sattassa kiṁ sakaṁ hoti, maraṇamukhe ṭhito so satto kiñca ādāya paralokaṁ gacchati, chāyā gacchantaṁ sattaṁ anapāyinī iva, evaṁ assa paralokagatassa sattassa kiñca anugaṁ hoti.",
  "tika-s0501t5:313_0": "Iti bhagavā evaṁ pucchati, pucchitvā ‘‘ubho’’tiādivissajjanavacanañca āha.",
  "tika-s0501t5:313_1": "Idha loke yo macco yaṁ puññañca yaṁ pāpañca ubho kamme kurute karoti, tassa paralokagatassa maccassa taṁ puññapāpadvayaṁ sakaṁ hoti.",
  "tika-s0501t5:313_2": "Paralokaṁ gato macco taṁva puññapāpadvayaṁ ādāya paralokaṁ gacchati, chāyā gacchantaṁ sattaṁ anapāyinī iva, evaṁ assa paralokagatassa maccassa taṁva puññapāpadvayaṁ anugaṁ hoti.",
  "tika-s0501t5:314_0": "Tasmā paṇḍito samparāyikaṁ samparāye phalanibbattāpakaṁ kalyāṇaṁ nicayaṁ nicayanto hutvā kareyya.",
  "tika-s0501t5:314_1": "Pāṇinaṁ paralokasmiṁ puññāni patiṭṭhā honti, iti bhagavā āhāti yojanā kātabbā.",
  "tika-s0501t5:314_2": "Idaṁ ‘‘rājā pasenadī’’tiādikaṁ suttaṁ kosalarañño vacanabhāvato paravacanaṁ hoti.",
  "tika-s0501t5:314_3": "‘‘Evametaṁ , mahārāja, evametaṁ mahārājā’’tiādikā anugīti bhagavato vacanabhāvato sakavacanaṁ hoti.",
  "tika-s0501t5:314_4": "Idaṁ dvayaṁ vacanaṁ sakavacanañca paravacanañca hoti. (10)",
  "tika-s0501t5:315_0": "118.",
  "tika-s0501t5:315_1": "Pañhe pucchite idaṁ dukkhasaccaṁ abhiññeyyaṁ, idaṁ samudayasaccaṁ pahātabbaṁ, idaṁ maggasaccaṁ bhāvetabbaṁ, idaṁ nirodhasaccaṁ, phalaṁ vā sacchikātabbaṁ, ime kusalākusalā dhammā evaṁ kusalākusalabhāvena gahitā anavajjasāvajjabhāvena vā gahitā sukhavipākadukkhavipākabhāvena vā gahitā, idaṁ iṭṭhavipākaṁ idaṁ aniṭṭhavipākaṁ phalaṁ nibbattayaiti evaṁgahitānaṁ tesaṁ kusalākusaladhammānaṁ ayaṁ vuḍḍhi attho, ayaṁ hāni atthoti.",
  "tika-s0501t5:315_2": "Iti idaṁ ‘‘pañhe pucchite’’tiādikaṁ suttaṁ vissajjanīye atthe vācakañāpakabhāvena pavattanato vissajjanīyaṁ nāma.",
  "tika-s0501t5:316_0": "‘‘Uḷāro buddho bhagavā’’ti iminā padena buddhauḷārataṁ ekaṁseneva ekakoṭṭhāseneva niddise.",
  "tika-s0501t5:316_1": "‘‘Svākkhāto dhammo’’ti iminā padena dhammasvākkhātataṁ ekaṁseneva ekakoṭṭhāseneva niddise.",
  "tika-s0501t5:316_2": "‘‘Suppaṭipanno saṅgho’’ti iminā padena saṅghasuppaṭipattiṁ ekaṁseneva ekakoṭṭhāseneva niddise ‘‘sabbe saṅkhārā aniccā’’ti iminā padena saṅkhārāniccataṁ ekaṁseneva niddise.",
  "tika-s0501t5:316_3": "‘‘Sabbe saṅkhārā dukkhā’’ti iminā padena saṅkhāradukkhataṁ ekaṁseneva niddise.",
  "tika-s0501t5:316_4": "‘‘Sabbe dhammā anattā’’ti iminā padena dhammānattataṁ ekaṁseneva niddise.",
  "tika-s0501t5:316_5": "‘‘Sabbe saṅkhārā anattā’’ti avatvā ‘‘sabbe dhammā anattā’’ti vuttena iminā padena saṅkhārehi aññaṁ yaṁ vā pana maggaphalanirodhasamāpattidhammajātaṁ atthi, taṁ maggaphalanirodhasamāpattidhammajātampi evaṁjātiyaṁ evaṁ ekaṁsabyākaraṇīyanti maggaphalanirodhasamāpattidhammajātassāpi anattataṁ ekaṁseneva niddiseti yojanā.",
  "tika-s0501t5:316_6": "Idaṁ ‘‘uḷāro’’tiādikaṁ suttaṁ vissajjanīye buddhauḷāratādike vācakañāpakabhāvena pavattanato vissajjanīyaṁ nāma.",
  "tika-s0501t5:317_0": "Naradammasārathi ākaṅkhato te bhagavato manasā sabbaññutaññāṇasahitādimanasā vicintitaṁ ñeyyadhammaṁ devā manussā sabbe pāṇino na jaññā na jāneyyuṁ.",
  "tika-s0501t5:317_1": "Santaṁ araṇaṁ samādhiṁ nisevato te bhagavato manasā vicintitā kasiṇāpi sabbe pāṇino na jaññā na jāneyyuṁ.",
  "tika-s0501t5:317_2": "Kasiṇāpi vā kasiṇārammaṇāya paññāyapi na jaññā na jāneyyuṁ.",
  "tika-s0501t5:317_3": "Kasiṇāpīti ettha ca ‘‘kasiṇāyapī’’ti vattabbepi ya-kāra lopavasena ‘‘kasiṇāpī’’ti vuttaṁ.",
  "tika-s0501t5:317_4": "Atha vā ‘‘yaṁ ākaṅkhati yaṁ ākaṅkhanaṁ karoti, taṁ ākaṅkhanaṁ kiṁ katama’’nti pucchitaṁ pañhaṁ aññesaṁ avisayattā avissajjanīyaṁ hotīti yojanā.",
  "tika-s0501t5:317_5": "Idaṁ ‘‘ākaṅkhato’’tiādikaṁ suttaṁ avissajjanīye visaye vācakañāpakabhāvena pavattanato avissajjanīyaṁ nāma.",
  "tika-s0501t5:318_0": "Bhagavā sīlakkhandhe sīlakkhandhahetu ettako etaparimāṇo, bhagavā samādhikkhandhe samādhikkhandhahetu ettako etaparimāṇo, bhagavā paññākkhandhe paññākkhandhahetu ettako etaparimāṇo, bhagavā vimuttikkhandhe vimuttikkhandhahetu ettako etaparimāṇo, bhagavā vimuttiñāṇadassanakkhandhe vimuttiñāṇadassanakkhandhahetu ettako etaparimāṇo, bhagavā iriyāyaṁ kāyavacīsamācāre kāyavacīsamācārahetu ettako etaparimāṇo, bhagavā pabhāve ānubhāvahetu ettako etaparimāṇo, bhagavā hitesitāyaṁ mettāhetu ettako etaparimāṇo, bhagavā karuṇāyaṁ karuṇāhetu ettako etaparimāṇo, bhagavā iddhiyaṁ iddhividhahetu ettako etaparimāṇoti avissajjanīyoti yojanā.",
  "tika-s0501t5:318_1": "Idaṁ ‘‘ettako’’tiādikaṁ suttaṁ avissajjanīye visaye vācakañāpakabhāvena pavattanato avissajjanīyaṁ nāma.",
  "tika-s0501t5:319_0": "Bhikkhave, arahato sammāsambuddhassa tathāgatassa loke uppādā uppādahetu tiṇṇaṁ ratanānaṁ uppādo sambhavati, āyatiṁ buddharatanassa uppādo sambhavati, ekassa buddharatanassa dharamānakkhaṇena hi aññassa buddharatanassa anuppajjanato āyatinti vuttaṁ, dhammaratanassa uppādo sambhavati, saṅgharatanassa uppādo sambhavatīti tīṇi ratanāni.",
  "tika-s0501t5:319_1": "‘‘Tāni tīṇi ratanāni guṇato kiṁpamāṇānī’’ti pucchite sati tāni tīṇi ratanāni guṇato etaparimāṇānīti na vissajjitabbānīti yojanā.",
  "tika-s0501t5:319_2": "Idaṁ ‘‘tathāgatassā’’tiādikaṁ suttaṁ avissajjanīye visaye vācakañāpakabhāvena pavattanato avissajjanīyaṁ nāma.",
  "tika-s0501t5:320_0": "Buddhavisayo puggalaparo puggalapadhāno pañho avissajjanīyo, buddhavisayāva puggalaparoparaññutā avissajjanīyā.",
  "tika-s0501t5:320_1": "Bhikkhave, avijjānīvaraṇānaṁ sattānaṁ pubbā koṭi na paññāyati taṇhāsaṁyojanānaṁ, sakiṁ nirayaṁ sandhāvataṁ saṁsarataṁ sattānaṁ, sakiṁ tiracchānayoniṁ sandhāvataṁ saṁsarataṁ sattānaṁ, sakiṁ pettivisayaṁ sandhāvataṁ saṁsarataṁ sattānaṁ, sakiṁ asurayoniṁ sandhāvataṁ saṁsarataṁ sattānaṁ, sakiṁ deve sandhāvataṁ saṁsarataṁ sattānaṁ, sakiṁ manusse sandhāvataṁ saṁsarataṁ sattānaṁ pubbā koṭi na paññāyati na dissati na upalabbhatīti.",
  "tika-s0501t5:320_2": "‘‘Sā pubbā koṭi katamā’’ti kenaci kataṁ pucchanaṁ avissajjanīyaṁ saṁsārassa pubbakoṭiyā abhāvato avissajjanīyaṁ hoti.",
  "tika-s0501t5:320_3": "‘‘Na paññāyatī’’ti desanā sāvakānaṁ ñāṇavekallena katā, na attano ñāṇavekallena.",
  "tika-s0501t5:320_4": "‘‘Na paññāyatī’’ti desanā attano ceva sāvakānañca ñāṇavekallena kātabbā siyāti codanaṁ manasi katvā ‘‘duvidhā buddhānaṁ bhagavantānaṁ desanā’’tiādi vuttaṁ.",
  "tika-s0501t5:320_5": "Attā upanetabbo etissā desanāyāti attūpanāyikā.",
  "tika-s0501t5:320_6": "Paro upanetabbo etissā desanāyāti parūpanāyikā.",
  "tika-s0501t5:320_7": "‘‘Katamā attūpanāyikā desanā, katamā parūpanāyikā desanā’’ti pucchitabbattā niyametvā dassetuṁ ‘‘na paññāyatī’’tiādi vuttaṁ.",
  "tika-s0501t5:320_8": "‘‘Na paññāyatī’’ti desanā sāvakānaṁ netabbānaṁ vasena desitattā parūpanāyikā desanā nāma, ‘‘natthi buddhānaṁ bhagavantānaṁ avijānanā’’ti desanā attano netabbassa vasena desitattā attūpanāyikā desanā nāma.",
  "tika-s0501t5:320_9": "‘‘Natthi buddhānaṁ bhagavantānaṁ avijānanā’’ti vuttattā pubbāya koṭiyā abhāvato eva na paññāyatīti viññāyati, bhagavato ñāṇassa paññāpanaṁ kātuṁ asamatthattā na paññāyatīti na viññāyati tena aṭṭhakathāyaṁ ‘‘natthi buddhānaṁ bhagavantānaṁ avijānanāti etena purimāya koṭiyā abhāvato eva na paññāyati, na tattha ñāṇassa paṭighātoti dassetī’’ti (netti. aṭṭha.",
  "tika-s0501t5:320_10": "118) vuttaṁ.",
  "tika-s0501t5:321_0": "‘‘Kathaṁ pana buddhānaṁ bhagavantānaṁ avijānanāya natthibhāvovijānitabbo’’ti vattabbattā avijānanāya natthibhāvaṁ jānāpetuṁ ‘‘yathā bhagavā kokālikaṁ bhikkhu’’ntiādi vuttaṁ.",
  "tika-s0501t5:321_1": "Aṭṭhakathāyaṁ pana –",
  "tika-s0501t5:321_2": "‘‘yaṁ pana atthi, taṁ aññesaṁ appameyyampi bhagavato na appameyyanti bhagavato sabbattha appaṭihatañāṇataṁ dassetuṁ ‘yathā bhagavā kokālikaṁ bhikkhuṁ ārabbhā’tiādimāhā’’ti vuttaṁ.",
  "tika-s0501t5:321_3": "Bhagavā kokālikaṁ bhikkhuṁ ārabbha ‘‘kīva dīghaṁ nu kho, bhante, padume niraye āyuppamāṇa’’nti pañhaṁ pucchitvā nisinnaṁ aññataraṁ bhikkhuṁ yathā yena pakārena ‘‘seyyathāpi…pe…",
  "tika-s0501t5:321_4": "āghātetvā’’ti evamāha.",
  "tika-s0501t5:321_5": "Tato tena pakārena avijānanāya natthibhāvo vijānitabboti attho gahetabbo.",
  "tika-s0501t5:322_0": "Bhikkhu, tvaṁ sallakkhehi, kokāliko vīsatikhāriko kosalako tilavāho rāsiṁ katvā ṭhapito, tato tilato puriso vassasatassa vassasatassa accayena ekamekaṁ tilaṁ uddhareyya, so vīsatikhāriko kosalako tilavāho iminā uddharānupakkamena khippataraṁ parikkhayaṁ pariyādānaṁ seyyathāpi gaccheyya, eko abbudo nirayo parikkhayaṁ pariyādānaṁ na tveva gaccheyya.",
  "tika-s0501t5:322_1": "Vīsati abbudā nirayā tattake kāle parikkhayaṁ pariyādānaṁ seyyathāpi gaccheyyuṁ, evameva eko nirabbudo nirayo tattake kāle parikkhayaṁ pariyādānaṁ na tveva gaccheyya.",
  "tika-s0501t5:322_2": "Esa nayo sesesupi.",
  "tika-s0501t5:322_3": "Sāriputtamoggallānesu cittaṁ āghātetvā padumaṁ nirayaṁ kokāliko bhikkhu upapanno kho, bhikkhu, tvaṁ evaṁ sallakkhehīti bhagavā āhāti yojanā.",
  "tika-s0501t5:322_4": "Bhagavā ‘‘ayaṁ appameyyo ayaṁ asaṅkhyeyyo’’ti vā na kiñci āha.",
  "tika-s0501t5:322_5": "‘‘Tasmiṁ appameyye katamo appameyyo, tasmiṁ asaṅkhyeyye katamo asaṅkhyeyyo’’ti kenaci kataṁ pucchanaṁ buddhavisayattā avissajjanīyaṁ.",
  "tika-s0501t5:322_6": "Idaṁ appameyyaasaṅkhyeyyasuttaṁ vuttanayena avissajjanīyaṁ. (11)",
  "tika-s0501t5:323_0": "119.‘‘Yadā so upako’’tiādīsu yojanā pākaṭā.",
  "tika-s0501t5:324_0": "‘‘Kathaṁ kena pakārena jino’’ti upakena kataṁ pucchanaṁ ‘‘kilesappahānapakārena jino’’ti vissajjanīyattā vissajjanīyaṁ.",
  "tika-s0501t5:324_1": "‘‘Kena pakārena jino’’ti upakena kataṁ pucchanaṁ ‘‘pāpakānaṁ dhammānaṁ jitattā jino’’ti vissajjanīyattā vissajjanīyaṁ.",
  "tika-s0501t5:324_2": "‘‘Katamo jino’’ti kataṁ pucchanaṁ ‘‘rūpādiko jino’’ti vā ‘‘rūpādikaṁ muñcitvā añño jino’’ti vā vissajjetuṁ asakkuṇeyyattā avissajjanīyaṁ.",
  "tika-s0501t5:324_3": "‘‘Katamo āsavakkhayo, katamo rāgakkhayo, katamo dosakkhayo, katamo mohakkhayo’’ti kataṁ pucchanaṁ ‘‘nibbānaṁ āsavakkhayo’’ti vā ‘‘arahattamaggo āsavakkhayo’’ti vā ‘‘arahattaphalaṁ rāgakkhayo’’ti vā iti evamādinā vissajjanīyattā vissajjanīyaṁ.",
  "tika-s0501t5:324_4": "‘‘Kittako āsavakkhayo, kittako rāgakkhayo, kittako dosakkhayo, kittako mohakkhayo’’ti kataṁ pucchanaṁ ‘‘ettako etaparimāṇo āsavakkhayo’’ti evamādinā avissajjanīyattā avissajjanīyaṁ.",
  "tika-s0501t5:324_5": "Idaṁ vuttappakāraṁ suttaṁ vuttanayena vissajjanīyañca avissajjanīyañca hoti. (12)",
  "tika-s0501t5:325_0": "‘‘Tathāgato satto atthī’’ti pucchanaṁ ‘‘pañcakkhandhe upādāya paññāpetabbo sattabhūto atthī’’ti vissajjanīyattā vissajjanīyaṁ.",
  "tika-s0501t5:325_1": "‘‘Atthi rūpa’’nti kataṁ pucchanaṁ rūpassa vissajjamānattā ‘‘āmantā’’ti vissajjanīyattā vissajjanīyaṁ, ‘‘rūpaṁ tathāgato’’ti kataṁ pucchanaṁ tathābhāvato alabbhanato avissajjanīyattā avissajjanīyaṁ.",
  "tika-s0501t5:325_2": "‘‘Rūpavā tathāgato’’tiādīsupi esa nayo yathāsambhavaṁ yojetabbo.",
  "tika-s0501t5:325_3": "Idaṁ vuttappakāraṁ suttaṁ vuttanayena vissajjanīyañca avissajjanīyañca hoti.",
  "tika-s0501t5:326_0": "‘‘Passati bhagavā dibbena cakkhunā…pe…",
  "tika-s0501t5:326_1": "yathākammūpage satte pajānātī’’ti kataṁ pucchanaṁ ‘‘passati bhagavā’’ti vā…pe…",
  "tika-s0501t5:326_2": "‘‘pajānāti bhagavā’’ti vā vissajjanīyattā vissajjanīyaṁ.",
  "tika-s0501t5:326_3": "‘‘Katame sattā, katamo tathāgato’’ti kataṁ pucchanaṁ paramatthato alabbhanato avissajjanīyattā avissajjanīyaṁ.",
  "tika-s0501t5:327_0": "‘‘Atthitathāgato’’ti kataṁ pucchanaṁ heṭṭhā vuttanayena vissajjanīyaṁ.",
  "tika-s0501t5:327_1": "‘‘Atthi tathāgato paraṁ maraṇā’’ti kataṁ pucchanaṁ ‘‘atthi tathāgato paraṁ maraṇā’’ti vissajjamāne sati ca idhaloko eva paralokoti āpajjati, ‘‘natthi tathāgato paraṁ maraṇā’’ti vissajjamāne sati ca idhalokato añño paralokoti āpajjati, tasmā avissajjanīyattā avissajjanīyaṁ.",
  "tika-s0501t5:327_2": "Idaṁ vuttappakāraṁ suttaṁ vissajjanīye visaye ca avissajjanīye visaye ca vācakañāpakabhāvena pavattanato vissajjanīyañca avissajjanīyañca hoti.",
  "tika-s0501t5:328_0": "120.",
  "tika-s0501t5:328_1": "Nānāvidhaṁ vissajjanīyāvissajjanīyasuttaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ kamma’’nti pucchitabbattā ‘‘tattha katamaṁ kamma’’ntiādi vuttaṁ.",
  "tika-s0501t5:329_0": "‘‘Antakenādhipannassā’’tiādīsu attho heṭṭhā vuttanayattā pākaṭo ‘‘maraṇenābhibhūtassa…pe…",
  "tika-s0501t5:329_1": "chāyāva anapāyinī’’ti idaṁ suttaṁ puññakammapāpakammadvaye vācakañāpakabhāvena pavattanato kammaṁ nāma.",
  "tika-s0501t5:330_0": "Bhikkhave, tumhe puna caparaṁ kammaṁ sallakkhetha.",
  "tika-s0501t5:330_1": "(Anuṭṭhānagilānaṁ) anuṭṭhānagilānassa pīṭhasamāruḷhaṁ pīṭhasamāruḷhassa bālaṁ bālassa vā mañcasamāruḷhaṁ mañcasamāruḷhassa bālaṁ bālassa vā chamāyaṁ bhūmiyaṁ semānaṁ semānassa sayantassa bālaṁ bālassa vā kāyena duccaritāni vācāya duccaritāni manasā duccaritāni pāpakāni yāni kammāni pubbe pubbakāle vā atīte anekakappakoṭisatasahasse vā assa bālena katāni, tāni pāpakāni kammāni tamhi pīṭhasamāruḷhādisamaye olambanti viya upaṭṭhahanti ajjholambanti viya upaṭṭhahanti abhippalambanti viya upaṭṭhahanti.",
  "tika-s0501t5:330_2": "Bhikkhave , mahataṁ mahantānaṁ pabbatakūṭānaṁ chāyā sāyanhasamayaṁ pathaviyaṁ seyyathāpi olambanti ajjholambanti abhippalambanti yathā, bhikkhave, evameva bālaṁ…pe…",
  "tika-s0501t5:330_3": "abhippalambanti.",
  "tika-s0501t5:330_4": "Bhikkhave, tatra tasmiṁ upaṭṭhānākāre upaṭṭhānākārahetu bālassa katapāpassa evaṁ parivitakko hoti ‘‘me mayā kalyāṇaṁ akataṁ vata, me mayā kusalaṁ akataṁ vata, bhīruttāṇaṁ kataṁ vata, me mayā pāpaṁ kataṁ vata, me mayā luddaṁ kataṁ vata, me mayā kibbisaṁ kataṁ vata, bho agilāna sappurisa akatakalyāṇānaṁ akatakusalānaṁ akatabhīruttāṇānaṁ katapāpānaṁ kataluddānaṁ katakibbisānaṁ yāvatā gati duggati atthi, taṁ gatiṁ ahaṁ pecca gacchāmī’’ti evaṁ parivitakko hoti.",
  "tika-s0501t5:330_5": "Evaṁ vitakkento so bālo socati kilamati paridevati, urattāḷiṁ kandati sammohaṁ āpajjatīti yojanā.",
  "tika-s0501t5:331_0": "Pabbatakūṭānaṁ chāyā nāma sūriyuggamanakālepi pathaviyā olambantīpi chāyā hāyanavasena olambanti.",
  "tika-s0501t5:331_1": "Sāyanhasamayaṁ pana chāyā vaḍḍhanavasena olambanti, tatheva kammānipi tasmiṁ kāle vaḍḍhanavasena upaṭṭhahanti, tasmā tameva vaḍḍhanupaṭṭhānaṁ sandhāya ‘‘sāyanhasamaya’’nti vuttaṁ.",
  "tika-s0501t5:331_2": "Sukkapakkhepi yojanā kaṇhapakkhe yojanānusārena kātabbā.",
  "tika-s0501t5:331_3": "Idaṁ ‘‘puna capara’’ntiādikaṁ suttadvayaṁ kusalakammaakusalakammesu vācakañāpakabhāvena pavattanato kammaṁ nāma.",
  "tika-s0501t5:332_0": "Nānāvidhaṁ kammaṁ ācariyena niddhāritaṁ, amhehi ca ñātaṁ, ‘‘katamo vipāko’’ti pucchitabbattā tattha katamo vipāko’’tiādi vuttaṁ.",
  "tika-s0501t5:332_1": "Tattha tesu aṭṭhavīsatividhesu lokiyādīsu sāsanapaṭṭhānesu katamo vipākoti pucchati.",
  "tika-s0501t5:332_2": "Bhikkhave, vo tumhehi ye manussattasaddhāpaṭilābhādayo paṭiladdhā, te manussattasaddhāpaṭilābhādayo vo tumhākaṁ lābhā bhavanti.",
  "tika-s0501t5:332_3": "Tumhehi pabbajitvā yaṁ catupārisuddhisīlādisampādanaṁ laddhaṁ, taṁ catupārisuddhisīlādisampādanaṁ vo tumhākaṁ suladdhaṁ bhavati.",
  "tika-s0501t5:332_4": "Bhikkhave, yo buddhuppādo navamo khaṇo tumhehi laddho, so buddhuppādo navamo khaṇo vo tumhākaṁ brahmacariyavāsāya paṭiladdho bhavati.",
  "tika-s0501t5:333_0": "Bhikkhave, mayā chaphassāyatanikā nāma nirayā diṭṭhā, tattha tesu diṭṭhesu chaphassāyatanikesu nāma nirayesu yaṁ kiñci rūpaṁ cakkhunā passati, taṁ aniṭṭharūpaṁyeva passati, no iṭṭharūpaṁ.",
  "tika-s0501t5:333_1": "Akantarūpaṁyeva passati, no kantarūpaṁ.",
  "tika-s0501t5:333_2": "Amanāparūpaṁyeva passati, no manāparūpaṁ.",
  "tika-s0501t5:334_0": "Yaṁ kiñci saddaṁ sotena…pe…",
  "tika-s0501t5:334_1": "ghānena…pe…",
  "tika-s0501t5:334_2": "jivhāya…pe…",
  "tika-s0501t5:334_3": "kāyena…pe…",
  "tika-s0501t5:334_4": "yaṁ kiñci dhammaṁ manasā vijānāti, taṁ aniṭṭhadhammaṁyeva vijānāti, no iṭṭhadhammaṁ.",
  "tika-s0501t5:334_5": "Akantadhammaṁyeva vijānāti, no kantadhammaṁ.",
  "tika-s0501t5:334_6": "Amanāpadhammaṁyeva vijānāti, no manāpadhammanti pāṭho yutto.",
  "tika-s0501t5:334_7": "‘‘Aniṭṭharūpaṁyeva vijānāti, no iṭṭharūpa’’ntiādipāṭho ayutto, katthaci pāḷiyaṁ ayuttapāṭho diṭṭho.",
  "tika-s0501t5:334_8": "Sukkapakkhe vuttanayavipariyāyena yojanā kātabbā.",
  "tika-s0501t5:334_9": "Ayaṁ vuttappakārā ‘‘lābhā vo, bhikkhave’’tiādiko pāṭho vipāke vācakañāpakabhāveneva pavattanato vipāko nāma.",
  "tika-s0501t5:335_0": "Mārisā niraye paccamānānaṁ amhākaṁ sabbaso nimujjanaummujjanavasena saṭṭhivassasahassāni paripuṇṇāni, nirayassa anto pariyosānaṁ kadā kasmiṁ kāle bhavissati.",
  "tika-s0501t5:336_0": "Nirayassa anto pariyosānaṁ natthi.",
  "tika-s0501t5:336_1": "Nirayassa anto pariyosānaṁ kuto atthi?",
  "tika-s0501t5:336_2": "Nirayassa anto pariyosānaṁ amhākaṁ na paṭidissati.",
  "tika-s0501t5:336_3": "Mārisā, yadā tumhe ca ahañca seṭṭhiputtā jātā, tadā tuyhaṁ tumhākañca mayhaṁ mama ca pāpaṁ hi yasmā pakataṁ pakārehi kataṁ, tasmā nirayassa anto pariyosānaṁ amhākaṁ na dissatīti ayaṁ pāṭho vipāke vācakañāpakabhāvena pavattanato vipāko nāma. (13)",
  "tika-s0501t5:337_0": "121.",
  "tika-s0501t5:337_1": "Adhammacārī naro kusaladhammesu pamatto hi yasmā hoti, tasmā so adhammacārī pamatto naro yahiṁ yahiṁ yaṁ yaṁ duggatiṁ gacchati, taṁ taṁ gacchantaṁ adhammacāriṁ naṁ naraṁ attanā carito so dhammova hanati.",
  "tika-s0501t5:337_2": "Kimiva hanati?",
  "tika-s0501t5:337_3": "Sayaṁ attanā gahito kaṇhasappo gaṇhantaṁ janaṁ hanati yathā, evaṁ attanā carito adhammo adhammacāriṁ naṁ hanati.",
  "tika-s0501t5:337_4": "‘‘Na hi dhammo adhammo cā’’tiādigāthāya attho pākaṭo.",
  "tika-s0501t5:337_5": "Idaṁ suttadvayaṁ kamme ca vipāke ca vācakañāpakabhāvena pavattanato kammañca vipāko ca hoti.",
  "tika-s0501t5:338_0": "Bhikkhave, tumhe puññānaṁ mā bhāyittha;",
  "tika-s0501t5:338_1": "bhikkhave, yadidaṁ yaṁ idaṁ ‘‘puññānī’’ti adhivacanaṁ pavattaṁ;",
  "tika-s0501t5:338_2": "etaṁ ‘‘puññānī’’ti adhivacanaṁ iṭṭhassa kantassa piyassa manāpassa sukhassa sukhavipākajanakassa kammassa adhivacanaṁ hoti.",
  "tika-s0501t5:338_3": "Bhikkhave, ahaṁ dīgharattaṁ katānaṁ puññānaṁ dīgharattaṁ paccanubhūtaṁ iṭṭhaṁ kantaṁ piyaṁ manāpaṁ abhijānāmi kho.",
  "tika-s0501t5:338_4": "‘‘Kathaṁ abhijānāmī’’ti ce puccheyya , pubbe satta vassāni mettacittaṁ mettāya sahitaṁ dutiyajjhānacittaṁ bhāvetvā satta saṁvaṭṭavivaṭṭakappe imaṁ lokaṁ manussalokaṁ puna na āgamāsiṁ.",
  "tika-s0501t5:338_5": "Satta saṁvaṭṭavivaṭṭakappeti cettha saṁvaṭṭaggahaṇena saṁvaṭṭaṭṭhāyī, vivaṭṭaggahaṇena vivaṭṭaṭṭhāyīpi gahitāti veditabbā.",
  "tika-s0501t5:338_6": "Sesesupi evameva gahetabbo.",
  "tika-s0501t5:338_7": "Bhikkhave, saṁvaṭṭamāne kappe ahaṁ ābhassarūpago homi, vivaṭṭakappe suññaṁ brahmavimānaṁ upapajjāmi.",
  "tika-s0501t5:338_8": "Bhikkhave, tatra brahmavimāne tatra upapajjamāne upapajjamānahetu ahaṁ brahmā homi, aññe mahānubhāvena abhibhavanato abhibhū, aññehi anabhibhavanato anabhibhūto mahābrahmā homi, aññadatthu ekaṁsena daso ahaṁ vasavattī homi.",
  "tika-s0501t5:339_0": "Bhikkhave, ahaṁ devānamindo sakko chattiṁsakkhattuṁ ahosiṁ kho, dhammiko dhammarājā cāturanto vijitāvī janapadatthāvariyappatto cakkaratanādisattaratanasamannāgato cakkavattirājā anekasatakkhattuṁ ahosiṁ, padesarajjassa rājabhāve ko pana vādo.",
  "tika-s0501t5:340_0": "Bhikkhave, tassa cakkavattirājabhūtassa mayhaṁ etaṁ parivitakkanaṁ ahosi ‘‘yena phalena yena vipākena ahaṁ etarahi evaṁmahiddhiko evaṁmahānubhāvo amhi, taṁ idaṁ phalaṁ kissa kammassa phalaṁ nu kho, so ayaṁ vipāko kissa kammassa vipāko nu kho’’ti etaṁ parivitakkanaṁ ahosi.",
  "tika-s0501t5:340_1": "Bhikkhave, tassa vitakkentassa mayhaṁ etaṁ parivitakkanaṁ ahosi ‘‘yena phalena yena vipākena ahaṁ etarahi evaṁmahiddhiko evaṁmahānubhāvo amhi, me pavattaṁ taṁ idaṁ phalaṁ tiṇṇaṁ kammānaṁ phalaṁ kho, so ayaṁ vipāko tiṇṇaṁ kammānaṁ vipāko kho, seyyathidaṁ katamesaṁ tiṇṇaṁ kammānaṁ phalaṁ vipāko?",
  "tika-s0501t5:340_2": "Dānassa damassa saṁyamassāti tiṇṇaṁ kammānaṁ phalaṁ vipāko’’ti etaṁ parivitakkanaṁ ahosīti avocāti yojanā.",
  "tika-s0501t5:341_0": "Tattha tasmiṁ ‘‘mā, bhikkhave, puññānaṁ bhāyitthā’’tiādike sutte yañca dānaṁ, yo ca damo, yo ca saṁyamo atthi, idaṁ dānādittayaṁ kammaṁ, taṁvācakañāpakaṁ suttampi kammaṁ nāma.",
  "tika-s0501t5:341_1": "Tappaccayo taṁkammapaccayo paccayuppannabhūto paccanubhūto yo vipāko atthi, etaṁ vipāke phalampi pakkhipitabbaṁ, ayaṁ vipāko taṁvācakañāpako pāṭhopi vipāko nāma.",
  "tika-s0501t5:341_2": "Cūḷakammavibhaṅgo cūḷakammavipākaputhuttavibhāgo tathā vattabbo.",
  "tika-s0501t5:342_0": "Todeyyaputtassa subhassa māṇavassa yaṁ suttaṁ bhagavatā desitaṁ, tattha sutte vuttā ye pāṇātipātādayo dhammā appāyukadīghāyukatāya saṁvattanti, ye hiṁsanādayo dhammā bahvābādhaappābādhatāya saṁvattanti, ye usūyanādayo dhammā appesakkhamahesakkhatāya saṁvattanti, ye kodhādayo dhammā dubbaṇṇasuvaṇṇatāya saṁvattanti, ye agāravādayo dhammā nīcakulikauccakulikatāya saṁvattanti, ye maccherādayo dhammā appabhogamahābhogatāya saṁvattanti, ye asallakkhaṇādayo dhammā duppaññapaññavantatāya saṁvattanti.",
  "tika-s0501t5:342_1": "Idaṁ pāṇātipātasattayugaṁ kammaṁ, taṁvācakañāpakaṁ suttampi kammaṁ nāma.",
  "tika-s0501t5:342_2": "Tattha subhasutte yā appāyukadīghāyukatā vuttā…pe…",
  "tika-s0501t5:342_3": "yā duppaññapaññavantatā vuttā, so ayaṁ appāyukadīghāyukatādiko vipāko, taṁvācakañāpakapāṭhopi vipāko.",
  "tika-s0501t5:342_4": "Idaṁ subhasuttaṁ kusalākusalakamme ceva vipāke ca vācakañāpakabhāvena pavattanato kammañca vipāko ca hoti. (14)",
  "tika-s0501t5:343_0": "122.",
  "tika-s0501t5:343_1": "Yo puggalo vacīduccaritaparivajjanena vācānurakkhī bhaveyya, abhijjhādianuppādanena manasā saṁvuto bhaveyya, pāṇātipātādipajahanena kāyena akusalaṁ na kayirā, iti tayo ete kammapathe visodhaye, so puggalo isippaveditaṁ maggaṁ ariyaṁ aṭṭhaṅgikaṁ maggaṁ ārādhaye ārādhayeyyāti yojanā.",
  "tika-s0501t5:343_2": "Idaṁ ‘‘vācānurakkhī’’tiādikaṁ suttaṁ kusale vācakañāpakabhāvena pavattanato kusalaṁ nāma.",
  "tika-s0501t5:344_0": "Yassa puggalassa kāyena dukkaṭaṁ duggatisaṁvattaniyakammaṁ natthi, vācāya dukkaṭakammaṁ natthi, manasā dukkaṭakammaṁ natthi, tīhi ṭhānehi uppajjanaṭṭhānehi saṁvutaṁ taṁ puggalaṁ ‘‘brāhmaṇa’’nti ahaṁ vadāmīti yojanā.",
  "tika-s0501t5:344_1": "Idaṁ gāthāvacanaṁ vuttanayena kusalaṁ nāma.",
  "tika-s0501t5:345_0": "‘‘Tīṇimāni, bhikkhave…pe…",
  "tika-s0501t5:345_1": "kusalamūlānī’’ti idaṁ vacanaṁ vuttanayena kusalaṁ.",
  "tika-s0501t5:345_2": "Bhikkhave, kusalānaṁ dhammānaṁ samāpattiyā vijjā pubbaṅgamā hoti, hirī ca ottappañca anudevāti yojanā.",
  "tika-s0501t5:345_3": "Idaṁ vacanaṁ vuttanayena kusalaṁ nāma.",
  "tika-s0501t5:346_0": "Māluvā sālaṁ rukkhaṁ onataṁ bhūmiyaṁ patanaṁ karoti iva, tathā yassa janassa accantaṁ dvīsu tīsu bhavesu dussīlyaṁ atthi, so jano attānaṁ onataṁ apāyesu pākaṭaṁ karoti.",
  "tika-s0501t5:346_1": "Anatthakāmo jano yathā anatthaṁ icchati, tathā anatthaṁ karoti yathā, tathā īdiso dussīlo naṁ attānaṁ anatthaṁ karotīti yojanā.",
  "tika-s0501t5:346_2": "Idaṁ ‘‘yassā’’tiādikaṁ vacanaṁ vuttanayena akusalaṁ.",
  "tika-s0501t5:347_0": "Asmamayaṁ asmasaṅkhātaṁ pāsāṇamaṇimayaṁ vajiraṁ vajirassa uṭṭhānasaṅkhātaṁ pāsāṇamaṇiṁ abhimatthati vidhaṁseti iva, tathā attanā hi sayameva kataṁ attajaṁ attasambhavaṁ pāpaṁ dummedhaṁ pāpaṁ karontaṁ janaṁ abhimatthatīti yojanā.",
  "tika-s0501t5:347_1": "Idaṁ ‘‘attanā hī’’tiādikaṁ vacanaṁ vuttanayena akusalaṁ.",
  "tika-s0501t5:348_0": "Devate kusalehi vivajjitā akusalā dasa kammapathe niseviya katvā garahā gārayhā bhavanti, bālamatī mandabuddhino nirayesu paccareti yojanā.",
  "tika-s0501t5:348_1": "Idaṁ ‘‘dasa kammapathe’’tiādikaṁ suttaṁ vuttanayena akusalaṁ.",
  "tika-s0501t5:349_0": "‘‘Tīṇimāni, bhikkhave…pe… akusalamūlānī’’ti idaṁ vacanaṁ vuttanayena akusalaṁ. (15)",
  "tika-s0501t5:350_0": "Yādisaṁ yaṁ bījaṁ vapate, taṁ bījaṁ tādisaṁ phalaṁ harate iva, tathā kalyāṇakārī paṇḍito kalyāṇaṁ phalaṁ harate, pāpakārī bālo ca pāpakaṁ phalaṁ harateti yojanā.",
  "tika-s0501t5:350_1": "Tattha ‘‘yādisa’’ntiādike sutte ‘‘kalyāṇakārī kalyāṇa’’nti yaṁ vacanaṁ āha, idaṁ vacanaṁ kusalaṁ.",
  "tika-s0501t5:350_2": "‘‘Pāpakārī ca pāpaka’’nti yaṁ vacanaṁ āha, idaṁ vacanaṁ akusalaṁ.",
  "tika-s0501t5:350_3": "Idaṁ dvivacanaṁ vuttanayena kusalañca akusalañca hoti.",
  "tika-s0501t5:351_0": "Kalyāṇakārī sappurisā subhena kammena suggatiṁ vajanti gacchanti, pāpakārī kāpurisā asubhena kammunā apāyabhūmiṁ vajanti gacchanti, kammassa abhisaṅkhāraviññāṇasahagatakammassa khayā khayanato vimuttacetasā samucchedavimuttipaṭippassaddhivimutticittā te sappurisā asubhe nibbanti.",
  "tika-s0501t5:351_1": "Kimiva nibbanti?",
  "tika-s0501t5:351_2": "Indhanakkhayā joti nibbāti iva, tathā te sappurisā kammassa khayā anavasesakhayanato nibbantīti yojanā.",
  "tika-s0501t5:351_3": "Tattha tasmiṁ ‘‘subhenā’’tiādigāthāvacane ‘‘subhena…pe…",
  "tika-s0501t5:351_4": "suggati’’nti yaṁ vacanaṁ āha, idaṁ ‘‘subhena…pe…suggati’’nti vacanaṁ kusale vācakañāpakabhāvena pavattanato kusalaṁ nāma.",
  "tika-s0501t5:351_5": "‘‘Apāyabhūmiṁ asubhena kammunā’’ti yaṁ vacanaṁ āha , idaṁ ‘‘apāya…pe…",
  "tika-s0501t5:351_6": "kammunā’’ti vacanaṁ akusale vācakañāpakabhāvena pavattanato akusalaṁ nāma.",
  "tika-s0501t5:351_7": "Idaṁ ‘‘subhenā’’tiādikaṁ gāthāvacanaṁ vuttanayena kusalañca akusalañca hoti. (16)",
  "tika-s0501t5:352_0": "123.‘‘Yathāpi bhamaro pupphaṁ…pe…",
  "tika-s0501t5:352_1": "munī care’’ti idaṁ gāthāvacanaṁ anuññāte caraṇe vācakañāpakabhāvena pavattanato anuññātaṁ nāma.",
  "tika-s0501t5:353_0": "Bhamaro nāma puppharasapivanagahaṇavasena caraṇako madhukarādiko bhamaro.",
  "tika-s0501t5:353_1": "So puppharasaṁ gaṇhanto mandavego hutvā pupphañca vaṇṇañca gandhañca avināsetvā yāvadatthaṁ puppharasaṁ pivitvā madhukaraṇatthāya ca puppharasaṁ gahetvā madhukaraṇaṭṭhānaṁ vanasaṇḍaṁ paleti.",
  "tika-s0501t5:353_2": "Pupphavaṇṇagandhā pākatikāva honti.",
  "tika-s0501t5:353_3": "Evameva piṇḍāya gāmaṁ pavisanto muni pasādajanakaṁ ālokanavilokanagamanatiṭṭhanādikaṁ janetvā pītisomanassasahitaṁ pasādaṁ janetvā saddhādeyyaṁ piṇḍapātaṁ yāpanamattaṁ paṭiggahetvā gāmato nikkhamitvā udakaphāsukaṭṭhāne vane bhesajjaṁ limpanto viya, kantāre puttamaṁsaṁ khādanto viya, piṇḍapātaṁ paccavekkhitvā paribhuñjitvā bhamaro vane madhuṁ karoti viya, kammaṭṭhānānurūpaṁ vanasaṇḍaṁ pavisitvā jhānamaggaphalanibbattanatthāya samaṇadhammakaraṇatthāya gāme care careyyāti adhippāyo veditabbo.",
  "tika-s0501t5:354_0": "‘‘Tīṇimāni, bhikkhave, bhikkhūnaṁ karaṇīyāni…pe…",
  "tika-s0501t5:354_1": "imāni kho, bhikkhave, bhikkhūnaṁ tīṇi karaṇīyānī’’ti idaṁ suttaṁ bhagavatā anuññāte ācāre atthe vācakañāpakabhāvena pavattanato anuññātaṁ nāma.",
  "tika-s0501t5:354_2": "Tasmiṁ sutte yo bhikkhu sīlaṁ pāti rakkhati, iti rakkhaṇato so bhikkhu pāti nāma.",
  "tika-s0501t5:354_3": "Yaṁ sīlaṁ taṁ pātiṁ bhikkhuṁ apāyādidukkhato moceti, iti mocanato taṁ sīlaṁ pātimokkhaṁ nāma.",
  "tika-s0501t5:354_4": "Yena sīlena bhikkhu saṁvaritabbacakkhundriyādikaṁ saṁvarati, iti saṁvaraṇakaraṇato taṁ sīlaṁ saṁvaraṁ nāma, pātimokkhaṁ eva saṁvaraṁ pātimokkhasaṁvaraṁ, pātimokkhasaṁvarena saṁvuto samannāgato hutvā saṁvuṇanato catuiriyāpathesu cārako hoti, iti saṁvuṇanato bhikkhu pātimokkhasaṁvarasaṁvuto nāma.",
  "tika-s0501t5:354_5": "Viharati catuiriyāpathe pavatteti.",
  "tika-s0501t5:354_6": "Vārittacāraṁ vajjetvā cārittasīlaṁ ādāya caraṇaṁ ācāro, agocare vajjetvā gocare caraṇaṁ gocaroti.",
  "tika-s0501t5:354_7": "Attho vuccamāno ativitthāro bhavissati, tasmā kiñcimattaṁ kathetvā sāsanapaṭṭhānasuttabhāvaṁ kathessāma.",
  "tika-s0501t5:355_0": "‘‘Ettakameva suttaṁ ‘anuññāta’nti niddhāritabba’’nti vattabbattā ‘‘dasayime, bhikkhave, dhammā pabbajitena abhiṇhaṁ paccavekkhitabbā’’tiādi vuttaṁ.",
  "tika-s0501t5:355_1": "Idaṁ ‘‘dasā’’tiādikaṁ suttampi anuññāte dasavidhe paccavekkhitabbe dhamme vācakañāpakabhāvena pavattanato anuññātaṁ nāma.",
  "tika-s0501t5:355_2": "‘‘Tīṇimāni…pe…",
  "tika-s0501t5:355_3": "karaṇīyānī’’ti idaṁ suttampi anuññāte tividhe sucarite vācakañāpakabhāvena pavattanato anuññātaṁ nāma.",
  "tika-s0501t5:356_0": "Nānāvidhaṁ anuññātaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ paṭikkhitta’’nti pucchitabbattā ‘‘tattha katamaṁ paṭikkhitta’’ntiādi vuttaṁ.",
  "tika-s0501t5:357_0": "‘‘Natthi puttasamaṁ pemaṁ, natthi gosamitaṁ dhanaṁ;",
  "tika-s0501t5:358_0": "Natthi sūriyasamā ābhā, samuddaparamā sarā’’ti. –",
  "tika-s0501t5:359_0": "Idaṁ devaputtavacanaṁ paṭikkhipanto bhagavā –",
  "tika-s0501t5:360_0": "‘‘Natthi attasamaṁ pemaṁ, natthi dhaññasamaṁ dhanaṁ;",
  "tika-s0501t5:361_0": "Natthi paññāsamā ābhā, vuṭṭhi ve paramā sarā’’ti. –",
  "tika-s0501t5:362_0": "Gāthaṁ āha.",
  "tika-s0501t5:362_1": "Ettha etasmiṁ gāthādvaye yaṁ ‘‘natthi puttasamaṁ pema’’ntiādikaṁ purimakaṁ hoti.",
  "tika-s0501t5:362_2": "Idaṁ ‘‘natthi puttasamaṁ pema’’ntiādikaṁ devaputtavacanaṁ bhagavatā paṭikkhittattā, paṭikkhitte atthe pavattanato ca paṭikkhittaṁ nāma.",
  "tika-s0501t5:363_0": "Dubbhikkhakāle vā kantāre vā mātāpitaro puttadhītaro ghātetvāpi attānameva posenti, tasmā ‘‘natthi attasamaṁ pema’’nti vuttaṁ.",
  "tika-s0501t5:363_1": "Dubbhikkhakālādīsu hiraññasuvaṇṇasārādīni, gomahiṁsādīnipi dhaññagahaṇatthāya dhaññassāmikānaṁ datvā dhaññameva gaṇhanti, tasmā ‘‘natthi dhaññasamaṁdhana’’nti vuttaṁ.",
  "tika-s0501t5:363_2": "Sūriyādīnaṁ ābhā paccuppannatamaṁ ekadesaṁva vinodeti, paññā pana dasasahassilokadhātumpi ekapajjotaṁ ekobhāsaṁ kātuṁ samatthā, atītānāgatapaccuppannadhammakoṭṭhāsesupi paṭicchādakaṁ kilesatamampi vidhamati, tasmā ‘‘natthi paññāsamā ābhā’’ti vuttaṁ.",
  "tika-s0501t5:363_3": "Samuddo bhūmiyā ca ekadeseyeva tiṭṭhati, so ca deve avuṭṭhe sati khayanasabhāvo bhaveyya, vuṭṭhi pana koṭisatasahassacakkavāḷesupi yāva ābhassarā brahmalokāpi pūrā bhavati, tasmā ‘‘vuṭṭhi ve paramāsarā’’ti vuttaṁ.",
  "tika-s0501t5:364_0": "‘‘Idameva paṭikkhittaṁ niddhāritabba’’nti vattabbattā ‘‘tīṇimāni bhikkhave’’tiādi vuttaṁ.",
  "tika-s0501t5:364_1": "Idaṁ ‘‘tīṇimānī’’tiādikaṁ suttampi paṭikkhitte duccarite vācakañāpakabhāvena pavattanato paṭikkhittaṁ nāma. (17)",
  "tika-s0501t5:365_0": "124.",
  "tika-s0501t5:365_1": "Nānāvidhaṁ paṭikkhittaṁ ācariyena niddhāritaṁ, amhehi ca ñātaṁ, ‘‘katamaṁ anuññātañca paṭikkhittañcā’’ti pucchitabbattā ‘‘tattha katamaṁ anuññātañcā’’tiādi vuttaṁ.",
  "tika-s0501t5:366_0": "Bhūripaññabhūripaññavanta gotama, taṁ bhūripaññaṁ gotamaṁ ahaṁ pucchāmi.",
  "tika-s0501t5:366_1": "Idha loke anekā yā janatā bhītā, sā janatā kiṁsu katamā bhave.",
  "tika-s0501t5:366_2": "Yo ca maggo anekāyatano iti pavutto, so ca maggo kiṁsu katamo bhave.",
  "tika-s0501t5:366_3": "Kismiṁ dhamme ṭhito jano paralokaṁ na bhāye na bhāyeyyāti pucchatīti yojanā.",
  "tika-s0501t5:367_0": "Devaputta yo jano sammāvācañca paṇidhāya, sammāmanañca paṇidhāya, kāyena pāpāni akubbamāno ca bhave, ayaṁ eko.",
  "tika-s0501t5:367_1": "Bahvannapānaṁ gharaṁ āvasanto ca bhave, ayaṁ eko.",
  "tika-s0501t5:367_2": "Saddho saddhāsampanno cittamudubhāvena mudu ca bhave, ayaṁ eko.",
  "tika-s0501t5:367_3": "Vadaññū yācakānaṁ yācanavasena vuttavacanaññū hutvā saṁvibhāgī ca bhave, ayaṁ eko.",
  "tika-s0501t5:367_4": "Iti etesu catūsu dhammesu ṭhito jano dhammesu ṭhito hutvā paralokaṁ na bhāye na bhāyeyyāti yojanā.",
  "tika-s0501t5:368_0": "‘‘Tasmiṁ sutte katamaṁ anuññātaṁ, katamaṁ paṭikkhittaṁ nāmā’’ti pucchitabbattā ‘‘tattha yaṁ āhā’’tiādi vuttaṁ.",
  "tika-s0501t5:368_1": "Tattha tasmiṁ ‘‘kiṁsūdhā’’tiādipañhāya vissajjane ‘‘vācaṁ manañcā’’tiādivacane ‘‘vācaṁ manañca paṇidhāya sammā’’ti yaṁ vacanaṁ bhagavā āha, idaṁ ‘‘vācaṁ…pe…",
  "tika-s0501t5:368_2": "sammā’’ti vacanaṁ anuññāte vacanīyādike atthe vācakañāpakabhāvena pavattanato anuññātaṁ nāma.",
  "tika-s0501t5:368_3": "‘‘Kāyena pāpāni akubbamāno’’ti yaṁ vacanaṁ āha, idaṁ ‘‘kāyena …pe…",
  "tika-s0501t5:368_4": "māno’’ti vacanaṁ pāpakubbena paṭikkhitte vuttanayena pavattanato paṭikkhittaṁ nāma.",
  "tika-s0501t5:368_5": "‘‘Bahvanna…pe…",
  "tika-s0501t5:368_6": "na bhāye’’ti yaṁ vacanaṁ āha, idaṁ ‘‘bahvanna…pe…",
  "tika-s0501t5:368_7": "na bhāye’’ti vacanaṁ vuttanayena anuññātaṁ nāma.",
  "tika-s0501t5:368_8": "Idaṁ ‘‘vāca’’ntiādikaṁ vacanaṁ vuttanayadvayena anuññātañca paṭikkhittañca hoti.",
  "tika-s0501t5:369_0": "‘‘Sabbapāpassa akaraṇa’’ntiādiko vuttatthova.",
  "tika-s0501t5:369_1": "‘‘Tasmiṁ sabbapāpassātiādike katamaṁ anuññātaṁ, katamaṁ paṭikkhitta’’nti vattabbabhāvato ‘‘tattha ya’’ntiādi vuttaṁ.",
  "tika-s0501t5:370_0": "Devānaminda, ahaṁ kāyasamācārampi duvidhena vadāmi –",
  "tika-s0501t5:370_1": "sevitabbaṁ anavajjaṁ kāyasamācārampi vadāmi, asevitabbaṁ sāvajjaṁ kāyasamācārampi ahaṁ vadāmi.",
  "tika-s0501t5:370_2": "Vacīsamācārādīsupi vuttanayānusārena yojanā kātabbā.",
  "tika-s0501t5:371_0": "‘‘Kiñca vaḍḍhanahāyanaṁ āgamma kāyasamācārādikaṁ sevitabbāsevitabbabhedena vutta’’nti vattabbabhāvato ‘‘kiñcetaṁ paṭiccā’’tiādi vuttaṁ.",
  "tika-s0501t5:371_1": "Akusaladhammavaḍḍhanaṁ, kusaladhammahāyanañca paṭicca kāyasamācārādayo na sevitabbā, kusaladhammavaḍḍhanaṁ, akusaladhammahāyanañca paṭicca kāyasamācārādayo sevitabbāti sallakkhetabbā. (18)",
  "tika-s0501t5:372_0": "125.",
  "tika-s0501t5:372_1": "Nānāvidhaṁ anuññātañca paṭikkhittañca ācariyena niddhāritaṁ, amhehi ca ñātaṁ, ‘‘katamo suttaviseso thavo’’ti pucchitabbattā tathā pucchitvā ayaṁ suttaviseso thavo nāmāti viññāpetuṁ ‘‘tattha katamo thavo’’tiādi vuttaṁ.",
  "tika-s0501t5:372_2": "Tattha tatthāti tesu aṭṭhavīsatividhesu lokiyādīsu sāsanapaṭṭhānasuttesu katamo suttaviseso thavo nāmāti pucchati.",
  "tika-s0501t5:373_0": "Maggānaṁ jaṅghamaggadiṭṭhimaggādīnaṁ aṭṭhaṅgiko sammādiṭṭhimaggaṅgādiaṭṭhaṅgiko maggo seṭṭho uttamo.",
  "tika-s0501t5:373_1": "Saccānaṁ vacīsaccakhattiyādisammutisaccaparamatthasaccānaṁ caturo dukkhasamudayanirodhanirodhagāminipaṭipadāvasena caturo ariyasaccā padā seṭṭhā uttamā.",
  "tika-s0501t5:373_2": "Dhammānaṁ sabbasaṅkhatasappaccayadhammānaṁ virāgo asaṅkhatanibbānasaṅkhāto virāgo dhammo seṭṭho uttamo.",
  "tika-s0501t5:373_3": "Dvipadānaṁ sabbadevamanussādīnaṁ dvipadānaṁ cakkhumā pañcavidhacakkhumā bhagavā seṭṭho uttamoti yojanā.",
  "tika-s0501t5:373_4": "Ayaṁ ‘‘maggānaṭṭhaṅgiko’’tiādisuttaviseso thave atthe vācakañāpakabhāvena pavattanato thavo nāma.",
  "tika-s0501t5:374_0": "‘‘Ayameva suttaviseso thavo’’ti vattabbattā ‘‘tīṇimāni bhikkhave’’tiādi vuttaṁ.",
  "tika-s0501t5:374_1": "Apadā ahimacchādayo vā, dvipadā manussasakuṇapakkhijātikādayo vā, catuppadā hatthiassagomahiṁsādayo vā, bahuppadā satapadiādayo vā, rūpino kāmarūpasattā vā, arūpino arūpasattā vā, saññino sattaviññāṇaṭṭhitisattā vā, asaññino asaññasattā vā, nevasaññīnāsaññino bhavagge nibbattasattā vā yāvatā yattakā sattā saṁvijjanti, tesaṁ tattakānaṁ apadādīnaṁ sattānaṁ yadidaṁ yo ayaṁ arahaṁ sammāsambuddho tathāgato uppanno, so ayaṁ arahaṁ sammāsambuddho tathāgato aggaṁ aggoti akkhāyati, seṭṭhaṁ seṭṭhoti akkhāyati, pavaraṁ pavaroti akkhāyati, ayaṁ paṭhamo aggo.",
  "tika-s0501t5:375_0": "Saṅkhatānaṁ dhammānaṁ vā sappaccayasabhāvānaṁ vā, asaṅkhatānaṁ paccayehi asaṅkharitānaṁ paṇṇattimattabhūtānaṁ dhammānaṁ vā yāvatā yattakā paṇṇattī voharīyanti, tattakehi paṇṇattīhi paññapetabbānaṁ tesaṁ saṅkhatāsaṅkhatānaṁ dhammānaṁ yadidaṁ yo ayaṁ madanimmadano…pe…",
  "tika-s0501t5:375_1": "yo ayaṁ nirodho, yaṁ idaṁ nibbānamaggaphalānamālambaṇaṁ bhavati, so ayaṁ madanimmadanādiko dhammo aggaṁ aggoti akkhāyati…pe…",
  "tika-s0501t5:375_2": "akkhāyati, ayaṁ dutiyo aggo.",
  "tika-s0501t5:376_0": "Saṅghānaṁ yāvatā paṇṇatti, gaṇānaṁ yāvatā paṇṇatti, mahājanasannipātānaṁ yāvatā paṇṇatti voharīyanti, tattakehi paṇṇattīhi paññapetabbānaṁ tesaṁ saṅghagaṇādīnaṁ yāni imāni cattāri puggalāni purisayugāni, ye ime aṭṭha purisapuggalā…pe…",
  "tika-s0501t5:376_1": "lokassa yaṁ idaṁ puññakkhettaṁ saṁvijjati, so ayaṁ catupurisayugādiko tathāgatasāvakasaṅgho aggaṁ aggoti akkhāyati…pe…",
  "tika-s0501t5:376_2": "akkhāyati, ayaṁ tatiyo aggo.",
  "tika-s0501t5:376_3": "Imāni tīṇi tathāgatanibbānaariyasaṅgharatanāni aggāni bhavanti.",
  "tika-s0501t5:377_0": "Sabbalokuttaro apadādisabbasattalokato uttaro satthā ca, kusalapakkhato kusalaanavajjapakkhabhāvato uttaro dhammo ca, narasīhassa satthuno gaṇo ca iti tīṇi satthudhammagaṇaratanāni aggāni, tāni tīṇi satthudhammagaṇaratanāni visissare guṇavasena visissanti.",
  "tika-s0501t5:378_0": "Samaṇapadumasañcayo sare ruhamānaṁ padumaṁ sobhanaṁ iva sāsane sobhanasamaṇapadumasamūho gaṇo ca, dhammavaro ca, vidūnaṁ sakkato naravaradamako naravarānaṁ brahmadevamanussarājarājamahāmaccādīnaṁ damako anudamako cakkhumā sambuddho ca iti tīṇi gaṇadhammabuddharatanāni lokassa uttari bhavanti.",
  "tika-s0501t5:379_0": "Appaṭisamo satthā ca, nirupadāho niggataupadāho, sabbo dhammo ca ariyo gaṇavaro ca iti yāni tīṇi buddhadhammagaṇaratanāni aggāni, tāni tīṇi…pe…",
  "tika-s0501t5:379_1": "nāni khalu ekaṁsena visissare visissanti.",
  "tika-s0501t5:380_0": "Saccanāmo avitathasaccadesanato saccanāmo khemo sabbābhibhū sabbe manussadevādike anabhibhavamānopi guṇātirekavasena abhibhavamāno viya pavattanato sabbābhibhū jino ca, saccadhammo avitathasabhāvato saccadhammo ca, tassa saccadhammassa uttari uttamo añño dhammo natthi, viññūnaṁ niccaṁ pūjito pūjāraho ariyasaṅgho ca iti tīṇi lokassa uttari uttamāni bhavanti.",
  "tika-s0501t5:381_0": "Ekāyanapadassa vacanattho aṭṭhakathāyaṁ (netti. aṭṭha.",
  "tika-s0501t5:381_1": "170) bahudhā vutto.",
  "tika-s0501t5:381_2": "Jātikhayantadassī hitānukampī bhagavā ekāyanaṁ maggaṁ pajānāti.",
  "tika-s0501t5:381_3": "‘‘Yaṁ ekāyanaṁ maggaṁ pajānāti, tena maggena kiṁ taratī’’ti vattabbabhāvato ‘‘etena maggenā’’tiādi vuttaṁ.",
  "tika-s0501t5:381_4": "Yaṁ maggaṁ bhagavā jānāti, etena maggena pubbe atītamaddhānaṁ buddhādayo ariyā oghaṁ saṁsāroghaṁ tariṁsu, anāgatamaddhānaṁ tarissanti, ye cāpi buddhādayo paccuppanne uppajjanti, te cāpi buddhādayo paccuppanne taranti, visuddhipekkhā visuddhiṁ apekkhamānā sattā devamanussaseṭṭhaṁ tādisaṁ yathāvuttaguṇaṁ taṁ sammāsambuddhaṁ namassanti, iti ayaṁ nānāvidhasuttavisesopi thave ratanattaye, ratanattayaguṇe ca vācakañāpakabhāvena pavattanato thavo nāma.",
  "tika-s0501t5:381_5": "Iccetaṁ sāsanapaṭṭhānasuttavisesadassako saṁvaṇṇanāvisesopi sāsanapaṭṭhānaṁ nāmāti veditabbo.",
  "tika-s0501t5:382_0": "Amhākācariya tumhehi amhākācariyehi soḷasappabhedasaṁkilesabhāgiyādisāsanapaṭṭhānasuttañceva aṭṭhavīsatividhaṁ lokiyādisāsanapaṭṭhānasuttañca niddhāritaṁ, amhehi ca ñātaṁ, ‘‘tesu saṁkilesabhāgiyādīsu sāsanapaṭṭhānasuttavisesesu katamaṁ suttavisesaṁ katamena suttavisesena saṁsanditvā niddisitabba’’nti vattabbattā ‘‘tattha lokiyaṁsutta’’ntiādi āraddhaṁ.",
  "tika-s0501t5:382_1": "Aṭṭhakathāyaṁ pana –",
  "tika-s0501t5:382_2": "‘‘evaṁ duvidhampi sāsanapaṭṭhānaṁ nānāsuttapadāni udāharantena vibhajitvā idāni saṁkilesabhāgiyādīhi saṁsanditvā dassetuṁ puna ‘lokiyaṁ sutta’ntiādi āraddha’’nti (netti. aṭṭha.",
  "tika-s0501t5:382_3": "170) vuttaṁ.",
  "tika-s0501t5:383_0": "Tattha tatthāti tesu soḷasavidhesu saṁkilesabhāgiyādīsu sāsanapaṭṭhānasuttavisesesu ceva aṭṭhavīsatividhesu lokiyādīsu sāsanapaṭṭhānasuttavisesesu ca akusalapakkhe pavattaṁ lokiyaṁ suttaṁ saṁkilesabhāgiyasuttena samānatthabhāvena saṁsandati, kusalapakkhe pavattaṁ lokiyaṁ suttaṁ vāsanābhāgiyasuttena samānatthabhāvena saṁsandati, tasmā lokiyaṁ suttaṁ ekavidhampi saṁkilesabhāgiyena ca vāsanābhāgiyena ca dvīhi suttehi niddisitabbaṁ.",
  "tika-s0501t5:383_1": "Dassanapakkhe pavattaṁ lokuttaraṁ suttaṁ dassanabhāgiyena samānatthabhāvena saṁsandati, bhāvanāpakkhe pavattaṁ lokuttaraṁ suttaṁ bhāvanābhāgiyena samānatthabhāvena saṁsandati, asekkhapakkhe pavattaṁ lokuttaraṁ suttaṁ asekkhabhāgiyena samānatthabhāvena saṁsandati, tasmā lokuttarampi suttaṁ dassanabhāgiyena ca bhāvanābhāgiyena ca asekkhabhāgiyena ca tīhi suttehi niddisitabbaṁ.",
  "tika-s0501t5:383_2": "Vuttanayānusārena sesesupi saṁsandanayojanā kātabbā.",
  "tika-s0501t5:384_0": "Amhākācariya tumhehi amhākācariyehi nayadassanavasena suttavisesasaṁsandanaṁ dassitaṁ, amhehi ca ñātaṁ, ‘‘kimatthāya saṁkilesabhāgiyādibhedena vibhajitvā bhagavatā vutta’’nti vattabbattā ‘‘vāsanābhāgiyaṁ suttaṁ saṁkilesabhāgiyassa suttassa nigghātāyā’’tiādi vuttaṁ.",
  "tika-s0501t5:384_1": "Ettha ca suttavasena suttatthā gahitā.",
  "tika-s0501t5:385_0": "‘‘Yaṁ sattādhiṭṭhānaṁ ācariyena niddhāritaṁ, taṁ sattādhiṭṭhānaṁ kittakehi suttehi vibhajitvā niddisitabba’’nti vattabbattā ‘‘lokuttaraṁ suttaṁ sattādhiṭṭhānaṁ chabbisatiyā puggalehi niddisitabba’’nti vuttaṁ.",
  "tika-s0501t5:385_1": "‘‘Te chabbīsati puggalā katihi suttehi samanvesitabbā’’ti vattabbattā ‘‘te tīhī’’tiādi vuttaṁ.",
  "tika-s0501t5:385_2": "Dassanabhāgiyena sattādhiṭṭhānena, bhāvanābhāgiyena sattādhiṭṭhānena, asekkhabhāgiyena sattādhiṭṭhānena cāti tīhi suttehi te chabbīsati puggalā samanvesitabbā.",
  "tika-s0501t5:386_0": "‘‘Katamehi katamehi katamaṁ katamaṁ suttaṁ niddisitabba’’nti vattabbattā ‘‘tattha dassanabhāgiya’’ntiādi vuttaṁ.",
  "tika-s0501t5:386_1": "Tattha tatthāti tesu tīsu dassanabhāgiyādīsu suttesu.",
  "tika-s0501t5:386_2": "Tatthāti vā tesu chabbīsatiyā puggalesu.",
  "tika-s0501t5:386_3": "Sattādhiṭṭhānekadesaṁ dassanabhāgiyaṁ suttaṁ ekabījinā puggalena ca niddisitabbaṁ…pe…",
  "tika-s0501t5:386_4": "dhammānusārinā puggalena ca niddisitabbaṁ, iti imehi pañcahi puggalehi sattādhiṭṭhānekadesaṁ dassanabhāgiyaṁ suttaṁ niddisitabbaṁ.",
  "tika-s0501t5:386_5": "Ettha ca dassanaggahaṇena sotāpattiphalaṭṭhāpi gahitā, tasmā ekabījikolaṁkolasattakkhattuparamā phalaṭṭhāpi gahitā.",
  "tika-s0501t5:387_0": "Saddhānusārī pana yo vipassanākkhaṇe saddhaṁ dhuraṁ katvā sotāpattimaggaṁ nibbatteti, so puggalo nibbattetabbasotāpattimaggakkhaṇe saddhānusārī nāma, saddhāya samāpattiṁ anussarati, iti saddhāya samāpattiyā anussaraṇato sotāpattimaggaṭṭho puggalo saddhānusārī nāma.",
  "tika-s0501t5:387_1": "So puggalo sotāpattiphalakkhaṇe saddhāya vimuttattā saddhāvimutto hutvā ekabījikolaṁkolasattakkhattuparamo bhavati.",
  "tika-s0501t5:387_2": "Yo pana puggalo vipassanākkhaṇe paññaṁ dhuraṁ katvā sotāpattimaggaṁ nibbatteti, so puggalo nibbattetabbasotāpattimaggakkhaṇe dhammānusārī nāma, dhammena paññāya samāpattiṁ anussarati, iti dhammena paññāya samāpattiyā anussaraṇato dhammānusārī nāma.",
  "tika-s0501t5:387_3": "So puggalo phalakkhaṇe diṭṭhiyā paññāya nirodhaṁ pattattā diṭṭhipatto hutvā ekabīji…pe…",
  "tika-s0501t5:387_4": "paramo bhavati.",
  "tika-s0501t5:387_5": "Dhammoti cettha paññā gahitā.",
  "tika-s0501t5:387_6": "Iti pabhedato dve maggaṭṭhā, cha phalaṭṭhāti aṭṭhahi ariyapuggalehi, sampiṇḍite pana pañcahi ariyapuggalehi sattādhiṭṭhānekadesaṁ dassanabhāgiyaṁ suttaṁ niddisitabbaṁ.",
  "tika-s0501t5:388_0": "Imesaṁ ekabījiādīnaṁ puggalānaṁ sattādhiṭṭhānekadesatthattā ceva dassanabhāgiyatthattā ca sattādhiṭṭhānekadesaṁ dassanabhāgiyaṁ suttaṁ ettakehi puggalehi niddisitabbanti niyametvā ācariyena vibhattaṁ, amhehi ca ñātaṁ, ‘‘sattādhiṭṭhānekadesaṁ dassanabhāgiyaṁ suttaṁ kittakehi puggalehi niddisitabba’’nti pucchitabbattā –",
  "tika-s0501t5:389_0": "‘‘Bhāvanābhāgiyaṁ suttaṁ dvādasahi puggalehi niddisitabbaṁ sakadāgāmiphalasacchikiriyāya paṭipannena, sakadāgāminā, anāgāmiphalasacchikiriyāya paṭipannena, anāgāminā, antarāparinibbāyinā, upahaccaparinibbāyinā, asaṅkhāraparinibbāyinā, sasaṅkhāraparinibbāyinā , uddhaṁsotena akaniṭṭhagāminā, saddhāvimuttena, diṭṭhippattena, kāyasakkhinā cāti bhāvanābhāgiyaṁ suttaṁ imehi dvādasahi puggalehi niddisitabba’’nti –",
  "tika-s0501t5:390_0": "Vuttaṁ.",
  "tika-s0501t5:390_1": "Tatthāpi sattādhiṭṭhānekadesaṁ bhāvanābhāgiyaṁ suttanti gahetabbaṁ.",
  "tika-s0501t5:390_2": "Sakadā…pe…",
  "tika-s0501t5:390_3": "pannena sakadāgāmimaggaṭṭhena puggalena, sakadāgāminā sakadāgāmiphalaṭṭhena, anāgāmi…pe…",
  "tika-s0501t5:390_4": "pannena anāgāmimaggaṭṭhena, anāgāminā anāgāmiphalaṭṭhena, avihādīsu pañcasu suddhāvāsesu āyuvemajjhaṁ anatikkamitvā arahattaṁ patvā parinibbāyanasabhāvena antarāparinibbāyīnāmakena anāgāminā, āyuvemajjhaṁ atikkamitvā arahattaṁ patvā parinibbāyanasabhāvena upahaccaparinibbāyīnāmakena anāgāminā, asaṅkhārena appayogena arahattaṁ patvā parinibbāyanasabhāvena asaṅkhāraparinibbāyīnāmakena anāgāminā, sasaṅkhārena sappayogena arahattaṁ patvā parinibbāyanasabhāvena sasaṅkhāraparinibbāyīnāmakena anāgāminā, avihādīhi uddhaṁ atappādīsu upapattisotena arahattaṁ patvā parinibbāyanasabhāvena uddhaṁsotanāmakena anāgāminā, akaniṭṭhaṁ gantvā arahattaṁ patvā parinibbāyanasabhāvena akaniṭṭhagāmīnāmakena anāgāminā, saddhāya vimuttattā saddhāvimuttanāmakena anāgāminā, diṭṭhiyā paññāya nirodhaṁ pattattā diṭṭhippattanāmakena anāgāminā cāti imehi ekādasahi ajhānalābhīpuggalehi ca, kāyena nāmakāye phuṭṭhānaṁ arūpajhānānaṁ anantaraṁ nibbānaṁ sacchikaroti, iti sacchikaraṇato kāyasakkhīnāmakena jhānalābhinā cāti dvādasahi puggalehi niddisitabbaṁ.",
  "tika-s0501t5:391_0": "Imesaṁ vuttappakārānaṁ puggalānaṁ sattādhiṭṭhānekadesatthattā ceva bhāvanābhāgiyatthattā ca sattādhiṭṭhānekadesaṁ bhāvanābhāgiyaṁ suttaṁ ettakehi puggalehi niddisitabbanti niyametvā ācariyena vibhattaṁ, amhehi ca ñātaṁ, ‘‘kittakehi puggalehi sattādhiṭṭhānekadesaṁ asekkhabhāgiyaṁ suttaṁ niddisitabba’’nti vattabbattā –",
  "tika-s0501t5:392_0": "‘‘Asekkhabhāgiyaṁ suttaṁ navahi puggalehi niddisitabbaṁ saddhāvimuttena, paññāvimuttena, suññatavimuttena, animittavimuttena, appaṇihitavimuttena, ubhatobhāgavimuttena, samasīsinā, paccekabuddhehi, sammāsambuddhehi cāti asekkhabhāgiyaṁ suttaṁ imehi navahi puggalehi niddisitabba’’nti –",
  "tika-s0501t5:393_0": "Vuttaṁ .",
  "tika-s0501t5:393_1": "Tattha sattādhiṭṭhānekadesaṁ asekkhabhāgiyaṁ suttaṁ niddisitabbanti yojetabbaṁ.",
  "tika-s0501t5:393_2": "Saddhāya kilesehi vimuttattā arahattaphalakkhaṇe saddhāvimutto arahā, tena saddhāvimuttena.",
  "tika-s0501t5:393_3": "Paññāya vimuttattā arahattaphalakkhaṇe paññāvimutto arahā, tena paññāvimuttena.",
  "tika-s0501t5:393_4": "Suññatavipassanāsaṅkhātena anattānupassanena vimuttattā suññatavimutto arahā, tena suññatavimuttena.",
  "tika-s0501t5:393_5": "Animittānupassanāsaṅkhātena aniccānupassanena vimuttattā animittavimutto arahā, tena animittavimuttena.",
  "tika-s0501t5:393_6": "Appaṇihitānupassanāsaṅkhātena dukkhānupassanena vimuttattā appaṇihitavimutto arahā, tena appaṇihitavimuttena.",
  "tika-s0501t5:393_7": "Ubhato rūpakāyanāmakāyato ubhatobhāgato vimuttattā ubhatobhāgavimutto arahā, tena ubhatobhāgavimuttena.",
  "tika-s0501t5:393_8": "Purimā pañca puggalā ajhānalābhino gahitā, ubhatobhāgavimutto pana jhānalābhīgahito.",
  "tika-s0501t5:394_0": "Samasīsī nāma iriyāpathasamasīsī, rogasamasīsī, jīvitasamasīsīti tividhā honti.",
  "tika-s0501t5:394_1": "Imesu tīsu samasīsīsu yo arahā catūsu iriyāpathesu ekekasmiṁ iriyāpathe arahattaṁ patvā aññaṁ iriyāpathaṁ asaṅkamitvā tasmiṁ tasmiṁ iriyāpatheyeva parinibbāyati, ayaṁ arahā iriyāpathasamasīsī nāma.",
  "tika-s0501t5:394_2": "Yo arahā yasmiṁ roge uppanne arahattaṁ patvā tato rogato anuṭṭhahitvā tasmiṁ rogeyeva parinibbāyati, ayaṁ arahā rogasamasīsī nāma.",
  "tika-s0501t5:394_3": "Yo arahā paccavekkhaṇavīthiyānantaraṁ bhavaṅgaṁ otaritvā tato maraṇāsannajavanavīthiyānantarameva parinibbāyati, ayaṁ arahā vārasamatāya jīvitasamasīsī nāma.",
  "tika-s0501t5:394_4": "Vārasamatāti ca paccavekkhaṇavīthi maggavithyānuvattakattā paccavekkhaṇavīthianantaraṁ pavattamānāyapi maraṇāsannavīthi maggavīthianantaraṁ pavattāti vattabbārahā, tasmā vīthianantaratā vārasamatā nāma.",
  "tika-s0501t5:394_5": "Tāya vārasamatāya ca jīvitasamasīsī vutto.",
  "tika-s0501t5:395_0": "Saha paṭisambhidāhi arahattaṁ pāpuṇīti etthapi paccavekkhaṇavīthiyānantaraṁ bhavaṅgaṁ otaritvā bhavaṅgato vuṭṭhāya pavattavīthiyā paṭisambhidāñāṇāni pavattanti.",
  "tika-s0501t5:395_1": "Vuttanayena vīthianantaratāya vārasamatāya ‘‘saha paṭisambhidāhī’’ti vuttaṁ.",
  "tika-s0501t5:395_2": "Bhagavato sabbaññutaññāṇampi paccavekkhaṇavīthiyānantaraṁ bhavaṅgaṁ otaritvā bhavaṅgato vuṭṭhāya pavattavīthiyā paṭhamaṁ pavattatīti veditabbaṁ.",
  "tika-s0501t5:395_3": "Iminā jīvitasamasīsinā, sabbehi paccekabuddhehi, sabbehi sammāsambuddhehi cāti imehi navahi puggalehi sattādhiṭṭhānekadesaṁ asekkhabhāgiyaṁ suttaṁ niddisitabbaṁ.",
  "tika-s0501t5:396_0": "Imesaṁ puggalānaṁ sattādhiṭṭhānekadesatthattā ceva asekkhabhāgiyatthattā ca evaṁ iminā ‘‘lokuttaraṁ suttaṁ sattādhiṭṭhāna’’ntiādinā pakārena vuttehi imehi chabbīsatiyā puggalehi ariyehi dassanabhāgiyavāsanābhāgiyaasekkhabhāgiyasuttānaṁ vasena lokuttaraṁ suttaṁ sattādhiṭṭhānekadesaṁ suttaṁ niddisitabbaṁ.",
  "tika-s0501t5:397_0": "Imesaṁ chabbīsatiyā puggalānaṁ sakalalokuttarasuttatthattā ceva sattādhiṭṭhānekadesasuttatthattā ca lokuttaraṁ sattādhiṭṭhānekadesaṁ suttaṁ.",
  "tika-s0501t5:397_1": "Ettakehi puggalehi niddisitabbanti ācariyena niyametvā vibhattaṁ, amhehi ca ñātaṁ, ‘‘lokiyaṁ sattādhiṭṭhānekadesaṁ suttaṁ kittakehi puggalehi niddisitabba’’nti vattabbattā ‘‘lokiyaṁ suttaṁ sattādhiṭṭhānaṁ ekūnavīsatiyā puggalehi niddisitabba’’ntiādi vuttaṁ.",
  "tika-s0501t5:397_2": "‘‘Te ekūnavīsati lokiyā puggalā katamehi dhammehi niddiṭṭhā samanvesitabbā’’ti vattabbattā ‘‘te caritehī’’tiādi vuttaṁ.",
  "tika-s0501t5:397_3": "Te ekūnavīsati lokiyā puggalā caritehi caritavisesehi niddiṭṭhā samanvesitabbāti.",
  "tika-s0501t5:397_4": "‘‘Kathaṁ caritehi niddiṭṭhā’’ti vattabbattā ‘‘keci rāgacaritā’’tiādi vuttaṁ.",
  "tika-s0501t5:397_5": "Rāgacaritadosacaritādīhi caritehi ekūnavīsati lokiyapuggalā rāgacaritā, keci dosacaritā…pe…",
  "tika-s0501t5:397_6": "mohacarito cāti niddiṭṭhā.",
  "tika-s0501t5:397_7": "Iti niddiṭṭhehi imehi ekūnavīsatiyā puggalehi lokiyasattādhiṭṭhānekadesaṁ suttaṁ niddisitabbaṁ.",
  "tika-s0501t5:397_8": "‘‘Lokiya’’nti sāmaññavasena vuttampi ‘‘saṁkilesabhāgiyaṁ lokiya’’nti visesato viññātabbaṁ.",
  "tika-s0501t5:398_0": "Lokiyaṁ sattādhiṭṭhānekadesaṁ suttaṁ ettakehi puggalehi niddisitabbanti ācariyena niyametvā vibhattaṁ, amhehi ca ñātaṁ, ‘‘vāsanābhāgiyaṁ sattādhiṭṭhānekadesaṁ suttaṁ katamehi puggalehi niddisitabba’’nti vattabbattā ‘‘vāsanābhāgiya’’ntiādi vuttaṁ.",
  "tika-s0501t5:398_1": "Vāsanābhāgiyaṁ sattādhiṭṭhānekadesaṁ suttaṁ sīlavantehi puggalehi, dhammehi ca niddisitabbanti yojetabbaṁ.",
  "tika-s0501t5:398_2": "‘‘Kittakā sīlavantapuggalā’’ti vattabbattā ‘‘te sīlavanto pañca puggalā’’ti vuttaṁ.",
  "tika-s0501t5:398_3": "‘‘Kittakā dhammā’’ti vattabbattā ‘‘pakatisīla’’ntiādi vuttaṁ.",
  "tika-s0501t5:398_4": "Idaṁ vuttaṁ hoti –",
  "tika-s0501t5:398_5": "pakatisīlavanto ca samādānasīlavanto ca cittappasādavanto ca samathavanto ca vipassanāvanto cāti pañca puggalā, pakatisīladhammo ca samādānasīladhammo ca cittappasādadhammo ca samathadhammo ca vipassanādhammo cāti pañca dhammāti imehi pañcahi puggalehi, imehi pañcahi dhammehi vāsanābhāgiyaṁ sattādhiṭṭhānekadesadhammādhiṭṭhānekadesaṁ suttaṁ yathākkamaṁ niddisitabbanti.",
  "tika-s0501t5:399_0": "Lokuttaraṁ sattādhiṭṭhānaṁ suttaṁ dassanabhāgiyavāsanābhāgiyaasekkhabhāgiyasuttehi niddisitabbanti ācariyena niyametvā vibhattaṁ, amhehi ca ñātaṁ, ‘‘lokuttaraṁ dhammādhiṭṭhānaṁ suttaṁ kittakehi suttehi niddisitabba’’nti vattabbattā ‘‘lokuttaraṁ suttaṁ dhammādhiṭṭhānaṁ…pe…",
  "tika-s0501t5:399_1": "asekkhabhāgiyenā’’ti vuttaṁ.",
  "tika-s0501t5:400_0": "‘‘Lokiyañca lokuttarañca sattādhiṭṭhānañca dhammādhiṭṭhānañca kittakehi niddisitabba’’nti vattabbattā ‘‘lokiyañca…pe…",
  "tika-s0501t5:400_1": "ubhayena niddisitabba’’nti vuttaṁ.",
  "tika-s0501t5:400_2": "Ubhayenāti lokiyalokuttarena, sattādhiṭṭhānadhammādhiṭṭhānena samānatthabhāvena niddisitabbanti.",
  "tika-s0501t5:401_0": "‘‘Ñāṇaṁ kittakehi niddisitabba’’nti vattabbattā ‘‘ñāṇaṁ paññāyā’’tiādi vuttaṁ.",
  "tika-s0501t5:401_1": "Yasmiṁ yasmiṁ sutte ñāṇaṁ āgataṁ, tasmiṁ tasmiṁ sutte ñāṇaṁ ñāṇapariyāyena paññādinā niddisitabbanti.",
  "tika-s0501t5:402_0": "‘‘Ñeyyaṁ kittakena niddisitabba’’nti vattabbattā ‘‘ñeyyaṁ atītānāgatapaccuppannehī’’tiādi vuttaṁ.",
  "tika-s0501t5:402_1": "Yasmiṁ yasmiṁ sutte ñeyyaṁ āgataṁ, tasmiṁ tasmiṁ sutte ñeyyaṁ ñeyyapariyāyena niddisitabbanti.",
  "tika-s0501t5:403_0": "‘‘Ñāṇañca ñeyyañca kittakena niddisitabba’’nti vattabbattā ‘‘ñāṇañca ñeyyañca tadubhayenā’’tiādi vuttaṁ.",
  "tika-s0501t5:403_1": "Yasmiṁ yasmiṁ sutte ñāṇañeyyā āgatā, tasmiṁ tasmiṁ sutte ñāṇañeyyā ñāṇañeyyapariyāyena niddisitabbanti.",
  "tika-s0501t5:404_0": "Dassanasutte yathā niddiṭṭhaṁ, tathā upadhārayitvā labbhamānato niddisitabbaṁ.",
  "tika-s0501t5:404_1": "Bhāvanāsutte yathā niddiṭṭhaṁ, tathā upadhārayitvā labbhamānato niddisitabbaṁ.",
  "tika-s0501t5:404_2": "Tadubhayaṁ dassanañca bhāvanā ca sutte yathā niddiṭṭhaṁ, tathā upadhārayitvā labbhamānato niddisitabbaṁ.",
  "tika-s0501t5:405_0": "‘‘Sakavacanaṁparavacana’’ntiādīsupi evameva visuṁ visuṁ ca ekato ca sutte yathā niddiṭṭhaṁ, tathā upadhārayitvā labbhamānato niddisitabbanti yojanā kātabbā.",
  "tika-s0501t5:405_1": "‘‘Ettakameva niddisitabba’’nti vattabbattā ‘‘yaṁ vā panā’’tiādi vuttaṁ.",
  "tika-s0501t5:406_0": "‘‘Vipākassa hetu kammamevā’’ti vattabbattā ‘‘duvidho hetū’’tiādi vuttaṁ.",
  "tika-s0501t5:406_1": "Kilesā saṁkilesabhāgiyasuttena samānatthabhāvena niddisitabbā.",
  "tika-s0501t5:406_2": "Taṇhāsaṅkhāto samudayo vā kilesasaṅkhāto samudayo vā akusalasaṅkhāto samudayo vā saṁkilesabhāgiyena suttena samānatthabhāvena niddisitabbo.",
  "tika-s0501t5:406_3": "Lokiyakusalahetusaṅkhāto samudayo vā lokiyakusalasaṅkhāto samudayo vā vāsanābhāgiyena suttena samānatthabhāvena niddisitabbo.",
  "tika-s0501t5:407_0": "Kammañca vipāko ca yathārahaṁ labbhamānasuttena niddisitabboti sāmaññavasena vibhatto, ‘‘kusalaṁ katamena niddisitabba’’nti vattabbattā ‘‘tattha kusala’’ntiādi vuttaṁ.",
  "tika-s0501t5:407_1": "Tatthāti tesu aṭṭhavīsatiyā sāsanapaṭṭhānasuttesu kusalaṁ catūhi suttehi samānatthabhāvena niddisitabbaṁ.",
  "tika-s0501t5:407_2": "‘‘Katamehi catūhī’’ti vattabbattā ‘‘vāsanābhāgiyenā’’tiādi vuttaṁ.",
  "tika-s0501t5:407_3": "Lokiyakusalaṁ vāsanābhāgiyena niddisitabbaṁ samānatthattā, lokuttarakusalaṁ dassanabhāgiyena, vāsanābhāgiyena, asekkhabhāgiyena ca yathārahaṁ samānatthabhāvena niddisitabbaṁ.",
  "tika-s0501t5:407_4": "Kusalaṁ ettakehi niddisitabbanti niyametvā vibhattaṁ, ‘‘akusalaṁ katamena niddisitabba’’nti vattabbattā ‘‘akusala’’ntiādi vuttaṁ.",
  "tika-s0501t5:407_5": "‘‘Kusalañca akusalañca katamena niddisitabba’’nti vattabbattā ‘‘kusalañca akusalañca tadubhayena niddisitabba’’nti vuttaṁ.",
  "tika-s0501t5:407_6": "Yasmiṁ yasmiṁ sutte tadubhayaṁ āgataṁ, tasmiṁ tasmiṁ sutte āgatena tadubhayena niddisitabbaṁ.",
  "tika-s0501t5:408_0": "‘‘Anuññātaṁ katamena niddisitabba’’nti vattabbattā ‘‘anuññāta’’ntiādi vuttaṁ.",
  "tika-s0501t5:408_1": "Anuññātaṁ bhagavato anuññātāya samānatāya niddisitabbaṁ.",
  "tika-s0501t5:408_2": "‘‘Katividhaṁ anuññāta’’nti vattabbattā ‘‘taṁ pañcavidha’’ntiādi vuttaṁ.",
  "tika-s0501t5:408_3": "Yaṁ anuññātaṁ yāsu yāsu bhūmīsu dissati, taṁ anuññātaṁ tāsu tāsu bhūmīsu āgatena samānena kappiyānulomena niddisitabbaṁ.",
  "tika-s0501t5:409_0": "Anuññātaṁ iminā niddisitabbanti ācariyena niyametvā vibhattaṁ, ‘‘paṭikkhittaṁ katamena niddisitabba’’nti vattabbattā ‘‘paṭikkhittaṁ bhagavatā’’tiādi vuttaṁ.",
  "tika-s0501t5:409_1": "Bhagavatā paṭikkhittaṁ bhagavatā paṭikkhittakāraṇena sutte āgatena vatthunā kāraṇaphalabhāvena niddisitabbaṁ.",
  "tika-s0501t5:409_2": "Yaṁ paṭikkhittaṁ yāsu yāsu bhūmīsu dissati, taṁ pana paṭikkhittaṁ tāsu tāsu bhūmīsu āgatena pākaṭena akappiyānulomena niddisitabbaṁ.",
  "tika-s0501t5:410_0": "‘‘Anuññātañca paṭikkhittañca katamena niddisitabba’’nti vattabbattā ‘‘anuññātañca paṭikkhittañca tadubhayena niddisitabba’’nti vuttaṁ.",
  "tika-s0501t5:410_1": "Yasmiṁ yasmiṁ sutte anuññātañca paṭikkhittañca āgataṁ, tasmiṁ tasmiṁ sutte āgatena tadubhayena niddisitabbaṁ.",
  "tika-s0501t5:411_0": "‘‘Thavo katamena niddisitabbo’’ti vattabbattā ‘‘thavo pasaṁsāyā’’tiādi vuttaṁ.",
  "tika-s0501t5:411_1": "Yasmiṁ yasmiṁ sutte yā yā pasaṁsā āgatā, tasmiṁ tasmiṁ sutte āgatāya tāya tāya pasaṁsāya thavo niddisitabbo.",
  "tika-s0501t5:411_2": "‘‘Yo thavo pasaṁsāya niddisitabbo, so thavo katividhena niddisitabbo’’ti vattabbattā ‘‘so pañcavidhenā’’tiādi vuttaṁ.",
  "tika-s0501t5:411_3": "Bhagavato thavo ca dhammassa thavo ca ariyasaṅghassa thavo ca ariyadhammānaṁ sikkhāya thavo ca lokiyaguṇasampattiyā thavo cāti pañcavidhena veditabbo.",
  "tika-s0501t5:411_4": "Iti evaṁ vuttappakārena pañcavidhena thavo niddisitabbo.",
  "tika-s0501t5:412_0": "Amhākācariya amhākācariyena aṭṭhārasa mūlapadā sāsanapaṭṭhāne daṭṭhabbāti vuttā, ‘‘katamāni tāni aṭṭhārasa mūlapadānī’’ti pucchitabbattā ‘‘indriyabhūmī’’tiādi vuttaṁ.",
  "tika-s0501t5:412_1": "Sāsanapaṭṭhāne indriyabhūmi saddhindriyādiindriyabhūmi yehi navahi padehi niddisitabbā, sāsanapaṭṭhāne kilesabhūmi yehi navahi padehi niddisitabbā, evaṁ iminā pakārena etāni mūlapadāni nava padāni kusalapadāni, nava padāni akusalapadānīti aṭṭhārasa mūlapadāni honti.",
  "tika-s0501t5:412_2": "Sāsanapaṭṭhāne daṭṭhabbā, ‘‘kena kāraṇena aṭṭhārasa mūlapadā sāsanapaṭṭhāne daṭṭhabbāti viññāyatī’’ti vattabbattā ‘‘tathā hī’’tiādi vuttaṁ.",
  "tika-s0501t5:412_3": "Tathā hīti tato eva aṭṭhārasamūlapadānaṁ sāsanapaṭṭhāne daṭṭhabbattā ‘‘aṭṭhārasa mūlapadā kuhiṁ daṭṭhabbā?",
  "tika-s0501t5:412_4": "Sāsanapaṭṭhāne’’ti yaṁ vacanaṁ vuttaṁ, tena vacanena viññāyatīti.",
  "tika-s0501t5:412_5": "‘‘Kena mūlapadānaṁ navakusalapadanavaakusalapadabhāvena aṭṭhārasabhāvo viññāyatī’’ti vattabbattā ‘‘tenāhā’’tiādi vuttaṁ.",
  "tika-s0501t5:412_6": "Tena mūlapadānaṁ navakusalapadanavaakusalapadabhāvato āyasmā mahākaccāno –",
  "tika-s0501t5:413_0": "‘‘Navahi ca padehi kusalā, navahi ca yujjanti akusalapakkhā;",
  "tika-s0501t5:414_0": "Ete kho mūlapadā, bhavanti aṭṭhārasa padānī’’ti. –",
  "tika-s0501t5:415_0": "Yaṁ vacanaṁ āha, tena ‘‘navahi…pe…",
  "tika-s0501t5:415_1": "padānī’’ti vacanena mūlapadānaṁ navakusalapadanavaakusalapadabhāvena aṭṭhārasabhāvo viññāyatīti.",
  "tika-s0501t5:416_0": "‘‘Yaṁ yaṁ saṁkilesabhāgiyādisoḷasavidhaṁ sāsanapaṭṭhānañceva yaṁ yaṁ lokiyādiaṭṭhavīsatividhaṁ sāsanapaṭṭhānañca ācariyena niddhāritaṁ, ettakameva paripuṇṇaṁ, aññaṁ sāsanapaṭṭhānaṁ niddhāretvā yuttaṁ yujjitabbaṁ natthī’’ti vattabbattā ‘‘niyuttaṁ sāsanapaṭṭhāna’’nti vuttaṁ.",
  "tika-s0501t5:416_1": "Yathāniddhāritasāsanapaṭṭhānato yaṁ yaṁ aññaṁ sāsanapaṭṭhānaṁ niddhāritaṁ atthi, taṁ taṁ aññaṁ sāsanapaṭṭhānaṁ niyuttaṁ yathārahaṁ niddhāretvā yuttaṁ yujjitabbanti attho gahetabboti.",
  "tika-s0501t5:417_0": "‘‘Yaṁ loko pūjayate…pe…",
  "tika-s0501t5:417_1": "niyuttaṁ sāsanapaṭṭhānanti yattako vacanakkamo bhāsito, ettakena vacanakkamena kiṁ netti samattā, udāhu asamattā’’ti vattabbattā ‘‘ettāvatā’’tiādi vuttaṁ.",
  "tika-s0501t5:417_2": "Āyasmatā mahākaccānena yā netti bhāsitā, bhagavatā sā netti anumoditā, mūlasaṅgītiyaṁ saṅgāyantehi therāsabhehi yā netti saṅgītā, sā netti ‘‘yaṁ loko pūjayate…pe…",
  "tika-s0501t5:417_3": "niyuttaṁ sāsanapaṭṭhāna’’nti ettāvatā vacanakkamena samattā paripuṇṇāva hoti.",
  "tika-s0501t5:418_0": "Iti samattāya āyasmatā mahākaccānena bhāsitāya bhagavatā anumoditāya mūlasaṅgītiyaṁ saṅgāyantehi therāsabhehi saṅgītāya nettiyā atthavaṇṇanā saddhammapālanāmena mahādhammarājagurunā mahātherena racitā jinaputtānaṁ hitakarā nettivibhāvanā chabbīsādhikanavasate sakkarāje sāvaṇamāse sukkapakkhe navamadivase sūriyuggamanasamaye samattā.",
  "tika-s0501t5:419_0": "Iti sāsanapaṭṭhāne sattibalānurūpā racitā vibhāvanā",
  "tika-s0501t5:420_0": "Niṭṭhitā.",
  "tika-s0501t5:421_0": "Nigamanakathā",
  "tika-s0501t5:422_0": "Sabbasattuttamo nātho, loke uppajji nāyako;",
  "tika-s0501t5:423_0": "Sambuddho gotamo jino, anekaguṇalaṅkato.",
  "tika-s0501t5:424_0": "Sāsanaṁ tassa seṭṭhassa, aṭṭhavassasatādhikaṁ;",
  "tika-s0501t5:425_0": "Dvisahassaṁ yadā pattaṁ, nimmalaṁ vaḍḍhanaṁ subhaṁ.",
  "tika-s0501t5:426_0": "Tadā bhūmissaro mahādhammarājā mahiddhiko;",
  "tika-s0501t5:427_0": "Āṇācakkena sāreti, rājā noanuvattake.",
  "tika-s0501t5:428_0": "Laddhā setagaje vare, loke vimhayajānake;",
  "tika-s0501t5:429_0": "Appamatto mahāvīro, puññaṁ katvābhimodati.",
  "tika-s0501t5:430_0": "Tasmiṁ vasseva sāvaṇe, māse navamadivase;",
  "tika-s0501t5:431_0": "Sūriyuggamane kāle, nibbattāyaṁ vibhāvanā.",
  "tika-s0501t5:432_0": "Yattakaṁ sāsanaṁ ṭhitaṁ, tattakaṁ racitaṁ mayā;",
  "tika-s0501t5:433_0": "Ṭhātu nettivibhāvanā, jinaputtahitāvahā.",
  "tika-s0501t5:434_0": "Iti taṁ racayantena, puññaṁ adhigataṁ mayā;",
  "tika-s0501t5:435_0": "Hontu tassānubhāvena, sabbe vimuttibhāgino.",
  "tika-s0501t5:436_0": "Rājadevī puttanattā, panattā ca sajātikā;",
  "tika-s0501t5:437_0": "Sabbe rajjasukhe ṭhatvā, carantu caritaṁ sukhī.",
  "tika-s0501t5:438_0": "Devo kāle suvassatu, sabbo raṭṭhajano sukhī;",
  "tika-s0501t5:439_0": "Aññamaññaṁ ahiṁsanto, piyo hotu hitāvahoti.",
  "tika-s0501t5:440_0": "Nettivibhāvinī niṭṭhitā."
}