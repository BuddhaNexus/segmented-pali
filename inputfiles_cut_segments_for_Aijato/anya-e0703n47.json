{
  "anya-e0703n47:0_0": "Aṭṭhacattālīsatima pariccheda",
  "anya-e0703n47:1_0": "Ekarājako",
  "anya-e0703n47:2_0": "1.",
  "anya-e0703n47:3_0": " Tato tassā’nujo seno, chattaṁ ussāpayī pure;",
  "anya-e0703n47:4_0": "Piyaṁ’va puttaṁ passanto, satte sabbe mahādhano.",
  "anya-e0703n47:5_0": "2.",
  "anya-e0703n47:6_0": " Cariyaṁ pubbarājūnaṁ, samācari yathābhataṁ;",
  "anya-e0703n47:7_0": "Apubbampi ca vattesi, cariyaṁ dhammasaṁhitaṁ.",
  "anya-e0703n47:8_0": "3.",
  "anya-e0703n47:9_0": " Bhikkhūnaṁ bhikkhūnīnañca, ñātīnaṁ dīpavāsinaṁ;",
  "anya-e0703n47:10_0": "Macchānaṁ migapakkhīnaṁ, kattabbaṁ sa samācari.",
  "anya-e0703n47:11_0": "4.",
  "anya-e0703n47:12_0": " Mahindaṁ paratīraṁ so, gataṁ yojiyamārayi;",
  "anya-e0703n47:13_0": "Evaṁ so suvisodhesi, rajjapaccatthike’khile.",
  "anya-e0703n47:14_0": "5.",
  "anya-e0703n47:15_0": " Mahādānaṁ pavattesi, yācakānaṁ dhanesinaṁ;",
  "anya-e0703n47:16_0": "Bhikkhūnaṁ brāhmaṇānañca, manuññaṁ rājabhojanaṁ.",
  "anya-e0703n47:17_0": "6.",
  "anya-e0703n47:18_0": " Ahesuṁ anujātassa, mahindo kassapo tathā;",
  "anya-e0703n47:19_0": "Udayoti tayo tesu, mahindo yuvarājako.",
  "anya-e0703n47:20_0": "7.",
  "anya-e0703n47:21_0": " Hutvā tassānuvattanto, sakkaccaṁ tamupaṭṭhahi;",
  "anya-e0703n47:22_0": "Saṅghānāmāsi rājassa, bhariyā tassa rājinī.",
  "anya-e0703n47:23_0": "8.",
  "anya-e0703n47:24_0": " Kīḷanatthaṁ samuddassa, gate rājini paṭṭanaṁ;",
  "anya-e0703n47:25_0": "Udayo ādipādoso, ohīno nagare tadā.",
  "anya-e0703n47:26_0": "9.",
  "anya-e0703n47:27_0": " Nālanāmaṁ gahetvāna, dhītaraṁ māṇilāniyā;",
  "anya-e0703n47:28_0": "Rakkhitaṁ rājarakkhāya, puḷatthinagaraṁ agā.",
  "anya-e0703n47:29_0": "10.",
  "anya-e0703n47:30_0": " Rājā tasmiṁ akujjhitvā, sandhiṁ katvā akuppiyaṁ;",
  "anya-e0703n47:31_0": "Mahādīpādaṁ pesetvā, tosatvā taṁ idhānayi.",
  "anya-e0703n47:32_0": "11.",
  "anya-e0703n47:33_0": " Evaṁ samaggā te āsuṁ, tato paṭṭhāya khattiyā;",
  "anya-e0703n47:34_0": "Rakkhantā sāsanaṁ lokaṁ, vasiṁsu susamāhitā.",
  "anya-e0703n47:35_0": "12.",
  "anya-e0703n47:36_0": " Tato kenaci kālena, paṇḍurājā mahābalo;",
  "anya-e0703n47:37_0": "Jambudīpā idhā’gamma, dīpa gaṇhitumārabhi.",
  "anya-e0703n47:38_0": "13.",
  "anya-e0703n47:39_0": " Rājā sutvā mahāsenaṁ, pesuyittha tadantikaṁ;",
  "anya-e0703n47:40_0": "Amaccānaṁ vivādena, thaddhotāro nārādhipo.",
  "anya-e0703n47:41_0": "14.",
  "anya-e0703n47:42_0": " Paṇḍurājā vināsento, sabbaṁ taṁ desamuttaraṁ;",
  "anya-e0703n47:43_0": "Khandhāvāraṁ nivesesi, mahātālitagāmake.",
  "anya-e0703n47:44_0": "15.",
  "anya-e0703n47:45_0": " Vasantā damiḷā ettha, bahavo ye tahiṁ tahiṁ;",
  "anya-e0703n47:46_0": "Sabbe taṁ pakkhiyāhesuṁ, tato so balavā ahu.",
  "anya-e0703n47:47_0": "16.",
  "anya-e0703n47:48_0": " Tattha gantā mahāsenā, rañño yujjhitumārabhi;",
  "anya-e0703n47:49_0": "Hatthikkhandhagato paṇḍu-rājāpi samupāvisi.",
  "anya-e0703n47:50_0": "17.",
  "anya-e0703n47:51_0": " Ahu damiḷasenāsā, passanti sāmino mukhaṁ;",
  "anya-e0703n47:52_0": "Sampattabalahussāhā, tadatthe cattajīvitā.",
  "anya-e0703n47:53_0": "18.",
  "anya-e0703n47:54_0": " Dīpasenā tu sāmina-mabhāvena nirussukkā;",
  "anya-e0703n47:55_0": "Yujjhanti paribhinditvā, palāyittha tato tato.",
  "anya-e0703n47:56_0": "19.",
  "anya-e0703n47:57_0": " Otaritthamahāsenā, paṇḍurājāssa taṅkhaṇe;",
  "anya-e0703n47:58_0": "Mārasenāva gacchanti, vicuṇṇenti mahājanaṁ.",
  "anya-e0703n47:59_0": "20.",
  "anya-e0703n47:60_0": " Rājā senāya bhinnattaṁ, sukkā sabbaṁ samādiya;",
  "anya-e0703n47:61_0": "Hatthasāraṁ puraṁ hitvā, malayābhimukho gato.",
  "anya-e0703n47:62_0": "21.",
  "anya-e0703n47:63_0": " Tato hatthiṁ samāruyha, yuvarājā mahindako;",
  "anya-e0703n47:64_0": "Yujjhanto sakasenāya, palātattaṁ samekkhiya.",
  "anya-e0703n47:65_0": "22.",
  "anya-e0703n47:66_0": " Ekename na sakkā ve, sabbe etehi mārituṁ;",
  "anya-e0703n47:67_0": "Etesaṁ na ca nīcānaṁ, hatthesu maraṇaṁ sukhaṁ.",
  "anya-e0703n47:68_0": "23.",
  "anya-e0703n47:69_0": " Tasmā varaṁ me maraṇaṁ, mayā eveti cintiya;",
  "anya-e0703n47:70_0": "Hatthikkhandhagatoyeva, chindi so sīsamattano.",
  "anya-e0703n47:71_0": "24.",
  "anya-e0703n47:72_0": " Taṁ disvā bahavo sīse, tattha chindiṁsu sevakā;",
  "anya-e0703n47:73_0": "Taṁ disvā damiḷī senā, haṭṭhatuṭṭhā pamodisā.",
  "anya-e0703n47:74_0": "25.",
  "anya-e0703n47:75_0": " Etaṁ sabbaṁ samekkhitvā, ādāpādo sakassapo;",
  "anya-e0703n47:76_0": "Turaṅgavaramāruyha, susannaddho mahāyudho.",
  "anya-e0703n47:77_0": "26.",
  "anya-e0703n47:78_0": " Vihāramupasaṅkamma, abhayaṁ ekakova so;",
  "anya-e0703n47:79_0": "Tādisampi mahāsenaṁ, ogāhetvā vidārayi.",
  "anya-e0703n47:80_0": "27.",
  "anya-e0703n47:81_0": " Supaṇṇo viya gaṇhanto, bhūjagena salilāla ye;",
  "anya-e0703n47:82_0": "So taṁ sabbaṁ nivattesi, attānañca sugopayi.",
  "anya-e0703n47:83_0": "28.",
  "anya-e0703n47:84_0": " Asso ekova dissittha, turaṅgāvalisannibho;",
  "anya-e0703n47:85_0": "Attano so janaṁ kañci, apassanto’nugāminaṁ.",
  "anya-e0703n47:86_0": "29.",
  "anya-e0703n47:87_0": " Kiṁ me ekena verinaṁ, pūritena manorathaṁ;",
  "anya-e0703n47:88_0": "Kālantarehaṁ jīvanto, pūressaṁ me manorathaṁ.",
  "anya-e0703n47:89_0": "30.",
  "anya-e0703n47:90_0": " Tasmā gantuṁva yuttanti, nimphoṭetvā mahābalaṁ;",
  "anya-e0703n47:91_0": "Nibbhayova mahāyodho, koṇḍivātamupāgami.",
  "anya-e0703n47:92_0": "31.",
  "anya-e0703n47:93_0": " Paṇḍurājā mahāsenā, aggahesi tato puraṁ;",
  "anya-e0703n47:94_0": "Sīsaṁ taṁ yuvarājassa, paṇḍurājassa dassayuṁ.",
  "anya-e0703n47:95_0": "32.",
  "anya-e0703n47:96_0": " So taṁ disvā ca jhāpetvā, rājūnaṁ paṇḍudesinaṁ;",
  "anya-e0703n47:97_0": "Sabbamāḷāhane kiccaṁ, tassa kātuṁ niyojayi.",
  "anya-e0703n47:98_0": "33.",
  "anya-e0703n47:99_0": " Sabbaṁ sāraṁ harāpesi, bhaṇḍāgāramhi rājino;",
  "anya-e0703n47:100_0": "Aggaṇhittha gahetabbaṁ, vihāre nagarepi ca.",
  "anya-e0703n47:101_0": "34.",
  "anya-e0703n47:102_0": " Pāsāde ratane sabbe, sovaṇṇaṁsatthubimbakaṁ;",
  "anya-e0703n47:103_0": "Silāmaya munindassa, cakkhubhūka maṇidvayaṁ.",
  "anya-e0703n47:104_0": "35.",
  "anya-e0703n47:105_0": " Tathā sovaṇṇapaṭṭe ca, thūpārāmamhi cetiye;",
  "anya-e0703n47:106_0": "Suvaṇṇa paṭimāyo ca, vihāresu tahiṁ tahiṁ.",
  "anya-e0703n47:107_0": "36.",
  "anya-e0703n47:108_0": " Sabbaṁ gahetvā nissāraṁ, laṅkādīpa makāsi so;",
  "anya-e0703n47:109_0": "Chaḍḍayittha puraṁ ramma, yakkhabhakkhita rūpakaṁ.",
  "anya-e0703n47:110_0": "37.",
  "anya-e0703n47:111_0": " Rājā’pi rakkhaṁ datvāna, mahāmagge tahiṁ tahiṁ;",
  "anya-e0703n47:112_0": "Gaṅgādvaya mukhe vāsaṁ, kappesi parisaṅkito.",
  "anya-e0703n47:113_0": "38.",
  "anya-e0703n47:114_0": " Paṇḍurājā tato saddhiṁ, kātuṁ sīhaḷasāminā;",
  "anya-e0703n47:115_0": "Amacce tattha pesesi, disvā te sīhalādhipo.",
  "anya-e0703n47:116_0": "39.",
  "anya-e0703n47:117_0": " Suṇitvā sāsanaṁ tesaṁ, sabbaṁ taṁ sampaṭicchiya;",
  "anya-e0703n47:118_0": "Dūtānaṁ kārayitvāna, yathākāmena saṅgahaṁ.",
  "anya-e0703n47:119_0": "40.",
  "anya-e0703n47:120_0": " Hatthidvayaṁ sadatvāna, sabbamābharaṇampi ca;",
  "anya-e0703n47:121_0": "Tassa pesesi dūteso, attanopi hitāvahe.",
  "anya-e0703n47:122_0": "41.",
  "anya-e0703n47:123_0": " Paṇḍurājā sitaṁ sabbaṁ, disvā santuṭṭhamānaso;",
  "anya-e0703n47:124_0": "Niyyātetvāna dūtānaṁ, tadaheva mahāpuraṁ.",
  "anya-e0703n47:125_0": "42.",
  "anya-e0703n47:126_0": " Nikkhamitvā purā gantvā, na cireneva paṭṭanaṁ;",
  "anya-e0703n47:127_0": "Tattha āruyha nāvaṁ so, saka desa mupāgami.",
  "anya-e0703n47:128_0": "43.",
  "anya-e0703n47:129_0": " Tato āgamma nagaraṁ, sīlāmegho mahīpati;",
  "anya-e0703n47:130_0": "Yathāṭhāne ṭhapetvāna, dīpaṁ vasi samāhito.",
  "anya-e0703n47:131_0": "44.",
  "anya-e0703n47:132_0": " Bhātaraṁ dutiyaṁ katvā, udayaṁ nāma khattiyaṁ;",
  "anya-e0703n47:133_0": "Mahādīpādaṁ tassā’dā, sogatthaṁ dakkhiṇaṁ disaṁ.",
  "anya-e0703n47:134_0": "45.",
  "anya-e0703n47:135_0": " Sopi kho na cireneva, katvā puññaṁ yathārahaṁ;",
  "anya-e0703n47:136_0": "Rogenekena samphuṭṭho, paviṭṭho maccuno mukhaṁ.",
  "anya-e0703n47:137_0": "46.",
  "anya-e0703n47:138_0": " Kassapo ādipādopi, pulatthinagare vasaṁ;",
  "anya-e0703n47:139_0": "Yojetvā paṇḍurājena, ahosi kira mārito.",
  "anya-e0703n47:140_0": "47.",
  "anya-e0703n47:141_0": " Tadā kassapanāmassa, puttā āsuṁ mahārahā;",
  "anya-e0703n47:142_0": "Ādipādassa cattāro, dhaññalakkhaṇa saññutā.",
  "anya-e0703n47:143_0": "48.",
  "anya-e0703n47:144_0": " Yo senaṁ sabbapaṭhamo, seno nāma kumārako;",
  "anya-e0703n47:145_0": "Sūro vīro mahussāho, rājabhārakkhamo samo.",
  "anya-e0703n47:146_0": "49.",
  "anya-e0703n47:147_0": " Rājā mahādīpādattaṁ, tassa datvā yathāvidhiṁ;",
  "anya-e0703n47:148_0": "Bhogatthaṁ dakkhiṇaṁ desaṁ, savāhana mupādisi.",
  "anya-e0703n47:149_0": "50.",
  "anya-e0703n47:150_0": " Rohaṇādhipatissā’suṁ, puttā kittaggabodhito;",
  "anya-e0703n47:151_0": "Cattāro dhītaro tisso, dassaneyyā manoramā.",
  "anya-e0703n47:152_0": "51.",
  "anya-e0703n47:153_0": " Tadā jeṭṭhasutaṁ tassa, mahindaṁ nāma khattiyaṁ;",
  "anya-e0703n47:154_0": "Pitucchā mārayitvāna, desaṁ gaṇhi sasādhanaṁ.",
  "anya-e0703n47:155_0": "52.",
  "anya-e0703n47:156_0": " Bhātaro te tayo tasmiṁ,",
  "anya-e0703n47:157_0": "Saṁruṭṭhā bhātu ghātane;",
  "anya-e0703n47:158_0": "Ādāya bhagīnī tisso,",
  "anya-e0703n47:159_0": "Rañño santikamāgamuṁ.",
  "anya-e0703n47:160_0": "53.",
  "anya-e0703n47:161_0": " Rājāpi disvā tetīva, mamāyanto dayāluko;",
  "anya-e0703n47:162_0": "Sabbe devakumāreva, sukhaṁ vaḍḍhesi pemavā.",
  "anya-e0703n47:163_0": "54.",
  "anya-e0703n47:164_0": " Tato kassapanāmaṁ so, tesaṁ jeṭṭhaṁ narissaro;",
  "anya-e0703n47:165_0": "Desaṁ taṁ gaṇha yāhīti, datvā balamapesayi.",
  "anya-e0703n47:166_0": "55.",
  "anya-e0703n47:167_0": " So’pi gantvāna taṁ hantvā, rohaṇaṁ kasiṇampi taṁ;",
  "anya-e0703n47:168_0": "Katvā hatthagataṁ tattha, vasittha nirupaddavo.",
  "anya-e0703n47:169_0": "56.",
  "anya-e0703n47:170_0": " Atha so bhātaro dve’pi, senañca udayaṁ tathā;",
  "anya-e0703n47:171_0": "Pakkositvāna, bhājetvā, desaṁ tehi sahāvasi.",
  "anya-e0703n47:172_0": "57.",
  "anya-e0703n47:173_0": " Rājā tā sādhu vaḍḍhetvā, vayapattāsu tīsu so;",
  "anya-e0703n47:174_0": "Rājakaññāsu dhaññāsu, devaccharasū rūpisu.",
  "anya-e0703n47:175_0": "58.",
  "anya-e0703n47:176_0": " Ṭhapetvā rājini ṭhāne, uparājassa dāpayi;",
  "anya-e0703n47:177_0": "Saṅghanāmaṁ mahābhogaṁ, datvā rajjasarikkhakaṁ.",
  "anya-e0703n47:178_0": "59.",
  "anya-e0703n47:179_0": " Kaṇiṭṭho uparājassa, mahindo nāma bhātuko;",
  "anya-e0703n47:180_0": "Atthi sabbaguṇopeto, sabbasatthavisārado.",
  "anya-e0703n47:181_0": "60.",
  "anya-e0703n47:182_0": " Tassā’dāsi duve rājā, rājakaññā manoharā;",
  "anya-e0703n47:183_0": "Tissavhakitta nāmañca, datvā bhogaṁ yathāruciṁ.",
  "anya-e0703n47:184_0": "61.",
  "anya-e0703n47:185_0": " Evaṁ karonto ñātīnaṁ, saṁgahaṁ so yathārahaṁ;",
  "anya-e0703n47:186_0": "Ārādhento ca dānādi-saṅgahehi mahājanaṁ.",
  "anya-e0703n47:187_0": "62.",
  "anya-e0703n47:188_0": " Rājā dasayi rājūnaṁ, dhammehi samupāgato;",
  "anya-e0703n47:189_0": "Samācaranto puññāni, paribhuñjittha mediniṁ.",
  "anya-e0703n47:190_0": "63.",
  "anya-e0703n47:191_0": " Paṁsukūlika bhikkhūnaṁ, katvā’riṭṭhamhi pabbate;",
  "anya-e0703n47:192_0": "Mahābhogaṁ adārāmaṁ, nimmitaṁ viya iddhiyā.",
  "anya-e0703n47:193_0": "64.",
  "anya-e0703n47:194_0": " Parihārañca tassadā, rājārahamasesato;",
  "anya-e0703n47:195_0": "Ārāmike ca bahavo, dāse kammakarepi ca.",
  "anya-e0703n47:196_0": "65.",
  "anya-e0703n47:197_0": " Pāsādaṁ sova kāresi, vihāre jetanāmake;",
  "anya-e0703n47:198_0": "Anekabhūmiṁ bhūmindo, buddhabhūmigatāsayo.",
  "anya-e0703n47:199_0": "66.",
  "anya-e0703n47:200_0": " Vaḍḍhetvā tattha kāretvā, sabba sovaṇṇayaṁ jinaṁ;",
  "anya-e0703n47:201_0": "Saṇṭhapetvā mahābhogaṁ, vasāpesi ca bhikkhavo.",
  "anya-e0703n47:202_0": "67.",
  "anya-e0703n47:203_0": " Mahādi pariveṇamhi, kāresi sumanoharaṁ;",
  "anya-e0703n47:204_0": "Pāsāda maggisandaṁḍḍhaṁ, tasmiṁyeva vihārake.",
  "anya-e0703n47:205_0": "68.",
  "anya-e0703n47:206_0": " Katvā vīraṅkurārāmaṁ, vihāre abhayuttare;",
  "anya-e0703n47:207_0": "Mahāsaṅghika bhikkhūnaṁ, theriyānañca dāpayi.",
  "anya-e0703n47:208_0": "69.",
  "anya-e0703n47:209_0": " Pubbārāmañca kāresi, sampanna catupaccayaṁ;",
  "anya-e0703n47:210_0": "Saddhiṁ so saṅghanāmāya, deviyāpi ca attano.",
  "anya-e0703n47:211_0": "70.",
  "anya-e0703n47:212_0": " Mahāvihāretāyeva, saddhiṁ kāresi bhūmipo;",
  "anya-e0703n47:213_0": "Āvāsaṁ saṅghasenavhaṁ, mahābhogaṁ mahāmati.",
  "anya-e0703n47:214_0": "71.",
  "anya-e0703n47:215_0": " Kāretvā sabbasovaṇṇaṁ, kesadhātu karaṇḍakaṁ;",
  "anya-e0703n47:216_0": "Mahāpūjaṁ pavattesi, rajjaṁ vissajji uttamo.",
  "anya-e0703n47:217_0": "72.",
  "anya-e0703n47:218_0": " Cetiyassa gīrissādā, kāṇavāpiṁ bahudayaṁ;",
  "anya-e0703n47:219_0": "Bhikkhūnaṁ dipavāsīnaṁ, dāpesi ca ticīvaraṁ.",
  "anya-e0703n47:220_0": "73.",
  "anya-e0703n47:221_0": " Pulatthi nagare kāsi, vāpiyo thusavāpiyā;",
  "anya-e0703n47:222_0": "Senaggabodhimāvāsaṁ, gāmārāmika saññutaṁ.",
  "anya-e0703n47:223_0": "74.",
  "anya-e0703n47:224_0": " Tasmiṁyeva ca kāresi, mahāpāḷiṁ subhojanaṁ;",
  "anya-e0703n47:225_0": "Mahāpāḷiñca sabbesaṁ, mahānettampi pabbate.",
  "anya-e0703n47:226_0": "75.",
  "anya-e0703n47:227_0": " Vejjasālampi kāresi, nagarassa ca pacchime;",
  "anya-e0703n47:228_0": "Anāthānaṁ pavattesi, yāgudānaṁ sakhajjakaṁ.",
  "anya-e0703n47:229_0": "76.",
  "anya-e0703n47:230_0": " Paṁsukūlika bhikkhūnaṁ, paccekañca mahānasaṁ;",
  "anya-e0703n47:231_0": "Katvā dāpesi sakkaccaṁ, niccaṁ bhojanamuttamo.",
  "anya-e0703n47:232_0": "77.",
  "anya-e0703n47:233_0": " Hutvā mahādipādo’yaṁ, kappūra pariveṇake;",
  "anya-e0703n47:234_0": "Uttarāḷhe ca kāresi, paricchede sanāmake.",
  "anya-e0703n47:235_0": "78.",
  "anya-e0703n47:236_0": " Tulābhārañca pādāsī, tikkhattuṁ so mahādhane;",
  "anya-e0703n47:237_0": "Puññamaññampi so’kāsi, rājā nānappakārakaṁ.",
  "anya-e0703n47:238_0": "79.",
  "anya-e0703n47:239_0": " Saṅghanāmāpi sā devī, uttaramhi vihārake;",
  "anya-e0703n47:240_0": "Katvā mahindasenavhā-vāsaṁ vāsesi bhikkhavo.",
  "anya-e0703n47:241_0": "80.",
  "anya-e0703n47:242_0": " Āraddho dappulavhassa, kāle rājassa dhīmabho;",
  "anya-e0703n47:243_0": "Mahādevena so āsi, rammo dappula pabbato.",
  "anya-e0703n47:244_0": "81.",
  "anya-e0703n47:245_0": " Dārukassapanāmena, tathā kassaparājikaṁ;",
  "anya-e0703n47:246_0": "Ubhopi te vippakate, rājā so vasamāpayi.",
  "anya-e0703n47:247_0": "82.",
  "anya-e0703n47:248_0": " Bhaddo senāpati tassa, bhaddasenāpati’vhayaṁ;",
  "anya-e0703n47:249_0": "Pariveṇampi kāresi, dāsabhogasamāyutaṁ.",
  "anya-e0703n47:250_0": "83.",
  "anya-e0703n47:251_0": " Uttaro ca amacco’kā, vihāre abhayuttare;",
  "anya-e0703n47:252_0": "Vāsamuttarasenavhaṁ, ramma muttarapaccayaṁ.",
  "anya-e0703n47:253_0": "84.",
  "anya-e0703n47:254_0": " Vajiro nāma tatthevā-vāsaṁ vajirasenakaṁ;",
  "anya-e0703n47:255_0": "Kāsi rakkhasanāmocā-vāsaṁ rakkhasanāmakaṁ.",
  "anya-e0703n47:256_0": "85.",
  "anya-e0703n47:257_0": " Tato vīsati vassesu, pulatthi nagare vasaṁ;",
  "anya-e0703n47:258_0": "Paṇḍurājakataṁ kāraṁ, saranto saradassano.",
  "anya-e0703n47:259_0": "86.",
  "anya-e0703n47:260_0": " Dadanto viya senassa, sūrassāvasarañcaso;",
  "anya-e0703n47:261_0": "Pahāya dīpaṁ dīpo’va, mahāvāta hato gato.",
  "anya-e0703n47:262_0": "87.",
  "anya-e0703n47:263_0": " Bhogo aniccā saha jīvitena;",
  "anya-e0703n47:264_0": "Pageva te bandhujanā sahāyā;",
  "anya-e0703n47:265_0": "Narādhīpaṁ passatha ekameva;",
  "anya-e0703n47:266_0": "Samāgataṁ maccumukhaṁ sughoraṁ.",
  "anya-e0703n47:267_0": "Sujanappasādasaṁvegatthāya kate mahāvaṁse",
  "anya-e0703n47:268_0": "Eka rājako nāma",
  "anya-e0703n47:269_0": "Aṭṭhacattālīsatimo paricchedo."
}