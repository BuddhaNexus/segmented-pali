{
  "ja539:0.1_0": "Jātaka",
  "ja539:0.2_0": "Mahānipāta",
  "ja539:0.3_0": "Mūgapakkhavagga",
  "ja539:0.4_0": "2. Mahājanakajātaka",
  "ja539:1.1_0": "“Koyaṁ majjhe samuddasmiṁ,",
  "ja539:1.2_0": "apassaṁ tīramāyuhe;",
  "ja539:1.3_0": "Kaṁ tvaṁ atthavasaṁ ñatvā,",
  "ja539:1.4_0": "evaṁ vāyamase bhusaṁ”.",
  "ja539:2.1_0": "“Nisamma vattaṁ lokassa,",
  "ja539:2.2_0": "vāyāmassa ca devate;",
  "ja539:2.3_0": "Tasmā majjhe samuddasmiṁ,",
  "ja539:2.4_0": "apassaṁ tīramāyuhe”.",
  "ja539:3.1_0": "“Gambhīre appameyyasmiṁ,",
  "ja539:3.2_0": "tīraṁ yassa na dissati;",
  "ja539:3.3_0": "Mogho te purisavāyāmo,",
  "ja539:3.4_0": "appatvāva marissasi”.",
  "ja539:4.1_0": "“Anaṇo ñātinaṁ hoti,",
  "ja539:4.2_0": "devānaṁ pitunañca so;",
  "ja539:4.3_0": "Karaṁ purisakiccāni,",
  "ja539:4.4_0": "na ca pacchānutappati”.",
  "ja539:5.1_0": "“Apāraneyyaṁ yaṁ kammaṁ,",
  "ja539:5.2_0": "Aphalaṁ kilamathuddayaṁ;",
  "ja539:5.3_0": "Tattha ko vāyamenattho,",
  "ja539:5.4_0": "Maccu yassābhinippataṁ”.",
  "ja539:6.1_0": "“Apāraneyyamaccantaṁ,",
  "ja539:6.2_0": "yo viditvāna devate;",
  "ja539:6.3_0": "Na rakkhe attano pāṇaṁ,",
  "ja539:6.4_0": "jaññā so yadi hāpaye.",
  "ja539:7.1_0": "Adhippāyaphalaṁ eke,",
  "ja539:7.2_0": "asmiṁ lokasmi devate;",
  "ja539:7.3_0": "Payojayanti kammāni,",
  "ja539:7.4_0": "tāni ijjhanti vā na vā.",
  "ja539:8.1_0": "Sandiṭṭhikaṁ kammaphalaṁ,",
  "ja539:8.2_0": "nanu passasi devate;",
  "ja539:8.3_0": "Sannā aññe tarāmahaṁ,",
  "ja539:8.4_0": "tañca passāmi santike.",
  "ja539:9.1_0": "So ahaṁ vāyamissāmi,",
  "ja539:9.2_0": "yathāsatti yathābalaṁ;",
  "ja539:9.3_0": "Gacchaṁ pāraṁ samuddassa,",
  "ja539:9.4_0": "kassaṁ purisakāriyaṁ”.",
  "ja539:10.1_0": "“Yo tvaṁ evaṁ gate oghe,",
  "ja539:10.2_0": "appameyye mahaṇṇave;",
  "ja539:10.3_0": "Dhammavāyāmasampanno,",
  "ja539:10.4_0": "kammunā nāvasīdasi;",
  "ja539:10.5_0": "So tvaṁ tattheva gacchāhi,",
  "ja539:10.6_0": "yattha te nirato mano.",
  "ja539:11.1_0": "Suriyuggamane nidhi,",
  "ja539:11.2_0": "atho oggamane nidhi;",
  "ja539:11.3_0": "Anto nidhi bahi nidhi,",
  "ja539:11.4_0": "na anto na bahi nidhi.",
  "ja539:12.1_0": "Ārohane mahānidhi,",
  "ja539:12.2_0": "atho orohane nidhi;",
  "ja539:12.3_0": "Catūsu mahāsālesu,",
  "ja539:12.4_0": "samantā yojane nidhi.",
  "ja539:13.1_0": "Dantaggesu mahānidhi,",
  "ja539:13.2_0": "bālaggesu ca kepuke;",
  "ja539:13.3_0": "Rukkhaggesu mahānidhi,",
  "ja539:13.4_0": "soḷasete mahānidhī;",
  "ja539:13.5_0": "Sahassathāmo pallaṅko,",
  "ja539:13.6_0": "sīvalārādhanena ca.",
  "ja539:14.1_0": "Āsīsetheva puriso,",
  "ja539:14.2_0": "na nibbindeyya paṇḍito;",
  "ja539:14.3_0": "Passāmi vohaṁ attānaṁ,",
  "ja539:14.4_0": "yathā icchiṁ tathā ahu.",
  "ja539:15.1_0": "Āsīsetheva puriso,",
  "ja539:15.2_0": "na nibbindeyya paṇḍito;",
  "ja539:15.3_0": "Passāmi vohaṁ attānaṁ,",
  "ja539:15.4_0": "udakā thalamubbhataṁ.",
  "ja539:16.1_0": "Vāyametheva puriso,",
  "ja539:16.2_0": "na nibbindeyya paṇḍito;",
  "ja539:16.3_0": "Passāmi vohaṁ attānaṁ,",
  "ja539:16.4_0": "yathā icchiṁ tathā ahu.",
  "ja539:17.1_0": "Vāyametheva puriso,",
  "ja539:17.2_0": "na nibbindeyya paṇḍito;",
  "ja539:17.3_0": "Passāmi vohaṁ attānaṁ,",
  "ja539:17.4_0": "udakā thalamubbhataṁ.",
  "ja539:18.1_0": "Dukkhūpanītopi naro sapañño,",
  "ja539:18.2_0": "Āsaṁ na chindeyya sukhāgamāya;",
  "ja539:18.3_0": "Bahū hi phassā ahitā hitā ca,",
  "ja539:18.4_0": "Avitakkitā maccumupabbajanti.",
  "ja539:19.1_0": "Acintitampi bhavati,",
  "ja539:19.2_0": "cintitampi vinassati;",
  "ja539:19.3_0": "Na hi cintāmayā bhogā,",
  "ja539:19.4_0": "itthiyā purisassa vā”.",
  "ja539:20.1_0": "“Aporāṇaṁ vata bho rājā,",
  "ja539:20.2_0": "sabbabhummo disampati;",
  "ja539:20.3_0": "Nājja nacce nisāmeti,",
  "ja539:20.4_0": "na gīte kurute mano.",
  "ja539:21.1_0": "Na mige napi uyyāne,",
  "ja539:21.2_0": "napi haṁse udikkhati;",
  "ja539:21.3_0": "Mūgova tuṇhimāsīno,",
  "ja539:21.4_0": "na atthamanusāsati”.",
  "ja539:22.1_0": "“Sukhakāmā rahosīlā,",
  "ja539:22.2_0": "vadhabandhā upāratā;",
  "ja539:22.3_0": "Kassa nu ajja ārāme,",
  "ja539:22.4_0": "daharā vuddhā ca acchare.",
  "ja539:23.1_0": "Atikkantavanathā dhīrā,",
  "ja539:23.2_0": "namo tesaṁ mahesinaṁ;",
  "ja539:23.3_0": "Ye ussukamhi lokamhi,",
  "ja539:23.4_0": "viharanti manussukā.",
  "ja539:24.1_0": "Te chetvā maccuno jālaṁ,",
  "ja539:24.2_0": "tataṁ māyāvino daḷaṁ;",
  "ja539:24.3_0": "Chinnālayattā gacchanti,",
  "ja539:24.4_0": "ko tesaṁ gatimāpaye.",
  "ja539:25.1_0": "Kadāhaṁ mithilaṁ phītaṁ,",
  "ja539:25.2_0": "vibhattaṁ bhāgaso mitaṁ;",
  "ja539:25.3_0": "Pahāya pabbajissāmi,",
  "ja539:25.4_0": "taṁ kudāssu bhavissati.",
  "ja539:26.1_0": "Kadāhaṁ mithilaṁ phītaṁ,",
  "ja539:26.2_0": "visālaṁ sabbatopabhaṁ;",
  "ja539:26.3_0": "Pahāya pabbajissāmi,",
  "ja539:26.4_0": "taṁ kudāssu bhavissati.",
  "ja539:27.1_0": "Kadāhaṁ mithilaṁ phītaṁ,",
  "ja539:27.2_0": "bahupākāratoraṇaṁ;",
  "ja539:27.3_0": "Pahāya pabbajissāmi,",
  "ja539:27.4_0": "taṁ kudāssu bhavissati.",
  "ja539:28.1_0": "Kadāhaṁ mithilaṁ phītaṁ,",
  "ja539:28.2_0": "daḷhamaṭṭālakoṭṭhakaṁ;",
  "ja539:28.3_0": "Pahāya pabbajissāmi,",
  "ja539:28.4_0": "taṁ kudāssu bhavissati.",
  "ja539:29.1_0": "Kadāhaṁ mithilaṁ phītaṁ,",
  "ja539:29.2_0": "suvibhattaṁ mahāpathaṁ;",
  "ja539:29.3_0": "Pahāya pabbajissāmi,",
  "ja539:29.4_0": "taṁ kudāssu bhavissati.",
  "ja539:30.1_0": "Kadāhaṁ mithilaṁ phītaṁ,",
  "ja539:30.2_0": "suvibhattantarāpaṇaṁ;",
  "ja539:30.3_0": "Pahāya pabbajissāmi,",
  "ja539:30.4_0": "taṁ kudāssu bhavissati.",
  "ja539:31.1_0": "Kadāhaṁ mithilaṁ phītaṁ,",
  "ja539:31.2_0": "gavassarathapīḷitaṁ;",
  "ja539:31.3_0": "Pahāya pabbajissāmi,",
  "ja539:31.4_0": "taṁ kudāssu bhavissati.",
  "ja539:32.1_0": "Kadāhaṁ mithilaṁ phītaṁ,",
  "ja539:32.2_0": "ārāmavanamāliniṁ;",
  "ja539:32.3_0": "Pahāya pabbajissāmi,",
  "ja539:32.4_0": "taṁ kudāssu bhavissati.",
  "ja539:33.1_0": "Kadāhaṁ mithilaṁ phītaṁ,",
  "ja539:33.2_0": "uyyānavanamāliniṁ;",
  "ja539:33.3_0": "Pahāya pabbajissāmi,",
  "ja539:33.4_0": "taṁ kudāssu bhavissati.",
  "ja539:34.1_0": "Kadāhaṁ mithilaṁ phītaṁ,",
  "ja539:34.2_0": "pāsādavanamāliniṁ;",
  "ja539:34.3_0": "Pahāya pabbajissāmi,",
  "ja539:34.4_0": "taṁ kudāssu bhavissati.",
  "ja539:35.1_0": "Kadāhaṁ mithilaṁ phītaṁ,",
  "ja539:35.2_0": "tipuraṁ rājabandhuniṁ;",
  "ja539:35.3_0": "Māpitaṁ somanassena,",
  "ja539:35.4_0": "vedehena yasassinā;",
  "ja539:35.5_0": "Pahāya pabbajissāmi,",
  "ja539:35.6_0": "taṁ kudāssu bhavissati.",
  "ja539:36.1_0": "Kadāhaṁ vedehe phīte,",
  "ja539:36.2_0": "nicite dhammarakkhite;",
  "ja539:36.3_0": "Pahāya pabbajissāmi,",
  "ja539:36.4_0": "taṁ kudāssu bhavissati.",
  "ja539:37.1_0": "Kadāhaṁ vedehe phīte,",
  "ja539:37.2_0": "ajeyye dhammarakkhite;",
  "ja539:37.3_0": "Pahāya pabbajissāmi,",
  "ja539:37.4_0": "taṁ kudāssu bhavissati.",
  "ja539:38.1_0": "Kadāhaṁ antepuraṁ rammaṁ,",
  "ja539:38.2_0": "Vibhattaṁ bhāgaso mitaṁ;",
  "ja539:38.3_0": "Pahāya pabbajissāmi,",
  "ja539:38.4_0": "Taṁ kudāssu bhavissati.",
  "ja539:39.1_0": "Kadāhaṁ antepuraṁ rammaṁ,",
  "ja539:39.2_0": "sudhāmattikalepanaṁ;",
  "ja539:39.3_0": "Pahāya pabbajissāmi,",
  "ja539:39.4_0": "taṁ kudāssu bhavissati.",
  "ja539:40.1_0": "Kadāhaṁ antepuraṁ rammaṁ,",
  "ja539:40.2_0": "sucigandhaṁ manoramaṁ;",
  "ja539:40.3_0": "Pahāya pabbajissāmi,",
  "ja539:40.4_0": "taṁ kudāssu bhavissati.",
  "ja539:41.1_0": "Kadāhaṁ kūṭāgāre ca,",
  "ja539:41.2_0": "vibhatte bhāgaso mite;",
  "ja539:41.3_0": "Pahāya pabbajissāmi,",
  "ja539:41.4_0": "taṁ kudāssu bhavissati.",
  "ja539:42.1_0": "Kadāhaṁ kūṭāgāre ca,",
  "ja539:42.2_0": "sudhāmattikalepane;",
  "ja539:42.3_0": "Pahāya pabbajissāmi,",
  "ja539:42.4_0": "taṁ kudāssu bhavissati.",
  "ja539:43.1_0": "Kadāhaṁ kūṭāgāre ca,",
  "ja539:43.2_0": "sucigandhe manorame;",
  "ja539:43.3_0": "Pahāya pabbajissāmi,",
  "ja539:43.4_0": "taṁ kudāssu bhavissati.",
  "ja539:44.1_0": "Kadāhaṁ kūṭāgāre ca,",
  "ja539:44.2_0": "litte candanaphosite;",
  "ja539:44.3_0": "Pahāya pabbajissāmi,",
  "ja539:44.4_0": "taṁ kudāssu bhavissati.",
  "ja539:45.1_0": "Kadāhaṁ soṇṇapallaṅke,",
  "ja539:45.2_0": "gonake cittasanthate;",
  "ja539:45.3_0": "Pahāya pabbajissāmi,",
  "ja539:45.4_0": "taṁ kudāssu bhavissati.",
  "ja539:46.1_0": "Kadāhaṁ maṇipallaṅke,",
  "ja539:46.2_0": "gonake cittasanthate;",
  "ja539:46.3_0": "Pahāya pabbajissāmi,",
  "ja539:46.4_0": "taṁ kudāssu bhavissati.",
  "ja539:47.1_0": "Kadāhaṁ kappāsakoseyyaṁ,",
  "ja539:47.2_0": "khomakoṭumbarāni ca;",
  "ja539:47.3_0": "Pahāya pabbajissāmi,",
  "ja539:47.4_0": "taṁ kudāssu bhavissati.",
  "ja539:48.1_0": "Kadāhaṁ pokkharaṇī rammā,",
  "ja539:48.2_0": "cakkavākapakūjitā;",
  "ja539:48.3_0": "Mandālakehi sañchannā,",
  "ja539:48.4_0": "padumuppalakehi ca;",
  "ja539:48.5_0": "Pahāya pabbajissāmi,",
  "ja539:48.6_0": "taṁ kudāssu bhavissati.",
  "ja539:49.1_0": "Kadāhaṁ hatthigumbe ca,",
  "ja539:49.2_0": "sabbālaṅkārabhūsite;",
  "ja539:49.3_0": "Suvaṇṇakacche mātaṅge,",
  "ja539:49.4_0": "hemakappanavāsase.",
  "ja539:50.1_0": "Ārūḷhe gāmaṇīyehi,",
  "ja539:50.2_0": "tomaraṅkusapāṇibhi;",
  "ja539:50.3_0": "Pahāya pabbajissāmi,",
  "ja539:50.4_0": "taṁ kudāssu bhavissati.",
  "ja539:51.1_0": "Kadāhaṁ assagumbe ca,",
  "ja539:51.2_0": "sabbālaṅkārabhūsite;",
  "ja539:51.3_0": "Ājānīyeva jātiyā,",
  "ja539:51.4_0": "sindhave sīghavāhane.",
  "ja539:52.1_0": "Ārūḷhe gāmaṇīyehi,",
  "ja539:52.2_0": "illiyācāpadhāribhi;",
  "ja539:52.3_0": "Pahāya pabbajissāmi,",
  "ja539:52.4_0": "taṁ kudāssu bhavissati.",
  "ja539:53.1_0": "Kadāhaṁ rathaseniyo,",
  "ja539:53.2_0": "sannaddhe ussitaddhaje;",
  "ja539:53.3_0": "Dīpe athopi veyyagghe,",
  "ja539:53.4_0": "sabbālaṅkārabhūsite.",
  "ja539:54.1_0": "Ārūḷhe gāmaṇīyehi,",
  "ja539:54.2_0": "cāpahatthehi vammibhi;",
  "ja539:54.3_0": "Pahāya pabbajissāmi,",
  "ja539:54.4_0": "taṁ kudāssu bhavissati.",
  "ja539:55.1_0": "Kadāhaṁ sovaṇṇarathe,",
  "ja539:55.2_0": "sannaddhe ussitaddhaje;",
  "ja539:55.3_0": "Dīpe athopi veyyagghe,",
  "ja539:55.4_0": "sabbālaṅkārabhūsite.",
  "ja539:56.1_0": "Ārūḷhe gāmaṇīyehi,",
  "ja539:56.2_0": "cāpahatthehi vammibhi;",
  "ja539:56.3_0": "Pahāya pabbajissāmi,",
  "ja539:56.4_0": "taṁ kudāssu bhavissati.",
  "ja539:57.1_0": "Kadāhaṁ sajjhurathe ca,",
  "ja539:57.2_0": "sannaddhe ussitaddhaje;",
  "ja539:57.3_0": "Dīpe athopi veyyagghe,",
  "ja539:57.4_0": "sabbālaṅkārabhūsite.",
  "ja539:58.1_0": "Ārūḷhe gāmaṇīyehi,",
  "ja539:58.2_0": "cāpahatthehi vammibhi;",
  "ja539:58.3_0": "Pahāya pabbajissāmi,",
  "ja539:58.4_0": "taṁ kudāssu bhavissati.",
  "ja539:59.1_0": "Kadāhaṁ assarathe ca,",
  "ja539:59.2_0": "sannaddhe ussitaddhaje;",
  "ja539:59.3_0": "Dīpe athopi veyyagghe,",
  "ja539:59.4_0": "sabbālaṅkārabhūsite.",
  "ja539:60.1_0": "Ārūḷhe gāmaṇīyehi,",
  "ja539:60.2_0": "cāpahatthehi vammibhi;",
  "ja539:60.3_0": "Pahāya pabbajissāmi,",
  "ja539:60.4_0": "taṁ kudāssu bhavissati.",
  "ja539:61.1_0": "Kadāhaṁ oṭṭharathe ca,",
  "ja539:61.2_0": "sannaddhe ussitaddhaje;",
  "ja539:61.3_0": "Dīpe athopi veyyagghe,",
  "ja539:61.4_0": "sabbālaṅkārabhūsite.",
  "ja539:62.1_0": "Ārūḷhe gāmaṇīyehi,",
  "ja539:62.2_0": "cāpahatthehi vammibhi;",
  "ja539:62.3_0": "Pahāya pabbajissāmi,",
  "ja539:62.4_0": "taṁ kudāssu bhavissati.",
  "ja539:63.1_0": "Kadāhaṁ goṇarathe ca,",
  "ja539:63.2_0": "sannaddhe ussitaddhaje;",
  "ja539:63.3_0": "Dīpe athopi veyyagghe,",
  "ja539:63.4_0": "sabbālaṅkārabhūsite.",
  "ja539:64.1_0": "Ārūḷhe gāmaṇīyehi,",
  "ja539:64.2_0": "cāpahatthehi vammibhi;",
  "ja539:64.3_0": "Pahāya pabbajissāmi,",
  "ja539:64.4_0": "taṁ kudāssu bhavissati.",
  "ja539:65.1_0": "Kadāhaṁ ajarathe ca,",
  "ja539:65.2_0": "sannaddhe ussitaddhaje;",
  "ja539:65.3_0": "Dīpe athopi veyyagghe,",
  "ja539:65.4_0": "sabbālaṅkārabhūsite.",
  "ja539:66.1_0": "Ārūḷhe gāmaṇīyehi,",
  "ja539:66.2_0": "cāpahatthehi vammibhi;",
  "ja539:66.3_0": "Pahāya pabbajissāmi,",
  "ja539:66.4_0": "taṁ kudāssu bhavissati.",
  "ja539:67.1_0": "Kadāhaṁ meṇḍarathe ca,",
  "ja539:67.2_0": "sannaddhe ussitaddhaje;",
  "ja539:67.3_0": "Dīpe athopi veyyagghe,",
  "ja539:67.4_0": "sabbālaṅkārabhūsite.",
  "ja539:68.1_0": "Ārūḷhe gāmaṇīyehi,",
  "ja539:68.2_0": "cāpahatthehi vammibhi;",
  "ja539:68.3_0": "Pahāya pabbajissāmi,",
  "ja539:68.4_0": "taṁ kudāssu bhavissati.",
  "ja539:69.1_0": "Kadāhaṁ migarathe ca,",
  "ja539:69.2_0": "sannaddhe ussitaddhaje;",
  "ja539:69.3_0": "Dīpe athopi veyyagghe,",
  "ja539:69.4_0": "sabbālaṅkārabhūsite.",
  "ja539:70.1_0": "Ārūḷhe gāmaṇīyehi,",
  "ja539:70.2_0": "cāpahatthehi vammibhi;",
  "ja539:70.3_0": "Pahāya pabbajissāmi,",
  "ja539:70.4_0": "taṁ kudāssu bhavissati.",
  "ja539:71.1_0": "Kadāhaṁ hatthārohe ca,",
  "ja539:71.2_0": "sabbālaṅkārabhūsite;",
  "ja539:71.3_0": "Nīlavammadhare sūre,",
  "ja539:71.4_0": "tomaraṅkusapāṇine;",
  "ja539:71.5_0": "Pahāya pabbajissāmi,",
  "ja539:71.6_0": "taṁ kudāssu bhavissati.",
  "ja539:72.1_0": "Kadāhaṁ assārohe ca,",
  "ja539:72.2_0": "sabbālaṅkārabhūsite;",
  "ja539:72.3_0": "Nīlavammadhare sūre,",
  "ja539:72.4_0": "illiyācāpadhārine;",
  "ja539:72.5_0": "Pahāya pabbajissāmi,",
  "ja539:72.6_0": "taṁ kudāssu bhavissati.",
  "ja539:73.1_0": "Kadāhaṁ rathārohe ca,",
  "ja539:73.2_0": "sabbālaṅkārabhūsite;",
  "ja539:73.3_0": "Nīlavammadhare sūre,",
  "ja539:73.4_0": "cāpahatthe kalāpine;",
  "ja539:73.5_0": "Pahāya pabbajissāmi,",
  "ja539:73.6_0": "taṁ kudāssu bhavissati.",
  "ja539:74.1_0": "Kadāhaṁ dhanuggahe ca,",
  "ja539:74.2_0": "sabbālaṅkārabhūsite;",
  "ja539:74.3_0": "Nīlavammadhare sūre,",
  "ja539:74.4_0": "cāpahatthe kalāpine;",
  "ja539:74.5_0": "Pahāya pabbajissāmi,",
  "ja539:74.6_0": "taṁ kudāssu bhavissati.",
  "ja539:75.1_0": "Kadāhaṁ rājaputte ca,",
  "ja539:75.2_0": "sabbālaṅkārabhūsite;",
  "ja539:75.3_0": "Citravammadhare sūre,",
  "ja539:75.4_0": "kañcanāveḷadhārine;",
  "ja539:75.5_0": "Pahāya pabbajissāmi,",
  "ja539:75.6_0": "taṁ kudāssu bhavissati.",
  "ja539:76.1_0": "Kadāhaṁ ariyagaṇe ca,",
  "ja539:76.2_0": "vatavante alaṅkate;",
  "ja539:76.3_0": "Haricandanalittaṅge,",
  "ja539:76.4_0": "kāsikuttamadhārine;",
  "ja539:76.5_0": "Pahāya pabbajissāmi,",
  "ja539:76.6_0": "taṁ kudāssu bhavissati.",
  "ja539:77.1_0": "Kadāhaṁ amaccagaṇe ca,",
  "ja539:77.2_0": "sabbālaṅkārabhūsite;",
  "ja539:77.3_0": "Pītavammadhare sūre,",
  "ja539:77.4_0": "purato gacchamāline;",
  "ja539:77.5_0": "Pahāya pabbajissāmi,",
  "ja539:77.6_0": "taṁ kudāssu bhavissati.",
  "ja539:78.1_0": "Kadāhaṁ sattasatā bhariyā,",
  "ja539:78.2_0": "Sabbālaṅkārabhūsitā;",
  "ja539:78.3_0": "Pahāya pabbajissāmi,",
  "ja539:78.4_0": "Taṁ kudāssu bhavissati.",
  "ja539:79.1_0": "Kadāhaṁ sattasatā bhariyā,",
  "ja539:79.2_0": "Susaññā tanumajjhimā;",
  "ja539:79.3_0": "Pahāya pabbajissāmi,",
  "ja539:79.4_0": "Taṁ kudāssu bhavissati.",
  "ja539:80.1_0": "Kadāhaṁ sattasatā bhariyā,",
  "ja539:80.2_0": "Assavā piyabhāṇinī;",
  "ja539:80.3_0": "Pahāya pabbajissāmi,",
  "ja539:80.4_0": "Taṁ kudāssu bhavissati.",
  "ja539:81.1_0": "Kadāhaṁ satapalaṁ kaṁsaṁ,",
  "ja539:81.2_0": "sovaṇṇaṁ satarājikaṁ;",
  "ja539:81.3_0": "Pahāya pabbajissāmi,",
  "ja539:81.4_0": "taṁ kudāssu bhavissati.",
  "ja539:82.1_0": "Kadāssu maṁ hatthigumbā,",
  "ja539:82.2_0": "sabbālaṅkārabhūsitā;",
  "ja539:82.3_0": "Suvaṇṇakacchā mātaṅgā,",
  "ja539:82.4_0": "hemakappanavāsasā.",
  "ja539:83.1_0": "Ārūḷhā gāmaṇīyehi,",
  "ja539:83.2_0": "tomaraṅkusapāṇibhi;",
  "ja539:83.3_0": "Yantaṁ maṁ nānuyissanti,",
  "ja539:83.4_0": "taṁ kudāssu bhavissati.",
  "ja539:84.1_0": "Kadāssu maṁ assagumbā,",
  "ja539:84.2_0": "sabbālaṅkārabhūsitā;",
  "ja539:84.3_0": "Ājānīyāva jātiyā,",
  "ja539:84.4_0": "sindhavā sīghavāhanā.",
  "ja539:85.1_0": "Ārūḷhā gāmaṇīyehi,",
  "ja539:85.2_0": "illiyācāpadhāribhi;",
  "ja539:85.3_0": "Yantaṁ maṁ nānuyissanti,",
  "ja539:85.4_0": "taṁ kudāssu bhavissati.",
  "ja539:86.1_0": "Kadāssu maṁ rathasenī,",
  "ja539:86.2_0": "sannaddhā ussitaddhajā;",
  "ja539:86.3_0": "Dīpā athopi veyyagghā,",
  "ja539:86.4_0": "sabbālaṅkārabhūsitā.",
  "ja539:87.1_0": "Ārūḷhā gāmaṇīyehi,",
  "ja539:87.2_0": "cāpahatthehi vammibhi;",
  "ja539:87.3_0": "Yantaṁ maṁ nānuyissanti,",
  "ja539:87.4_0": "taṁ kudāssu bhavissati.",
  "ja539:88.1_0": "Kadāssu maṁ soṇṇarathā,",
  "ja539:88.2_0": "sannaddhā ussitaddhajā;",
  "ja539:88.3_0": "Dīpā athopi veyyagghā,",
  "ja539:88.4_0": "sabbālaṅkārabhūsitā.",
  "ja539:89.1_0": "Ārūḷhā gāmaṇīyehi,",
  "ja539:89.2_0": "cāpahatthehi vammibhi;",
  "ja539:89.3_0": "Yantaṁ maṁ nānuyissanti,",
  "ja539:89.4_0": "taṁ kudāssu bhavissati.",
  "ja539:90.1_0": "Kadāssu maṁ sajjhurathā,",
  "ja539:90.2_0": "sannaddhā ussitaddhajā;",
  "ja539:90.3_0": "Dīpā athopi veyyagghā,",
  "ja539:90.4_0": "sabbālaṅkārabhūsitā.",
  "ja539:91.1_0": "Ārūḷhā gāmaṇīyehi,",
  "ja539:91.2_0": "cāpahatthehi vammibhi;",
  "ja539:91.3_0": "Yantaṁ maṁ nānuyissanti,",
  "ja539:91.4_0": "taṁ kudāssu bhavissati.",
  "ja539:92.1_0": "Kadāssu maṁ assarathā,",
  "ja539:92.2_0": "sannaddhā ussitaddhajā;",
  "ja539:92.3_0": "Dīpā athopi veyyagghā,",
  "ja539:92.4_0": "sabbālaṅkārabhūsitā.",
  "ja539:93.1_0": "Ārūḷhā gāmaṇīyehi,",
  "ja539:93.2_0": "cāpahatthehi vammibhi;",
  "ja539:93.3_0": "Yantaṁ maṁ nānuyissanti,",
  "ja539:93.4_0": "taṁ kudāssu bhavissati.",
  "ja539:94.1_0": "Kadāssu maṁ oṭṭharathā,",
  "ja539:94.2_0": "sannaddhā ussitaddhajā;",
  "ja539:94.3_0": "Dīpā athopi veyyagghā,",
  "ja539:94.4_0": "sabbālaṅkārabhūsitā.",
  "ja539:95.1_0": "Ārūḷhā gāmaṇīyehi,",
  "ja539:95.2_0": "cāpahatthehi vammibhi;",
  "ja539:95.3_0": "Yantaṁ maṁ nānuyissanti,",
  "ja539:95.4_0": "taṁ kudāssu bhavissati.",
  "ja539:96.1_0": "Kadāssu maṁ goṇarathā,",
  "ja539:96.2_0": "sannaddhā ussitaddhajā;",
  "ja539:96.3_0": "Dīpā athopi veyyagghā,",
  "ja539:96.4_0": "sabbālaṅkārabhūsitā.",
  "ja539:97.1_0": "Ārūḷhā gāmaṇīyehi,",
  "ja539:97.2_0": "cāpahatthehi vammibhi;",
  "ja539:97.3_0": "Yantaṁ maṁ nānuyissanti,",
  "ja539:97.4_0": "taṁ kudāssu bhavissati.",
  "ja539:98.1_0": "Kadāssu maṁ ajarathā,",
  "ja539:98.2_0": "sannaddhā ussitaddhajā;",
  "ja539:98.3_0": "Dīpā athopi veyyagghā,",
  "ja539:98.4_0": "sabbālaṅkārabhūsitā.",
  "ja539:99.1_0": "Ārūḷhā gāmaṇīyehi,",
  "ja539:99.2_0": "cāpahatthehi vammibhi;",
  "ja539:99.3_0": "Yantaṁ maṁ nānuyissanti,",
  "ja539:99.4_0": "taṁ kudāssu bhavissati.",
  "ja539:100.1_0": "Kadāssu maṁ meṇḍarathā,",
  "ja539:100.2_0": "sannaddhā ussitaddhajā;",
  "ja539:100.3_0": "Dīpā athopi veyyagghā,",
  "ja539:100.4_0": "sabbālaṅkārabhūsitā.",
  "ja539:101.1_0": "Ārūḷhā gāmaṇīyehi,",
  "ja539:101.2_0": "cāpahatthehi vammibhi;",
  "ja539:101.3_0": "Yantaṁ maṁ nānuyissanti,",
  "ja539:101.4_0": "taṁ kudāssu bhavissati.",
  "ja539:102.1_0": "Kadāssu maṁ migarathā,",
  "ja539:102.2_0": "sannaddhā ussitaddhajā;",
  "ja539:102.3_0": "Dīpā athopi veyyagghā,",
  "ja539:102.4_0": "sabbālaṅkārabhūsitā.",
  "ja539:103.1_0": "Ārūḷhā gāmaṇīyehi,",
  "ja539:103.2_0": "cāpahatthehi vammibhi;",
  "ja539:103.3_0": "Yantaṁ maṁ nānuyissanti,",
  "ja539:103.4_0": "taṁ kudāssu bhavissati.",
  "ja539:104.1_0": "Kadāssu maṁ hatthārohā,",
  "ja539:104.2_0": "sabbālaṅkārabhūsitā;",
  "ja539:104.3_0": "Nīlavammadharā sūrā,",
  "ja539:104.4_0": "tomaraṅkusapāṇino;",
  "ja539:104.5_0": "Yantaṁ maṁ nānuyissanti,",
  "ja539:104.6_0": "taṁ kudāssu bhavissati.",
  "ja539:105.1_0": "Kadāssu maṁ assārohā,",
  "ja539:105.2_0": "sabbālaṅkārabhūsitā;",
  "ja539:105.3_0": "Nīlavammadharā sūrā,",
  "ja539:105.4_0": "illiyācāpadhārino;",
  "ja539:105.5_0": "Yantaṁ maṁ nānuyissanti,",
  "ja539:105.6_0": "taṁ kudāssu bhavissati.",
  "ja539:106.1_0": "Kadāssu maṁ rathārohā,",
  "ja539:106.2_0": "sabbālaṅkārabhūsitā;",
  "ja539:106.3_0": "Nīlavammadharā sūrā,",
  "ja539:106.4_0": "cāpahatthā kalāpino;",
  "ja539:106.5_0": "Yantaṁ maṁ nānuyissanti,",
  "ja539:106.6_0": "taṁ kudāssu bhavissati.",
  "ja539:107.1_0": "Kadāssu maṁ dhanuggahā,",
  "ja539:107.2_0": "sabbālaṅkārabhūsitā;",
  "ja539:107.3_0": "Nīlavammadharā sūrā,",
  "ja539:107.4_0": "cāpahatthā kalāpino;",
  "ja539:107.5_0": "Yantaṁ maṁ nānuyissanti,",
  "ja539:107.6_0": "taṁ kudāssu bhavissati.",
  "ja539:108.1_0": "Kadāssu maṁ rājaputtā,",
  "ja539:108.2_0": "sabbālaṅkārabhūsitā;",
  "ja539:108.3_0": "Citravammadharā sūrā,",
  "ja539:108.4_0": "kañcanāveḷadhārino;",
  "ja539:108.5_0": "Yantaṁ maṁ nānuyissanti,",
  "ja539:108.6_0": "taṁ kudāssu bhavissati.",
  "ja539:109.1_0": "Kadāssu maṁ ariyagaṇā,",
  "ja539:109.2_0": "vatavantā alaṅkatā;",
  "ja539:109.3_0": "Haricandanalittaṅgā,",
  "ja539:109.4_0": "kāsikuttamadhārino;",
  "ja539:109.5_0": "Yantaṁ maṁ nānuyissanti,",
  "ja539:109.6_0": "taṁ kudāssu bhavissati.",
  "ja539:110.1_0": "Kadāssu maṁ amaccagaṇā,",
  "ja539:110.2_0": "sabbālaṅkārabhūsitā;",
  "ja539:110.3_0": "Pītavammadharā sūrā,",
  "ja539:110.4_0": "purato gacchamālino;",
  "ja539:110.5_0": "Yantaṁ maṁ nānuyissanti,",
  "ja539:110.6_0": "taṁ kudāssu bhavissati.",
  "ja539:111.1_0": "Kadāssu maṁ sattasatā bhariyā,",
  "ja539:111.2_0": "Sabbālaṅkārabhūsitā;",
  "ja539:111.3_0": "Yantaṁ maṁ nānuyissanti,",
  "ja539:111.4_0": "Taṁ kudāssu bhavissati.",
  "ja539:112.1_0": "Kadāssu maṁ sattasatā bhariyā,",
  "ja539:112.2_0": "Susaññā tanumajjhimā;",
  "ja539:112.3_0": "Yantaṁ maṁ nānuyissanti,",
  "ja539:112.4_0": "Taṁ kudāssu bhavissati.",
  "ja539:113.1_0": "Kadāssu maṁ sattasatā bhariyā,",
  "ja539:113.2_0": "Assavā piyabhāṇinī;",
  "ja539:113.3_0": "Yantaṁ maṁ nānuyissanti,",
  "ja539:113.4_0": "Taṁ kudāssu bhavissati.",
  "ja539:114.1_0": "Kadāhaṁ pattaṁ gahetvāna,",
  "ja539:114.2_0": "muṇḍo saṅghāṭipāruto;",
  "ja539:114.3_0": "Piṇḍikāya carissāmi,",
  "ja539:114.4_0": "taṁ kudāssu bhavissati.",
  "ja539:115.1_0": "Kadāhaṁ paṁsukūlānaṁ,",
  "ja539:115.2_0": "ujjhitānaṁ mahāpathe;",
  "ja539:115.3_0": "Saṅghāṭiṁ dhārayissāmi,",
  "ja539:115.4_0": "taṁ kudāssu bhavissati.",
  "ja539:116.1_0": "Kadāhaṁ sattāhasammeghe,",
  "ja539:116.2_0": "ovaṭṭho allacīvaro;",
  "ja539:116.3_0": "Piṇḍikāya carissāmi,",
  "ja539:116.4_0": "taṁ kudāssu bhavissati.",
  "ja539:117.1_0": "Kadāhaṁ sabbattha gantvā,",
  "ja539:117.2_0": "rukkhā rukkhaṁ vanā vanaṁ;",
  "ja539:117.3_0": "Anapekkho gamissāmi,",
  "ja539:117.4_0": "taṁ kudāssu bhavissati.",
  "ja539:118.1_0": "Kadāhaṁ giriduggesu,",
  "ja539:118.2_0": "pahīnabhayabheravo;",
  "ja539:118.3_0": "Adutiyo gamissāmi,",
  "ja539:118.4_0": "taṁ kudāssu bhavissati.",
  "ja539:119.1_0": "Kadāhaṁ vīṇaṁva rujjako,",
  "ja539:119.2_0": "sattatantiṁ manoramaṁ;",
  "ja539:119.3_0": "Cittaṁ ujuṁ karissāmi,",
  "ja539:119.4_0": "taṁ kudāssu bhavissati.",
  "ja539:120.1_0": "Kadāhaṁ rathakārova,",
  "ja539:120.2_0": "parikantaṁ upāhanaṁ;",
  "ja539:120.3_0": "Kāmasaṁyojane checchaṁ,",
  "ja539:120.4_0": "ye dibbe ye ca mānuse”.",
  "ja539:121.1_0": "Tā ca sattasatā bhariyā,",
  "ja539:121.2_0": "sabbālaṅkārabhūsitā;",
  "ja539:121.3_0": "Bāhā paggayha pakkanduṁ,",
  "ja539:121.4_0": "“kasmā no vijahissasi”.",
  "ja539:122.1_0": "Tā ca sattasatā bhariyā,",
  "ja539:122.2_0": "susaññā tanumajjhimā;",
  "ja539:122.3_0": "Bāhā paggayha pakkanduṁ,",
  "ja539:122.4_0": "“kasmā no vijahissasi”.",
  "ja539:123.1_0": "Tā ca sattasatā bhariyā,",
  "ja539:123.2_0": "assavā piyabhāṇinī;",
  "ja539:123.3_0": "Bāhā paggayha pakkanduṁ,",
  "ja539:123.4_0": "“kasmā no vijahissasi”.",
  "ja539:124.1_0": "Tā ca sattasatā bhariyā,",
  "ja539:124.2_0": "sabbālaṅkārabhūsitā;",
  "ja539:124.3_0": "Hitvā sampaddavī rājā,",
  "ja539:124.4_0": "pabbajjāya purakkhato.",
  "ja539:125.1_0": "Tā ca sattasatā bhariyā,",
  "ja539:125.2_0": "susaññā tanumajjhimā;",
  "ja539:125.3_0": "Hitvā sampaddavī rājā,",
  "ja539:125.4_0": "pabbajjāya purakkhato.",
  "ja539:126.1_0": "Tā ca sattasatā bhariyā,",
  "ja539:126.2_0": "assavā piyabhāṇinī;",
  "ja539:126.3_0": "Hitvā sampaddavī rājā,",
  "ja539:126.4_0": "pabbajjāya purakkhato.",
  "ja539:127.1_0": "Hitvā satapalaṁ kaṁsaṁ,",
  "ja539:127.2_0": "sovaṇṇaṁ satarājikaṁ;",
  "ja539:127.3_0": "Aggahī mattikaṁ pattaṁ,",
  "ja539:127.4_0": "taṁ dutiyābhisecanaṁ.",
  "ja539:128.1_0": "“Bhesmā aggisamā jālā,",
  "ja539:128.2_0": "kosā ḍayhanti bhāgaso;",
  "ja539:128.3_0": "Rajataṁ jātarūpañca,",
  "ja539:128.4_0": "muttā veḷuriyā bahū.",
  "ja539:129.1_0": "Maṇayo saṅkhamuttā ca,",
  "ja539:129.2_0": "vatthikaṁ haricandanaṁ;",
  "ja539:129.3_0": "Ajinaṁ dantabhaṇḍañca,",
  "ja539:129.4_0": "lohaṁ kāḷāyasaṁ bahū;",
  "ja539:129.5_0": "Ehi rāja nivattassu,",
  "ja539:129.6_0": "mā tetaṁ vinasā dhanaṁ”.",
  "ja539:130.1_0": "“Susukhaṁ vata jīvāma,",
  "ja539:130.2_0": "yesaṁ no natthi kiñcanaṁ;",
  "ja539:130.3_0": "Mithilā dayhamānāya,",
  "ja539:130.4_0": "na me kiñci adayhatha”.",
  "ja539:131.1_0": "“Aṭaviyo samuppannā,",
  "ja539:131.2_0": "raṭṭhaṁ viddhaṁsayanti taṁ;",
  "ja539:131.3_0": "Ehi rāja nivattassu,",
  "ja539:131.4_0": "mā raṭṭhaṁ vinasā idaṁ”.",
  "ja539:132.1_0": "“Susukhaṁ vata jīvāma,",
  "ja539:132.2_0": "yesaṁ no natthi kiñcanaṁ;",
  "ja539:132.3_0": "Raṭṭhe vilumpamānamhi,",
  "ja539:132.4_0": "na me kiñci ahīratha.",
  "ja539:133.1_0": "Susukhaṁ vata jīvāma,",
  "ja539:133.2_0": "yesaṁ no natthi kiñcanaṁ;",
  "ja539:133.3_0": "Pītibhakkhā bhavissāma,",
  "ja539:133.4_0": "devā ābhassarā yathā”.",
  "ja539:134.1_0": "“Kimheso mahato ghoso,",
  "ja539:134.2_0": "kā nu gāmeva kīḷiyā;",
  "ja539:134.3_0": "Samaṇa teva pucchāma,",
  "ja539:134.4_0": "kattheso abhisaṭo jano”.",
  "ja539:135.1_0": "“Mamaṁ ohāya gacchantaṁ,",
  "ja539:135.2_0": "ettheso abhisaṭo jano;",
  "ja539:135.3_0": "Sīmātikkamanaṁ yantaṁ,",
  "ja539:135.4_0": "munimonassa pattiyā;",
  "ja539:135.5_0": "Missaṁ nandīhi gacchantaṁ,",
  "ja539:135.6_0": "kiṁ jānamanupucchasi”.",
  "ja539:136.1_0": "“Māssu tiṇṇo amaññittha,",
  "ja539:136.2_0": "sarīraṁ dhārayaṁ imaṁ;",
  "ja539:136.3_0": "Atīraṇeyya yamidaṁ,",
  "ja539:136.4_0": "bahū hi paripanthayo”.",
  "ja539:137.1_0": "“Ko nu me paripanthassa,",
  "ja539:137.2_0": "mamaṁ evaṁvihārino;",
  "ja539:137.3_0": "Yo neva diṭṭhe nādiṭṭhe,",
  "ja539:137.4_0": "kāmānamabhipatthaye”.",
  "ja539:138.1_0": "“Niddā tandī vijambhitā,",
  "ja539:138.2_0": "aratī bhattasammado;",
  "ja539:138.3_0": "Āvasanti sarīraṭṭhā,",
  "ja539:138.4_0": "bahū hi paripanthayo”.",
  "ja539:139.1_0": "“Kalyāṇaṁ vata maṁ bhavaṁ,",
  "ja539:139.2_0": "brāhmaṇa manusāsati;",
  "ja539:139.3_0": "Brāhmaṇa teva pucchāmi,",
  "ja539:139.4_0": "ko nu tvamasi mārisa”.",
  "ja539:140.1_0": "“Nārado iti me nāmaṁ,",
  "ja539:140.2_0": "kassapo iti maṁ vidū;",
  "ja539:140.3_0": "Bhoto sakāsamāgacchiṁ,",
  "ja539:140.4_0": "sādhu sabbhi samāgamo.",
  "ja539:141.1_0": "Tassa te sabbo ānando,",
  "ja539:141.2_0": "vihāro upavattatu;",
  "ja539:141.3_0": "Yaṁ ūnaṁ taṁ paripūrehi,",
  "ja539:141.4_0": "khantiyā upasamena ca.",
  "ja539:142.1_0": "Pasāraya sannatañca,",
  "ja539:142.2_0": "unnatañca pasāraya;",
  "ja539:142.3_0": "Kammaṁ vijjañca dhammañca,",
  "ja539:142.4_0": "sakkatvāna paribbaja.",
  "ja539:143.1_0": "Bahū hatthī ca asse ca,",
  "ja539:143.2_0": "nagare janapadāni ca;",
  "ja539:143.3_0": "Hitvā janaka pabbajito,",
  "ja539:143.4_0": "kapāle ratimajjhagā.",
  "ja539:144.1_0": "Kacci nu te jānapadā,",
  "ja539:144.2_0": "mittāmaccā ca ñātakā;",
  "ja539:144.3_0": "Dubbhimakaṁsu janaka,",
  "ja539:144.4_0": "kasmā tetaṁ aruccatha”.",
  "ja539:145.1_0": "“Na migājina jātucche,",
  "ja539:145.2_0": "ahaṁ kañci kudācanaṁ;",
  "ja539:145.3_0": "Adhammena jine ñātiṁ,",
  "ja539:145.4_0": "na cāpi ñātayo mamaṁ.",
  "ja539:146.1_0": "Disvāna lokavattantaṁ,",
  "ja539:146.2_0": "khajjantaṁ kaddamīkataṁ;",
  "ja539:146.3_0": "Haññare bajjhare cettha,",
  "ja539:146.4_0": "yattha sanno puthujjano;",
  "ja539:146.5_0": "Etāhaṁ upamaṁ katvā,",
  "ja539:146.6_0": "bhikkhakosmi migājina”.",
  "ja539:147.1_0": "“Ko nu te bhagavā satthā,",
  "ja539:147.2_0": "kassetaṁ vacanaṁ suci;",
  "ja539:147.3_0": "Na hi kappaṁ vā vijjaṁ vā,",
  "ja539:147.4_0": "paccakkhāya rathesabha;",
  "ja539:147.5_0": "Samaṇaṁ āhu vattantaṁ,",
  "ja539:147.6_0": "yathā dukkhassatikkamo.",
  "ja539:148.1_0": "Na migājina jātucche,",
  "ja539:148.2_0": "ahaṁ kañci kudācanaṁ;",
  "ja539:148.3_0": "Samaṇaṁ brāhmaṇaṁ vāpi,",
  "ja539:148.4_0": "sakkatvā anupāvisiṁ”.",
  "ja539:149.1_0": "“Mahatā cānubhāvena,",
  "ja539:149.2_0": "gacchanto siriyā jalaṁ;",
  "ja539:149.3_0": "Gīyamānesu gītesu,",
  "ja539:149.4_0": "vajjamānesu vaggusu.",
  "ja539:150.1_0": "Tūriyatāḷasaṅghuṭṭhe,",
  "ja539:150.2_0": "Sammatālasamāhite;",
  "ja539:150.3_0": "Sa migājina maddakkhiṁ,",
  "ja539:150.4_0": "Phaliṁ ambaṁ tirocchadaṁ;",
  "ja539:150.5_0": "Haññamānaṁ manussehi,",
  "ja539:150.6_0": "Phalakāmehi jantubhi.",
  "ja539:151.1_0": "So khohaṁ taṁ siriṁ hitvā,",
  "ja539:151.2_0": "orohitvā migājina;",
  "ja539:151.3_0": "Mūlaṁ ambassupāgacchiṁ,",
  "ja539:151.4_0": "phalino nipphalassa ca.",
  "ja539:152.1_0": "Phaliṁ ambaṁ hataṁ disvā,",
  "ja539:152.2_0": "viddhaṁstaṁ vinaḷīkataṁ;",
  "ja539:152.3_0": "Athekaṁ itaraṁ ambaṁ,",
  "ja539:152.4_0": "nīlobhāsaṁ manoramaṁ.",
  "ja539:153.1_0": "Evameva nūnamhepi,",
  "ja539:153.2_0": "issare bahukaṇṭake;",
  "ja539:153.3_0": "Amittā no vadhissanti,",
  "ja539:153.4_0": "yathā ambo phalī hato.",
  "ja539:154.1_0": "Ajinamhi haññate dīpi,",
  "ja539:154.2_0": "nāgo dantehi haññate;",
  "ja539:154.3_0": "Dhanamhi dhanino hanti,",
  "ja539:154.4_0": "aniketamasanthavaṁ;",
  "ja539:154.5_0": "Phalī ambo aphalo ca,",
  "ja539:154.6_0": "te satthāro ubho mama”.",
  "ja539:155.1_0": "“Sabbo jano pabyathito,",
  "ja539:155.2_0": "rājā pabbajito iti;",
  "ja539:155.3_0": "Hatthārohā anīkaṭṭhā,",
  "ja539:155.4_0": "rathikā pattikārakā.",
  "ja539:156.1_0": "Assāsayitvā janataṁ,",
  "ja539:156.2_0": "ṭhapayitvā paṭicchadaṁ;",
  "ja539:156.3_0": "Puttaṁ rajje ṭhapetvāna,",
  "ja539:156.4_0": "atha pacchā pabbajissasi”.",
  "ja539:157.1_0": "“Cattā mayā jānapadā,",
  "ja539:157.2_0": "mittāmaccā ca ñātakā;",
  "ja539:157.3_0": "Santi puttā videhānaṁ,",
  "ja539:157.4_0": "dīghāvu raṭṭhavaḍḍhano;",
  "ja539:157.5_0": "Te rajjaṁ kārayissanti,",
  "ja539:157.6_0": "mithilāyaṁ pajāpati.",
  "ja539:158.1_0": "Ehi taṁ anusikkhāmi,",
  "ja539:158.2_0": "yaṁ vākyaṁ mama ruccati;",
  "ja539:158.3_0": "Rajjaṁ tuvaṁ kārayasi,",
  "ja539:158.4_0": "pāpaṁ duccaritaṁ bahuṁ;",
  "ja539:158.5_0": "Kāyena vācā manasā,",
  "ja539:158.6_0": "yena gacchasi duggatiṁ.",
  "ja539:159.1_0": "Paradinnakena paraniṭṭhitena,",
  "ja539:159.2_0": "Piṇḍena yāpehi sa dhīradhammo”.",
  "ja539:160.1_0": "“Yopi catutthe bhattakāle na bhuñje,",
  "ja539:160.2_0": "Ajuṭṭhamārīva khudāya miyye;",
  "ja539:160.3_0": "Na tveva piṇḍaṁ luḷitaṁ anariyaṁ,",
  "ja539:160.4_0": "Kulaputtarūpo sappuriso na seve;",
  "ja539:160.5_0": "Tayidaṁ na sādhu tayidaṁ na suṭṭhu,",
  "ja539:160.6_0": "Sunakhucchiṭṭhakaṁ janaka bhuñjase tuvaṁ”.",
  "ja539:161.1_0": "“Na cāpi me sīvali so abhakkho,",
  "ja539:161.2_0": "Yaṁ hoti cattaṁ gihino sunassa vā;",
  "ja539:161.3_0": "Ye keci bhogā idha dhammaladdhā,",
  "ja539:161.4_0": "Sabbo so bhakkho anavayoti vutto”.",
  "ja539:162.1_0": "“Kumārike upaseniye,",
  "ja539:162.2_0": "Niccaṁ niggaḷamaṇḍite;",
  "ja539:162.3_0": "Kasmā te eko bhujo janati,",
  "ja539:162.4_0": "Eko te na janatī bhujo”.",
  "ja539:163.1_0": "“Imasmiṁ me samaṇa hatthe,",
  "ja539:163.2_0": "paṭimukkā dunīvarā;",
  "ja539:163.3_0": "Saṅghātā jāyate saddo,",
  "ja539:163.4_0": "dutiyasseva sā gati.",
  "ja539:164.1_0": "Imasmiṁ me samaṇa hatthe,",
  "ja539:164.2_0": "paṭimukko ekanīvaro;",
  "ja539:164.3_0": "So adutiyo na janati,",
  "ja539:164.4_0": "munibhūtova tiṭṭhati.",
  "ja539:165.1_0": "Vivādappatto dutiyo,",
  "ja539:165.2_0": "keneko vivadissati;",
  "ja539:165.3_0": "Tassa te saggakāmassa,",
  "ja539:165.4_0": "ekattamuparocataṁ”.",
  "ja539:166.1_0": "“Suṇāsi sīvali kathā,",
  "ja539:166.2_0": "kumāriyā paveditā;",
  "ja539:166.3_0": "Pesiyā maṁ garahittho,",
  "ja539:166.4_0": "dutiyasseva sā gati.",
  "ja539:167.1_0": "Ayaṁ dvedhāpatho bhadde,",
  "ja539:167.2_0": "anuciṇṇo pathāvihi;",
  "ja539:167.3_0": "Tesaṁ tvaṁ ekaṁ gaṇhāhi,",
  "ja539:167.4_0": "ahamekaṁ punāparaṁ.",
  "ja539:168.1_0": "Māvaca maṁ tvaṁ pati meti,",
  "ja539:168.2_0": "nāhaṁ bhariyāti vā puna”;",
  "ja539:168.3_0": "Imameva kathayantā,",
  "ja539:168.4_0": "thūṇaṁ nagarupāgamuṁ.",
  "ja539:169.1_0": "Koṭṭhake usukārassa,",
  "ja539:169.2_0": "bhattakāle upaṭṭhite;",
  "ja539:169.3_0": "Tatrā ca so usukāro,",
  "ja539:169.4_0": "ekaṁ daṇḍaṁ ujuṁ kataṁ;",
  "ja539:169.5_0": "Ekañca cakkhuṁ niggayha,",
  "ja539:169.6_0": "jimhamekena pekkhati.",
  "ja539:170.1_0": "“Evaṁ no sādhu passasi,",
  "ja539:170.2_0": "usukāra suṇohi me;",
  "ja539:170.3_0": "Yadekaṁ cakkhuṁ niggayha,",
  "ja539:170.4_0": "jimhamekena pekkhasi”.",
  "ja539:171.1_0": "“Dvīhi samaṇa cakkhūhi,",
  "ja539:171.2_0": "Visālaṁ viya khāyati;",
  "ja539:171.3_0": "Asampatvā paramaṁ liṅgaṁ,",
  "ja539:171.4_0": "Nujubhāvāya kappati.",
  "ja539:172.1_0": "Ekañca cakkhuṁ niggayha,",
  "ja539:172.2_0": "jimhamekena pekkhato;",
  "ja539:172.3_0": "Sampatvā paramaṁ liṅgaṁ,",
  "ja539:172.4_0": "ujubhāvāya kappati.",
  "ja539:173.1_0": "Vivādappatto dutiyo,",
  "ja539:173.2_0": "keneko vivadissati;",
  "ja539:173.3_0": "Tassa te saggakāmassa,",
  "ja539:173.4_0": "ekattamuparocataṁ”.",
  "ja539:174.1_0": "“Suṇāsi sīvali kathā,",
  "ja539:174.2_0": "usukārena veditā;",
  "ja539:174.3_0": "Pesiyā maṁ garahittho,",
  "ja539:174.4_0": "dutiyasseva sā gati.",
  "ja539:175.1_0": "Ayaṁ dvedhāpatho bhadde,",
  "ja539:175.2_0": "anuciṇṇo pathāvihi;",
  "ja539:175.3_0": "Tesaṁ tvaṁ ekaṁ gaṇhāhi,",
  "ja539:175.4_0": "ahamekaṁ punāparaṁ.",
  "ja539:176.1_0": "Māvaca maṁ tvaṁ pati meti,",
  "ja539:176.2_0": "nāhaṁ bhariyāti vā puna;",
  "ja539:176.3_0": "Muñjāvesikā pavāḷhā,",
  "ja539:176.4_0": "ekā vihara sīvalī”ti.",
  "ja539:177.1_0": "Mahājanakajātakaṁ dutiyaṁ."
}