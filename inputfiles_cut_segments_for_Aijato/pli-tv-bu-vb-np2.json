{
  "pli-tv-bu-vb-np2:0.1_0": "Theravāda Vinaya",
  "pli-tv-bu-vb-np2:0.2_0": "Mahāvibhaṅga",
  "pli-tv-bu-vb-np2:0.3_0": "Nissaggiyakaṇḍa",
  "pli-tv-bu-vb-np2:0.4_0": "Cīvaravagga",
  "pli-tv-bu-vb-np2:0.5_0": "2. Udosita(dutiyakathina)sikkhāpada",
  "pli-tv-bu-vb-np2:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np2:1.2_0": "Tena kho pana samayena bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamanti.",
  "pli-tv-bu-vb-np2:1.3_0": "Tāni cīvarāni ciraṁ nikkhittāni kaṇṇakitāni honti.",
  "pli-tv-bu-vb-np2:1.4_0": "Tāni bhikkhū otāpenti.",
  "pli-tv-bu-vb-np2:1.5_0": "Addasā kho āyasmā ānando senāsanacārikaṁ āhiṇḍanto te bhikkhū tāni cīvarāni otāpente.",
  "pli-tv-bu-vb-np2:1.6_0": "Disvāna yena te bhikkhū tenupasaṅkami;",
  "pli-tv-bu-vb-np2:1.6_1": "upasaṅkamitvā te bhikkhū etadavoca—",
  "pli-tv-bu-vb-np2:1.7_0": "“kassimāni, āvuso, cīvarāni kaṇṇakitānī”ti?",
  "pli-tv-bu-vb-np2:1.8_0": "Atha kho te bhikkhū āyasmato ānandassa etamatthaṁ ārocesuṁ.",
  "pli-tv-bu-vb-np2:1.9_0": "Āyasmā ānando ujjhāyati khiyyati vipāceti—",
  "pli-tv-bu-vb-np2:1.10_0": "“kathañhi nāma bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamissantī”ti.",
  "pli-tv-bu-vb-np2:1.11_0": "Atha kho āyasmā ānando te bhikkhū anekapariyāyena vigarahitvā bhagavato etamatthaṁ ārocesi …pe…",
  "pli-tv-bu-vb-np2:1.12_0": "“saccaṁ kira, bhikkhave, bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamantī”ti?",
  "pli-tv-bu-vb-np2:1.13_0": "“Saccaṁ, bhagavā”ti.",
  "pli-tv-bu-vb-np2:1.14_0": "Vigarahi buddho bhagavā …pe…",
  "pli-tv-bu-vb-np2:1.15_0": "kathañhi nāma te, bhikkhave, moghapurisā bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamissanti.",
  "pli-tv-bu-vb-np2:1.16_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-np2:1.17_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np2:1.18.1_0": "“Niṭṭhitacīvarasmiṁ bhikkhunā ubbhatasmiṁ kathine ekarattampi ce bhikkhu ticīvarena vippavaseyya, nissaggiyaṁ pācittiyan”ti.",
  "pli-tv-bu-vb-np2:1.19_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-np2:2.1_0": "Tena kho pana samayena aññataro bhikkhu kosambiyaṁ gilāno hoti.",
  "pli-tv-bu-vb-np2:2.2_0": "Ñātakā tassa bhikkhuno santike dūtaṁ pāhesuṁ—",
  "pli-tv-bu-vb-np2:2.3_0": "“āgacchatu bhadanto, mayaṁ, upaṭṭhahissāmā”ti.",
  "pli-tv-bu-vb-np2:2.4_0": "Bhikkhūpi evamāhaṁsu—“gacchāvuso, ñātakā taṁ upaṭṭhahissantī”ti.",
  "pli-tv-bu-vb-np2:2.5_0": "So evamāha—",
  "pli-tv-bu-vb-np2:2.6_0": "“bhagavatāvuso, sikkhāpadaṁ paññattaṁ—",
  "pli-tv-bu-vb-np2:2.7_0": "‘na ticīvarena vippavasitabban’ti.",
  "pli-tv-bu-vb-np2:2.8_0": "Ahañcamhi gilāno.",
  "pli-tv-bu-vb-np2:2.9_0": "Na sakkomi ticīvaraṁ ādāya pakkamituṁ.",
  "pli-tv-bu-vb-np2:2.10_0": "Nāhaṁ gamissāmī”ti.",
  "pli-tv-bu-vb-np2:2.11_0": "Bhagavato etamatthaṁ ārocesuṁ.",
  "pli-tv-bu-vb-np2:2.12_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np2:2.13_0": "“anujānāmi, bhikkhave, gilānassa bhikkhuno ticīvarena avippavāsasammutiṁ dātuṁ.",
  "pli-tv-bu-vb-np2:2.14_0": "Evañca pana, bhikkhave, dātabbā.",
  "pli-tv-bu-vb-np2:2.15_0": "Tena gilānena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np2:2.16_0": "‘ahaṁ, bhante, gilāno.",
  "pli-tv-bu-vb-np2:2.17_0": "Na sakkomi ticīvaraṁ ādāya pakkamituṁ.",
  "pli-tv-bu-vb-np2:2.18_0": "Sohaṁ, bhante, saṅghaṁ ticīvarena avippavāsasammutiṁ yācāmī’ti.",
  "pli-tv-bu-vb-np2:2.19_0": "Dutiyampi yācitabbā.",
  "pli-tv-bu-vb-np2:2.20_0": "Tatiyampi yācitabbā.",
  "pli-tv-bu-vb-np2:2.21_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-np2:2.22_0": "‘Suṇātu me, bhante, saṅgho.",
  "pli-tv-bu-vb-np2:2.23_0": "Ayaṁ itthannāmo bhikkhu gilāno.",
  "pli-tv-bu-vb-np2:2.24_0": "Na sakkoti ticīvaraṁ ādāya pakkamituṁ.",
  "pli-tv-bu-vb-np2:2.25_0": "So saṅghaṁ ticīvarena avippavāsasammutiṁ yācati.",
  "pli-tv-bu-vb-np2:2.26_0": "Yadi saṅghassa pattakallaṁ, saṅgho itthannāmassa bhikkhuno ticīvarena avippavāsasammutiṁ dadeyya.",
  "pli-tv-bu-vb-np2:2.27_0": "Esā ñatti.",
  "pli-tv-bu-vb-np2:2.28_0": "Suṇātu me, bhante, saṅgho.",
  "pli-tv-bu-vb-np2:2.29_0": "Ayaṁ itthannāmo bhikkhu gilāno.",
  "pli-tv-bu-vb-np2:2.30_0": "Na sakkoti ticīvaraṁ ādāya pakkamituṁ.",
  "pli-tv-bu-vb-np2:2.31_0": "So saṅghaṁ ticīvarena avippavāsasammutiṁ yācati.",
  "pli-tv-bu-vb-np2:2.32_0": "Saṅgho itthannāmassa bhikkhuno ticīvarena avippavāsasammutiṁ deti.",
  "pli-tv-bu-vb-np2:2.33_0": "Yassāyasmato khamati itthannāmassa bhikkhuno ticīvarena avippavāsasammutiyā dānaṁ, so tuṇhassa;",
  "pli-tv-bu-vb-np2:2.34_0": "yassa nakkhamati, so bhāseyya.",
  "pli-tv-bu-vb-np2:2.35_0": "Dinnā saṅghena itthannāmassa bhikkhuno ticīvarena avippavāsasammuti.",
  "pli-tv-bu-vb-np2:2.36_0": "Khamati saṅghassa, tasmā tuṇhī,",
  "pli-tv-bu-vb-np2:2.37_0": "evametaṁ dhārayāmī’ti.",
  "pli-tv-bu-vb-np2:2.38_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np2:2.39.1_0": "“Niṭṭhitacīvarasmiṁ bhikkhunā ubbhatasmiṁ kathine ekarattampi ce bhikkhu ticīvarena vippavaseyya, aññatra bhikkhusammutiyā, nissaggiyaṁ pācittiyan”ti.",
  "pli-tv-bu-vb-np2:3.1.1_0": "Niṭṭhitacīvarasminti",
  "pli-tv-bu-vb-np2:3.1.2_0": "bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā.",
  "pli-tv-bu-vb-np2:3.1.3_0": "Ubbhatasmiṁ kathineti",
  "pli-tv-bu-vb-np2:3.1.4_0": "aṭṭhannaṁ mātikānaṁ aññatarāya mātikāya ubbhataṁ hoti, saṅghena vā antarā ubbhataṁ hoti.",
  "pli-tv-bu-vb-np2:3.1.5_0": "Ekarattampi ce bhikkhu ticīvarena vippavaseyyāti",
  "pli-tv-bu-vb-np2:3.1.6_0": "saṅghāṭiyā vā uttarāsaṅgena vā antaravāsakena vā.",
  "pli-tv-bu-vb-np2:3.1.7_0": "Aññatra bhikkhusammutiyāti",
  "pli-tv-bu-vb-np2:3.1.8_0": "ṭhapetvā bhikkhusammutiṁ.",
  "pli-tv-bu-vb-np2:3.1.9_0": "Nissaggiyaṁ hotīti",
  "pli-tv-bu-vb-np2:3.1.10_0": "saha aruṇuggamanā nissaggiyaṁ hoti.",
  "pli-tv-bu-vb-np2:3.1.11_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np2:3.1.12_0": "Evañca pana, bhikkhave, nissajjitabbaṁ",
  "pli-tv-bu-vb-np2:3.1.13_0": "…pe…",
  "pli-tv-bu-vb-np2:3.1.14_0": "“idaṁ me, bhante, cīvaraṁ rattivippavutthaṁ aññatra bhikkhusammutiyā nissaggiyaṁ,",
  "pli-tv-bu-vb-np2:3.1.15_0": "imāhaṁ saṅghassa nissajjāmī”ti …pe…",
  "pli-tv-bu-vb-np2:3.1.16_0": "dadeyyāti …pe…",
  "pli-tv-bu-vb-np2:3.1.17_0": "dadeyyunti …pe…",
  "pli-tv-bu-vb-np2:3.1.18_0": "āyasmato dammīti.",
  "pli-tv-bu-vb-np2:3.2.1_0": "Gāmo ekūpacāro nānūpacāro.",
  "pli-tv-bu-vb-np2:3.2.2_0": "Nivesanaṁ ekūpacāraṁ nānūpacāraṁ.",
  "pli-tv-bu-vb-np2:3.2.3_0": "Udosito ekūpacāro nānūpacāro.",
  "pli-tv-bu-vb-np2:3.2.4_0": "Aṭṭo ekūpacāro nānūpacāro.",
  "pli-tv-bu-vb-np2:3.2.5_0": "Māḷo ekūpacāro nānūpacāro.",
  "pli-tv-bu-vb-np2:3.2.6_0": "Pāsādo ekūpacāro nānūpacāro.",
  "pli-tv-bu-vb-np2:3.2.7_0": "Hammiyaṁ ekūpacāraṁ nānūpacāraṁ.",
  "pli-tv-bu-vb-np2:3.2.8_0": "Nāvā ekūpacārā nānūpacārā.",
  "pli-tv-bu-vb-np2:3.2.9_0": "Sattho ekūpacāro nānūpacāro.",
  "pli-tv-bu-vb-np2:3.2.10_0": "Khettaṁ ekūpacāraṁ nānūpacāraṁ.",
  "pli-tv-bu-vb-np2:3.2.11_0": "Dhaññakaraṇaṁ ekūpacāraṁ nānūpacāraṁ.",
  "pli-tv-bu-vb-np2:3.2.12_0": "Ārāmo ekūpacāro nānūpacāro.",
  "pli-tv-bu-vb-np2:3.2.13_0": "Vihāro ekūpacāro nānūpacāro.",
  "pli-tv-bu-vb-np2:3.2.14_0": "Rukkhamūlaṁ ekūpacāraṁ nānūpacāraṁ.",
  "pli-tv-bu-vb-np2:3.2.15_0": "Ajjhokāso ekūpacāro nānūpacāro.",
  "pli-tv-bu-vb-np2:3.3.1_0": "Gāmo ekūpacāro nāma",
  "pli-tv-bu-vb-np2:3.3.2_0": "ekakulassa gāmo hoti parikkhitto ca.",
  "pli-tv-bu-vb-np2:3.3.2_1": "Antogāme cīvaraṁ nikkhipitvā antogāme vatthabbaṁ.",
  "pli-tv-bu-vb-np2:3.3.3_0": "Aparikkhitto hoti, yasmiṁ ghare cīvaraṁ nikkhittaṁ hoti tasmiṁ ghare vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.3.4_0": "Nānākulassa gāmo hoti parikkhitto ca.",
  "pli-tv-bu-vb-np2:3.3.4_1": "Yasmiṁ ghare cīvaraṁ nikkhittaṁ hoti tasmiṁ ghare vatthabbaṁ sabhāye vā dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.3.5_0": "Sabhāyaṁ gacchantena hatthapāse cīvaraṁ nikkhipitvā sabhāye vā vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.3.6_0": "Sabhāye cīvaraṁ nikkhipitvā sabhāye vā vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.3.7_0": "Aparikkhitto hoti, yasmiṁ ghare cīvaraṁ nikkhittaṁ hoti tasmiṁ ghare vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.4.1_0": "Ekakulassa nivesanaṁ hoti parikkhittañca, nānāgabbhā nānāovarakā.",
  "pli-tv-bu-vb-np2:3.4.1_1": "Antonivesane cīvaraṁ nikkhipitvā antonivesane vatthabbaṁ.",
  "pli-tv-bu-vb-np2:3.4.2_0": "Aparikkhittaṁ hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.4.3_0": "Nānākulassa nivesanaṁ hoti parikkhittañca, nānāgabbhā nānāovarakā.",
  "pli-tv-bu-vb-np2:3.4.3_1": "Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.4.4_0": "Aparikkhittaṁ hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.5.1_0": "Ekakulassa udosito hoti parikkhitto ca, nānāgabbhā nānāovarakā.",
  "pli-tv-bu-vb-np2:3.5.1_1": "Antoudosite cīvaraṁ nikkhipitvā antoudosite vatthabbaṁ.",
  "pli-tv-bu-vb-np2:3.5.2_0": "Aparikkhitto hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.5.3_0": "Nānākulassa udosito hoti parikkhitto ca, nānāgabbhā nānāovarakā.",
  "pli-tv-bu-vb-np2:3.5.3_1": "Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.5.4_0": "Aparikkhitto hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.6.1_0": "Ekakulassa aṭṭo hoti, antoaṭṭe cīvaraṁ nikkhipitvā antoaṭṭe vatthabbaṁ.",
  "pli-tv-bu-vb-np2:3.6.2_0": "Nānākulassa aṭṭo hoti, nānāgabbhā nānāovarakā.",
  "pli-tv-bu-vb-np2:3.6.2_1": "Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.7.1_0": "Ekakulassa māḷo hoti, antomāḷe cīvaraṁ nikkhipitvā antomāḷe vatthabbaṁ.",
  "pli-tv-bu-vb-np2:3.7.2_0": "Nānākulassa māḷo hoti nānāgabbhā nānāovarakā, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.8.1_0": "Ekakulassa pāsādo hoti, antopāsāde cīvaraṁ nikkhipitvā antopāsāde vatthabbaṁ.",
  "pli-tv-bu-vb-np2:3.8.2_0": "Nānākulassa pāsādo hoti, nānāgabbhā nānāovarakā.",
  "pli-tv-bu-vb-np2:3.8.2_1": "Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.9.1_0": "Ekakulassa hammiyaṁ hoti, antohammiye cīvaraṁ nikkhipitvā antohammiye vatthabbaṁ.",
  "pli-tv-bu-vb-np2:3.9.2_0": "Nānākulassa hammiyaṁ hoti, nānāgabbhā nānāovarakā.",
  "pli-tv-bu-vb-np2:3.9.2_1": "Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.10.1_0": "Ekakulassa nāvā hoti.",
  "pli-tv-bu-vb-np2:3.10.1_1": "Antonāvāya cīvaraṁ nikkhipitvā antonāvāya vatthabbaṁ.",
  "pli-tv-bu-vb-np2:3.10.2_0": "Nānākulassa nāvā hoti nānāgabbhā nānāovarakā.",
  "pli-tv-bu-vb-np2:3.10.2_1": "Yasmiṁ ovarake cīvaraṁ nikkhittaṁ hoti tasmiṁ ovarake vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.11.1_0": "Ekakulassa sattho hoti.",
  "pli-tv-bu-vb-np2:3.11.1_1": "Satthe cīvaraṁ nikkhipitvā purato vā pacchato vā sattabbhantarā na vijahitabbā, passato abbhantaraṁ na vijahitabbaṁ.",
  "pli-tv-bu-vb-np2:3.11.2_0": "Nānākulassa sattho hoti, satthe cīvaraṁ nikkhipitvā hatthapāsā na vijahitabbaṁ.",
  "pli-tv-bu-vb-np2:3.12.1_0": "Ekakulassa khettaṁ hoti parikkhittañca.",
  "pli-tv-bu-vb-np2:3.12.1_1": "Antokhette cīvaraṁ nikkhipitvā antokhette vatthabbaṁ.",
  "pli-tv-bu-vb-np2:3.12.2_0": "Aparikkhittaṁ hoti, hatthapāsā na vijahitabbaṁ.",
  "pli-tv-bu-vb-np2:3.12.3_0": "Nānākulassa khettaṁ hoti parikkhittañca.",
  "pli-tv-bu-vb-np2:3.12.3_1": "Antokhette cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.12.4_0": "Aparikkhittaṁ hoti, hatthapāsā na vijahitabbaṁ.",
  "pli-tv-bu-vb-np2:3.13.1_0": "Ekakulassa dhaññakaraṇaṁ hoti parikkhittañca.",
  "pli-tv-bu-vb-np2:3.13.1_1": "Antodhaññakaraṇe cīvaraṁ nikkhipitvā antodhaññakaraṇe vatthabbaṁ.",
  "pli-tv-bu-vb-np2:3.13.2_0": "Aparikkhittaṁ hoti, hatthapāsā na vijahitabbaṁ.",
  "pli-tv-bu-vb-np2:3.13.3_0": "Nānākulassa dhaññakaraṇaṁ hoti parikkhittañca.",
  "pli-tv-bu-vb-np2:3.13.3_1": "Antodhaññakaraṇe cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.13.4_0": "Aparikkhittaṁ hoti, hatthapāsā na vijahitabbaṁ.",
  "pli-tv-bu-vb-np2:3.14.1_0": "Ekakulassa ārāmo hoti parikkhitto ca.",
  "pli-tv-bu-vb-np2:3.14.1_1": "Antoārāme cīvaraṁ nikkhipitvā antoārāme vatthabbaṁ.",
  "pli-tv-bu-vb-np2:3.14.2_0": "Aparikkhitto hoti, hatthapāsā na vijahitabbaṁ.",
  "pli-tv-bu-vb-np2:3.14.3_0": "Nānākulassa ārāmo hoti parikkhitto ca.",
  "pli-tv-bu-vb-np2:3.14.3_1": "Antoārāme cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.14.4_0": "Aparikkhitto hoti, hatthapāsā na vijahitabbaṁ.",
  "pli-tv-bu-vb-np2:3.15.1_0": "Ekakulassa vihāro hoti parikkhitto ca.",
  "pli-tv-bu-vb-np2:3.15.1_1": "Antovihāre cīvaraṁ nikkhipitvā antovihāre vatthabbaṁ.",
  "pli-tv-bu-vb-np2:3.15.2_0": "Aparikkhitto hoti, yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.15.3_0": "Nānākulassa vihāro hoti parikkhitto ca.",
  "pli-tv-bu-vb-np2:3.15.3_1": "Yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ dvāramūle vā, hatthapāsā vā na vijahitabbaṁ.",
  "pli-tv-bu-vb-np2:3.15.4_0": "Aparikkhitto hoti, yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ, hatthapāsā vā na vijahitabbaṁ.",
  "pli-tv-bu-vb-np2:3.16.1_0": "Ekakulassa rukkhamūlaṁ hoti, yaṁ majjhanhike kāle samantā chāyā pharati, antochāyāya cīvaraṁ nikkhipitvā antochāyāya vatthabbaṁ.",
  "pli-tv-bu-vb-np2:3.16.2_0": "Nānākulassa rukkhamūlaṁ hoti, hatthapāsā na vijahitabbaṁ.",
  "pli-tv-bu-vb-np2:3.17.1_0": "Ajjhokāso ekūpacāro nāma agāmake araññe samantā sattabbhantarā ekūpacāro,",
  "pli-tv-bu-vb-np2:3.17.2_0": "tato paraṁ nānūpacāro.",
  "pli-tv-bu-vb-np2:3.18.1_0": "Vippavutthe vippavutthasaññī aññatra bhikkhusammutiyā, nissaggiyaṁ pācittiyaṁ.",
  "pli-tv-bu-vb-np2:3.18.2_0": "Vippavutthe vematiko, aññatra bhikkhusammutiyā, nissaggiyaṁ pācittiyaṁ.",
  "pli-tv-bu-vb-np2:3.18.3_0": "Vippavutthe avippavutthasaññī, aññatra bhikkhusammutiyā, nissaggiyaṁ pācittiyaṁ.",
  "pli-tv-bu-vb-np2:3.18.4_0": "Appaccuddhaṭe paccuddhaṭasaññī …pe…",
  "pli-tv-bu-vb-np2:3.18.5_0": "avissajjite vissajjitasaññī …",
  "pli-tv-bu-vb-np2:3.18.6_0": "anaṭṭhe naṭṭhasaññī …",
  "pli-tv-bu-vb-np2:3.18.7_0": "avinaṭṭhe vinaṭṭhasaññī …",
  "pli-tv-bu-vb-np2:3.18.8_0": "adaḍḍhe daḍḍhasaññī …",
  "pli-tv-bu-vb-np2:3.18.9_0": "avilutte viluttasaññī, aññatra bhikkhusammutiyā, nissaggiyaṁ pācittiyaṁ.",
  "pli-tv-bu-vb-np2:3.18.10_0": "Nissaggiyaṁ cīvaraṁ anissajjitvā paribhuñjati, āpatti dukkaṭassa.",
  "pli-tv-bu-vb-np2:3.18.11_0": "Avippavutthe vippavutthasaññī, āpatti dukkaṭassa.",
  "pli-tv-bu-vb-np2:3.18.12_0": "Avippavutthe vematiko, āpatti dukkaṭassa.",
  "pli-tv-bu-vb-np2:3.18.13_0": "Avippavutthe avippavutthasaññī, anāpatti.",
  "pli-tv-bu-vb-np2:3.19.1_0": "Anāpatti—",
  "pli-tv-bu-vb-np2:3.19.2_0": "antoaruṇe paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti,",
  "pli-tv-bu-vb-np2:3.19.3_0": "bhikkhusammutiyā,",
  "pli-tv-bu-vb-np2:3.19.4_0": "ummattakassa,",
  "pli-tv-bu-vb-np2:3.19.5_0": "ādikammikassāti.",
  "pli-tv-bu-vb-np2:3.19.6_0": "Udosita(dutiyakathina)sikkhāpadaṁ niṭṭhitaṁ dutiyaṁ."
}