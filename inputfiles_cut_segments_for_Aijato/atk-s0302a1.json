{
  "atk-s0302a1:0_0": "2. Abhisamayasaṁyuttaṁ",
  "atk-s0302a1:1_0": "1. Nakhasikhāsuttavaṇṇanā",
  "atk-s0302a1:2_0": "74.",
  "atk-s0302a1:2_1": "Abhisamayasaṁyuttassa paṭhame nakhasikhāyanti maṁsaṭṭhānena vimutte nakhagge.",
  "atk-s0302a1:2_2": "Nakhasikhā ca nāma lokiyānaṁ mahatīpi hoti, satthu pana rattuppalapattakoṭi viya sukhumā.",
  "atk-s0302a1:2_3": "Kathaṁ panettha paṁsu patiṭṭhitoti? Adhiṭṭhānabalena.",
  "atk-s0302a1:2_4": "Bhagavatā hi atthaṁ ñāpetukāmena adhiṭṭhānabalena tattha patiṭṭhāpito.",
  "atk-s0302a1:2_5": "Satimaṁ kalanti mahāpathaviyā paṁsuṁ satakoṭṭhāse katvā tato ekakoṭṭhāsaṁ. Paratopi eseva nayo.",
  "atk-s0302a1:2_6": "Abhisametāvinoti paññāya ariyasaccāni abhisametvā ṭhitassa.",
  "atk-s0302a1:2_7": "Purimaṁ dukkhakkhandhaṁ parikkhīṇaṁ pariyādiṇṇaṁ upanidhāyāti etadeva bahutaraṁ dukkhaṁ, yadidaṁ parikkhīṇanti evaṁ paṭhamaṁ vuttaṁ dukkhakkhandhaṁ upanidhāya, ñāṇena taṁ tassa santike ṭhapetvā upaparikkhiyamāneti attho.",
  "atk-s0302a1:2_8": "Katamaṁ panettha purimadukkhaṁ nāma? Yaṁ parikkhīṇaṁ. Katamaṁ pana parikkhīṇaṁ?",
  "atk-s0302a1:2_9": "Yaṁ paṭhamamaggassa abhāvitattā uppajjeyya. Katamaṁ pana upanidhāya?",
  "atk-s0302a1:2_10": "Yaṁ sattasu attabhāvesu apāye aṭṭhamañca paṭisandhiṁ ādiṁ katvā yattha katthaci uppajjeyya, sabbaṁ taṁ parikkhīṇanti veditabbaṁ.",
  "atk-s0302a1:2_11": "Sattakkhattunti satta vāre, sattasu attabhāvesūti attho.",
  "atk-s0302a1:2_12": "Paramatāti idamassa paraṁ pamāṇanti dasseti.",
  "atk-s0302a1:2_13": "Mahatthiyoti mahato atthassa nipphādako. Paṭhamaṁ.",
  "atk-s0302a1:3_0": "2. Pokkharaṇīsuttavaṇṇanā",
  "atk-s0302a1:4_0": "75. Dutiye pokkharaṇīti vāpī. Ubbedhenāti gambhīratāya. Samatittikāti mukhavaṭṭisamā.",
  "atk-s0302a1:4_1": "Kākapeyyāti sakkā hoti tīre ṭhitena kākena pakatiyāpi mukhatuṇḍikaṁ otāretvā pātuṁ. Dutiyaṁ.",
  "atk-s0302a1:5_0": "3. Saṁbhejjaudakasuttādivaṇṇanā",
  "atk-s0302a1:6_0": "76-77.",
  "atk-s0302a1:6_1": "Tatiye yatthimāti yasmiṁ sambhijjaṭṭhāne imā.",
  "atk-s0302a1:6_2": "Saṁsandantīti samāgantvā sandanti. Samentīti samāgacchanti.",
  "atk-s0302a1:6_3": "Dve vā ti vāti dve vā tīṇi vā.",
  "atk-s0302a1:6_4": "Udakaphusitānīti udakabindūni.",
  "atk-s0302a1:6_5": "Saṁbhejjaudakanti aññāhi nadīhi saddhiṁ sambhinnaṭṭhāne udakaṁ. Catutthaṁ uttānatthameva. Tatiyacatutthāni.",
  "atk-s0302a1:7_0": "5. Pathavīsuttādivaṇṇanā",
  "atk-s0302a1:8_0": "78-84.",
  "atk-s0302a1:8_1": "Pañcame mahāpathaviyāti cakkavāḷabbhantarāya mahāpathaviyā uddharitvā.",
  "atk-s0302a1:8_2": "Kolaṭṭhimattiyoti padaraṭṭhipamāṇā. Guḷikāti mattikaguḷikā.",
  "atk-s0302a1:8_3": "Upanikkhipeyyāti ekasmiṁ ṭhāne ṭhapeyya.",
  "atk-s0302a1:8_4": "Chaṭṭhādīsu vuttanayeneva attho veditabbo.",
  "atk-s0302a1:8_5": "Pariyosāne pana aññatitthiyasamaṇabrāhmaṇaparibbājakānaṁ adhigamoti bāhirakānaṁ sabbopi guṇādhigamo paṭhamamaggena adhigataguṇānaṁ satabhāgampi sahassabhāgampi satasahassabhāgampi na upagacchatīti. Pañcamādīni.",
  "atk-s0302a1:9_0": "Abhisamayasaṁyuttavaṇṇanā niṭṭhitā."
}