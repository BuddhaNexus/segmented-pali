{
  "tika-abh02t11:0_0": "12. Jhānavibhaṅgo",
  "tika-abh02t11:1_0": "1. Suttantabhājanīyaṁ",
  "tika-abh02t11:2_0": "Mātikāvaṇṇanā",
  "tika-abh02t11:3_0": "508.",
  "tika-abh02t11:3_1": "Jhānassa pubbabhāgakaraṇīyasampadā pātimokkhasaṁvarādi.",
  "tika-abh02t11:3_2": "Asubhānussatiyo lokuttarajjhānāni ca ito bahiddhā natthīti sabbappakāra-ggahaṇaṁ karoti, suññā parappavādā samaṇebhīti (ma. ni. 1.139; a. ni.",
  "tika-abh02t11:3_3": "4.241) vacanena samaṇabhāvakarapubbabhāgakaraṇīyasampadāsampannassapi abhāvaṁ dasseti.",
  "tika-abh02t11:3_4": "Sikkhāpadesu nāmakāyādivasena vuttesu vacanānatikkamavasena sikkhitabbesu, avītikkamanaviraticetanāsaṅkhātesu vā sikkhākoṭṭhāsesu paripūraṇavasena sikkhitabbesu sā sā bhikkhusikkhādikā sikkhāpadekadesabhūtā sikkhitabbāti āha ‘‘sikkhāpadesūti idamassa sikkhitabbadhammaparidīpana’’nti.",
  "tika-abh02t11:4_0": "Santosādivasena itarītarasantosaṁ, tassa ca vaṇṇavāditaṁ, aladdhā ca aparitassanaṁ, laddhā ca agadhitaparibhoganti ete guṇe dasseti.",
  "tika-abh02t11:4_1": "Jhānabhāvanāya kārakoti paridīpanaṁ kārakabhāvaparidīpanaṁ.",
  "tika-abh02t11:4_2": "Araññantiādinā senāsanassa pabhedaṁ, appasaddantiādinā nirādīnavataṁ, paṭisallānasāruppanti ānisaṁsaṁ dīpetīti āha ‘‘senāsanappabhede…pe… paridīpana’’nti.",
  "tika-abh02t11:5_0": "Mātikāvaṇṇanā niṭṭhitā.",
  "tika-abh02t11:6_0": "Niddesavaṇṇanā",
  "tika-abh02t11:7_0": "509.",
  "tika-abh02t11:7_1": "Kammatthehi diṭṭhi-saddādīhi sāsanaṁ vuttanti ‘‘diṭṭhattā diṭṭhī’’tiādi vuttaṁ.",
  "tika-abh02t11:7_2": "Sabhāvaṭṭhenāti aviparītaṭṭhena.",
  "tika-abh02t11:7_3": "Sikkhiyamāno kāyādīni vineti, na aññathāti āha ‘‘sikkhitabbaṭṭhena vinayo’’ti, vinayo vā sikkhitabbāni sikkhāpadāni, khandhattayaṁ sikkhitabbanti vinayo viyāti vinayoti dasseti.",
  "tika-abh02t11:7_4": "Satthu anusāsanadānabhūtaṁ sikkhattayanti āha ‘‘anusiṭṭhidānavasenā’’ti.",
  "tika-abh02t11:8_0": "Sammādiṭṭhipaccayattāti sammādiṭṭhiyā paccayattā.",
  "tika-abh02t11:8_1": "Tisso hi sikkhā sikkhantassa sammādiṭṭhi paripūratīti.",
  "tika-abh02t11:8_2": "‘‘Tasmātiha tvaṁ bhikkhu ādimeva visodhehi kusalesu dhammesu, ko cādi kusalānaṁ dhammānaṁ?",
  "tika-abh02t11:8_3": "Sīlañca suvisuddhaṁ diṭṭhi ca ujukā’’ti (saṁ. ni.",
  "tika-abh02t11:8_4": "5.369) vacanato sammādiṭṭhipubbaṅgamaṁ sikkhattayaṁ.",
  "tika-abh02t11:8_5": "Etasmiñca atthadvaye phalakāraṇopacārehi sikkhattayaṁ ‘‘diṭṭhī’’ti vuttaṁ, kusaladhammehi vā attano ekadesabhūtehīti adhippāyo.",
  "tika-abh02t11:8_6": "Bhagavato vinayanakiriyattā vinayo sikkhattayaṁ, taṁ pana vinayanaṁ dhammeneva avisamasabhāvena, desanādhammena vā pavattaṁ, na daṇḍādināti ‘‘dhammavinayo’’ti vuttaṁ.",
  "tika-abh02t11:9_0": "Anavajjadhammatthanti paramānavajjanibbānatthaṁ, akuppacetovimuttiatthaṁ vā.",
  "tika-abh02t11:9_1": "Dhammesu abhiññeyyādīsu abhijānanādikāraṇaṁ sikkhattayanti taṁ ‘‘dhammavinayo’’ti vuttaṁ.",
  "tika-abh02t11:9_2": "‘‘Imissā imasmi’’nti punappunaṁ vuccamānaṁ niyamakaraṇaṁ hoti, eva-saddalopo vā katoti adhippāyenāha ‘‘niyamo kato’’ti.",
  "tika-abh02t11:10_0": "510.Bhikkhukoti anaññatthena ka-kārena padaṁ vaḍḍhitanti ‘‘bhikkhanadhammatāyā’’ti atthamāha.",
  "tika-abh02t11:10_1": "Bhikkhakoti pana pāṭhe bhikkhatīti bhikkhakoti attho.",
  "tika-abh02t11:10_2": "Jallikaṁ rajamissaṁ malaṁ, amissaṁ malameva.",
  "tika-abh02t11:10_3": "Bhinnapaṭadharoti nibbacanaṁ bhinnapaṭadhare bhikkhu-saddassa niruḷhattā vuttaṁ.",
  "tika-abh02t11:11_0": "Yassa bhāvetabbo pahātabbo ca odhi avasiṭṭho atthi, so odhiso, arahā pana tadabhāvā odhirahitoti ‘‘anodhiso kilesānaṁ pahānā bhikkhū’’ti vutto.",
  "tika-abh02t11:11_1": "Odhi-saddo vā ekadese niruḷhoti sabbamaggā sabbakilesā ca arahatā bhāvitā pahīnā ca ‘‘odhī’’ti na vuccanti.",
  "tika-abh02t11:11_2": "Pahānāti idañca nibbacanaṁ bhedanapariyāyavasena vuttanti veditabbaṁ.",
  "tika-abh02t11:12_0": "Sekkhotiādinā bhikkhu-saddena vuccamānaṁ atthaṁ guṇavasena dasseti, heṭṭhā pana ‘‘samaññāya paṭiññāyā’’ti paññāyanavasena, ‘‘bhikkhatī’’tiādinā nibbacanavasena dassito.",
  "tika-abh02t11:13_0": "Sekkho bhikkhūti satta sekkhā kathitā, bhinnattā pāpakānaṁ…pe… bhikkhūti khīṇāsavova kathitoti idaṁ dvayaṁ ‘‘sekkhoti puthujjanakalyāṇakena saddhiṁ satta ariyā, bhinnattāti iminā pana cattāro phalaṭṭhā’’ti iminā dvayena na sameti, tadidaṁ nippariyāyadassanaṁ vuttanti veditabbaṁ.",
  "tika-abh02t11:13_1": "‘‘Sesaṭṭhānesu puthujjanakalyāṇakādayo kathitā’’ti vuttaṁ, nanu paṭiññāya bhikkhusīlopi vuttoti?",
  "tika-abh02t11:13_2": "Vutto, na pana idhādhippeto sabbappakārajjhānanibbattakassa adhippetattā.",
  "tika-abh02t11:14_0": "Bhagavato vacanaṁ upasampadākammakaraṇassa kāraṇattā ṭhānaṁ, tadanurūpaṁ ṭhānārahaṁ, anūnañattianussāvanaṁ uppaṭipāṭiyā ca avuttanti attho.",
  "tika-abh02t11:15_0": "511.Nippariyāyato sīlaṁ samādānaviratiavītikkamanaviratibhāvatoti adhippāyo.",
  "tika-abh02t11:15_1": "Anabhijjhādīni sandhāya cetasikasīlassa pariyāyasīlatā vuttā.",
  "tika-abh02t11:15_2": "Nagaravaḍḍhakī vatthuvijjācariyoti vadanti.",
  "tika-abh02t11:15_3": "Catubbidho āhāro asitādīni, bhakkhitabbabhuñjitabbalehitabbacubitabbāni vā.",
  "tika-abh02t11:16_0": "Pātimokkhasaṁvarena upeto pihitindriyo hoti tiṇṇaṁ sucaritānaṁ indriyasaṁvarāhārattā, pātimokkhasaṁvaro vā indriyasaṁvarassa upanissayo hoti.",
  "tika-abh02t11:16_1": "Iti pātimokkhasaṁvarena pihitindriyo ‘‘pātimokkhasaṁvarasaṁvuto’’ti vutto.",
  "tika-abh02t11:16_2": "Iminā adhippāyena ‘‘saṁvuto’’ti etassa pihitindriyoti atthamāha.",
  "tika-abh02t11:16_3": "Pātimokkhena ca saṁvarena cāti idaṁ pātimokkhato aññaṁ sīlaṁ kāyikaavītikkamādiggahaṇena gahitanti iminā adhippāyena vuttanti daṭṭhabbaṁ.",
  "tika-abh02t11:16_4": "Dutiyo panattho dvinnampi ekatthataṁ sandhāya vutto.",
  "tika-abh02t11:17_0": "513.Sabbampidussīlyanti iminā abhijjhādayo ca gahitāti sandhāyāha ‘‘manasāpi ācarati eva, tasmā taṁ dassetu’’nti.",
  "tika-abh02t11:17_1": "Tatthāti kāyikavītikkamādivasena vuttesu anācāresu.",
  "tika-abh02t11:17_2": "Garubhaṇḍavissajjanamāpajjatīti thullaccayaṁ āpajjatīti attho.",
  "tika-abh02t11:18_0": "Aropimoti saṅghikabhūmiyaṁ uṭṭhito vutto.",
  "tika-abh02t11:18_1": "Phātikammanti garubhaṇḍantarabhūtaṁ kammaṁ.",
  "tika-abh02t11:18_2": "Daṇḍakammanti yathāvuttaṁ hatthakammamāha.",
  "tika-abh02t11:18_3": "Sināyanti etenāti sinānaṁ, cuṇṇādi.",
  "tika-abh02t11:19_0": "Saccālīkena piyavādī ‘‘cāṭū’’ti vuccati, cāṭuṁ attānaṁ icchatīti cāṭukāmo, tassa bhāvo cāṭukamyatā.",
  "tika-abh02t11:19_1": "Muggasūpassa appavisanaṭṭhānaṁ nāma natthi sabbāhārehi aviruddhattāti adhippāyo.",
  "tika-abh02t11:19_2": "Paribhaṭati dhāreti, poseti vāti paribhaṭo, atha vā parivārabhūto bhaṭo sevako paribhaṭo.",
  "tika-abh02t11:20_0": "Bhaṇḍāgārikakammaṁ gihīnaṁ kariyamānaṁ vuttaṁ.",
  "tika-abh02t11:20_1": "Piṇḍatthaṁ paṭipiṇḍadānaṁ, piṇḍaṁ datvā paṭipiṇḍaggahaṇaṁ vā piṇḍapaṭipiṇḍaṁ.",
  "tika-abh02t11:20_2": "Saṅghabhogacetiyabhogānaṁ ayoniso vicāraṇaṁ saṅghuppādacetiyuppādapaṭṭhapanaṁ, attano santake viya paṭipajjananti keci.",
  "tika-abh02t11:21_0": "514.",
  "tika-abh02t11:21_1": "Gāvo caranti etthāti gocaro, gocaro viyāti gocaro, abhiṇhaṁ caritabbaṭṭhānaṁ.",
  "tika-abh02t11:21_2": "Gāvo vā cakkhādīni indriyāni, tehi caritabbaṭṭhānaṁ gocaro.",
  "tika-abh02t11:21_3": "Ayutto gocaro agocaroti tadañño yutto ‘‘gocaro’’ti vutto.",
  "tika-abh02t11:22_0": "Vā-saddo vidhunanatthopi hotīti katvā āha ‘‘viniddhutakibbisāni vā’’ti.",
  "tika-abh02t11:23_0": "515.",
  "tika-abh02t11:23_1": "Avarā pacchimā mattā etesanti oramattakāni.",
  "tika-abh02t11:23_2": "Saṁyamakaraṇīyānīti kāyavācāsaṁyamamattena kattabbapaṭikammāni, vikkhipitabbāni vā.",
  "tika-abh02t11:23_3": "‘‘Puna na evaṁ karomī’’ti cittena saṁvaramattena, indriyasaṁvareneva vā karaṇīyāni saṁvarakaraṇīyāni.",
  "tika-abh02t11:23_4": "Divivihārajanapadavāsī divivihāravāsī.",
  "tika-abh02t11:23_5": "Manassa adhiṭṭhānameva adhiṭṭhānāvikammaṁ.",
  "tika-abh02t11:23_6": "Desanā idha ‘‘vuṭṭhānāvikamma’’nti adhippetā.",
  "tika-abh02t11:23_7": "Tattha ‘‘cittuppādakaraṇīyāni manasikārapaṭibaddhānī’’ti vacanato pātimokkhasaṁvaravisuddhatthaṁ anatikkamanīyāni anāpattigamanīyāni vajjāni vuttānīti ācariyassa adhippāyo.",
  "tika-abh02t11:23_8": "Catubbidhassāti attānuvādaparānuvādadaṇḍaduggatibhayassa.",
  "tika-abh02t11:24_0": "516.",
  "tika-abh02t11:24_1": "‘‘Idha bhikkhū’’ti bhikkhu eva adhippetoti sandhāya ‘‘sesasikkhā pana atthuddhāravasena sikkhā-saddassa atthadassanatthaṁ vuttā’’ti āha.",
  "tika-abh02t11:24_2": "Bhikkhuggahaṇaṁ pana aggaparisāmukhena sabbajjhānanibbattakānaṁ catunnampi parisānaṁ dassanatthaṁ kataṁ.",
  "tika-abh02t11:24_3": "Guṇato vā bhikkhu adhippetoti sabbāpi sikkhā idhādhippetāti daṭṭhabbā.",
  "tika-abh02t11:24_4": "Sabbena sikkhāsamādānenāti ettha yena samādānena sabbāpi sikkhā samādinnā honti, taṁ ekampi sabbasamādānakiccakarattā sabbasamādānaṁ nāma hoti, anekesu pana vattabbameva natthi.",
  "tika-abh02t11:24_5": "Sabbena sikkhitabbākārenāti avītikkamadesanāvuṭṭhānavattacaraṇādiākārena.",
  "tika-abh02t11:24_6": "Vītikkamanavasena sesassapi nissesatākaraṇaṁ sandhāya ‘‘bhinnassapī’’tiādimāha.",
  "tika-abh02t11:25_0": "519.",
  "tika-abh02t11:25_1": "Āvaraṇīyehi cittaparisodhanabhāvanā jāgariyānuyogoti katvā āha ‘‘bhāvana’’nti.",
  "tika-abh02t11:25_2": "Suppapariggāhakanti ‘‘suppapariggāhakaṁ nāma idaṁ ito pubbe ito parañca natthi, ayametassa paccayo’’tiādinā pariggāhakaṁ.",
  "tika-abh02t11:26_0": "520-521.Yuttoti ārambhamāno.",
  "tika-abh02t11:26_1": "Sātaccaṁ nepakkañca pavattayamāno jāgariyānuyogaṁ anuyutto hotīti sambandhaṁ dasseti.",
  "tika-abh02t11:27_0": "522.Lokiyāyapi…pe… āhāti idaṁ vipassanābhāvanāya satipaṭṭhānādayo ekasmiṁ ārammaṇe saha nappavattanti, pavattamānānipi indriyabalāni bojjhaṅgesveva antogadhāni honti.",
  "tika-abh02t11:27_1": "Pītisambojjhaṅgaggahaṇena hi tadupanissayabhūtaṁ saddhindriyaṁ saddhābalañca gahitameva hoti ‘‘saddhūpanisaṁ pāmojja’’nti (saṁ. ni. 2.23) vuttattā.",
  "tika-abh02t11:27_2": "Maggaṅgāni pañceva vipassanākkhaṇe pavattantīti imamatthaṁ sandhāya vuttanti daṭṭhabbaṁ.",
  "tika-abh02t11:28_0": "523.",
  "tika-abh02t11:28_1": "Samantato, sammā, samaṁ vā sātthakādipajānanaṁ sampajānaṁ, tadeva sampajaññaṁ.",
  "tika-abh02t11:28_2": "Tenāti satisampayuttattā eva uddese avuttāpi sati niddese ‘‘sato’’ti iminā vuttāti adhippāyo.",
  "tika-abh02t11:29_0": "Sātthakānaṁ abhikkamādīnaṁ sampajānanaṁ sātthakasampajaññaṁ. Evaṁ sappāyasampajaññaṁ.",
  "tika-abh02t11:29_1": "Abhikkamādīsu pana bhikkhācāragocare aññatthāpi ca pavattesu avijahite kammaṭṭhānasaṅkhāte gocare sampajaññaṁ gocarasampajaññaṁ.",
  "tika-abh02t11:29_2": "Abhikkamādīsu asammuyhanameva sampajaññaṁ asammohasampajaññaṁ.",
  "tika-abh02t11:30_0": "Dvekathāti vacanakaraṇākaraṇakathā na kathitapubbā.",
  "tika-abh02t11:30_1": "Vacanaṁ karomi eva, tasmā subbacattā paṭivacanaṁ demīti attho.",
  "tika-abh02t11:31_0": "Kammaṭṭhānasīsenevāti kammaṭṭhānaggeneva, kammaṭṭhānaṁ padhānaṁ katvā evāti attho.",
  "tika-abh02t11:31_1": "Tena ‘‘pattampi acetana’’ntiādinā vakkhamānaṁ kammaṭṭhānaṁ, yathāparihariyamānaṁ vā avijahitvāti dasseti.",
  "tika-abh02t11:31_2": "‘‘Tasmā’’ti etassa ‘‘dhammakathā kathetabbāyevāti vadantī’’ti etena sambandho. Bhayeti paracakkādibhaye.",
  "tika-abh02t11:32_0": "Avasesaṭṭhāneti yāguaggahitaṭṭhāne.",
  "tika-abh02t11:32_1": "Ṭhānacaṅkamanamevāti adhiṭṭhātabbiriyāpathavasena vuttaṁ, na bhojanādikāle avassaṁ kattabbanisajjāyapi paṭikkhepavasena.",
  "tika-abh02t11:33_0": "Thero dārucīriyo –",
  "tika-abh02t11:34_0": "‘‘Tasmātiha te, bāhiya, evaṁ sikkhitabbaṁ.",
  "tika-abh02t11:34_1": "Diṭṭhe diṭṭhamattaṁ bhavissati, sute mute viññāte.",
  "tika-abh02t11:34_2": "Yato kho te, bāhiya, diṭṭhe diṭṭhamattaṁ bhavissati, sute mute viññāte viññātamattaṁ bhavissati, tato tvaṁ, bāhiya, na tena, yato tvaṁ, bāhiya, na tena.",
  "tika-abh02t11:34_3": "Tato tvaṁ, bāhiya, na tattha, yato tvaṁ, bāhiya, na tattha.",
  "tika-abh02t11:34_4": "Tato tvaṁ, bāhiya, nevidha na huraṁ na ubhayamantarena. Esevanto dukkhassā’’ti (udā. 10) –",
  "tika-abh02t11:35_0": "Ettakena arahattaṁ sacchākāsi.",
  "tika-abh02t11:36_0": "Khāṇuādipariharaṇatthaṁ, patiṭṭhitapādapariharaṇatthaṁ vā passena haraṇaṁ vītiharaṇanti vadanti.",
  "tika-abh02t11:36_1": "Yāva patiṭṭhitapādo, tāva āharaṇaṁ atiharaṇaṁ, tato paraṁ haraṇaṁ vītiharaṇanti ayaṁ vā etesaṁ viseso. Avīcinti nirantaraṁ.",
  "tika-abh02t11:37_0": "Paṭhamajavanepi…pe… na hotīti idaṁ pañcaviññāṇavīthiyaṁ itthipurisoti rajjanādīnaṁ abhāvaṁ sandhāya vuttaṁ.",
  "tika-abh02t11:37_1": "Tattha hi āvajjanavoṭṭhabbanānaṁ ayoniso āvajjanavoṭṭhabbanavasena iṭṭhe itthirūpādimhi lobho, aniṭṭhe ca paṭigho uppajjati.",
  "tika-abh02t11:37_2": "Manodvāre pana itthipurisoti rajjanādi hoti, tassa pañcadvārajavanaṁ mūlaṁ, yathāvuttaṁ vā sabbaṁ bhavaṅgādi.",
  "tika-abh02t11:37_3": "Evaṁ manodvārajavanassa mūlavasena mūlapariññā vuttā.",
  "tika-abh02t11:37_4": "Āgantukatāvakālikatā pana pañcadvārajavanasseva apubbatittaratāvasena.",
  "tika-abh02t11:37_5": "Maṇisappo sīhaḷadīpe vijjamānā ekā sappajātīti vadanti. Calananti kampanaṁ.",
  "tika-abh02t11:38_0": "Atiharatīti yāva mukhā āharati.",
  "tika-abh02t11:38_1": "Vītiharatīti tato yāva kucchi, tāva harati, kucchigataṁ vā passato harati.",
  "tika-abh02t11:38_2": "Allattañca anupāletīti vāyuādīhi ativisosanaṁ yathā na hoti, tathā pāleti.",
  "tika-abh02t11:38_3": "Ābhujatīti pariyesanajjhoharaṇajiṇṇājiṇṇatādiṁ āvajjeti, vijānātīti attho.",
  "tika-abh02t11:38_4": "Taṁtaṁvijānananipphādakoyeva hi payogo ‘‘sammāpayogo’’ti vuttoti.",
  "tika-abh02t11:38_5": "Atha vā ‘‘sammāpaṭipattimāgamma abbhantare attā nāma koci bhujanako natthī’’tiādinā vijānanaṁ ābhujanaṁ.",
  "tika-abh02t11:39_0": "Aṭṭhāneti manussāmanussapariggahite ayutte ṭhāne khettadevāyatanādike.",
  "tika-abh02t11:39_1": "Tumbato veḷunāḷiādiudakabhājanato. Tanti chaḍḍitaṁ udakaṁ.",
  "tika-abh02t11:40_0": "Gateti gamaneti pubbe abhikkamapaṭikkamaggahaṇena gamanepi purato pacchato ca kāyassa atiharaṇaṁ vuttanti idha gamanameva gahitanti veditabbaṁ, vakkhamāno vā etesaṁ viseso.",
  "tika-abh02t11:41_0": "Ettakenāti kammaṭṭhānaṁ avissajjetvā catunnaṁ iriyāpathānaṁ pavattanavacanamattena gocarasampajaññaṁ na pākaṭaṁ hotīti attho.",
  "tika-abh02t11:41_1": "Evaṁ pana sutte kammaṭṭhānaṁ avibhūtaṁ hotīti caṅkamanaṭṭhānanisajjāsu eva pavatte pariggaṇhantassa sutte pavattā apākaṭā hontīti attho.",
  "tika-abh02t11:42_0": "Kāyādikiriyāmayattā āvajjanakiriyāsamuṭṭhitattā ca javanaṁ, sabbampi vā chadvārappavattaṁ kiriyāmayapavattaṁ nāma, dutiyajjhānaṁ vacīsaṅkhāravirahā ‘‘tuṇhībhāvo’’ti vuccati.",
  "tika-abh02t11:43_0": "526.Upāsanaṭṭhānanti issāsānaṁ viya upāsanassa sikkhāyogakaraṇassa kammaṭṭhānaupāsanassa ṭhānanti attho.",
  "tika-abh02t11:43_1": "Tameva hi atthaṁ dassetuṁ ‘‘yogapatha’’nti āhāti.",
  "tika-abh02t11:43_2": "Sīsaṁ dhovatīti icchādāsabyā bhujissataṁ ñāpayati, micchāpaṭipannehi vā pakkhittaṁ ayasarajaṁ dhovati.",
  "tika-abh02t11:44_0": "529.Vinayapariyāyena adinnādānapārājike āgataṁ.",
  "tika-abh02t11:44_1": "Suttantapariyāyena āraññakasikkhāpade ‘‘pañcadhanusatikaṁ pacchima’’nti āgataṁ āraññikaṁ bhikkhuṁ sandhāya.",
  "tika-abh02t11:44_2": "Na hi so vinayapariyāyike araññe vasanato ‘‘āraññako pantasenāsano’’ti sutte vuttoti.",
  "tika-abh02t11:45_0": "530.‘‘Nitumba’’ntipi ‘‘nadīkuñja’’ntipi yaṁ vadanti, taṁ kandaranti apabbatapadesepi vidugganadīnivattanapadesaṁ kandaranti dasseti.",
  "tika-abh02t11:46_0": "531.Bhājetvā dassitanti etena bhājetabbataṁ ante niddesassa kāraṇaṁ dasseti.",
  "tika-abh02t11:47_0": "533.",
  "tika-abh02t11:47_1": "Rahassa kiriyā rahassaṁ, taṁ arahati tassa yogganti rāhasseyyakaṁ. Vicittā hi taddhitāti.",
  "tika-abh02t11:47_2": "Rahasi vā sādhu rahassaṁ, tassa yoggaṁ rāhasseyyakaṁ.",
  "tika-abh02t11:48_0": "536.Paṇihitoti suṭṭhu ṭhapito.",
  "tika-abh02t11:49_0": "537.Pariggahitaniyyānanti pariggahitaniyyānasabhāvaṁ, kāyādīsu suṭṭhu pavattiyā niyyānasabhāvayuttanti attho.",
  "tika-abh02t11:49_1": "Kāyādipariggahaṇaṁ ñāṇaṁ vā pariggaho, taṁ-sampayuttatāya pariggahitaṁ niyyānabhūtaṁ upaṭṭhānaṁ katvāti attho.",
  "tika-abh02t11:50_0": "542-543.Vikārappattiyāti cittassa vikārāpattibhāvenāti attho.",
  "tika-abh02t11:50_1": "Sabbasaṅgāhikavasenāti sattasaṅkhāragatasabbakodhasaṅgāhikavasena.",
  "tika-abh02t11:50_2": "Sabbasaṅgahaṇañca samucchedappahānassapi adhippetattā katanti veditabbaṁ.",
  "tika-abh02t11:51_0": "546.Idaṁsandhāyāti ‘‘dve dhammā’’ti sandhāya.",
  "tika-abh02t11:51_1": "Ekavacanena ‘‘thinamiddha’’nti uddisitvāpi niddese ‘‘santā’’ti vacanabhedo, bahuvacanaṁ katanti attho.",
  "tika-abh02t11:51_2": "Nirodhasantatāyāti vacanaṁ aṅgasantatāya, sabhāvasantatāya vā santatānivāraṇatthaṁ.",
  "tika-abh02t11:52_0": "550.",
  "tika-abh02t11:52_1": "Thinamiddhavikāravirahā tappaṭipakkhasaññā ālokasaññā nāma hoti.",
  "tika-abh02t11:52_2": "Teneva vuttaṁ ‘‘ayaṁ saññā ālokā hotī’’ti.",
  "tika-abh02t11:53_0": "553.",
  "tika-abh02t11:53_1": "‘‘Vantattā muttattā’’tiādīni, ‘‘ālokā hotī’’tiādīni ca ‘‘cattattātiādīnī’’ti vuttāni.",
  "tika-abh02t11:53_2": "Ādi-saddena vā dvinnampi niddesapadāni saṅgahetvā tattha yāni yesaṁ vevacanāni, tāneva sandhāya ‘‘aññamaññavevacanānī’’ti vuttanti daṭṭhabbaṁ.",
  "tika-abh02t11:53_3": "Paṭimuñcatoti etena sārambhaṁ abhibhavaṁ dasseti.",
  "tika-abh02t11:53_4": "Nirāvaraṇā hutvā ābhujati sampajānātīti nirāvaraṇābhogā, taṁsabhāvattā vivaṭā.",
  "tika-abh02t11:54_0": "556.",
  "tika-abh02t11:54_1": "‘‘Vikālo nu kho, na nu kho’’ti anicchayatāya katavatthujjhācāramūlako vippaṭisāro vatthujjhācāro kāraṇavohārena vuttoti daṭṭhabbo.",
  "tika-abh02t11:55_0": "562.Kilissantīti kilesentīti atthaṁ vadanti, sadarathabhāvena sayameva vā kilissanti.",
  "tika-abh02t11:55_1": "Na hi te uppajjamānā kilesarahitā uppajjantīti.",
  "tika-abh02t11:56_0": "564.Idheva ca vibhaṅge ‘‘upeto hotī’’tiādi tattha tattha vuttameva.",
  "tika-abh02t11:57_0": "588.Niddesavasenāti ‘‘tattha katamā upekkhā?",
  "tika-abh02t11:57_1": "Yā upekkhā’’tiādiniddesavasena.",
  "tika-abh02t11:57_2": "‘‘Imāya upekkhāya upeto hotī’’tiādi paṭiniddesavasenāti vadanti.",
  "tika-abh02t11:57_3": "‘‘Tattha katamā…pe… imāya upekkhāya upeto hotī’’ti etena puggalo niddiṭṭho hoti, ‘‘samupeto’’tiādinā paṭiniddiṭṭho.",
  "tika-abh02t11:57_4": "Yāva vā ‘‘samannāgato’’ti padaṁ, tāva niddiṭṭho, ‘‘tena vuccati upekkhako’’ti iminā paṭiniddiṭṭhoti tesaṁ vasena niddesapaṭiniddesā yojetabbā.",
  "tika-abh02t11:57_5": "Pakārenāti upekkhāya ‘‘upekkhanā’’tiādidhammappakārena ‘‘upeto samupeto’’tiādipuggalappakārena ca upekkhakasaddassa atthaṁ ṭhapento paṭṭhapenti.",
  "tika-abh02t11:57_6": "‘‘Upekkhā’’ti etassa atthassa ‘‘upekkhanā’’ti kāraṇaṁ. Upekkhanāvasena hi upekkhāti.",
  "tika-abh02t11:57_7": "Tathā ‘‘upeto samupeto’’ti etesaṁ ‘‘upāgato samupāgato’’ti kāraṇanti evaṁ dhammapuggalavasena tassa tassatthassa kāraṇaṁ dassentā vivaranti, ‘‘upekkhako’’ti imasseva vā atthassa ‘‘imāya upekkhāya upeto hotī’’tiādinā kāraṇaṁ dassentā.",
  "tika-abh02t11:57_8": "‘‘Upekkhanā ajjhupekkhanā samupeto’’tiādinā byañjanānaṁ vibhāgaṁ dassentā vibhajanti.",
  "tika-abh02t11:57_9": "Upekkhaka-saddantogadhāya vā upekkhāya tasseva ca upekkhaka-saddassa visuṁ atthavacanaṁ ‘‘yā upekkhā upekkhanā’’tiādinā, ‘‘imāya upekkhāya upeto hotī’’tiādinā ca byañjanavibhāgo.",
  "tika-abh02t11:57_10": "Sabbathā aññātatā nikujjhitabhāvo, kenaci pakārena viññātepi niravasesaparicchindanābhāvo gambhīrabhāvo.",
  "tika-abh02t11:58_0": "602.Uparibhūmippattiyāti idaṁ ‘‘rūpasaññānaṁ samatikkamā’’ti ettheva yojetabbaṁ.",
  "tika-abh02t11:58_1": "Viññāṇañcāyatanādīnipi vā ākāsānañcāyatanādīnaṁ uparibhūmiyoti sabbatthāpi na na yujjati.",
  "tika-abh02t11:59_0": "610.",
  "tika-abh02t11:59_1": "Viññāṇañcāyatananiddese ‘‘anantaṁ viññāṇanti taṁyeva ākāsaṁ viññāṇena phuṭaṁ manasi karoti anantaṁ pharati, tena vuccati anantaṁ viññāṇa’’nti ettha viññāṇenāti etaṁ upayogatthe karaṇavacanaṁ, taṁyeva ākāsaṁ phuṭaṁ viññāṇaṁ manasi karotīti kira aṭṭhakathāyaṁ vuttaṁ.",
  "tika-abh02t11:59_2": "Ayaṁ vā etassa attho – taṁyeva ākāsaṁ phuṭaṁ viññāṇaṁ viññāṇañcāyatanaviññāṇena manasi karotīti.",
  "tika-abh02t11:59_3": "Ayaṁ panattho yutto – taṁyeva ākāsaṁ viññāṇena phuṭaṁ tena gahitākāraṁ manasi karoti, evaṁ taṁ viññāṇaṁ anantaṁ pharatīti.",
  "tika-abh02t11:59_4": "Yañhi ākāsaṁ paṭhamāruppasamaṅgī viññāṇena anantaṁ pharati, taṁ pharaṇākārasahitameva viññāṇaṁ manasikaronto dutiyāruppasamaṅgī anantaṁ pharatīti vuccatīti.",
  "tika-abh02t11:60_0": "615.Taṁyeva viññāṇaṁ abhāvetīti yaṁ pubbe ‘‘anantaṁ viññāṇa’’nti manasi kataṁ, taṁyevāti attho.",
  "tika-abh02t11:60_1": "Tasseva hi ārammaṇabhūtaṁ paṭhamena viya rūpanimittaṁ tatiyenāruppena abhāvetīti.",
  "tika-abh02t11:61_0": "Niddesavaṇṇanā niṭṭhitā.",
  "tika-abh02t11:62_0": "Suttantabhājanīyavaṇṇanā niṭṭhitā.",
  "tika-abh02t11:63_0": "2. Abhidhammabhājanīyavaṇṇanā",
  "tika-abh02t11:64_0": "623.",
  "tika-abh02t11:64_1": "Abhidhammabhājanīye pañcakanayadassane ‘‘pañca jhānānī’’ti ca, ‘‘tattha katamaṁ paṭhamaṁ jhāna’’nti ca ādinā uddhaṭaṁ.",
  "tika-abh02t11:64_2": "Uddhaṭānaṁyeva catunnaṁ paṭhamatatiyacatutthapañcamajjhānānaṁ dassanato, dutiyasseva visesadassanato ca.",
  "tika-abh02t11:65_0": "Abhidhammabhājanīyavaṇṇanā niṭṭhitā.",
  "tika-abh02t11:66_0": "3. Pañhapucchakavaṇṇanā",
  "tika-abh02t11:67_0": "640.Lokuttarāpanetthāti etesu tīsujhānesu ‘‘lokuttarā siyā appamāṇārammaṇā’’ti evaṁ koṭṭhāsikā pana maggakāle, phalakāle vā lokuttarabhūtā evāti adhippāyo.",
  "tika-abh02t11:67_1": "Paricchinnākāsakasiṇālokakasiṇānāpānabrahmavihāracatutthāni sabbatthapādakacatutthe saṅgahitānīti daṭṭhabbāni.",
  "tika-abh02t11:68_0": "Buddhapaccekabuddhakhīṇāsavā maggaṁ bhāvayiṁsu, phalaṁ sacchikariṁsūti, bhāvessanti sacchikarissantīti ca heṭṭhimamaggaphalānaṁ vasena vuttanti veditabbaṁ.",
  "tika-abh02t11:68_1": "Kusalato terasasu hi catutthesu ayaṁ kathā pavattā, na ca kusalacatutthena arahattamaggaphalāni daṭṭhuṁ sakkoti.",
  "tika-abh02t11:69_0": "‘‘Kiriyato terasanna’’nti ettha lokuttaracatutthaṁ kiriyaṁ natthīti ‘‘dvādasanna’’nti vattabbaṁ, kusalato vā terasasu sekkhaphalacatutthaṁ antogadhaṁ katvā ‘‘kiriyato terasanna’’nti asekkhacatutthena saha vadatīti veditabbaṁ.",
  "tika-abh02t11:69_1": "Sabbatthapādakañcettha khīṇāsavānaṁ yāni abhiññādīni santi, tesaṁ sabbesaṁ pādakattā sabbatthapādakanti daṭṭhabbaṁ. Na hi tesaṁ vaṭṭaṁ atthīti.",
  "tika-abh02t11:69_2": "Paricchannākāsakasiṇacatutthādīni viya vā navattabbatāya sabbatthapādakasamānattā sabbatthapādakatā daṭṭhabbā.",
  "tika-abh02t11:70_0": "Manosaṅkhārā nāma saññāvedanā, cattāropi vā khandhā.",
  "tika-abh02t11:70_1": "Nimittaṁ ārabbhāti ettha ‘‘nimittaṁ nibbānañcā’’ti vattabbaṁ.",
  "tika-abh02t11:71_0": "‘‘Ajjhatto dhammo ajjhattassa dhammassa ārammaṇapaccayena paccayo’’ti (paṭṭhā.",
  "tika-abh02t11:71_1": "2.20.28) ettha ‘‘ajjhattā khandhā iddhividhañāṇassa pubbenivāsānussatiñāṇassa yathākammūpagañāṇassa anāgataṁsañāṇassa āvajjanāya ārammaṇapaccayena paccayo’’ti vuttattā na cetopariyañāṇaṁ viya yathākammūpagañāṇaṁ parasantānagatameva jānāti, sasantānagatampi pana apākaṭaṁ rūpaṁ dibbacakkhu viya apākaṭaṁ kammaṁ vibhāveti.",
  "tika-abh02t11:71_2": "Tenāha ‘‘attano kammajānanakāle’’ti.",
  "tika-abh02t11:72_0": "Pañhapucchakavaṇṇanā niṭṭhitā.",
  "tika-abh02t11:73_0": "Jhānavibhaṅgavaṇṇanā niṭṭhitā."
}