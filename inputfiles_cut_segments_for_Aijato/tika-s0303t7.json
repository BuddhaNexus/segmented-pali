{
  "tika-s0303t7:0_0": "8. Nāgasaṁyuttaṁ",
  "tika-s0303t7:1_0": "1. Suddhikasuttavaṇṇanā",
  "tika-s0303t7:2_0": "342.Aṇḍajāti aṇḍe jātā.",
  "tika-s0303t7:2_1": "Vatthikoseti vatthikosasaññite jarāyupuṭe jātā.",
  "tika-s0303t7:2_2": "Saṁsedeti saṁsinne kilinnaṭṭhāne uppannā.",
  "tika-s0303t7:2_3": "Upapatitvā viyāti kutocipi avapatitvā viya nibbattā.",
  "tika-s0303t7:2_4": "Puggalānanti tathā vinetabbapuggalānaṁ.",
  "tika-s0303t7:3_0": "Suddhikasuttavaṇṇanā niṭṭhitā.",
  "tika-s0303t7:4_0": "2-50. Paṇītatarasuttādivaṇṇanā",
  "tika-s0303t7:5_0": "343-391.Vissaṭṭhakāyāti ‘‘ye cammena vā rudhirena vā aṭṭhinā vā atthikā, te sabbaṁ gaṇhantū’’ti tattha nirapekkhacittatāya adhiṭṭhitasīlatāya pariccattasarīrā.",
  "tika-s0303t7:5_1": "Duvidhakārinoti ‘‘kālena kusalaṁ, kālena akusala’’nti evaṁ kusalākusalakārino.",
  "tika-s0303t7:5_2": "Saha byayati pavattatīti sahabyo, sahacāro.",
  "tika-s0303t7:5_3": "Tassa bhāvo sahabyatā, taṁ sahabyataṁ. Adanīyato annaṁ. Khādanīyato khajjaṁ. Pātabbato pānaṁ. Nivasanīyato vatthaṁ. Nivasitabbaṁ nivāsanaṁ. Parivaritabbaṁ pāvuraṇaṁ.",
  "tika-s0303t7:5_4": "Yānti tenāti yānaṁ, upāhanādiyānāni.",
  "tika-s0303t7:5_5": "Ādisaddena vayhasivikādīnaṁ saṅgaho.",
  "tika-s0303t7:5_6": "Chattampi parissayātapadukkhaparirakkhaṇena maggagamanasādhananti katvā ‘‘chattupāhana’’ntiādi vuttaṁ.",
  "tika-s0303t7:5_7": "Tena vuttaṁ ‘‘yaṁ kiñci gamanapaccaya’’nti.",
  "tika-s0303t7:5_8": "Patthanaṁ katvā…pe… tattha nibbattanti campeyyanāgarājā viyāti daṭṭhabbaṁ.",
  "tika-s0303t7:6_0": "Paṇītatarasuttādivaṇṇanā niṭṭhitā.",
  "tika-s0303t7:7_0": "Nāgasaṁyuttavaṇṇanā niṭṭhitā."
}