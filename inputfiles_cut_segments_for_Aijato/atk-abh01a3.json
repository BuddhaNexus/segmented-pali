{
  "atk-abh01a3:0_0": "Dukamātikāpadavaṇṇanā",
  "atk-abh01a3:1_0": "1-6.",
  "atk-abh01a3:1_1": "Dukamātikāyaṁ pana tikesu anāgatapadavaṇṇanaṁyeva karissāma.",
  "atk-abh01a3:1_2": "Hetugocchake tāva hetudhammāti mūlaṭṭhena hetusaṅkhātā dhammā.",
  "atk-abh01a3:1_3": "Hetū dhammātipi pāṭho.",
  "atk-abh01a3:1_4": "Nahetūti tesaṁyeva paṭikkhepavacanaṁ.",
  "atk-abh01a3:1_5": "Sampayogato pavattena saha hetunāti sahetukā.",
  "atk-abh01a3:1_6": "Tatheva pavatto natthi etesaṁ hetūti ahetukā.",
  "atk-abh01a3:1_7": "Ekuppādāditāya hetunā sampayuttāti hetusampayuttā.",
  "atk-abh01a3:1_8": "Hetunā vippayuttāti hetuvippayuttā.",
  "atk-abh01a3:1_9": "Imesaṁ dvinnampi dukānaṁ kiñcāpi atthato nānattaṁ natthi, desanāvilāsena pana tathā bujjhantānaṁ vā puggalānaṁ ajjhāsayavasena vuttā.",
  "atk-abh01a3:1_10": "Tato paraṁ paṭhamadukaṁ dutiyatatiyehi saddhiṁ yojetvā tesaṁ ‘hetū na hetū’tiādīnaṁ padānaṁ vasena yathāsambhavato aparepi tayo dukā vuttā.",
  "atk-abh01a3:1_11": "Tattha yatheva ‘hetū ceva dhammā sahetukā cā’ti etaṁ sambhavati, tathā ‘hetū ceva dhammā ahetukā cā’ti idampi.",
  "atk-abh01a3:1_12": "Yathā ca ‘sahetukā ceva dhammā na ca hetū’ti etaṁ sambhavati, tathā ‘ahetukā ceva dhammā na ca hetū’ti idampi.",
  "atk-abh01a3:1_13": "Hetusampayuttadukena saddhiṁ yojanāyapi eseva nayo.",
  "atk-abh01a3:2_0": "Tatra yadetaṁ ‘na hetū dhammā sahetukāpi ahetukāpī’ti siddhe, ‘na hetū kho pana dhammā’ti atirittaṁ ‘kho panā’ti padaṁ vuttaṁ, tassa vasena ayaṁ atirekattho saṅgahitoti veditabbo. Kathaṁ?",
  "atk-abh01a3:2_1": "Na kevalaṁ ‘na hetu dhammā atha kho aññepi na ca sahetukāpi ahetukāpi icceva, atha kho aññathāpīti.",
  "atk-abh01a3:2_2": "Idaṁ vuttaṁ hoti –",
  "atk-abh01a3:2_3": "yatheva hi ‘na hetū dhammā sahetukāpi ahetukāpi’, evaṁ ‘hetū dhammā sahetukāpi ahetukāpi’.",
  "atk-abh01a3:2_4": "Yathā ca ‘na hetū dhammā sahetukāpi ahetukāpi’, evaṁ ‘na hetū dhammā hetusampayuttāpi hetuvippayuttāpī’ti.",
  "atk-abh01a3:3_0": "7-13.Cūḷantaradukesu attano nipphādakena saha paccayenāti sappaccayā.",
  "atk-abh01a3:3_1": "Natthi etesaṁ uppāde vā ṭhitiyaṁ vā paccayoti appaccayā.",
  "atk-abh01a3:3_2": "Paccayehi samāgantvā katāti saṅkhatā.",
  "atk-abh01a3:3_3": "Na saṅkhatāti asaṅkhatā.",
  "atk-abh01a3:3_4": "Avinibbhogavasena rūpaṁ etesaṁ atthīti rūpino.",
  "atk-abh01a3:3_5": "Tathāvidhaṁ natthi etesaṁ rūpanti arūpino.",
  "atk-abh01a3:3_6": "Ruppanalakkhaṇaṁ vā rūpaṁ;",
  "atk-abh01a3:3_7": "taṁ etesaṁ atthīti rūpino.",
  "atk-abh01a3:3_8": "Na rūpino arūpino.",
  "atk-abh01a3:3_9": "Lokiyā dhammāti loko vuccati lujjanapalujjanaṭṭhena vaṭṭaṁ;",
  "atk-abh01a3:3_10": "tasmiṁ pariyāpannabhāvena loke niyuttāti lokiyā.",
  "atk-abh01a3:3_11": "Tato uttiṇṇāti uttarā;",
  "atk-abh01a3:3_12": "loke apariyāpannabhāvena lokato uttarāti lokuttarā.",
  "atk-abh01a3:3_13": "Kenaci viññeyyāti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā.",
  "atk-abh01a3:3_14": "Kenaci na viññeyyāti teneva cakkhuviññāṇena vā sotaviññāṇena vā na vijānitabbā.",
  "atk-abh01a3:3_15": "Evaṁ sante dvinnampi padānaṁ atthanānattato duko hoti.",
  "atk-abh01a3:4_0": "14-19.Āsavagocchake āsavantīti āsavā.",
  "atk-abh01a3:4_1": "Cakkhutopi…pe…",
  "atk-abh01a3:4_2": "manatopi sandanti pavattantīti vuttaṁ hoti.",
  "atk-abh01a3:4_3": "Dhammato yāva gotrabhuṁ, okāsato yāva bhavaggaṁ savantīti vā āsavā.",
  "atk-abh01a3:4_4": "Ete dhamme etañca okāsaṁ antokaritvā pavattantīti attho.",
  "atk-abh01a3:4_5": "Antokaraṇattho hi ayaṁ ‘ā’kāro.",
  "atk-abh01a3:4_6": "Cirapārivāsiyaṭṭhena madirādayo āsavā.",
  "atk-abh01a3:4_7": "Āsavā viyātipi āsavā.",
  "atk-abh01a3:4_8": "Lokasmiñhi cirapārivāsikā madirādayo āsavāti vuccanti.",
  "atk-abh01a3:4_9": "Yadi ca cirapārivāsiyaṭṭhena āsavā, eteyeva bhavitumarahanti.",
  "atk-abh01a3:4_10": "Vuttañhetaṁ –",
  "atk-abh01a3:4_11": "‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61).",
  "atk-abh01a3:4_12": "Āyataṁ vā saṁsāradukkhaṁ savanti pasavantītipi āsavā.",
  "atk-abh01a3:4_13": "Tato aññe no āsavā nāma.",
  "atk-abh01a3:4_14": "Attānaṁ ārammaṇaṁ katvā pavattehi saha āsavehīti sāsavā.",
  "atk-abh01a3:4_15": "Evaṁ pavattamānā natthi etesaṁ āsavāti anāsavā.",
  "atk-abh01a3:4_16": "Sesaṁ hetugocchake vuttanayena veditabbaṁ.",
  "atk-abh01a3:4_17": "Ayaṁ pana viseso –",
  "atk-abh01a3:4_18": "yathā tattha ‘na hetū kho pana dhammā sahetukāpi ahetukāpīti ayaṁ osānaduko paṭhamadukassa dutiyapadaṁ ādimhi ṭhapetvā vutto, evaṁ idha ‘no āsavā kho pana dhammā sāsavāpi anāsavāpī’ti na vutto.",
  "atk-abh01a3:4_19": "Kiñcāpi na vutto, atha kho ayañca añño ca bhedo tattha vuttanayeneva veditabbo.",
  "atk-abh01a3:5_0": "20-25.Saṁyojanagocchake yassa saṁvijjanti, taṁ puggalaṁ vaṭṭasmiṁ saṁyojenti bandhantīti saṁyojanā.",
  "atk-abh01a3:5_1": "Tato aññe no saṁyojanā nāma.",
  "atk-abh01a3:5_2": "Ārammaṇabhāvaṁ upagantvā saṁyojanasambandhane saṁyojanānaṁ hitāti saṁyojaniyā.",
  "atk-abh01a3:5_3": "Saṁyojanassa ārammaṇapaccayabhūtānaṁ etaṁ adhivacanaṁ.",
  "atk-abh01a3:5_4": "Na saṁyojaniyā asaṁyojaniyā.",
  "atk-abh01a3:5_5": "Sesaṁ hetugocchake vuttanayeneva yojetabbaṁ.",
  "atk-abh01a3:6_0": "26-31.Ganthagocchake yassa saṁvijjanti taṁ cutipaṭisandhivasena vaṭṭasmiṁ ganthenti ghaṭentīti ganthā.",
  "atk-abh01a3:6_1": "Tato aññe no ganthā.",
  "atk-abh01a3:6_2": "Ārammaṇakaraṇavasena ganthehi ganthitabbāti ganthaniyā.",
  "atk-abh01a3:6_3": "Sesaṁ hetugocchake vuttanayeneva yojetabbaṁ.",
  "atk-abh01a3:6_4": "Yathā ca idha, evaṁ ito paresupi vuttāvasesaṁ tattha tattha vuttanayeneva veditabbaṁ.",
  "atk-abh01a3:7_0": "32-37.Oghagocchake yassa saṁvijjanti taṁ vaṭṭasmiṁyeva ohananti osīdāpentīti oghā.",
  "atk-abh01a3:7_1": "Ārammaṇaṁ katvā atikkamanīyato oghehi atikkamitabbāti oghaniyā.",
  "atk-abh01a3:7_2": "Oghānaṁ ārammaṇadhammā eva veditabbā.",
  "atk-abh01a3:8_0": "38-43.Yogagocchake vaṭṭasmiṁ yojentīti yogā. Yoganiyā oghaniyā viya veditabbā.",
  "atk-abh01a3:9_0": "44-49.Nīvaraṇagocchake cittaṁ nīvaranti pariyonandhantīti nīvaraṇā.",
  "atk-abh01a3:9_1": "Nīvaraṇiyā saṁyojaniyā viya veditabbā.",
  "atk-abh01a3:10_0": "50-54.Parāmāsagocchake dhammānaṁ yathābhūtaṁ aniccādiākāraṁ atikkamitvā ‘nicca’nti ādivasena pavattamānā parato āmasantīti parāmāsā.",
  "atk-abh01a3:10_1": "Parāmāsehi ārammaṇakaraṇavasena parāmaṭṭhattā parāmaṭṭhā.",
  "atk-abh01a3:11_0": "55-68.Mahantaradukesu ārammaṇaṁ aggahetvā appavattito saha ārammaṇenāti sārammaṇā.",
  "atk-abh01a3:11_1": "Natthi etesaṁ ārammaṇanti anārammaṇā.",
  "atk-abh01a3:11_2": "Cintanaṭṭhena cittā, vicittaṭṭhena vā cittā.",
  "atk-abh01a3:11_3": "Avippayogavasena cetasi niyuttāti cetasikā.",
  "atk-abh01a3:11_4": "Nirantarabhāvūpagamanatāya, uppādato yāva bhaṅgā, cittena saṁsaṭṭhāti cittasaṁsaṭṭhā.",
  "atk-abh01a3:11_5": "Ekato vattamānāpi nirantarabhāvaṁ anupagamanatāya cittena visaṁsaṭṭhāti cittavisaṁsaṭṭhā.",
  "atk-abh01a3:11_6": "Samuṭṭhahanti etenāti samuṭṭhānaṁ.",
  "atk-abh01a3:11_7": "Cittaṁ samuṭṭhānaṁ etesanti cittasamuṭṭhānā.",
  "atk-abh01a3:11_8": "Saha bhavantīti sahabhuno.",
  "atk-abh01a3:11_9": "Cittena sahabhuno cittasahabhuno.",
  "atk-abh01a3:11_10": "Anuparivattantīti anuparivattino.",
  "atk-abh01a3:11_11": "Kiṁ anuparivattanti? Cittaṁ.",
  "atk-abh01a3:11_12": "Cittassa anuparivattino cittānuparivattino.",
  "atk-abh01a3:11_13": "Cittasaṁsaṭṭhā ca te cittasamuṭṭhānā cāti cittasaṁsaṭṭhasamuṭṭhānā.",
  "atk-abh01a3:11_14": "Cittasaṁsaṭṭhā ca te cittasamuṭṭhānā ca cittasahabhuno eva cāti cittasaṁsaṭṭhasamuṭṭhānasahabhuno.",
  "atk-abh01a3:11_15": "Cittasaṁsaṭṭhā ca te cittasamuṭṭhānā ca cittānuparivattino eva cāti cittasaṁsaṭṭhasamuṭṭhānānuparivattino.",
  "atk-abh01a3:11_16": "Sesāni sabbapadāni vuttapadānaṁ paṭikkhepavasena veditabbāni.",
  "atk-abh01a3:11_17": "Ajjhattajjhattaṁ sandhāya ajjhattattike vuttavasena ajjhattāva ajjhattikā.",
  "atk-abh01a3:11_18": "Tato bahibhūtāti bāhirā.",
  "atk-abh01a3:11_19": "Upādiyanteva bhūtāni, na bhūtāni viya upādiyantīti upādā.",
  "atk-abh01a3:11_20": "Na upādiyantevāti noupādā.",
  "atk-abh01a3:12_0": "69-74.Upādānagocchake bhusaṁ ādiyantīti upādānā; daḷhaggāhaṁ gaṇhantīti attho. Tato aññe noupādānā.",
  "atk-abh01a3:13_0": "75-82.Kilesagocchake saṁkiliṭṭhattike vuttanayeneva attho veditabbo.",
  "atk-abh01a3:14_0": "83-100.Piṭṭhidukesu kāme avacarantīti kāmāvacarā rūpe avacarantīti rūpāvacarā.",
  "atk-abh01a3:14_1": "Arūpe avacarantīti arūpāvacarā.",
  "atk-abh01a3:14_2": "Ayamettha saṅkhepo.",
  "atk-abh01a3:14_3": "Vitthāro pana parato āvi bhavissati.",
  "atk-abh01a3:14_4": "Tebhūmakavaṭṭe pariyāpannā antogadhāti pariyāpannā.",
  "atk-abh01a3:14_5": "Tasmiṁ na pariyāpannāti apariyāpannā.",
  "atk-abh01a3:14_6": "Vaṭṭamūlaṁ chindantā nibbānaṁ ārammaṇaṁ katvā vaṭṭato niyyantīti niyyānikā.",
  "atk-abh01a3:14_7": "Iminā lakkhaṇena na niyyantīti aniyyānikā.",
  "atk-abh01a3:14_8": "Cutiyā vā attano vā pavattiyā anantaraṁ phaladāne niyatattā niyatā.",
  "atk-abh01a3:14_9": "Tathā aniyatattā aniyatā.",
  "atk-abh01a3:14_10": "Aññe dhamme uttaranti pajahantīti uttarā.",
  "atk-abh01a3:14_11": "Attānaṁ uttarituṁ samatthehi saha uttarehīti sauttarā.",
  "atk-abh01a3:14_12": "Natthi etesaṁ uttarāti anuttarā.",
  "atk-abh01a3:14_13": "Raṇanti etehīti raṇā;",
  "atk-abh01a3:14_14": "yehi abhibhūtā sattā nānappakārena kandanti paridevanti, tesaṁ rāgādīnaṁ etaṁ adhivacanaṁ.",
  "atk-abh01a3:14_15": "Sampayogavasena pahānekaṭṭhatāvasena ca saha raṇehīti saraṇā.",
  "atk-abh01a3:14_16": "Tenākārena natthi etesaṁ raṇāti araṇā.",
  "atk-abh01a3:15_0": "Suttantikadukamātikāpadavaṇṇanā",
  "atk-abh01a3:16_0": "101-108.",
  "atk-abh01a3:16_1": "Suttantikadukesu sampayogavasena vijjaṁ bhajantīti vijjābhāgino;",
  "atk-abh01a3:16_2": "vijjābhāge vijjākoṭṭhāse vattantītipi vijjābhāgino.",
  "atk-abh01a3:16_3": "Tattha vipassanāñāṇaṁ, manomayiddhi, cha abhiññāti aṭṭha vijjā.",
  "atk-abh01a3:16_4": "Purimena atthena tāhi sampayuttadhammāpi vijjābhāgino.",
  "atk-abh01a3:16_5": "Pacchimena atthena tāsu yā kāci ekā vijjā vijjā.",
  "atk-abh01a3:16_6": "Sesā vijjābhāginoti.",
  "atk-abh01a3:16_7": "Evaṁ vijjāpi vijjāya sampayuttadhammāpi vijjābhāginotveva veditabbā.",
  "atk-abh01a3:16_8": "Idha pana sampayuttadhammāva adhippetā.",
  "atk-abh01a3:16_9": "Sampayogavaseneva avijjaṁ bhajantīti avijjābhāgino.",
  "atk-abh01a3:16_10": "Avijjābhāge avijjākoṭṭhāse vattantītipi avijjābhāgino.",
  "atk-abh01a3:16_11": "Tattha dukkhapaṭicchādakaṁ tamo samudayādipaṭicchādakanti catasso avijjā.",
  "atk-abh01a3:16_12": "Purimanayeneva tāhi sampayuttadhammāpi avijjābhāgino.",
  "atk-abh01a3:16_13": "Tāsu yā kāci ekā avijjā avijjā.",
  "atk-abh01a3:16_14": "Sesā avijjābhāginoti.",
  "atk-abh01a3:16_15": "Evaṁ avijjāpi avijjāya sampayuttadhammāpi avijjābhāginotveva veditabbā.",
  "atk-abh01a3:16_16": "Idha pana sampayuttadhammāva adhippetā.",
  "atk-abh01a3:17_0": "Puna anajjhottharaṇabhāvena kilesandhakāraṁ viddhaṁsetuṁ asamatthatāya vijju upamā etesanti vijjūpamā.",
  "atk-abh01a3:17_1": "Nissesaṁ viddhaṁsanasamatthatāya vajiraṁ upamā etesanti vajirūpamā.",
  "atk-abh01a3:17_2": "Bālesu ṭhitattā yattha ṭhitā tadupacārena bālā.",
  "atk-abh01a3:17_3": "Paṇḍitesu ṭhitattā paṇḍitā.",
  "atk-abh01a3:17_4": "Bālakarattā vā bālā, paṇḍitakarattā paṇḍitā.",
  "atk-abh01a3:17_5": "Kaṇhāti kāḷakā, cittassa apabhassarabhāvakaraṇā.",
  "atk-abh01a3:17_6": "Sukkāti odātā , cittassa pabhassarabhāvakaraṇā.",
  "atk-abh01a3:17_7": "Kaṇhābhijātihetuto vā kaṇhā;",
  "atk-abh01a3:17_8": "sukkābhijātihetuto sukkā.",
  "atk-abh01a3:17_9": "Idha ceva samparāye ca tapentīti tapanīyā.",
  "atk-abh01a3:17_10": "Na tapanīyā atapanīyā.",
  "atk-abh01a3:18_0": "Adhivacanadukādayo tayo atthato ninnānākaraṇā;",
  "atk-abh01a3:18_1": "byañjanamevettha nānaṁ.",
  "atk-abh01a3:18_2": "Sirivaḍḍhako dhanavaḍḍhakoti ādayo hi vacanamattameva adhikāraṁ katvā pavattā adhivacanā nāma.",
  "atk-abh01a3:18_3": "Adhivacanānaṁ pathā adhivacanapathā.",
  "atk-abh01a3:18_4": "‘‘Abhisaṅkharontīti kho, bhikkhave, tasmā saṅkhārā’’ti (saṁ. ni.",
  "atk-abh01a3:18_5": "3.79) evaṁ niddhāretvā sahetukaṁ katvā vuccamānā abhilāpā nirutti nāma.",
  "atk-abh01a3:18_6": "Niruttīnaṁ pathā niruttipathā.",
  "atk-abh01a3:18_7": "Takko vitakko saṅkappoti (dha. sa.",
  "atk-abh01a3:18_8": "7) evaṁ tena tena pakārena ñāpanato paññatti nāma.",
  "atk-abh01a3:18_9": "Paññattīnaṁ pathā paññattipathā.",
  "atk-abh01a3:18_10": "Ettha ca ekaṁ dukaṁ vatvāpi itaresaṁ vacane payojanaṁ hetugocchake vuttanayeneva veditabbaṁ.",
  "atk-abh01a3:19_0": "109-118.Nāmarūpaduke nāmakaraṇaṭṭhena namanaṭṭhena nāmanaṭṭhena ca nāmaṁ.",
  "atk-abh01a3:19_1": "Ruppanaṭṭhena rūpaṁ.",
  "atk-abh01a3:19_2": "Ayamettha saṅkhepo.",
  "atk-abh01a3:19_3": "Vitthāro pana nikkhepakaṇḍe āvi bhavissati.",
  "atk-abh01a3:19_4": "Avijjāti dukkhādīsu aññāṇaṁ.",
  "atk-abh01a3:19_5": "Bhavataṇhāti bhavapatthanā.",
  "atk-abh01a3:19_6": "Bhavadiṭṭhīti bhavo vuccati sassataṁ;",
  "atk-abh01a3:19_7": "sassatavasena uppajjanadiṭṭhi.",
  "atk-abh01a3:19_8": "Vibhavadiṭṭhīti vibhavo vuccati ucchedaṁ;",
  "atk-abh01a3:19_9": "ucchedavasena uppajjanadiṭṭhi.",
  "atk-abh01a3:19_10": "Sassato attā ca loko cāti pavattā diṭṭhi sassatadiṭṭhi.",
  "atk-abh01a3:19_11": "Ucchijjissatīti pavattā diṭṭhi ucchedadiṭṭhi.",
  "atk-abh01a3:19_12": "Antavāti pavattā diṭṭhi antavādiṭṭhi.",
  "atk-abh01a3:19_13": "Anantavāti pavattā diṭṭhi anantavādiṭṭhi.",
  "atk-abh01a3:19_14": "Pubbantaṁ anugatā diṭṭhi pubbantānudiṭṭhi.",
  "atk-abh01a3:19_15": "Aparantaṁ anugatā diṭṭhi aparantānudiṭṭhi.",
  "atk-abh01a3:19_16": "Ahirikanti yaṁ na hiriyati hiriyitabbenāti (dha. sa.",
  "atk-abh01a3:19_17": "387) evaṁ vitthāritā nillajjatā.",
  "atk-abh01a3:19_18": "Anottappanti yaṁ na ottappati ottappitabbenāti evaṁ vitthārito abhāyanakaākāro.",
  "atk-abh01a3:19_19": "Hiriyanā hirī, ottappanā ottappaṁ.",
  "atk-abh01a3:19_20": "Dovacassatādīsu dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti dubbaco.",
  "atk-abh01a3:19_21": "Tassa kammaṁ dovacassaṁ.",
  "atk-abh01a3:19_22": "Tassa bhāvo dovacassatā.",
  "atk-abh01a3:19_23": "Pāpā assaddhādayo puggalā etassa mittāti pāpamitto;",
  "atk-abh01a3:19_24": "tassa bhāvo pāpamittatā.",
  "atk-abh01a3:19_25": "Sovacassatā ca kalyāṇamittatā ca vuttapaṭipakkhanayena veditabbā.",
  "atk-abh01a3:20_0": "119-123.",
  "atk-abh01a3:20_1": "‘Pañcapi āpattikkhandhā āpattiyo, sattapi āpattikkhandhā āpattiyo’ti (dha. sa.",
  "atk-abh01a3:20_2": "1336) evaṁ vuttāsu āpattīsu kusalabhāvo āpattikusalatā.",
  "atk-abh01a3:20_3": "Tāhi āpattīhi vuṭṭhāne kusalabhāvo āpattivuṭṭhānakusalatā.",
  "atk-abh01a3:20_4": "Samāpattīsu kusalabhāvo samāpattikusalatā.",
  "atk-abh01a3:20_5": "Samāpattīnaṁ appanāparicchedapaññāyetaṁ adhivacanaṁ.",
  "atk-abh01a3:20_6": "Samāpattīhi vuṭṭhāne kusalabhāvo samāpattivuṭṭhānakusalatā.",
  "atk-abh01a3:20_7": "Aṭṭhārasasu dhātūsu kusalabhāvo dhātukusalatā.",
  "atk-abh01a3:20_8": "Tāsaṁyeva dhātūnaṁ manasikāre kusalabhāvo manasikārakusalatā.",
  "atk-abh01a3:20_9": "Cakkhāyatanādīsu kusalabhāvo āyatanakusalatā.",
  "atk-abh01a3:20_10": "Dvādasaṅge paṭiccasamuppāde kusalabhāvo paṭiccasamuppādakusalatā.",
  "atk-abh01a3:20_11": "Tasmiṁ tasmiṁ ṭhāne kusalabhāvo ṭhānakusalatā.",
  "atk-abh01a3:20_12": "Ṭhānanti kāraṇaṁ vuccati.",
  "atk-abh01a3:20_13": "Tasmiñhi tadāyattavuttitāya phalaṁ tiṭṭhati nāma, tasmā ṭhānanti vuttaṁ.",
  "atk-abh01a3:20_14": "Aṭṭhāne kusalabhāvo aṭṭhānakusalatā.",
  "atk-abh01a3:21_0": "124-134.",
  "atk-abh01a3:21_1": "Ujubhāvo ajjavo.",
  "atk-abh01a3:21_2": "Mudubhāvo maddavo.",
  "atk-abh01a3:21_3": "Adhivāsanasaṅkhāto khamanabhāvo khanti.",
  "atk-abh01a3:21_4": "Suratassa bhāvo soraccaṁ.",
  "atk-abh01a3:21_5": "Sammodakamudubhāvasaṅkhāto sakhilabhāvo sākhalyaṁ.",
  "atk-abh01a3:21_6": "Yathā parehi saddhiṁ attano chiddaṁ na hoti evaṁ dhammāmisehi paṭisantharaṇaṁ paṭisanthāro.",
  "atk-abh01a3:21_7": "Indriyasaṁvarabhedasaṅkhāto manacchaṭṭhesu indriyesu aguttadvārabhāvo indriyesu aguttadvāratā.",
  "atk-abh01a3:21_8": "Paṭiggahaṇaparibhogavasena bhojane mattaṁ ajānanabhāvo bhojane amattaññutā.",
  "atk-abh01a3:21_9": "Anantaraduko vuttapaṭipakkhanayena veditabbo.",
  "atk-abh01a3:21_10": "Sativippavāsasaṅkhāto muṭṭhassatibhāvo muṭṭhassaccaṁ.",
  "atk-abh01a3:21_11": "Asampajānabhāvo asampajaññaṁ.",
  "atk-abh01a3:21_12": "Saratīti sati.",
  "atk-abh01a3:21_13": "Sampajānātīti sampajaññaṁ.",
  "atk-abh01a3:21_14": "Appaṭisaṅkhāne akampanaṭṭhena paṭisaṅkhānasaṅkhātaṁ balaṁ paṭisaṅkhānabalaṁ.",
  "atk-abh01a3:21_15": "Vīriyasīsena satta bojjhaṅge bhāventassa uppannaṁ balaṁ bhāvanābalaṁ.",
  "atk-abh01a3:21_16": "Paccanīkadhamme sametīti samatho.",
  "atk-abh01a3:21_17": "Aniccādivasena vividhena ākārena passatīti vipassanā.",
  "atk-abh01a3:21_18": "Samathova taṁ ākāraṁ gahetvā puna pavattetabbassa samathassa nimittavasena samathanimittaṁ.",
  "atk-abh01a3:21_19": "Paggāhanimittepi eseva nayo.",
  "atk-abh01a3:21_20": "Sampayuttadhamme paggaṇhātīti paggāho.",
  "atk-abh01a3:21_21": "Na vikkhipatīti avikkhepo.",
  "atk-abh01a3:22_0": "135-142.",
  "atk-abh01a3:22_1": "Sīlavināsikā asaṁvarasaṅkhātā sīlassa vipatti sīlavipatti.",
  "atk-abh01a3:22_2": "Sammādiṭṭhivināsikā micchādiṭṭhisaṅkhātā diṭṭhiyā vipatti diṭṭhivipatti.",
  "atk-abh01a3:22_3": "Soraccameva sīlassa sampādanato sīlaparipūraṇato sīlassa sampadāti sīlasampadā.",
  "atk-abh01a3:22_4": "Diṭṭhipāripūribhūtaṁ ñāṇaṁ diṭṭhiyā sampadāti diṭṭhisampadā.",
  "atk-abh01a3:22_5": "Visuddhibhāvaṁ sampattā sīlasaṅkhātā sīlassa visuddhi, sīlavisuddhi.",
  "atk-abh01a3:22_6": "Nibbānasaṅkhātaṁ visuddhiṁ pāpetuṁ samatthā, dassanasaṅkhātā, diṭṭhiyā visuddhi diṭṭhivisuddhi.",
  "atk-abh01a3:22_7": "Diṭṭhivisuddhi kho pana yathādiṭṭhissa ca padhānanti kammassakataññāṇādisaṅkhātā diṭṭhivisuddhi ceva yathādiṭṭhissa ca anurūpadiṭṭhissa kalyāṇadiṭṭhissa taṁsampayuttameva padhānaṁ.",
  "atk-abh01a3:22_8": "Saṁvegoti jātiādīni paṭicca uppannabhayasaṅkhātaṁ saṁvijjanaṁ.",
  "atk-abh01a3:22_9": "Saṁvejaniyaṭṭhānanti saṁvegajanakaṁ jātiādikāraṇaṁ.",
  "atk-abh01a3:22_10": "Saṁviggassa ca yonisopadhānanti evaṁ saṁvegajātassa upāyapadhānaṁ.",
  "atk-abh01a3:22_11": "Asantuṭṭhitā ca kusalesu dhammesūti kusaladhammapūraṇe asantuṭṭhibhāvo.",
  "atk-abh01a3:22_12": "Appaṭivānitā ca padhānasminti arahattaṁ apatvā padhānasmiṁ anivattanatā anosakkanatā.",
  "atk-abh01a3:22_13": "Vijānanato vijjā.",
  "atk-abh01a3:22_14": "Vimuccanato vimutti.",
  "atk-abh01a3:22_15": "Khaye ñāṇanti kilesakkhayakare ariyamagge ñāṇaṁ.",
  "atk-abh01a3:22_16": "Anuppāde ñāṇanti paṭisandhivasena anuppādabhūte taṁtaṁmaggavajjhakilesānaṁ anuppādapariyosāne uppanne ariyaphale ñāṇaṁ.",
  "atk-abh01a3:22_17": "Ayaṁ mātikāya anupubbapadavaṇṇanā.",
  "atk-abh01a3:23_0": "Dukamātikāpadavaṇṇanā niṭṭhitā."
}