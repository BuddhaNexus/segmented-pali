{
  "anya-e0703n60:0_0": "Ekasaṭṭhima pariccheda",
  "anya-e0703n60:1_0": "Saṅkhatthalipurābhigamano",
  "anya-e0703n60:2_0": "1.",
  "anya-e0703n60:3_0": " Sutvā dve bhātaro aññe, jeṭṭhasso paratiṁsadā;",
  "anya-e0703n60:4_0": "Khippaṁ saraṭṭhā āgamma, kāresuṁ antimaṁ vidhiṁ.",
  "anya-e0703n60:5_0": "2.",
  "anya-e0703n60:6_0": " Atha kittisirimegho, raṭṭhaṁ jeṭṭhassa bhātuno;",
  "anya-e0703n60:7_0": "Attādhīnaṁ karitvāna, āmantiya kaṇiṭṭhakaṁ.",
  "anya-e0703n60:8_0": "3.",
  "anya-e0703n60:9_0": " Datvā raṭṭhadvayaṁ aññaṁ, vatthuṁ tattheva ādisi;",
  "anya-e0703n60:10_0": "So’pi jeṭṭhassa bhātussa, vacanaṁ sampaṭicchiya.",
  "anya-e0703n60:11_0": "4.",
  "anya-e0703n60:12_0": " Samādāya kumārañca, deviñca ratanāvaliṁ;",
  "anya-e0703n60:13_0": "Dhītaro dve ca gantāna, mahā nāmahulaṁ puraṁ.",
  "anya-e0703n60:14_0": "5.",
  "anya-e0703n60:15_0": " Samaggā nivasaṁ tattha, kumārassa sikhāmahaṁ;",
  "anya-e0703n60:16_0": "Kāretvā parihārena, vaḍḍhesi mahatā sadā.",
  "anya-e0703n60:17_0": "6.",
  "anya-e0703n60:18_0": " Tato so deviyā jeṭṭhaṁ-dhītaraṁ mittanāmikaṁ;",
  "anya-e0703n60:19_0": "Dātukāmo saputtassa, sahāmaccehi mantayi.",
  "anya-e0703n60:20_0": "7.",
  "anya-e0703n60:21_0": " Kāliṅganvayasambhūtā, pāyenakhalu bhūmipā;",
  "anya-e0703n60:22_0": "Sāmibhāvaṁ gatā asmiṁ, laṅkādīpamhī bhūyaso.",
  "anya-e0703n60:23_0": "8.",
  "anya-e0703n60:24_0": " Kāliṅgagotta sambhūta, gajabāhussa dātave;",
  "anya-e0703n60:25_0": "Gūḷarūpena devī’yaṁ, yadi peseyya dhītaraṁ.",
  "anya-e0703n60:26_0": "9.",
  "anya-e0703n60:27_0": " Bhiyyo vivāhasambaddho, balavā so bhavissati;",
  "anya-e0703n60:28_0": "Mayhaṁ eso nirālambo, putto hehīti sabbathā.",
  "anya-e0703n60:29_0": "10.",
  "anya-e0703n60:30_0": " Tasmā me sunūno esā, dātuṁ yuttā kumārikā;",
  "anya-e0703n60:31_0": "Evaṁ sati vatamhākaṁ, vaḍḍhiye’va siyā ‘‘iti’’.",
  "anya-e0703n60:32_0": "11.",
  "anya-e0703n60:33_0": " Devīpi sutvā taṁ sabba-mādiccanvaya maṇḍanā;",
  "anya-e0703n60:34_0": "Sabbathā tamanicchanti, idamāha mahīpatiṁ.",
  "anya-e0703n60:35_0": "12.",
  "anya-e0703n60:36_0": " Ghātetvā sakale yakkhe, kumāro vijayavhayo;",
  "anya-e0703n60:37_0": "Laṁkādīpamimaṁ’kāsi, manussāvāsakaṁ sadā.",
  "anya-e0703n60:38_0": "13.",
  "anya-e0703n60:39_0": " Tato pabhuti amhākaṁ, ghaṭesuṁ vijayanvayaṁ;",
  "anya-e0703n60:40_0": "Kāliṅgavaṁsajeheva, sambandhaṁ katva pubbakaṁ.",
  "anya-e0703n60:41_0": "14.",
  "anya-e0703n60:42_0": " Aññabhūpāla sambandho, sutapubbo pinatthino;",
  "anya-e0703n60:43_0": "Somavaṁsa samumbhūte, ṭhapetvā dharaṇissare.",
  "anya-e0703n60:44_0": "15.",
  "anya-e0703n60:45_0": " Tuyhaṁ jātoti amhākaṁ, sambandho so kathaṁ siyā;",
  "anya-e0703n60:46_0": "Ariyanvaya sambhūta, kumārena sahāmunā.",
  "anya-e0703n60:47_0": "16.",
  "anya-e0703n60:48_0": " Evaṁ so deviyā tāya, nekaso vārayantiyā;",
  "anya-e0703n60:49_0": "Pasayhasaka putthassa, taṁ kumārimadāpayi.",
  "anya-e0703n60:50_0": "17.",
  "anya-e0703n60:51_0": " So anekaguṇodāra- bhariyānugato tato;",
  "anya-e0703n60:52_0": "Rañjayanto jane sabbe, janakasantike vasi.",
  "anya-e0703n60:53_0": "18.",
  "anya-e0703n60:54_0": " Ekavīsatiṁ vassāni, rajjaṁ vikkama bāhuso;",
  "anya-e0703n60:55_0": "Anubhotvā yathākammaṁ, kāyabhedā gato paraṁ.",
  "anya-e0703n60:56_0": "19.",
  "anya-e0703n60:57_0": " Tato gajabhujo ṭhitaṁ, sampannabalavāhanaṁ;",
  "anya-e0703n60:58_0": "Rajjaṁ hatthagataṁ katvā, pulattinagare vasī.",
  "anya-e0703n60:59_0": "20.",
  "anya-e0703n60:60_0": " Tato kittisirīmegha, sirīvallabha bhūmipā;",
  "anya-e0703n60:61_0": "Vuttanta metaṁ viññāya, evaṁ samanucintayuṁ.",
  "anya-e0703n60:62_0": "21.",
  "anya-e0703n60:63_0": " Tassa vikkama bāhussa, vuddhabhāvena nekadhā;",
  "anya-e0703n60:64_0": "Mūlarajjādhipaccaṁ taṁ, ammaṁ nindākaraṁ na hi.",
  "anya-e0703n60:65_0": "22.",
  "anya-e0703n60:66_0": " Tadatthajassa bālassa, mūlarajjaṁ pasāsano;",
  "anya-e0703n60:67_0": "Upekkhaṇaṁ panamhākaṁ, nevānucchavikaṁ vata.",
  "anya-e0703n60:68_0": "23.",
  "anya-e0703n60:69_0": " Te soyāva sarajjamhi, baddhamūlo bhavissati;",
  "anya-e0703n60:70_0": "Pasayha tāva taṁ rajjaṁ, vaṭṭati gaṇhituṁ iti.",
  "anya-e0703n60:71_0": "24.",
  "anya-e0703n60:72_0": " Velakkāra balaṁ sabbaṁ, bhindiṁsu dhana dānato;",
  "anya-e0703n60:73_0": "Ṭhapetvā sevake keci, tassabbhantarike tadā.",
  "anya-e0703n60:74_0": "25.",
  "anya-e0703n60:75_0": " Gajabāhu mahīpāle, virattā raṭṭhavāsino;",
  "anya-e0703n60:76_0": "Ubhinnaṁ rājūnaṁ dūte, pesayuṁ nekaso tato.",
  "anya-e0703n60:77_0": "26.",
  "anya-e0703n60:78_0": " Rajjaṁ sādhetvā dassāma, ekībhūtā mayaṁ pana;",
  "anya-e0703n60:79_0": "Upatthambhakabhāvo’va, kātabbo kevalaṁ iti.",
  "anya-e0703n60:80_0": "27.",
  "anya-e0703n60:81_0": " Tato dve bhātukā senaṁ, sakaṁ sannayha vegasā;",
  "anya-e0703n60:82_0": "Ubhato mukhato tassa, raṭṭhamajjhamupāgamuṁ.",
  "anya-e0703n60:83_0": "28.",
  "anya-e0703n60:84_0": " Pahiṇiṁsu ca te dūte, tato gajabohuvhayo;",
  "anya-e0703n60:85_0": "Bhūmipālo nijāmacce, sannipātiya mantayi.",
  "anya-e0703n60:86_0": "29.",
  "anya-e0703n60:87_0": " Veḷakkārabalaṁ sabba-mujupaccattikaṁ ahu;",
  "anya-e0703n60:88_0": "Rājāno dve ca no raṭṭhaṁ, saṅgāmatthamupāgatā.",
  "anya-e0703n60:89_0": "30.",
  "anya-e0703n60:90_0": " Paṭhamaṁ tesu pakkhassa, ekassa balino bhusaṁ;",
  "anya-e0703n60:91_0": "Mukhabhaṅge kate khippaṁ, tato aññe susādhiyā.",
  "anya-e0703n60:92_0": "31.",
  "anya-e0703n60:93_0": " Iti nicchiya senaṅgaṁ, sabbamādāya attano;",
  "anya-e0703n60:94_0": "Sirivallabharājābhi-mukhaṁ yuddhā’yupāgami.",
  "anya-e0703n60:95_0": "32.",
  "anya-e0703n60:96_0": " Sirivallabharājāpi, saṅgāma mahibhiṁsanaṁ;",
  "anya-e0703n60:97_0": "Pāto paṭṭhāya sāyanha-kālaṁ yāva pavattayaṁ.",
  "anya-e0703n60:98_0": "33.",
  "anya-e0703n60:99_0": " Asakkuṇanto’bhibhavaṁ, vidhātuṁ tassa kañcipi;",
  "anya-e0703n60:100_0": "Tatova so nivattitvā, sakaṁ raṭṭhaṁ gato lahuṁ.",
  "anya-e0703n60:101_0": "34.",
  "anya-e0703n60:102_0": " Gajabāhussagokaṇṇa-sacivena parājito;",
  "anya-e0703n60:103_0": "Agā raṭṭhaṁ sakaṁ kitti-sirimegho’pi bhūpati.",
  "anya-e0703n60:104_0": "35.",
  "anya-e0703n60:105_0": " Gajabāhunarindopi, saṅgāme tamhi kiñcipi;",
  "anya-e0703n60:106_0": "Parihānimasampatto, punā’gamma purantikaṁ.",
  "anya-e0703n60:107_0": "36.",
  "anya-e0703n60:108_0": " Balanāthe viniggayha, sāparādhe bahū balī;",
  "anya-e0703n60:109_0": "Raṭṭhaṁ vūpasametvāna, pāvekkhi nagaraṁ sakaṁ.",
  "anya-e0703n60:110_0": "37.",
  "anya-e0703n60:111_0": " Raṭṭhe sake sakeyeva, tato pabhūti bhūmipā;",
  "anya-e0703n60:112_0": "Aññoññamitte sambandhaṁ, vidhāya vihariṁsu te.",
  "anya-e0703n60:113_0": "38.",
  "anya-e0703n60:114_0": " Tato parakkamabhujo, dharaṇī pālanandano;",
  "anya-e0703n60:115_0": "Medhāvīnekasippesu, sikkhamāno susādhukaṁ.",
  "anya-e0703n60:116_0": "39.",
  "anya-e0703n60:117_0": " Vicārakkhamapaññattā , kiccā kiccesu nekaso;",
  "anya-e0703n60:118_0": "Accuḷārāsayattā ca, mahābhāgattanena ca.",
  "anya-e0703n60:119_0": "40.",
  "anya-e0703n60:120_0": " Attano mātubhaginī, sahavāsa sukhamhi ca;",
  "anya-e0703n60:121_0": "Alaggamānasoneka, balākīḷārasesu ca.",
  "anya-e0703n60:122_0": "41.",
  "anya-e0703n60:123_0": " Sūrabhāvādisaṁyuttā, rājaputtā tu mādisā;",
  "anya-e0703n60:124_0": "Paccante īdise dese, kathaṁ nāma vasissare.",
  "anya-e0703n60:125_0": "42.",
  "anya-e0703n60:126_0": " Jātadesañca me dāni, yuvarājapabhogiyaṁ;",
  "anya-e0703n60:127_0": "Gamissāmīti niggañchi, tamhā parijanatthito.",
  "anya-e0703n60:128_0": "43.",
  "anya-e0703n60:129_0": " Kamena santikaṁ saṅkha-nāyakatthalisaññino;",
  "anya-e0703n60:130_0": "Gāmassāgā ahiṁ kitti-sirimegho nisamma taṁ.",
  "anya-e0703n60:131_0": "44.",
  "anya-e0703n60:132_0": " Abhāvā rajja dāyāda-samānassa’trajassa me;",
  "anya-e0703n60:133_0": "Ekākī’hanti yo citta-santāpo santataṁ gato.",
  "anya-e0703n60:134_0": "45.",
  "anya-e0703n60:135_0": " Jeṭṭhaṁva bhātaraṁ mayhaṁ, taṁ dehapaṭibimbakaṁ;",
  "anya-e0703n60:136_0": "Daṭṭhuṁ me sattataṁ puññaṁ, mahantamuditaṁtica.",
  "anya-e0703n60:137_0": "46.",
  "anya-e0703n60:138_0": " Pāmujjavegavasago, nagaraṁ taṁ manoharaṁ;",
  "anya-e0703n60:139_0": "Alaṅkārā payitvāna, toraṇādīhi nekadhā.",
  "anya-e0703n60:140_0": "47.",
  "anya-e0703n60:141_0": " Gantvā paṭipathaṁyeva, baloghaparivārito;",
  "anya-e0703n60:142_0": "Narindo tithinakkhatta-visese subhasammate.",
  "anya-e0703n60:143_0": "48.",
  "anya-e0703n60:144_0": " Anaññasādhāraṇataṁ, sampattehi guṇehi ca;",
  "anya-e0703n60:145_0": "Lakkhaṇehi ca sabbehi, kalyāṇeyi susaṁyutaṁ.",
  "anya-e0703n60:146_0": "49.",
  "anya-e0703n60:147_0": " Disvā kumāraṁ santuṭṭho, āliṅgitvāna pemato;",
  "anya-e0703n60:148_0": "Ure katvāna cumbitvā, matthakamhi punappunaṁ.",
  "anya-e0703n60:149_0": "50.",
  "anya-e0703n60:150_0": " Janassa balato tassa, passato locanehi so;",
  "anya-e0703n60:151_0": "Santosa assudhārāyo, vassāpento nirantaraṁ.",
  "anya-e0703n60:152_0": "51.",
  "anya-e0703n60:153_0": " Manuññameka māruyha, vāhanaṁ saha sūnunā;",
  "anya-e0703n60:154_0": "Bherini dena pūrento, disā dasa samantato.",
  "anya-e0703n60:155_0": "52.",
  "anya-e0703n60:156_0": " Pavisitvā puraṁ tattha, alaṅkāre manorame;",
  "anya-e0703n60:157_0": "Dassayanto saputtassa, pāvisi rājamandiraṁ.",
  "anya-e0703n60:158_0": "53.",
  "anya-e0703n60:159_0": " Laddhā tato kañcukī-supakāra,",
  "anya-e0703n60:160_0": "Vagādineke paricārake so;",
  "anya-e0703n60:161_0": "Nānāguṇā rādhitamānasassa,",
  "anya-e0703n60:162_0": "Vasīsakāse pituno sukhena.",
  "anya-e0703n60:163_0": "Sujanappasādasaṁvegatthāya kate mahāvaṁse",
  "anya-e0703n60:164_0": "Saṅkhatthalipurābhigamano nāma",
  "anya-e0703n60:165_0": "Ekasaṭṭhimo paricchedo."
}