{
  "tika-vin09t7:0_0": "Sekhiyakaṇḍaṁ",
  "tika-vin09t7:1_0": "Sekhiyesu satipi vītikkame anādariyāpekkhasseva āpattīti dassanatthaṁ kārako na vutto.",
  "tika-vin09t7:1_1": "Ayañhi vinayadhammatā, yadidaṁ sāpekkhe kārakaniddeso, so vuttaniyame vidhi, bhummakaraṇañca.",
  "tika-vin09t7:1_2": "Aṭṭhaṅgulādhikampi otāretvā nivāsetuṁ vaṭṭati.",
  "tika-vin09t7:1_3": "Tato paraṁ otārentassa dukkaṭanti mahāaṭṭhakathāyaṁ vuttaṁ.",
  "tika-vin09t7:1_4": "Ārāme vāti buddhupaṭṭhānādikāle.",
  "tika-vin09t7:1_5": "Pārupitabbanti uttarāsaṅgakiccavasena vuttaṁ.",
  "tika-vin09t7:2_0": "Ṭhatvāti ettha gacchantopi parissayābhāvaṁ oloketuṁ labhatiyevāti (vajira. ṭī.",
  "tika-vin09t7:2_1": "pācittiya 582) likhitaṁ.",
  "tika-vin09t7:2_2": "Yathā vāsūpagatassa antaraghare kāyaṁ vivaritvā nisīdituṁ vaṭṭati, tathā tassa santike gantukāmassapi kāyabandhanaṁ abandhitvā saṅghāṭiṁ apārupitvā gāmappavesanamanārocetvā yathākāmaṁ gantuṁ vaṭṭati.",
  "tika-vin09t7:2_3": "Tasmā addhānamaggagamanakāle eko bhikkhu gāmappavesanavattaṁ pūretvā gāmaṁ pavisitvā ekaṁ āvasathaṁ puratova ṭhitaṁ patvā parikkhāraṁ ṭhapetvā vāsūpagato ce hoti, itarehi tassa santikaṁ yathāsukhaṁ gantuṁ vaṭṭati.",
  "tika-vin09t7:2_4": "Ko pana vādo catūhapañcāhaṁ vāsamadhiṭṭhāya vasitabhikkhūnaṁ santikaṁ gantuñca vāsūpagatānaṁ santikaṁ gantuñca vaṭṭatīti.",
  "tika-vin09t7:2_5": "Buddhapūjampi yathāsukhaṁ gantuṁ vaṭṭati.",
  "tika-vin09t7:2_6": "Vuttampi cetaṁ aṭṭhakathāyaṁ ‘‘anāpatti kāraṇaṁ paṭicca tahaṁ tahaṁ oloketī’’ti.",
  "tika-vin09t7:2_7": "Tattha kāraṇaṁ nāma āmisapūjāti veditabbāti likhitaṁ.",
  "tika-vin09t7:3_0": "Chabbīsatisāruppavaṇṇanā niṭṭhitā.",
  "tika-vin09t7:4_0": "Yasmā ‘‘samatittiko piṇḍapāto paṭiggahetabbo’’ti (pāci.",
  "tika-vin09t7:4_1": "602-603) vacanaṁ piṇḍapāto samapuṇṇo paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpito hoti.",
  "tika-vin09t7:4_2": "Sūpodanaviññattiyaṁ mukhe pakkhipitvā vippaṭisāre uppanne puna uggiritukāmassāpi sahasā ce pavisati, ettha asañciccabhuñjati nāma.",
  "tika-vin09t7:4_3": "Viññattikatañca akatañca ekasmiṁ ṭhāne ṭhitaṁ sahasā anupadhāretvā gahetvā bhuñjati, assatiyā bhuñjati nāma.",
  "tika-vin09t7:5_0": "Sayaṁ yānagato hutvā, yathā yānagatassa ce;",
  "tika-vin09t7:6_0": "Alaṁ vatthuṁ tathā nālaṁ, sachatto chattapāṇino.",
  "tika-vin09t7:7_0": "‘‘Sūpodanaviññattisikkhāpadaṁ theyyasatthasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedana’’nti pāṭho.",
  "tika-vin09t7:8_0": "Sekhiyavaṇṇanā niṭṭhitā.",
  "tika-vin09t7:9_0": "Bhikkhupātimokkhavaṇṇanā niṭṭhitā.",
  "tika-vin09t7:10_0": " Namo tassa bhagavato arahato sammāsambuddhassa"
}