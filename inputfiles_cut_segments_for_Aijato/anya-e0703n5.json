{
  "anya-e0703n5:0_0": "Chaṭṭhapariccheda",
  "anya-e0703n5:1_0": "Vijayāgamanaṁ",
  "anya-e0703n5:2_0": "1.",
  "anya-e0703n5:3_0": " Vaṅgesu vaṅganagare, vaṅgarājā ahu pure;",
  "anya-e0703n5:4_0": "Kāliṅgarañño dhītā’si, mahesī tassa rājino.",
  "anya-e0703n5:5_0": "2.",
  "anya-e0703n5:6_0": " So rājā deviyā tassā, ekaṁ alabhi dhītaraṁ;",
  "anya-e0703n5:7_0": "Nemittābyākaruṁ tassā, saṁvāsaṁ magarājinā.",
  "anya-e0703n5:8_0": "3.",
  "anya-e0703n5:9_0": " Atīva rūpiniṁ āsi, atīva kāmagiddhinī;",
  "anya-e0703n5:10_0": "Devena deviyā’cāpi, lajjāyā’si jagucchitā.",
  "anya-e0703n5:11_0": "4.",
  "anya-e0703n5:12_0": " Ekākinī sā nikkhamma, serīcārasukhatthinī;",
  "anya-e0703n5:13_0": "Satthena saha aññātā, agā magadhagāminā.",
  "anya-e0703n5:14_0": "5.",
  "anya-e0703n5:15_0": " Lāḷaraṭṭhe aṭaviyā, sīho satthamabhiddhavi;",
  "anya-e0703n5:16_0": "Aññattha sesā dhāviṁsu, sīhagatadisantusā.",
  "anya-e0703n5:17_0": "6.",
  "anya-e0703n5:18_0": " Gaṇhitvā gocaraṁ sīho, gacchaṁ disvā tamā’rato;",
  "anya-e0703n5:19_0": "Ratto upāgalālento, laṅgulaṁ pattakaṇṇako.",
  "anya-e0703n5:20_0": "7.",
  "anya-e0703n5:21_0": " Sā taṁ disvā saritvāna, nemittavacanaṁ sutaṁ;",
  "anya-e0703n5:22_0": "Abhītā tassa aṅgāni, rañjayanti parāmasi.",
  "anya-e0703n5:23_0": "8.",
  "anya-e0703n5:24_0": " Tassā phassenā’ti ratto, piṭṭhiṁ āropiyā’sutaṁ;",
  "anya-e0703n5:25_0": "Sīho sakaṁ guhaṁ netvā, tāya saṁvāsamācari.",
  "anya-e0703n5:26_0": "9.",
  "anya-e0703n5:27_0": " Tena saṁvāsamanvāya, kālena yamake duve;",
  "anya-e0703n5:28_0": "Puttañca dhītarañcāti, rājadhītā janesi sā.",
  "anya-e0703n5:29_0": "10.",
  "anya-e0703n5:30_0": " Puttassa hatthapādā’suṁ, sīhākārā tato akā;",
  "anya-e0703n5:31_0": "Nāmena sīhabāhuṁ taṁ, dhītaraṁ sīhasīvaliṁ.",
  "anya-e0703n5:32_0": "11.",
  "anya-e0703n5:33_0": " Putto soḷasavasso so, mātaraṁ pucchi saṁsayaṁ;",
  "anya-e0703n5:34_0": "Tuvaṁ pitā ca no amma, kasmā visadisā iti.",
  "anya-e0703n5:35_0": "12.",
  "anya-e0703n5:36_0": " Sā sabbamabravī tassa, kiṁnayāmā’ti so’bravi;",
  "anya-e0703n5:37_0": "Guhaṁ thaketitāto te, pāsāṇenāti sā’bravi.",
  "anya-e0703n5:38_0": "13.",
  "anya-e0703n5:39_0": " Mahāguhāya thakanaṁ, khandhenā’dāya so akā;",
  "anya-e0703n5:40_0": "Ekāhene’va paññāsa-yojanāni gatāgataṁ.",
  "anya-e0703n5:41_0": "14.",
  "anya-e0703n5:42_0": " Gocarāya gahe sīhe, dakkhiṇasmiñhi mātaraṁ;",
  "anya-e0703n5:43_0": "Vāme kaṇiṭṭhiṁ katvāna, tayo sīghaṁ apakkamī.",
  "anya-e0703n5:44_0": "15.",
  "anya-e0703n5:45_0": " Nivāsetvāna sākhaṁ te, paccantaṁ gāmamāgamuṁ;",
  "anya-e0703n5:46_0": "Tatthāsi rājidhītāya, mātulassa suto tadā.",
  "anya-e0703n5:47_0": "16.",
  "anya-e0703n5:48_0": " Senāpati vaṅgarañño, ṭhito paccanta gāmako;",
  "anya-e0703n5:49_0": "Nisinnovaṭamūlaleso, kammantaṁ saṁvidhāyakaṁ.",
  "anya-e0703n5:50_0": "17.",
  "anya-e0703n5:51_0": " Disvā te pucchite’vocuṁ, aṭavī vāsino mayaṁ;",
  "anya-e0703n5:52_0": "Iti so dāpayī tesaṁ, vatthāni dhajinī pati.",
  "anya-e0703n5:53_0": "18.",
  "anya-e0703n5:54_0": " Tānā’hesuṁ uḷārāni, bhattaṁ paṇṇesu dāpayi;",
  "anya-e0703n5:55_0": "Sovaṇṇabhājananā’suṁ, tesaṁ puññena tāni ca.",
  "anya-e0703n5:56_0": "19.",
  "anya-e0703n5:57_0": " Tena so vimhito pucchi, ke tumheti camūpati;",
  "anya-e0703n5:58_0": "Tassa sā jātigottāni, rājadhītā nivedayi.",
  "anya-e0703n5:59_0": "20.",
  "anya-e0703n5:60_0": " Pitucchā dhītaraṁ taṁ so, ādāya dhajinī pati;",
  "anya-e0703n5:61_0": "Gantvāna vaṅganagaraṁ, saṁvāsaṁ tāya kappayi.",
  "anya-e0703n5:62_0": "21.",
  "anya-e0703n5:63_0": " Sīho sīghaṁ guhaṁ gantvā, te adisvā tayo jane;",
  "anya-e0703n5:64_0": "Aṭṭito puttasokena, na ca khādi na cā’pivi.",
  "anya-e0703n5:65_0": "22.",
  "anya-e0703n5:66_0": " Dārake te gavesanto, agā paccantagāmake;",
  "anya-e0703n5:67_0": "Ubbāsīyati so so’va, yaṁyaṁ gāmamupeti so.",
  "anya-e0703n5:68_0": "23.",
  "anya-e0703n5:69_0": " Paccantavāsino gantvā, rañño taṁ paṭivedayuṁ;",
  "anya-e0703n5:70_0": "Sīho piḷeti te raṭṭhaṁ, taṁ deva paṭisedhaya.",
  "anya-e0703n5:71_0": "24.",
  "anya-e0703n5:72_0": " Alakaṁ nisedhakaṁ tassa, hatthikkhandhagataṁ pure;",
  "anya-e0703n5:73_0": "Ādetu sīhadāyīti, sahassaṁ so pacārayi.",
  "anya-e0703n5:74_0": "25.",
  "anya-e0703n5:75_0": " Tatheva dvesahassāni, tīṇicā’pi narissaro;",
  "anya-e0703n5:76_0": "Dvīsu vāresu vāresi, mātā sīhabhujaṁ hitaṁ.",
  "anya-e0703n5:77_0": "26.",
  "anya-e0703n5:78_0": " Aggahi tatiye vāre, sīhabāhu apucchiya;",
  "anya-e0703n5:79_0": "Mātaraṁ tisahassaṁ taṁ, ghātetuṁ pitaraṁ sakaṁ.",
  "anya-e0703n5:80_0": "27.",
  "anya-e0703n5:81_0": " Rañño kumāraṁ dassesuṁ, taṁ rājā idha mabravi;",
  "anya-e0703n5:82_0": "Gahito yadi sīho te, dammi raṭṭhaṁ tadeva te.",
  "anya-e0703n5:83_0": "28.",
  "anya-e0703n5:84_0": " So taṁ gantvā guhādvāraṁ, sīhaṁ disvāva ārakā;",
  "anya-e0703n5:85_0": "Entaṁ puttasinehena, vijjhituṁ taṁ saraṁ khipi.",
  "anya-e0703n5:86_0": "29.",
  "anya-e0703n5:87_0": " Saro naḷātamāhacca, mettacittena thassa tu;",
  "anya-e0703n5:88_0": "Kumārapādamūle’va, nivatto pati bhūmiyaṁ.",
  "anya-e0703n5:89_0": "30.",
  "anya-e0703n5:90_0": " Tathā’si yāva tatiyaṁ, tato kujjhimigāmipo;",
  "anya-e0703n5:91_0": "Tato khitto sarotassa, kāyaṁ nibbijja nikkhami.",
  "anya-e0703n5:92_0": "31.",
  "anya-e0703n5:93_0": " Sakesaraṁ sīhasīsaṁ, ādāya sapuraṁ agā;",
  "anya-e0703n5:94_0": "Matassa vaṅgarājassa, sattāhāni tadā ahu.",
  "anya-e0703n5:95_0": "32.",
  "anya-e0703n5:96_0": " Rañño aputtakattā ca, patītā cassa kammunā;",
  "anya-e0703n5:97_0": "Sutvā ca rañño nattuttaṁ, sañjānitvā ca mātaraṁ.",
  "anya-e0703n5:98_0": "33.",
  "anya-e0703n5:99_0": " Amaccā sannipatitā, akhilā ekamānasā;",
  "anya-e0703n5:100_0": "Sīhabāhu kumārassa, rājā hohīti abravuṁ.",
  "anya-e0703n5:101_0": "34.",
  "anya-e0703n5:102_0": " So rajjaṁ sampaṭicchitvā, datvā mātu patissa taṁ;",
  "anya-e0703n5:103_0": "Sīhasīvalimādāya, jātabhūmiṁ gato sayaṁ.",
  "anya-e0703n5:104_0": "35.",
  "anya-e0703n5:105_0": " Nagaraṁ tattha māpesi, ahu sīhapuranti taṁ;",
  "anya-e0703n5:106_0": "Araññe yojanasate, gāme cāpi nivesayi.",
  "anya-e0703n5:107_0": "36.",
  "anya-e0703n5:108_0": " Lāḷaraṭṭhe pure tasmiṁ, sīhabāhunarādhipo;",
  "anya-e0703n5:109_0": "Rajjaṁ kāresi katvāna, mahesiṁ sīhasīvaliṁ.",
  "anya-e0703n5:110_0": "37.",
  "anya-e0703n5:111_0": " Mahesī soḷasakkhattuṁ, yamake ca duve duve;",
  "anya-e0703n5:112_0": "Putte janayi kālesā, vijayo nāma jeṭṭhako.",
  "anya-e0703n5:113_0": "38.",
  "anya-e0703n5:114_0": " Sumitto nāma dutiyo, sabbe dvattiṁsa puttakā;",
  "anya-e0703n5:115_0": "Kālena vijayaṁ rājā, uparajje’bhi secayi.",
  "anya-e0703n5:116_0": "39.",
  "anya-e0703n5:117_0": " Vijayo visamācāro, āsi tamparisāpi ca;",
  "anya-e0703n5:118_0": "Sāhasāni anekāni, dussahāni kariṁsute.",
  "anya-e0703n5:119_0": "40.",
  "anya-e0703n5:120_0": " Kuddho mahājano rañño, tamatthaṁ paṭivedayi;",
  "anya-e0703n5:121_0": "Rājā te saññapetvāna, puttaṁ ovadi sādhukaṁ.",
  "anya-e0703n5:122_0": "41.",
  "anya-e0703n5:123_0": " Sabbaṁ tatheva dutiyaṁ, ahosi tatiyaṁ pana;",
  "anya-e0703n5:124_0": "Kuddho mahājano āha, puttaṁ ghātehi te iti.",
  "anya-e0703n5:125_0": "42.",
  "anya-e0703n5:126_0": " Rājā’thavijayaṁ tañca, parivārañca tassa taṁ;",
  "anya-e0703n5:127_0": "Sattasatāni purise, kāretvā addhamuṇṇake.",
  "anya-e0703n5:128_0": "43.",
  "anya-e0703n5:129_0": " Nāvāya pakkhipāpetvā, vissajjāpesi sāgare;",
  "anya-e0703n5:130_0": "Tathā tesaṁ bhariyāyo, tatheva ca kumārake.",
  "anya-e0703n5:131_0": "44.",
  "anya-e0703n5:132_0": " Visuṁ visuṁ te vissaṭṭhā, purisitthikumārakā;",
  "anya-e0703n5:133_0": "Visuṁ visuṁ dīpakasmiṁ, okkamiṁsu vasiṁsu ca.",
  "anya-e0703n5:134_0": "45.",
  "anya-e0703n5:135_0": " Naggadīpoti ñāyittha, kumārokkantadīpako;",
  "anya-e0703n5:136_0": "Bhariyokkantadīpo tu, mahindadīpako iti.",
  "anya-e0703n5:137_0": "46.",
  "anya-e0703n5:138_0": " Suppārake paṭṭanamhi, vijayo pana okkami;",
  "anya-e0703n5:139_0": "Parisā sāhasene’ttha, bhīto nāvaṁ punā’ruhi.",
  "anya-e0703n5:140_0": "47.",
  "anya-e0703n5:141_0": " Laṁkāyaṁ vijayasanāmako kumāro;",
  "anya-e0703n5:142_0": "Otiṇṇo thiramati tambapaṇṇidīpe;",
  "anya-e0703n5:143_0": "Sālānaṁ yamakaguṇānamantarasmiṁ;",
  "anya-e0703n5:144_0": "Nibbātuṁ sayitadine tathāgatassa.",
  "anya-e0703n5:145_0": "Sujanapasādasaṁve gatthāyakate mahāvaṁse",
  "anya-e0703n5:146_0": "Vijayāgamanaṁnāma",
  "anya-e0703n5:147_0": "Chaṭṭhāparicchedo."
}