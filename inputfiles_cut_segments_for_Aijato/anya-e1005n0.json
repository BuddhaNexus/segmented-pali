{
  "anya-e1005n0:0_0": "Namo tassa bhagavato arahato sammāsambuddhassa",
  "anya-e1005n0:1_0": "Lokanīti",
  "anya-e1005n0:2_0": "1. Paṇḍitakaṇḍo",
  "anya-e1005n0:3_0": "1.",
  "anya-e1005n0:4_0": "Lokanītiṁ pavakkhāmi,",
  "anya-e1005n0:5_0": "Nānāsatthasamuddhaṭaṁ;",
  "anya-e1005n0:6_0": "Māgadheneva saṅkhepaṁ,",
  "anya-e1005n0:7_0": "Vanditvā ratanatthayaṁ.",
  "anya-e1005n0:8_0": "2.",
  "anya-e1005n0:9_0": "Nītiloke purisassa sāro,",
  "anya-e1005n0:10_0": "Mātā pitā ācariyoca mitto;",
  "anya-e1005n0:11_0": "Tasmā hi nītiṁ puriso vijaññā,",
  "anya-e1005n0:12_0": "Ñāṇī mahā hoti bahussutoca.",
  "anya-e1005n0:13_0": "3.",
  "anya-e1005n0:14_0": "Alasassa kuto sippaṁ,",
  "anya-e1005n0:15_0": "Asippassa kuto dhanaṁ;",
  "anya-e1005n0:16_0": "Adhanassa kuto mittaṁ,",
  "anya-e1005n0:17_0": "Amittassa kuto sukhaṁ;",
  "anya-e1005n0:18_0": "Asukhassa kuto puññaṁ,",
  "anya-e1005n0:19_0": "Apuññassa kuto varaṁ.",
  "anya-e1005n0:20_0": "4.",
  "anya-e1005n0:21_0": "Sippā samaṁ dhanaṁ natthi,",
  "anya-e1005n0:22_0": "Sippaṁ corā nagaṇhare;",
  "anya-e1005n0:23_0": "Idha loke sippaṁ mittaṁ,",
  "anya-e1005n0:24_0": "Paraloke sukhāvahaṁ.",
  "anya-e1005n0:25_0": "5.",
  "anya-e1005n0:26_0": "Appakaṁ nātimaññeyya,",
  "anya-e1005n0:27_0": "Citte sutaṁ nidhāpaye;",
  "anya-e1005n0:28_0": "Vammikodakabindūva,",
  "anya-e1005n0:29_0": "Cirena paripūrati.",
  "anya-e1005n0:30_0": "6.",
  "anya-e1005n0:31_0": "Khuddoti nātimaññeyya,",
  "anya-e1005n0:32_0": "Vijjaṁ vā sippameva vā;",
  "anya-e1005n0:33_0": "Ekampi pariyodātaṁ,",
  "anya-e1005n0:34_0": "Jīvitakappakāraṇaṁ.",
  "anya-e1005n0:35_0": "7.",
  "anya-e1005n0:36_0": "Sele sele na māṇikaṁ,",
  "anya-e1005n0:37_0": "Gaje gaje na muttikaṁ;",
  "anya-e1005n0:38_0": "Vane vane na candanaṁ,",
  "anya-e1005n0:39_0": "Ṭhāne ṭhāne na paṇḍitaṁ.",
  "anya-e1005n0:40_0": "8.",
  "anya-e1005n0:41_0": "Paṇḍito sutasampanno,",
  "anya-e1005n0:42_0": "Yattha atthīti ce suto;",
  "anya-e1005n0:43_0": "Mahussāhena taṁ ṭhānaṁ,",
  "anya-e1005n0:44_0": "Gantabbaṁva sutesinā.",
  "anya-e1005n0:45_0": "9.",
  "anya-e1005n0:46_0": "Sine sippaṁ sine dhanaṁ,",
  "anya-e1005n0:47_0": "Sine pabbatamāruhaṁ;",
  "anya-e1005n0:48_0": "Sine kāmassa kodhassa,",
  "anya-e1005n0:49_0": "Ime pañca sine sine.",
  "anya-e1005n0:50_0": "10.",
  "anya-e1005n0:51_0": "Suti sammuti saṅkhyāca,",
  "anya-e1005n0:52_0": "Yogā nīti visesakā;",
  "anya-e1005n0:53_0": "Gandhabbā gaṇikā ceva,",
  "anya-e1005n0:54_0": "Dhanu bedā ca pūraṇā.",
  "anya-e1005n0:55_0": "11.",
  "anya-e1005n0:56_0": "Tikicchā itihāsā ca,",
  "anya-e1005n0:57_0": "Joti māyā ca chandati;",
  "anya-e1005n0:58_0": "Ketu mantā ca saddā ca,",
  "anya-e1005n0:59_0": "Sippāṭṭhārasakā ime.",
  "anya-e1005n0:60_0": "12.",
  "anya-e1005n0:61_0": "Apuṭṭho paṇḍito bherī,",
  "anya-e1005n0:62_0": "Pajjunno me hoti pucchito;",
  "anya-e1005n0:63_0": "Bālo puṭṭho apuṭṭhopi,",
  "anya-e1005n0:64_0": "Bahumpi bhaṇate sadā.",
  "anya-e1005n0:65_0": "13.",
  "anya-e1005n0:66_0": "Potthakesu ca yaṁ sippaṁ,",
  "anya-e1005n0:67_0": "Parahatthesu yaṁ dhanaṁ;",
  "anya-e1005n0:68_0": "Yathākicce samuppanne,",
  "anya-e1005n0:69_0": "Na taṁ sippaṁ na taṁ dhanaṁ.",
  "anya-e1005n0:70_0": "14.",
  "anya-e1005n0:71_0": "Jalappamāṇaṁ kumuddanālaṁ,",
  "anya-e1005n0:72_0": "Kulappamāṇaṁ vinayo pamāṇaṁ;",
  "anya-e1005n0:73_0": "Byattippamāṇaṁ kathītavākyaṁ,",
  "anya-e1005n0:74_0": "Pathaviyā pamāṇaṁ tiṇa milātaṁ.",
  "anya-e1005n0:75_0": "15.",
  "anya-e1005n0:76_0": "Appassuto sutaṁ appaṁ,",
  "anya-e1005n0:77_0": "Bahuṁ maññati mānavā;",
  "anya-e1005n0:78_0": "Sindhūdakaṁ apassanto,",
  "anya-e1005n0:79_0": "Kūpe toyaṁva maṇḍuko.",
  "anya-e1005n0:80_0": "16.",
  "anya-e1005n0:81_0": "Pathamaṁ parājaye sippaṁ,",
  "anya-e1005n0:82_0": "Dutiyaṁ parājaye dhanaṁ;",
  "anya-e1005n0:83_0": "Tatiyaṁ parājaye dhammaṁ,",
  "anya-e1005n0:84_0": "Catutthaṁ kiṁ karissati.",
  "anya-e1005n0:85_0": "17.",
  "anya-e1005n0:86_0": "Byatta putra kimalaso,",
  "anya-e1005n0:87_0": "Abyatto bhārahārako;",
  "anya-e1005n0:88_0": "Byattako pūjito loke,",
  "anya-e1005n0:89_0": "Byatta putra dine dine.",
  "anya-e1005n0:90_0": "18.",
  "anya-e1005n0:91_0": "Mātā verī pitā satru,",
  "anya-e1005n0:92_0": "Kena bāle na sikkhitā;",
  "anya-e1005n0:93_0": "Sabhāmajjhe na sobhanti,",
  "anya-e1005n0:94_0": "Haṁsamajjhe bakoyathā.",
  "anya-e1005n0:95_0": "19.",
  "anya-e1005n0:96_0": "Kaṇṭakaṁ giri ko tikkhati,",
  "anya-e1005n0:97_0": "Ko añjanaṁ migakkhikaṁ;",
  "anya-e1005n0:98_0": "Uppathaṁ pallale ko sugandhaṁ,",
  "anya-e1005n0:99_0": "Kula-putta-rūpo ko pavattati;",
  "anya-e1005n0:100_0": "Sāmaṁ-bhāvo.",
  "anya-e1005n0:101_0": "20.",
  "anya-e1005n0:102_0": "Na rasaṁ akotambulaṁ,",
  "anya-e1005n0:103_0": "Adhanassa, laṅkatampi;",
  "anya-e1005n0:104_0": "Alonakantu byañjanaṁ,",
  "anya-e1005n0:105_0": "Byākaraṇaṁ asippassa.",
  "anya-e1005n0:106_0": "21.",
  "anya-e1005n0:107_0": "Sussusā sutasampanno,",
  "anya-e1005n0:108_0": "Sutāpaññāya pavaḍḍhati;",
  "anya-e1005n0:109_0": "Paññāya atthaṁ jānāti,",
  "anya-e1005n0:110_0": "Ñāto attho sukhāvaho.",
  "anya-e1005n0:111_0": "22.",
  "anya-e1005n0:112_0": "Bhojanaṁ methunaṁ niddā,",
  "anya-e1005n0:113_0": "Goṇe posepi vijjati;",
  "anya-e1005n0:114_0": "Vijjā viseso posassa,",
  "anya-e1005n0:115_0": "Taṁ hīno gosamo bhave.",
  "anya-e1005n0:116_0": "23.",
  "anya-e1005n0:117_0": "Natthi vijjāsamaṁmittaṁ,",
  "anya-e1005n0:118_0": "Naca byādhisamo ripu;",
  "anya-e1005n0:119_0": "Naca attasamaṁ pemaṁ,",
  "anya-e1005n0:120_0": "Naca kammasamaṁ balaṁ.",
  "anya-e1005n0:121_0": "24.",
  "anya-e1005n0:122_0": "Haṁso majjhe na kākānaṁ,",
  "anya-e1005n0:123_0": "Sīho gunnaṁ na sobhate;",
  "anya-e1005n0:124_0": "Gadrabhamajjhe turaṅgo,",
  "anya-e1005n0:125_0": "Bālamajjhe ca paṇḍito.",
  "anya-e1005n0:126_0": "25.",
  "anya-e1005n0:127_0": "Yāvajīvampi ce bālo,",
  "anya-e1005n0:128_0": "Paṇḍitaṁ payirupāsati;",
  "anya-e1005n0:129_0": "Na so dhammaṁ vijānāti,",
  "anya-e1005n0:130_0": "Dabbi sūparasaṁ yathā.",
  "anya-e1005n0:131_0": "26.",
  "anya-e1005n0:132_0": "Muhuttamapi ce viññū,",
  "anya-e1005n0:133_0": "Paṇḍitaṁ payirupāsati;",
  "anya-e1005n0:134_0": "Khippaṁ dhammaṁ vijānāti,",
  "anya-e1005n0:135_0": "Jivhā sūparasaṁ yathā.",
  "anya-e1005n0:136_0": "27.",
  "anya-e1005n0:137_0": "Vinā satthaṁ na gaccheyya,",
  "anya-e1005n0:138_0": "Sūro saṅgāmabhūmiyaṁ;",
  "anya-e1005n0:139_0": "Paṇḍitvāddhagū vāṇijo,",
  "anya-e1005n0:140_0": "Videsagamano tathā.",
  "anya-e1005n0:141_0": "28.",
  "anya-e1005n0:142_0": "Dhananāsaṁ manotāpaṁ,",
  "anya-e1005n0:143_0": "Ghare duccaritāni ca;",
  "anya-e1005n0:144_0": "Vañcanañca avamānaṁ,",
  "anya-e1005n0:145_0": "Paṇḍito na pakāsaye.",
  "anya-e1005n0:146_0": "29.",
  "anya-e1005n0:147_0": "Pattānurūpakaṁ vākyaṁ,",
  "anya-e1005n0:148_0": "Sabhāvarūpakaṁ piyaṁ;",
  "anya-e1005n0:149_0": "Attānurūpakaṁ kodhaṁ,",
  "anya-e1005n0:150_0": "Yo jānāti sa paṇḍito.",
  "anya-e1005n0:151_0": "30.",
  "anya-e1005n0:152_0": "A-dhanassa rasaṁ khādā,",
  "anya-e1005n0:153_0": "A-balassa hathā narā;",
  "anya-e1005n0:154_0": "A-paññassa vākya-kathā,",
  "anya-e1005n0:155_0": "Ummattaka-samā ime.",
  "anya-e1005n0:156_0": "31.",
  "anya-e1005n0:157_0": "Anavhāyaṁ gamayanto,",
  "anya-e1005n0:158_0": "A-pucchā bahu-bhāsako;",
  "anya-e1005n0:159_0": "Atta-guṇaṁ pakāsento,",
  "anya-e1005n0:160_0": "Ti-vidhaṁ hīna-lakkhaṇaṁ.",
  "anya-e1005n0:161_0": "32.",
  "anya-e1005n0:162_0": "Appa-rūpo bahuṁ bhāso,",
  "anya-e1005n0:163_0": "Appa-pañño pakāsito;",
  "anya-e1005n0:164_0": "Appa-pūro ghaṭo khobhe,",
  "anya-e1005n0:165_0": "Appa-khīrā gāvī cathe.",
  "anya-e1005n0:166_0": "33.",
  "anya-e1005n0:167_0": "Maṇḍūkepi ukre sīhe,",
  "anya-e1005n0:168_0": "Kākaggahe piye piye;",
  "anya-e1005n0:169_0": "A-paṇḍīpi paṇḍī hutvā,",
  "anya-e1005n0:170_0": "Dhīrā pucche vaye vaye.",
  "anya-e1005n0:171_0": "34.",
  "anya-e1005n0:172_0": "Maṇḍūkepi ukre sīhe,",
  "anya-e1005n0:173_0": "Sūkarepi uhe dīpe;",
  "anya-e1005n0:174_0": "Biḷāre sadise byagghe,",
  "anya-e1005n0:175_0": "Sabba dhīre sippa-same.",
  "anya-e1005n0:176_0": "35.",
  "anya-e1005n0:177_0": "Na titti rājā dhanamhi,",
  "anya-e1005n0:178_0": "Paṇḍitopi su-bhāsite;",
  "anya-e1005n0:179_0": "Cakkhuṁpi piya-dassane,",
  "anya-e1005n0:180_0": "Jale sāgaro na titti.",
  "anya-e1005n0:181_0": "36.",
  "anya-e1005n0:182_0": "Rūpa-yobbana-sampannā,",
  "anya-e1005n0:183_0": "Visātha-kutha-sambhavā;",
  "anya-e1005n0:184_0": "Vijjā-hīnā na sobhanti,",
  "anya-e1005n0:185_0": "Nigandhā iva kiṁsukā.",
  "anya-e1005n0:186_0": "37.",
  "anya-e1005n0:187_0": "Hīne putto rājāmacco,",
  "anya-e1005n0:188_0": "Bāla-putto ca paṇḍito;",
  "anya-e1005n0:189_0": "A-dhanassa dhanaṁ bahu,",
  "anya-e1005n0:190_0": "Purisānaṁ na maññatha.",
  "anya-e1005n0:191_0": "38.",
  "anya-e1005n0:192_0": "Yo sippa-lobhena,",
  "anya-e1005n0:193_0": "Bahuṁ gaṇhāti taṁ sippaṁ;",
  "anya-e1005n0:194_0": "Mūgova supinaṁ passaṁ,",
  "anya-e1005n0:195_0": "Kathetumpi na ussahe.",
  "anya-e1005n0:196_0": "39.",
  "anya-e1005n0:197_0": "Bhijjetuṁ kumbhakāro,",
  "anya-e1005n0:198_0": "Sobhetuṁ kumbha ghaṭṭati;",
  "anya-e1005n0:199_0": "Na khipituṁ apāyesu,",
  "anya-e1005n0:200_0": "Sissānaṁ vuḍḍhi-kāraṇā.",
  "anya-e1005n0:201_0": "40.",
  "anya-e1005n0:202_0": "Taggarañca palāsena,",
  "anya-e1005n0:203_0": "Yo naro upanayhati;",
  "anya-e1005n0:204_0": "Pattāpi surabhi vāyanti,",
  "anya-e1005n0:205_0": "Evaṁ dhīrūpasevanā.",
  "anya-e1005n0:206_0": "Paṇḍitakaṇḍo niṭṭhito."
}