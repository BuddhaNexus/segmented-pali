{
  "ud5.7:0.1_0": "Udāna 5.7",
  "ud5.7:0.2_0": "Kaṅkhārevatasutta",
  "ud5.7:1.1_0": "Evaṁ me sutaṁ—",
  "ud5.7:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud5.7:1.3_0": "Tena kho pana samayena āyasmā kaṅkhārevato bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya attano kaṅkhāvitaraṇavisuddhiṁ paccavekkhamāno.",
  "ud5.7:2.1_0": "Addasā kho bhagavā āyasmantaṁ kaṅkhārevataṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya attano kaṅkhāvitaraṇavisuddhiṁ paccavekkhamānaṁ.",
  "ud5.7:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.7:4.1_0": "“Yā kāci kaṅkhā idha vā huraṁ vā,",
  "ud5.7:4.2_0": "Sakavediyā vā paravediyā vā;",
  "ud5.7:4.3_0": "Ye jhāyino tā pajahanti sabbā,",
  "ud5.7:4.4_0": "Ātāpino brahmacariyaṁ carantā”ti.",
  "ud5.7:4.5_0": "Sattamaṁ."
}