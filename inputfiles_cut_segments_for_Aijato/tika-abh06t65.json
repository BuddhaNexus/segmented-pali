{
  "tika-abh06t65:0_0": "Catuvīsatimo paricchedo",
  "tika-abh06t65:1_0": "24. Pariggahavisuddhikathā",
  "tika-abh06t65:2_0": "940.",
  "tika-abh06t65:3_0": " Sīlacittavisuddhīhi, yathāvuttāhi maṇḍito;",
  "tika-abh06t65:4_0": "Payogāsayasampanno, nibbānābhirato tato.",
  "tika-abh06t65:5_0": "941.",
  "tika-abh06t65:6_0": " Khandhāyatanadhātādippabhedehi yathārahaṁ;",
  "tika-abh06t65:7_0": "Lakkhaṇapaccupaṭṭhāna-padaṭṭhānavibhāgato.",
  "tika-abh06t65:8_0": "942.",
  "tika-abh06t65:9_0": " Pariggahetvā saṅkhāre, nāmarūpaṁ yathākathaṁ;",
  "tika-abh06t65:10_0": "Vavatthapento tatthevamanupassati paññavā.",
  "tika-abh06t65:11_0": "943.",
  "tika-abh06t65:12_0": " Nāmarūpamidaṁ suddhaṁ, attabhāvoti vuccati;",
  "tika-abh06t65:13_0": "Natthettha koci attā vā, satto jīvo ca puggalo.",
  "tika-abh06t65:14_0": "944.",
  "tika-abh06t65:15_0": " Yathāpi aṅgasambhārā, hoti saddo ratho iti;",
  "tika-abh06t65:16_0": "Evaṁ khandhesu santesu, hoti sattoti sammuti.",
  "tika-abh06t65:17_0": "945.",
  "tika-abh06t65:18_0": " Khandhāyatanadhātūnaṁ, yathāyogamanukkamo;",
  "tika-abh06t65:19_0": "Abbocchinno pavattanto, saṁsāroti pavuccati.",
  "tika-abh06t65:20_0": "946.",
  "tika-abh06t65:21_0": " Iti nānappakārena, tebhūmakapariggaho;",
  "tika-abh06t65:22_0": "Bhūmidhammavavatthānaṁ, suddhasaṅkhāradassanaṁ.",
  "tika-abh06t65:23_0": "947.",
  "tika-abh06t65:24_0": " Attadiṭṭhipahānena , diṭṭhisaṁklesasodhanaṁ;",
  "tika-abh06t65:25_0": "Diṭṭhivisuddhi nāmāti, ñāṇametaṁ pavuccati.",
  "tika-abh06t65:26_0": "948.",
  "tika-abh06t65:27_0": " Pariggahitasaṅkhāro, nāmarūpamapatthiyā;",
  "tika-abh06t65:28_0": "Tato paraṁ yathāyogaṁ, pariggaṇhati paccaye.",
  "tika-abh06t65:29_0": "949.",
  "tika-abh06t65:30_0": " Dukkhasamudayo tattha, taṇhā saṁsāranāyikā;",
  "tika-abh06t65:31_0": "Samodhāneti saṅkhāre, tattha tatthupapattiyā.",
  "tika-abh06t65:32_0": "950.",
  "tika-abh06t65:33_0": " Taṇhāsambhavamevetaṁ, tasmā dukkhaṁ pavuccati;",
  "tika-abh06t65:34_0": "Tadappavatti nibbānaṁ, maggo taṁpāpakoti ca.",
  "tika-abh06t65:35_0": "951.",
  "tika-abh06t65:36_0": " Catusaccavavatthāna-mukhenevampi paccaye;",
  "tika-abh06t65:37_0": "Pariggaṇhanti ekacce, saṅkhārānamathāpare.",
  "tika-abh06t65:38_0": "952.",
  "tika-abh06t65:39_0": " Ālokākāsavāyāpapathaviñcupanissayaṁ;",
  "tika-abh06t65:40_0": "Bhavaṅgapariṇāmañca, labhitvāva yathārahaṁ.",
  "tika-abh06t65:41_0": "953.",
  "tika-abh06t65:42_0": " Cha vatthūni ca nissāya, cha dvārārammaṇāni ca;",
  "tika-abh06t65:43_0": "Paṭicca manasikāraṁ, pavattanti arūpino.",
  "tika-abh06t65:44_0": "954.",
  "tika-abh06t65:45_0": " Yathāsakasamuṭṭhānaṁ , vibhāgehi ca rūpino;",
  "tika-abh06t65:46_0": "Pavattanti ekacceti, pariggaṇhanti paccaye.",
  "tika-abh06t65:47_0": "955.",
  "tika-abh06t65:48_0": " Avijjāpaccayā honti, saṅkhārā tu tato tathā;",
  "tika-abh06t65:49_0": "Viññāṇaṁ nāmarūpañca, saḷāyatananāmakaṁ.",
  "tika-abh06t65:50_0": "956.",
  "tika-abh06t65:51_0": " Phasso ca vedanā taṇhā, upādānaṁ bhavo tato;",
  "tika-abh06t65:52_0": "Jāti jarā maraṇañca, pavattati yathārahaṁ.",
  "tika-abh06t65:53_0": "957.",
  "tika-abh06t65:54_0": " Tato soko paridevo, dukkhañceva tathāparaṁ;",
  "tika-abh06t65:55_0": "Domanassamupāyāso, sambhoti ca yathārahaṁ.",
  "tika-abh06t65:56_0": "958.",
  "tika-abh06t65:57_0": " Etassa kevalassevaṁ, dukkhakkhandhassa sambhavo;",
  "tika-abh06t65:58_0": "Paṭiccasamuppādova, natthañño koci kārako.",
  "tika-abh06t65:59_0": "959.",
  "tika-abh06t65:60_0": " Tatthāvijjādayo dvepi, addhātīto anāgato;",
  "tika-abh06t65:61_0": "Jātādayopare aṭṭha, paccuppannoti vaṇṇito.",
  "tika-abh06t65:62_0": "960.",
  "tika-abh06t65:63_0": " Puññāpuññāneñjavasā, saṅkhārā tividhā tathā;",
  "tika-abh06t65:64_0": "Bhavekadeso kammañca, kammavaṭṭanti vuccati.",
  "tika-abh06t65:65_0": "961.",
  "tika-abh06t65:66_0": " Avijjātaṇhupādānā, klesavaṭṭamathāpare;",
  "tika-abh06t65:67_0": "Vipākavaṭṭaṁ sattāpi, upapattibhavopi ca.",
  "tika-abh06t65:68_0": "962.",
  "tika-abh06t65:69_0": " Avijjāsaṅkhārānaṁ tu, gahaṇe gahitāva te;",
  "tika-abh06t65:70_0": "Taṇhupādānabhavāti, atīte pañca hetavo.",
  "tika-abh06t65:71_0": "963.",
  "tika-abh06t65:72_0": " Taṇhupādānabhavānaṁ, gahaṇe gahitāva te;",
  "tika-abh06t65:73_0": "Avijjā saṅkhārā ceti, paccuppannepi pañcake.",
  "tika-abh06t65:74_0": "964.",
  "tika-abh06t65:75_0": " Viññāṇādisarūpena, dassitaṁ phalapañcakaṁ;",
  "tika-abh06t65:76_0": "Tathā tadeva jātādi-nāmenānāgatanti ca.",
  "tika-abh06t65:77_0": "965.",
  "tika-abh06t65:78_0": " Atīte hetavo pañca, idāni phalapañcakaṁ;",
  "tika-abh06t65:79_0": "Idāni hetavo pañca, āyatiṁ phalapañcakaṁ.",
  "tika-abh06t65:80_0": "966.",
  "tika-abh06t65:81_0": " Hetuphalaṁ phalahetu, puna hetuphalāni ca;",
  "tika-abh06t65:82_0": "Tisandhi catusaṅkhepaṁ, vīsatākāramabravuṁ.",
  "tika-abh06t65:83_0": "967.",
  "tika-abh06t65:84_0": " Atthadhammapaṭivedha-desanānaṁ yathārahaṁ;",
  "tika-abh06t65:85_0": "Gambhīrattā catunnampi, catugambhīratā matā.",
  "tika-abh06t65:86_0": "968.",
  "tika-abh06t65:87_0": " Ekattanānattanayā, abyāpāranayoparo;",
  "tika-abh06t65:88_0": "Tathevaṁdhammatā ceti, nayā vuttā catubbidhā.",
  "tika-abh06t65:89_0": "969.",
  "tika-abh06t65:90_0": " Jarāmaraṇasokādi-pīḷitānamabhiṇhaso;",
  "tika-abh06t65:91_0": "Āsavānaṁ samuppādā, avijjā ca pavattati.",
  "tika-abh06t65:92_0": "970.",
  "tika-abh06t65:93_0": " Avijjāpaccayā honti, saṅkhārāpi yathā pure;",
  "tika-abh06t65:94_0": "Baddhāvicchedamiccevaṁ, bhavacakkamanādikaṁ.",
  "tika-abh06t65:95_0": "971.",
  "tika-abh06t65:96_0": " Taṇhāvijjānābhikaṁ taṁ, jarāmaraṇanemikaṁ;",
  "tika-abh06t65:97_0": "Sesākārādighaṭikaṁ, tibhavārathayojitaṁ.",
  "tika-abh06t65:98_0": "972.",
  "tika-abh06t65:99_0": " Tiaddhañca tivaṭṭañca, tisandhighaṭikaṁ tathā;",
  "tika-abh06t65:100_0": "Catusaṅkhepagambhīranayamaṇḍitadesanaṁ.",
  "tika-abh06t65:101_0": "973.",
  "tika-abh06t65:102_0": " Vīsatākāravibhāgaṁ, dvādasākārasaṅgahaṁ;",
  "tika-abh06t65:103_0": "Dhammaṭṭhitīti dīpenti, idappaccayataṁ budhā.",
  "tika-abh06t65:104_0": "974.",
  "tika-abh06t65:105_0": " Paṭiccasamuppādoyaṁ, paccayākāranāmato;",
  "tika-abh06t65:106_0": "Saṅkhepato ca vitthārā, vividhākārabhedato.",
  "tika-abh06t65:107_0": "975.",
  "tika-abh06t65:108_0": " Janeti paccayuppanne, avijjādipavattiyā;",
  "tika-abh06t65:109_0": "Avijjādinirodhena, nirodheti ca sabbathā.",
  "tika-abh06t65:110_0": "976.",
  "tika-abh06t65:111_0": " Paccayappaccayuppanna-vaseneva pavattati;",
  "tika-abh06t65:112_0": "Saṁsāroyanti ekacce, pariggaṇhanti paccaye.",
  "tika-abh06t65:113_0": "977.",
  "tika-abh06t65:114_0": " Samantapaṭṭhānamahāpakaraṇavibhāgato;",
  "tika-abh06t65:115_0": "Ekacce pariggaṇhanti, catuvīsati paccaye.",
  "tika-abh06t65:116_0": "978.",
  "tika-abh06t65:117_0": " Iti nānappakārena, paccayānaṁ pariggaho;",
  "tika-abh06t65:118_0": "Sappaccayanāmarūpaṁ, vavatthānanti veditaṁ.",
  "tika-abh06t65:119_0": "979.",
  "tika-abh06t65:120_0": " Idappaccayatāñāṇaṁ, paccayākāradassanaṁ;",
  "tika-abh06t65:121_0": "Dhammaṭṭhiti yathābhūtañāṇadassananāmakaṁ.",
  "tika-abh06t65:122_0": "980.",
  "tika-abh06t65:123_0": " Kālattayavibhāgesu , kaṅkhāsaṁklesasodhanaṁ;",
  "tika-abh06t65:124_0": "Kaṅkhāvitaraṇā nāma, visuddhīti pavuccatīti.",
  "tika-abh06t65:125_0": "Iti nibbānavibhāge pariggahavisuddhikathā niṭṭhitā.",
  "tika-abh06t65:126_0": "Catuvīsatimo paricchedo."
}