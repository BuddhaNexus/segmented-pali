{
  "tika-vin07t24:0_0": "9. Campeyyakkhandhako",
  "tika-vin07t24:1_0": "Kassapagottabhikkhuvatthukathādivaṇṇanā",
  "tika-vin07t24:2_0": "380.",
  "tika-vin07t24:2_1": "Campeyyakkhandhake tantibaddhoti tanti vuccati byāpāro, tattha baddho, ussukkaṁ āpannoti attho.",
  "tika-vin07t24:2_2": "Tenāha ‘‘tasmiṁ āvāse’’tiādi.",
  "tika-vin07t24:3_0": "387-8.Hāpanaṁ vā aññathā karaṇaṁ vā natthīti ñattikammassa ñattiyā ekattā hāpanaṁ na sambhavati, tassā ekattā eva pacchā ñattiṭhapanavasena, dvikkhattuṁ ṭhapanavasena ca aññathā karaṇaṁ natthi.",
  "tika-vin07t24:3_1": "Paratoti parivāre.",
  "tika-vin07t24:3_2": "Tanti pabbājanīyakammaṁ, tassāti attho.",
  "tika-vin07t24:4_0": "Kassapagottabhikkhuvatthukathādivaṇṇanā niṭṭhitā.",
  "tika-vin07t24:5_0": "Dvenissaraṇādikathāvaṇṇanā",
  "tika-vin07t24:6_0": "395.Esāti ‘‘bālo’’tiādinā niddiṭṭhapuggalo, appattoti sambandho.",
  "tika-vin07t24:6_1": "Tattha kāraṇamāha ‘‘yasmā’’tiādi.",
  "tika-vin07t24:6_2": "Tattha āveṇikena lakkhaṇenāti pabbājanīyakammassa nimittabhāvena pāḷiyaṁ vuttattā asādhāraṇabhūtena kuladūsakabhāvena.",
  "tika-vin07t24:6_3": "Yadi hesa taṁ kammaṁ appatto, kathaṁ pana sunissāritoti āha ‘‘yasmā panassa ākaṅkhamāno saṅgho pabbājanīyakammaṁ kareyyāti vuttaṁ, tasmā sunissārito’’ti.",
  "tika-vin07t24:6_4": "Tattha vuttanti kammakkhandhake (cūḷava.",
  "tika-vin07t24:6_5": "27) vuttaṁ.",
  "tika-vin07t24:7_0": "Ettha pana kuladūsakakammaṁ katvā pabbājanīyakammakatassa terasakakaṇḍakaṭṭhakathāyaṁ ‘‘yasmiṁ vihāre vasantena yasmiṁ gāme kuladūsakakammaṁ kataṁ hoti, tasmiṁ vihāre vā tasmiṁ gāme vā na vasitabba’’ntiādinā (pārā. aṭṭha.",
  "tika-vin07t24:7_1": "2.433) yā sammāvattanā vuttā, sā itarenāpi pūretabbā.",
  "tika-vin07t24:7_2": "Yaṁ pana paṭippassaddhakammassa kuladūsakassa tattheva aṭṭhakathāyaṁ ‘‘yesu kulesu kuladūsakakammaṁ kataṁ, tato paccayā na gahetabbā’’tiādi vuttaṁ, taṁ na pūretabbaṁ kulasaṅgahassa akatattā.",
  "tika-vin07t24:7_3": "Evaṁ sesakammesupi.",
  "tika-vin07t24:7_4": "Yadi evaṁ ‘‘tajjanīyakammārahassa niyasakammaṁ karoti…pe…",
  "tika-vin07t24:7_5": "evaṁ kho, upāli, adhammakammaṁ hotī’’tiādivacanaṁ (mahāva.",
  "tika-vin07t24:7_6": "402) virujjhatīti?",
  "tika-vin07t24:7_7": "Na virujjhati saṅghasanniṭṭhānavasena tajjanīyādikammārahattassa sijjhanato.",
  "tika-vin07t24:7_8": "Yassa hi saṅgho ‘‘tajjanīyakammaṁ karomā’’ti sanniṭṭhānaṁ katvā kammavācaṁ sāvento pabbājanīyakammavācaṁ sāveti, tassa kammaṁ adhammakammaṁ hoti.",
  "tika-vin07t24:7_9": "Sace pana ‘‘tasseva pabbājanīyakammameva karomā’’ti sanniṭṭhānaṁ katvā tadeva karoti, tassa taṁ kammaṁ dhammakammanti veditabbaṁ.",
  "tika-vin07t24:8_0": "Evamidha ‘‘nissāraṇa’’nti adhippetassa pabbājanīyakammassa vasena atthaṁ dassetvā idāni tadaññesaṁ tajjanīyādīnaṁ vasena nissāraṇe adhippete ‘‘appatto nissāraṇa’’nti imassa paṭipakkhavasena sampatto nissāraṇaṁ, ‘‘tañce saṅgho nissāreti.",
  "tika-vin07t24:8_1": "Sunissārito’’ti atthasambhavaṁ dassetuṁ puna ‘‘tañce saṅgho nissāretīti sace saṅgho’’tiādi vuttaṁ.",
  "tika-vin07t24:8_2": "Tattha tatthāti tajjanīyādikammavisaye, ekenāpi aṅgena nissāraṇā anuññātāti yojanā.",
  "tika-vin07t24:8_3": "Pāḷiyaṁ appatto nissāraṇanti ettha āpanno āveṇikavasena tajjanīyādisaṅkhātaṁ nissāraṇaṁ pattoti attho gahetabbo.",
  "tika-vin07t24:9_0": "Dvenissaraṇādikathāvaṇṇanā niṭṭhitā.",
  "tika-vin07t24:10_0": "Campeyyakkhandhakavaṇṇanānayo niṭṭhito."
}