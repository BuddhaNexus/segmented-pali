{
  "pli-tv-bu-vb-pc60:0.1_0": "Theravāda Vinaya",
  "pli-tv-bu-vb-pc60:0.2_0": "Mahāvibhaṅga",
  "pli-tv-bu-vb-pc60:0.3_0": "Pācittiyakaṇḍa",
  "pli-tv-bu-vb-pc60:0.4_0": "Surāpānavagga",
  "pli-tv-bu-vb-pc60:0.5_0": "60. Cīvaraapanidhānasikkhāpada",
  "pli-tv-bu-vb-pc60:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc60:1.2_0": "Tena kho pana samayena sattarasavaggiyā bhikkhū asannihitaparikkhārā honti.",
  "pli-tv-bu-vb-pc60:1.3_0": "Chabbaggiyā bhikkhū sattarasavaggiyānaṁ bhikkhūnaṁ pattampi cīvarampi apanidhenti.",
  "pli-tv-bu-vb-pc60:1.4_0": "Sattarasavaggiyā bhikkhū chabbaggiye bhikkhū etadavocuṁ—",
  "pli-tv-bu-vb-pc60:1.5_0": "“dethāvuso, amhākaṁ pattampi cīvarampī”ti.",
  "pli-tv-bu-vb-pc60:1.6_0": "Chabbaggiyā bhikkhū hasanti, te rodanti.",
  "pli-tv-bu-vb-pc60:1.7_0": "Bhikkhū evamāhaṁsu—",
  "pli-tv-bu-vb-pc60:1.8_0": "“kissa tumhe, āvuso, rodathā”ti?",
  "pli-tv-bu-vb-pc60:1.9_0": "“Ime, āvuso, chabbaggiyā bhikkhū amhākaṁ pattampi cīvarampi apanidhentī”ti.",
  "pli-tv-bu-vb-pc60:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc60:1.11_0": "“kathañhi nāma chabbaggiyā bhikkhū bhikkhūnaṁ pattampi cīvarampi apanidhessantī”ti …pe…",
  "pli-tv-bu-vb-pc60:1.12_0": "“saccaṁ kira tumhe, bhikkhave, bhikkhūnaṁ pattampi cīvarampi apanidhethā”ti?",
  "pli-tv-bu-vb-pc60:1.13_0": "“Saccaṁ, bhagavā”ti.",
  "pli-tv-bu-vb-pc60:1.14_0": "Vigarahi buddho bhagavā …pe…",
  "pli-tv-bu-vb-pc60:1.15_0": "kathañhi nāma tumhe, moghapurisā, bhikkhūnaṁ pattampi cīvarampi apanidhessatha.",
  "pli-tv-bu-vb-pc60:1.16_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc60:1.17_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc60:1.18.1_0": "“Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā, antamaso hasāpekkhopi, pācittiyan”ti.",
  "pli-tv-bu-vb-pc60:2.1.1_0": "Yo panāti",
  "pli-tv-bu-vb-pc60:2.1.2_0": "yo yādiso …pe…",
  "pli-tv-bu-vb-pc60:2.1.3_0": "bhikkhūti",
  "pli-tv-bu-vb-pc60:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc60:2.1.5_0": "Bhikkhussāti",
  "pli-tv-bu-vb-pc60:2.1.6_0": "aññassa bhikkhussa.",
  "pli-tv-bu-vb-pc60:2.1.7_0": "Patto nāma",
  "pli-tv-bu-vb-pc60:2.1.8_0": "dve pattā—ayopatto, mattikāpatto.",
  "pli-tv-bu-vb-pc60:2.1.9_0": "Cīvaraṁ nāma",
  "pli-tv-bu-vb-pc60:2.1.10_0": "channaṁ cīvarānaṁ aññataraṁ cīvaraṁ, vikappanupagaṁ pacchimaṁ.",
  "pli-tv-bu-vb-pc60:2.1.11_0": "Nisīdanaṁ nāma",
  "pli-tv-bu-vb-pc60:2.1.12_0": "sadasaṁ vuccati.",
  "pli-tv-bu-vb-pc60:2.1.13_0": "Sūcigharaṁ nāma",
  "pli-tv-bu-vb-pc60:2.1.14_0": "sasūcikaṁ vā asūcikaṁ vā.",
  "pli-tv-bu-vb-pc60:2.1.15_0": "Kāyabandhanaṁ nāma",
  "pli-tv-bu-vb-pc60:2.1.16_0": "dve kāyabandhanāni— paṭṭikā, sūkarantakaṁ.",
  "pli-tv-bu-vb-pc60:2.1.17_0": "Apanidheyya vāti",
  "pli-tv-bu-vb-pc60:2.1.18_0": "sayaṁ apanidheti, āpatti pācittiyassa.",
  "pli-tv-bu-vb-pc60:2.1.19_0": "Apanidhāpeyya vāti",
  "pli-tv-bu-vb-pc60:2.1.20_0": "aññaṁ āṇāpesi, āpatti pācittiyassa.",
  "pli-tv-bu-vb-pc60:2.1.21_0": "Sakiṁ āṇatto bahukampi apanidheti, āpatti pācittiyassa.",
  "pli-tv-bu-vb-pc60:2.1.22_0": "Antamaso hasāpekkhopīti",
  "pli-tv-bu-vb-pc60:2.1.23_0": "kīḷādhippāyo.",
  "pli-tv-bu-vb-pc60:2.2.1_0": "Upasampanne upasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa.",
  "pli-tv-bu-vb-pc60:2.2.2_0": "Upasampanne vematiko …pe…",
  "pli-tv-bu-vb-pc60:2.2.3_0": "upasampanne anupasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa.",
  "pli-tv-bu-vb-pc60:2.2.4_0": "Aññaṁ parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa.",
  "pli-tv-bu-vb-pc60:2.2.5_0": "Anupasampannassa pattaṁ vā cīvaraṁ vā aññaṁ vā parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa.",
  "pli-tv-bu-vb-pc60:2.2.6_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc60:2.2.7_0": "Anupasampanne vematiko, āpatti dukkaṭassa.",
  "pli-tv-bu-vb-pc60:2.2.8_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc60:2.3.1_0": "Anāpatti—",
  "pli-tv-bu-vb-pc60:2.3.2_0": "nahasādhippāyo,",
  "pli-tv-bu-vb-pc60:2.3.3_0": "dunnikkhittaṁ paṭisāmeti,",
  "pli-tv-bu-vb-pc60:2.3.4_0": "“dhammiṁ kathaṁ katvā dassāmī”ti paṭisāmeti,",
  "pli-tv-bu-vb-pc60:2.3.5_0": "ummattakassa,",
  "pli-tv-bu-vb-pc60:2.3.6_0": "ādikammikassāti.",
  "pli-tv-bu-vb-pc60:2.3.7_0": "Cīvaraapanidhānasikkhāpadaṁ niṭṭhitaṁ dasamaṁ.",
  "pli-tv-bu-vb-pc60:2.3.8_0": "Surāpānavaggo chaṭṭho.",
  "pli-tv-bu-vb-pc60:2.3.9_0": "Tassuddānaṁ",
  "pli-tv-bu-vb-pc60:2.3.10_0": "Surā aṅguli hāso ca,",
  "pli-tv-bu-vb-pc60:2.3.11_0": "anādariyañca bhiṁsanaṁ;",
  "pli-tv-bu-vb-pc60:2.3.12_0": "Jotinahānadubbaṇṇaṁ,",
  "pli-tv-bu-vb-pc60:2.3.13_0": "sāmaṁ apanidhena cāti."
}