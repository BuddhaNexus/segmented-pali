{
  "atk-s0401a4:0_0": "4. Adantavaggavaṇṇanā",
  "atk-s0401a4:1_0": "31.",
  "atk-s0401a4:1_1": "Catutthassa paṭhame adantanti savisevanaṁ adantahatthiassādisadisaṁ.",
  "atk-s0401a4:1_2": "Cittanti vaṭṭavasena uppannacittameva.",
  "atk-s0401a4:2_0": "32.",
  "atk-s0401a4:2_1": "Dutiye dantanti nibbisevanaṁ dantahatthiassādisadisaṁ.",
  "atk-s0401a4:2_2": "Imasmimpi suttadvaye vaṭṭavivaṭṭavasena uppannacittameva kathitaṁ.",
  "atk-s0401a4:2_3": "Yathā cettha, evaṁ ito paresupīti.",
  "atk-s0401a4:3_0": "33. Tatiye aguttanti agopitaṁ satisaṁvararahitaṁ aguttahatthiassādisadisaṁ.",
  "atk-s0401a4:4_0": "34. Catutthe guttanti gopitaṁ avissaṭṭhasatisaṁvaraṁ guttahatthiassādisadisaṁ.",
  "atk-s0401a4:5_0": "35-36.",
  "atk-s0401a4:5_1": "Pañcamachaṭṭhāni arakkhitaṁ rakkhitanti padavasena bujjhanakānaṁ ajjhāsayena vuttāni.",
  "atk-s0401a4:5_2": "Attho panettha purimasadisoyeva.",
  "atk-s0401a4:6_0": "37-38. Sattamaṭṭhamesupi eseva nayo. Upamā panettha asaṁvutagharadvārādivasena veditabbā.",
  "atk-s0401a4:7_0": "39-40. Navamadasamāni catūhipi padehi yojetvā vuttāni. Imasmimpi vagge vaṭṭavivaṭṭameva kathitanti.",
  "atk-s0401a4:8_0": "Adantavaggavaṇṇanā."
}