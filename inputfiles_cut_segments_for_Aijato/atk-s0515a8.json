{
  "atk-s0515a8:0_0": "8. Pasūrasuttaniddesavaṇṇanā",
  "atk-s0515a8:1_0": "59.",
  "atk-s0515a8:1_1": "Aṭṭhame pasūrasuttaniddese paṭhamagāthāya tāva saṅkhepo – ime diṭṭhigatikā attano diṭṭhiṁ sandhāya ‘‘idheva suddhī’’ti vadanti.",
  "atk-s0515a8:1_2": "Aññesu pana dhammesu visuddhiṁ nāhu, evaṁ yaṁ attano satthārādiṁ nissitā, tattheva ‘‘esa vādo subho’’ti evaṁ subhavādā hutvā puthū samaṇabrāhmaṇā ‘‘sassato loko’’tiādīsu paccekasaccesu niviṭṭhā.",
  "atk-s0515a8:2_0": "Sabbeparavāde khipantīti sabbā paraladdhiyo chaḍḍenti. Ukkhipantīti dūrato khipanti.",
  "atk-s0515a8:2_1": "Parikkhipantīti samantato khipanti.",
  "atk-s0515a8:2_2": "Subhavādāti niddesassa uddesapadaṁ.",
  "atk-s0515a8:2_3": "Sobhanavādāti ‘‘etaṁ sundara’’nti kathentā.",
  "atk-s0515a8:2_4": "Paṇḍitavādāti ‘‘paṇḍitā maya’’nti evaṁ kathentā.",
  "atk-s0515a8:2_5": "Thiravādāti ‘‘niddosavādaṁ vadāmā’’ti kathentā.",
  "atk-s0515a8:2_6": "Ñāyavādāti ‘‘yuttavādaṁ vadāmā’’ti kathentā.",
  "atk-s0515a8:2_7": "Hetuvādāti ‘‘kāraṇasahitaṁ vadāmā’’ti kathentā.",
  "atk-s0515a8:2_8": "Lakkhaṇavādāti ‘‘sallakkhetabbaṁ vadāmā’’ti vadantā.",
  "atk-s0515a8:2_9": "Kāraṇavādāti ‘‘udāharaṇayuttavādaṁ vadāmā’’ti kathentā.",
  "atk-s0515a8:2_10": "Ṭhānavādāti ‘‘pakkamituṁ asakkuṇeyyavādaṁ vadāmā’’ti vadantā.",
  "atk-s0515a8:3_0": "Niviṭṭhāti antopaviṭṭhā. Patiṭṭhitāti tattheva ṭhitā.",
  "atk-s0515a8:4_0": "60.",
  "atk-s0515a8:4_1": "Evaṁ niviṭṭhā ca ‘‘te vādakāmā’’ti dutiyagāthā.",
  "atk-s0515a8:4_2": "Tattha bālaṁ dahantī mithu aññamaññanti ‘‘ayaṁ bālo, ayaṁ bālo’’ti evaṁ dvepi janā aññamaññaṁ bālaṁ dahanti, bālato passanti.",
  "atk-s0515a8:4_3": "Vadanti te aññasitā kathojjanti te aññamaññasatthārādinissitā kalahaṁ vadanti.",
  "atk-s0515a8:4_4": "Pasaṁsakāmā kusalāvadānāti pasaṁsatthikā ubhopi ‘‘mayaṁ kusalāvadānā paṇḍitavādā’’ti evaṁ saññino hutvā.",
  "atk-s0515a8:5_0": "Vādatthikāti vādena atthikā. Vādādhippāyāti vādajjhāsayā.",
  "atk-s0515a8:5_1": "Vādapurekkhārāti vādameva purato katvā caramānā .",
  "atk-s0515a8:5_2": "Vādapariyesanaṁ carantāti vādameva gavesanaṁ caramānā. Vigayhāti pavisitvā. Ogayhāti otaritvā. Ajjhogāhetvāti nimujjitvā. Pavisitvāti antokatvā.",
  "atk-s0515a8:6_0": "Anojavantīti nihīnaojavatī, tejavirahitāti attho. Sā kathāti esā vācā.",
  "atk-s0515a8:6_1": "Kathojjaṁ vadantīti nittejaṁ bhaṇanti.",
  "atk-s0515a8:6_2": "Evaṁ vadānesu ca tesu eko niyamato eva.",
  "atk-s0515a8:7_0": "61.Yutto kathāyanti gāthā.",
  "atk-s0515a8:7_1": "Tattha yutto kathāyanti vādakathāya ussukko.",
  "atk-s0515a8:7_2": "Pasaṁsamicchaṁ vinighāti hotīti attano pasaṁsaṁ icchanto ‘‘kathaṁ nu kho niggahessāmī’’tiādinā nayena pubbeva vādā kathaṁkathī vinighātī hoti.",
  "atk-s0515a8:7_3": "Apāhatasminti pañhavīmaṁsakehi ‘‘atthāpagataṁ te bhaṇitaṁ, byañjanāpagataṁ te bhaṇita’’ntiādinā nayena apaharite vāde.",
  "atk-s0515a8:7_4": "Nindāya so kuppatīti evaṁ apāhatasmiñca vāde uppannāya nindāya so kuppati.",
  "atk-s0515a8:7_5": "Randhamesīti yassa randhameva gavesanto.",
  "atk-s0515a8:8_0": "Thomananti vaṇṇabhaṇanaṁ. Kittinti pākaṭakaraṇaṁ. Vaṇṇahāriyanti guṇavaḍḍhanaṁ.",
  "atk-s0515a8:8_1": "Pubbeva sallāpāti sallāpato puretarameva.",
  "atk-s0515a8:8_2": "‘‘Kathamidaṁ kathamida’’nti kathaṁkathā assa atthīti kathaṁkathī. Jayo nu kho meti mama jayo.",
  "atk-s0515a8:8_3": "Kathaṁ niggahanti kena pakārena niggaṇhanaṁ.",
  "atk-s0515a8:8_4": "Paṭikammaṁ karissāmīti mama laddhiṁ parisuddhiṁ karissāmi. Visesanti atirekaṁ.",
  "atk-s0515a8:8_5": "Paṭivisesanti punappunaṁ visesaṁ.",
  "atk-s0515a8:8_6": "Āveṭhiyaṁ karissāmīti pariveṭhanaṁ karissāmi.",
  "atk-s0515a8:8_7": "Nibbeṭhiyanti mama nibbeṭhanaṁ mocanaṁ nikkhamanaṁ. Chedanti vādachindanaṁ. Maṇḍalanti vādasaṅghātaṁ. Pārisajjāti paricārikā. Pāsārikāti kāraṇitā. Apaharantīti paṭibāhanti.",
  "atk-s0515a8:9_0": "Atthāpagatanti atthato apagataṁ , attho natthīti.",
  "atk-s0515a8:9_1": "Atthato apaharantīti atthamhā paṭibāhanti.",
  "atk-s0515a8:9_2": "Attho te dunnitoti tava attho na sammā upanīto.",
  "atk-s0515a8:9_3": "Byañjanaṁ te duropitanti tava byañjanaṁ duppatiṭṭhāpitaṁ.",
  "atk-s0515a8:9_4": "Niggaho te akatoti tayā niggaho na kato.",
  "atk-s0515a8:9_5": "Paṭikammaṁ te dukkaṭanti tayā attano laddhipatiṭṭhāpanaṁ duṭṭhu kataṁ.",
  "atk-s0515a8:9_6": "Visamakathaṁ dukkathitanti na sammā kathitaṁ.",
  "atk-s0515a8:9_7": "Dubbhaṇitanti bhaṇantenapi duṭṭhu bhaṇitaṁ.",
  "atk-s0515a8:9_8": "Dullapitanti na sammā vissajjitaṁ. Duruttanti aññathā bhaṇitaṁ.",
  "atk-s0515a8:9_9": "Dubbhāsitanti virūpaṁ bhāsitaṁ.",
  "atk-s0515a8:10_0": "Nindāyāti garahaṇena. Garahāyāti dosakathanena. Akittiyāti aguṇakathanena.",
  "atk-s0515a8:10_1": "Avaṇṇahārikāyāti aguṇavaḍḍhanena.",
  "atk-s0515a8:11_0": "Kuppatīti pakatibhāvaṁ jahetvā calati.",
  "atk-s0515a8:11_1": "Byāpajjatīti dosavasena pūtibhāvaṁ āpajjati.",
  "atk-s0515a8:11_2": "Patiṭṭhīyatīti kodhavasena gaṇabhāvaṁ gacchati. Kopañcāti kupitabhāvaṁ. Dosañcāti dūsanaṁ. Apaccayañcāti atuṭṭhākārañca. Pātukarotīti pākaṭaṁ karoti. Randhamesīti antaragavesī. Virandhamesīti chiddagavesī.",
  "atk-s0515a8:11_3": "Aparaddhamesīti guṇaṁ apanetvā dosameva gavesī.",
  "atk-s0515a8:11_4": "Khalitamesīti pakkhalanagavesī. Gaḷitamesīti patanagavesī.",
  "atk-s0515a8:11_5": "‘‘Ghaṭṭitamesī’’tipi pāṭho, tassa pīḷanagavesīti attho. Vivaramesīti dosagavesī.",
  "atk-s0515a8:12_0": "62.",
  "atk-s0515a8:12_1": "Na kevalañca so kuppati, apica kho pana ‘‘yamassa vāda’’nti gāthā.",
  "atk-s0515a8:12_2": "Tattha parihīnamāhu, apāhatanti atthabyañjanādito apāhataṁ parihīnaṁ vadanti.",
  "atk-s0515a8:12_3": "Paridevatīti tatonimittaṁ so ‘‘aññaṁ mayā āvajjita’’ntiādīhi vippalapati.",
  "atk-s0515a8:12_4": "Socatīti ‘‘tassa jayo’’tiādīni ārabbha socati.",
  "atk-s0515a8:12_5": "‘‘Upaccagā ma’’nti anutthunātīti ‘‘so maṁ vādena vādaṁ atikkanto’’tiādinā nayena suṭṭhutaraṁ vippalapati.",
  "atk-s0515a8:13_0": "Parihāpitanti na vaḍḍhitaṁ.",
  "atk-s0515a8:13_1": "Aññaṁ mayā āvajjitanti aññaṁ kāraṇaṁ mayā avanamitaṁ. Cintitanti vīmaṁsitaṁ.",
  "atk-s0515a8:13_2": "Mahāpakkhoti mahanto ñātipakkho etassāti mahāpakkho.",
  "atk-s0515a8:13_3": "Mahāparisoti mahāparicārikapariso.",
  "atk-s0515a8:13_4": "Mahāparivāroti mahādāsadāsiparivāro.",
  "atk-s0515a8:13_5": "Parisā cāyaṁ vaggāti ayañca parisā vaggā, na ekā.",
  "atk-s0515a8:13_6": "Puna bhañjissāmīti puna bhindissāmi.",
  "atk-s0515a8:14_0": "63.Etevivādā samaṇesūti ettha pana samaṇā vuccanti bāhiraparibbājakā.",
  "atk-s0515a8:14_1": "Etesu ugghātinighāti hotīti etesu vādesu jayaparājayādivasena cittaugghātanighātaṁ vā pāpuṇanto ugghāti ca nighāti ca hoti.",
  "atk-s0515a8:14_2": "Virame kathojjanti pajaheyya kalahaṁ.",
  "atk-s0515a8:14_3": "Na haññadatthatthi pasaṁsalābhāti na hi ettha pasaṁsalābhato añño attho atthi.",
  "atk-s0515a8:14_4": "Uttāno vāti na gambhīroti attho ‘‘pañcime kāmaguṇā’’tiādīsu (a. ni. 6.63) viya.",
  "atk-s0515a8:15_0": "Gambhīro vāti duppaveso appatiṭṭho paṭiccasamuppādo viya.",
  "atk-s0515a8:15_1": "Gūḷho vāti paṭicchanno hutvā ṭhito ‘‘abhirama nanda ahaṁ te pāṭibhogo’’tiādīsu (udā. 22) viya.",
  "atk-s0515a8:15_2": "Paṭicchanno vāti apākaṭo ‘‘mātaraṁ pitaraṁ hantvā’’tiādīsu (dha. pa. 294; netti. 113) viya.",
  "atk-s0515a8:15_3": "Neyyo vāti nīharitvā kathetabbo ‘‘asaddho akataññū cā’’tiādīsu (dha. pa. 97) viya.",
  "atk-s0515a8:15_4": "Nīto vāti pāḷiyā ṭhitaniyāmena kathetabbo ‘‘cattārome, bhikkhave, ariyavaṁsā’’tiādīsu (a. ni. 4.28) viya.",
  "atk-s0515a8:15_5": "Anavajjo vāti niddosattho ‘‘kusalā dhammā’’tiādīsu (dha. sa. tikamātikā 1) viya.",
  "atk-s0515a8:15_6": "Nikkileso vāti kilesavirahito vipassanā viya.",
  "atk-s0515a8:15_7": "Vodānovāti parisuddho lokuttaraṁ viya.",
  "atk-s0515a8:15_8": "Paramattho vāti uttamattho uttamatthabhūto attho khandhadhātuāyatananibbānāni viya.",
  "atk-s0515a8:16_0": "64.",
  "atk-s0515a8:16_1": "Chaṭṭhagāthāyattho – yasmā ca na haññadatthatthi pasaṁsalābhā, tasmā paramaṁ lābhaṁ labhantopi ‘‘sundaro aya’’nti tattha diṭṭhiyā pasaṁsito vā pana hotīti taṁ vādaṁ parisāya majjhe dīpetvā tato so tena jayatthena tuṭṭhiṁ vā dantavidaṁsakaṁ vā āpajjanto hassati, mānena ca unnamati. Kiṁ kāraṇaṁ?",
  "atk-s0515a8:16_2": "Yasmā taṁ jayatthaṁ pappuyya yathāmano jāto.",
  "atk-s0515a8:17_0": "Thambhayitvāti pūretvā. Brūhayitvāti vaḍḍhetvā.",
  "atk-s0515a8:17_1": "Imissā gāthāya niddeso uttānattho.",
  "atk-s0515a8:18_0": "65.",
  "atk-s0515a8:18_1": "Evaṁ unnamato ca ‘‘yā unnatī’’ti gāthā.",
  "atk-s0515a8:18_2": "Tattha mānātimānaṁ vadate panesoti eso pana taṁ unnatiṁ ‘‘vighātabhūmī’’ti abujjhamāno mānañca atimānañca vadati.",
  "atk-s0515a8:18_3": "Evaṁ imissāpi gāthāya niddeso uttānattho.",
  "atk-s0515a8:19_0": "66.",
  "atk-s0515a8:19_1": "Evaṁ vāde dosaṁ dassetvā idāni tassa vādaṁ asampaṭicchanto ‘‘sūro’’ti gāthamāha.",
  "atk-s0515a8:19_2": "Tattha rājakhādāyāti rājakhādanīyena, bhattavetanenāti vuttaṁ hoti.",
  "atk-s0515a8:19_3": "Abhigajjameti paṭisūramicchanti yathā so paṭisūraṁ icchanto abhigajjanto eti, evaṁ diṭṭhigatiko diṭṭhigatikanti dasseti.",
  "atk-s0515a8:19_4": "Yeneva so tena palehīti yena so tuyhaṁ paṭisūro, tena gaccha.",
  "atk-s0515a8:19_5": "Pubbeva natthi yadidaṁ yudhāyāti yaṁ pana kilesajātaṁ yuddhāya siyā, taṁ idha pubbeva natthi, bodhimūleyevassa pahīnanti dasseti.",
  "atk-s0515a8:20_0": "Sūroti niddesassa uddesapadaṁ.",
  "atk-s0515a8:20_1": "Suṭṭhu uro sūro, vissaṭṭhauro ninnauroti attho. Vīroti parakkamavanto.",
  "atk-s0515a8:20_2": "Vikkantoti saṅgāmaṁ pavisanto. Abhīrūtiādayo vuttanayā eva.",
  "atk-s0515a8:20_3": "Puṭṭhoti niddesassa uddesapadaṁ. Positoti thūlakato.",
  "atk-s0515a8:20_4": "Āpāditoti upaḍḍhabalito paṭipādito. Vaḍḍhitoti tato tato bhāvito.",
  "atk-s0515a8:21_0": "Gajjantoti abyattasarena gajjanto.",
  "atk-s0515a8:21_1": "Uggajjantoti ukkuṭṭhiṁ karonto.",
  "atk-s0515a8:21_2": "Abhigajjantoti sīhanādaṁ karonto. Etīti āgacchati.",
  "atk-s0515a8:21_3": "Upetīti tato samīpaṁ gacchati.",
  "atk-s0515a8:21_4": "Upagacchatīti tato samīpaṁ gantvā na nivattati. Paṭisūranti nibbhayaṁ. Paṭipurisanti sattupurisaṁ.",
  "atk-s0515a8:21_5": "Paṭisattunti sattu hutvā abhimukhe ṭhitaṁ.",
  "atk-s0515a8:21_6": "Paṭimallanti paṭisedhaṁ hutvā yujjhantaṁ. Icchantoti ākaṅkhamāno.",
  "atk-s0515a8:22_0": "Palehīti gaccha. Vajāti mā tiṭṭha. Gacchāti samīpaṁ upasaṅkama.",
  "atk-s0515a8:22_1": "Abhikkamāti parakkamaṁ karohi.",
  "atk-s0515a8:23_0": "Bodhiyā mūleti mahābodhirukkhassa samīpe.",
  "atk-s0515a8:23_1": "Ye paṭisenikarā kilesāti ye kilesā paṭipakkhakarā. Paṭilomakarāti paṭāṇīkarā.",
  "atk-s0515a8:23_2": "Paṭikaṇṭakakarāti vinivijjhanakarā. Paṭipakkhakarāti sattukarā.",
  "atk-s0515a8:24_0": "67.",
  "atk-s0515a8:24_1": "Ito paraṁ sesagāthā pākaṭasambandhā eva.",
  "atk-s0515a8:24_2": "Tattha vivādayantīti vivadanti.",
  "atk-s0515a8:24_3": "Paṭisenikattāti paṭilomakārakā.",
  "atk-s0515a8:24_4": "‘‘Na tvaṁ imaṁ dhammavinayaṁ ājānāsī’’tiādinā nayena viruddhavacanaṁ vivādo.",
  "atk-s0515a8:25_0": "Sahitaṁ meti mama vacanaṁ atthasaṁhitaṁ.",
  "atk-s0515a8:25_1": "Asahitaṁ teti tava vacanaṁ anatthasaṁhitaṁ.",
  "atk-s0515a8:25_2": "Adhiciṇṇaṁ te viparāvattanti yaṁ taṁ adhiciṇṇaṁ cirakālasevanavasena paguṇaṁ, taṁ mama vādaṁ āgamma nivattaṁ.",
  "atk-s0515a8:25_3": "Āropito te vādoti tuyhaṁ upari mayā doso āropito.",
  "atk-s0515a8:25_4": "Cara vādappamokkhāyāti bhattapuṭaṁ ādāya taṁ taṁ upasaṅkamitvā vādā pamokkhatthāya uttaraṁ pariyesamāno vicara.",
  "atk-s0515a8:25_5": "Nibbeṭhehi vāti atha vā mayā āropitadosato attānaṁ mocehi. Sace pahosīti sace sakkosi.",
  "atk-s0515a8:26_0": "Āveṭhiyāya āveṭhiyanti āveṭhetvā nivattanena nivattanaṁ.",
  "atk-s0515a8:26_1": "Nibbeṭhiyāya nibbeṭhiyanti dosato mocanena mocanaṁ.",
  "atk-s0515a8:26_2": "Chedena chedanti evamādi heṭṭhā vuttanayattā yathāyogaṁ yojetabbaṁ.",
  "atk-s0515a8:27_0": "68.Visenikatvāti kilesasenaṁ vināsetvā.",
  "atk-s0515a8:27_1": "Kiṁ labhethāti paṭimallaṁ kiṁ labhissasi.",
  "atk-s0515a8:27_2": "Pasūrāti taṁ paribbājakaṁ ālapati.",
  "atk-s0515a8:27_3": "Yesīdha natthīti yesaṁ idha natthi.",
  "atk-s0515a8:27_4": "Imāyapi gāthāya niddeso uttānatthoyeva.",
  "atk-s0515a8:28_0": "69.Pavitakkanti ‘‘jayo nu kho me bhavissatī’’tiādīni vitakkento.",
  "atk-s0515a8:28_1": "Dhonena yugaṁ samāgamāti dhutakilesena buddhena saddhiṁ yugaggāhaṁ samāpanno.",
  "atk-s0515a8:28_2": "Na hi tvaṁ sakkhasi sampayātaveti kotthuādayo viya sīhādīhi dhonena saha yugaṁ gahetvā ekapadampi sampayātuṁ yugaggāhameva vā sampādetuṁ na sakkhissasīti.",
  "atk-s0515a8:29_0": "Manoti niddesassa uddesapadaṁ. Cittanti cittatāya cittaṁ.",
  "atk-s0515a8:29_1": "‘‘Ārammaṇaṁ minamānaṁ jānātī’’ti mano. Mānasanti mano eva.",
  "atk-s0515a8:29_2": "‘‘Antalikkhacaro pāso, yvāyaṁ carati mānaso’’ti (mahāva. 33; saṁ. ni.",
  "atk-s0515a8:29_3": "1.151) hi ettha pana sampayuttakadhammo mānasoti vutto.",
  "atk-s0515a8:30_0": "‘‘Kathañhi bhagavā tuyhaṁ, sāvako sāsane rato;",
  "atk-s0515a8:31_0": "Appattamānaso sekkho, kālaṁkayirā janesutā’’ti. (saṁ. ni. 1.159) –",
  "atk-s0515a8:32_0": "Ettha arahattaṁ mānasanti vuttaṁ.",
  "atk-s0515a8:32_1": "Idha pana manova mānasaṁ, byañjanavasena hetaṁ padaṁ vaḍḍhitaṁ.",
  "atk-s0515a8:33_0": "Hadayanti cittaṁ.",
  "atk-s0515a8:33_1": "‘‘Cittaṁ vā te khipissāmi, hadayaṁ vā te phālessāmī’’ti (su. ni. āḷavakasutta; saṁ. ni.",
  "atk-s0515a8:33_2": "1.237) ettha uro hadayanti vuttaṁ.",
  "atk-s0515a8:33_3": "‘‘Hadayā hadayaṁ maññe aññāya tacchatī’’ti (ma. ni. 1.63) ettha cittaṁ. ‘‘Vakkaṁ hadaya’’nti (dī. ni. 2.377; ma. ni. 1.110; khu. pā.",
  "atk-s0515a8:33_4": "3.dvattiṁsākāra) ettha hadayavatthu.",
  "atk-s0515a8:33_5": "Idha pana cittameva abbhantaraṭṭhena ‘‘hadaya’’nti vuttaṁ.",
  "atk-s0515a8:33_6": "Tameva parisuddhaṭṭhena paṇḍaraṁ, bhavaṅgaṁ sandhāyetaṁ vuttaṁ.",
  "atk-s0515a8:33_7": "Yathāha ‘‘pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha’’nti (a. ni. 1.49).",
  "atk-s0515a8:33_8": "Tato nikkhantattā pana akusalampi gaṅgāya nikkhantā nadī gaṅgā viya godhāvarito nikkhantā godhāvari viya ca ‘‘paṇḍara’’ntveva vuttaṁ.",
  "atk-s0515a8:34_0": "Mano manāyatananti idha pana manogahaṇaṁ manasseva āyatanabhāvadīpanatthaṁ.",
  "atk-s0515a8:34_1": "Tenetaṁ dīpeti ‘‘nayidaṁ devāyatanaṁ viya manassa āyatanattā manāyatanaṁ, atha kho mano eva āyatanaṁ manāyatana’’nti.",
  "atk-s0515a8:34_2": "Tattha nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ.",
  "atk-s0515a8:34_3": "Tathā hi loke ‘‘issarāyatanaṁ vāsudevāyatana’’ntiādīsu nivāsaṭṭhānaṁ āyatananti vuccati .",
  "atk-s0515a8:34_4": "‘‘Suvaṇṇāyatanaṁ rajatāyatana’’ntiādīsu ākaro.",
  "atk-s0515a8:34_5": "Sāsane pana ‘‘manorame āyatane, sevanti naṁ vihaṅgamā’’tiādīsu (a. ni. 5.38) samosaraṇaṭṭhānaṁ.",
  "atk-s0515a8:34_6": "‘‘Dakkhiṇāpatho gunnaṁ āyatana’’ntiādīsu sañjātideso.",
  "atk-s0515a8:34_7": "‘‘Tatra tatreva sakkhibhabbataṁ pāpuṇāti sati satiāyatane’’tiādīsu (a. ni. 3.102; ma. ni. 3.158) kāraṇaṁ.",
  "atk-s0515a8:34_8": "Idha pana sañjātidesaṭṭhena samosaraṇaṭṭhānaṭṭhena kāraṇaṭṭhenāti tidhāpi vaṭṭati.",
  "atk-s0515a8:35_0": "Phassādayo hi dhammā ettha sañjāyantīti sañjātidesaṭṭhenapi etaṁ āyatanaṁ.",
  "atk-s0515a8:35_1": "Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭṭhānaṭṭhenapi āyatanaṁ .",
  "atk-s0515a8:35_2": "Phassādīnaṁ pana sahajātādipaccayaṭṭhena kāraṇattā kāraṇaṭṭhenāpi āyatananti veditabbaṁ. Manindriyaṁ vuttatthameva.",
  "atk-s0515a8:36_0": "Vijānātīti viññāṇaṁ.",
  "atk-s0515a8:36_1": "Viññāṇameva khandho viññāṇakkhandho.",
  "atk-s0515a8:36_2": "Tassa rāsiādivasena attho veditabbo.",
  "atk-s0515a8:36_3": "‘‘Mahāudakakkhandhotveva saṅkhaṁ gacchatī’’ti (a. ni.",
  "atk-s0515a8:36_4": "4.51) ettha hi rāsaṭṭhena khandho vutto.",
  "atk-s0515a8:36_5": "‘‘Sīlakkhandho samādhikkhandho’’tiādīsu (dī. ni. 3.355) guṇaṭṭhena.",
  "atk-s0515a8:36_6": "‘‘Addasa kho bhagavā mahantaṁ dārukkhandha’’nti (saṁ. ni.",
  "atk-s0515a8:36_7": "4.241) ettha paṇṇattimattaṭṭhena.",
  "atk-s0515a8:36_8": "Idha pana rūḷhito khandho vutto.",
  "atk-s0515a8:36_9": "Rāsaṭṭhena hi viññāṇakkhandhassa ekadeso ekaṁ viññāṇaṁ.",
  "atk-s0515a8:36_10": "Tasmā yathā rukkhassa ekadesaṁ chindanto rukkhaṁ chindatīti vuccati, evameva viññāṇakkhandhassa ekadesabhūtaṁ ekampi viññāṇaṁ rūḷhito viññāṇakkhandhoti vuttaṁ.",
  "atk-s0515a8:37_0": "Tajjā manoviññāṇadhātūti tesaṁ phassādīnaṁ dhammānaṁ anucchavikā manoviññāṇadhātu.",
  "atk-s0515a8:37_1": "Imasmiñhi pade ekameva cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena nissattaṭṭhena vā dhātūti tīhi nāmehi vuttaṁ.",
  "atk-s0515a8:38_0": "Saddhiṁ yugaṁ samāgamanti ekappahārena saddhiṁ. Sammāgantvāti pāpuṇitvā.",
  "atk-s0515a8:38_1": "Yugaggāhaṁ gaṇhitvāti yugapaṭibhāgaṁ gahetvā.",
  "atk-s0515a8:38_2": "Sākacchetunti saddhiṁ kathetuṁ.",
  "atk-s0515a8:38_3": "Sallapitunti allāpasallāpaṁ kātuṁ.",
  "atk-s0515a8:38_4": "Sākacchaṁ samāpajjitunti saddhiṁ kathanaṁ paṭipajjituṁ.",
  "atk-s0515a8:38_5": "Na paṭibalabhāve kāraṇaṁ dassetuṁ ‘‘taṁ kissahetu, pasūro paribbājako hīno’’tiādimāha.",
  "atk-s0515a8:38_6": "So hi bhagavā aggocāti asadisadānaaggattā asamānapaññattā aggo ca.",
  "atk-s0515a8:38_7": "Seṭṭho cāti sabbaguṇehi appaṭisamaṭṭhena seṭṭho ca.",
  "atk-s0515a8:38_8": "Mokkho cāti savāsanehi kilesehi muttattā mokkho ca.",
  "atk-s0515a8:38_9": "Uttamo cāti attano uttaritaravirahitattā uttamo ca.",
  "atk-s0515a8:38_10": "Pavaro cāti sabbalokena abhipatthanīyattā pavaro ca.",
  "atk-s0515a8:38_11": "Mattenamātaṅgenāti pabhinnamadena hatthinā.",
  "atk-s0515a8:39_0": "Kotthukoti jiraṇasiṅgālo.",
  "atk-s0515a8:39_1": "Sīhena migaraññā saddhinti kesarasīhena migarājena saha. Taruṇakoti chāpako. Dhenupakoti khīrapako.",
  "atk-s0515a8:39_2": "Usabhenāti maṅgalasammatena usabhena.",
  "atk-s0515a8:39_3": "Calakakunā saddhinti calamānakakunā saddhiṁ. Dhaṅkoti kāko.",
  "atk-s0515a8:39_4": "Garuḷena venateyyena saddhinti ettha garuḷenāti jātivasena nāmaṁ. Venateyyenāti gottavasena. Caṇḍāloti chavacaṇḍālo.",
  "atk-s0515a8:39_5": "Raññā cakkavattināti cātuddīpikacakkavattinā.",
  "atk-s0515a8:39_6": "Paṁsupisācakoti kacavarachaḍḍanaṭṭhāne nibbattako yakkho.",
  "atk-s0515a8:39_7": "Indena devaraññā saddhinti sakkena devarājena saha.",
  "atk-s0515a8:39_8": "So hi bhagavā mahāpaññotiādīni chappadāni heṭṭhā vitthāritāni.",
  "atk-s0515a8:39_9": "Tattha paññāpabhedakusaloti attano anantavikappe paññābhede cheko.",
  "atk-s0515a8:39_10": "Pabhinnañāṇoti anantappabhedapattañāṇo.",
  "atk-s0515a8:39_11": "Etena paññāpabhedakusalattepi sati tāsaṁ paññānaṁ anantabhedattaṁ dasseti.",
  "atk-s0515a8:39_12": "Adhigatapaṭisambhidoti paṭiladdhaaggacatupaṭisambhidañāṇo.",
  "atk-s0515a8:39_13": "Catuvesārajjappattoti cattāri visāradabhāvasaṅkhātāni ñāṇāni patto. Yathāha –",
  "atk-s0515a8:40_0": "‘‘Sammāsambuddhassa te paṭijānato ‘ime dhammā anabhisambuddhā’ti, tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ, bhikkhave, na samanupassāmi, etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi.",
  "atk-s0515a8:41_0": "‘‘Khīṇāsavassa te paṭijānato ‘ime āsavā aparikkhīṇā’ti…pe… ‘ye kho pana te antarāyikā dhammā vuttā, te paṭisevato nālaṁ antarāyāyā’’ti…pe… yassa kho pana te atthāya dhammo desito, so na niyyāti takkarassa sammā dukkhakkhayāyāti, tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ, bhikkhave, na samanupassāmi, etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmī’’ti (a. ni. 4.8; ma. ni. 1.150).",
  "atk-s0515a8:42_0": "Dasabalabaladhārīti dasa balāni etesanti dasabalā, dasabalānaṁ balāni dasabalabalāni, tāni dasabalabalāni dhārayatīti dasabalabaladhārī, dasabalañāṇabaladhārīti attho.",
  "atk-s0515a8:42_1": "Etehi tīhi vacanehi anantappabhedānaṁ neyyānaṁ pabhedamukhamattaṁ dassitaṁ.",
  "atk-s0515a8:42_2": "Soyeva paññāpayogavasena abhimaṅgalasammataṭṭhena purisāsabho. Asantāsaṭṭhena purisasīho. Mahantaṭṭhena purisanāgo. Pajānanaṭṭhena purisājañño.",
  "atk-s0515a8:42_3": "Lokakiccadhuravahanaṭṭhena purisadhorayho.",
  "atk-s0515a8:43_0": "Atha tejādikaṁ anantañāṇato laddhaṁ guṇavisesaṁ dassetukāmo tesaṁ tejādīnaṁ anantañāṇamūlabhāvaṁ dassento ‘‘anantañāṇo’’ti vatvā ‘‘anantatejo’’tiādimāha.",
  "atk-s0515a8:43_1": "Tattha anantañāṇoti gaṇanavasena ca pabhāvavasena ca antavirahitañāṇo.",
  "atk-s0515a8:43_2": "Anantatejoti veneyyasantāne mohatamavidhamanena anantañāṇatejo.",
  "atk-s0515a8:43_3": "Anantayasoti paññāguṇeheva lokattayavitthatānantakittighoso.",
  "atk-s0515a8:43_4": "Aḍḍhoti paññādhanasamiddhiyā samiddho.",
  "atk-s0515a8:43_5": "Mahaddhanoti paññādhanavaḍḍhattepi pabhāvamahattena mahantaṁ pavattapaññādhanamassāti mahaddhano. ‘‘Mahādhano’’ti vā pāṭho.",
  "atk-s0515a8:43_6": "Dhanavāti pasaṁsitabbapaññādhanavattā niccayuttapaññādhanavattā atisayabhāvena paññādhanavattā dhanavā.",
  "atk-s0515a8:43_7": "Etesupi hi tīsu atthesu idaṁ vacanaṁ saddavidū icchanti.",
  "atk-s0515a8:44_0": "Evaṁ paññāguṇena bhagavato attasampattisiddhiṁ dassetvā puna paññāguṇeneva lokahitasampattisiddhiṁ dassento ‘‘netā’’tiādimāha.",
  "atk-s0515a8:44_1": "Tattha veneyye saṁsārasaṅkhātabhayaṭṭhānato nibbānasaṅkhātaṁ khemaṭṭhānaṁ netā.",
  "atk-s0515a8:44_2": "Tattha nayanakāle eva saṁvaravinayapahānavinayavasena veneyye vinetā.",
  "atk-s0515a8:44_3": "Dhammadesanākāle eva saṁsayacchedanena anunetā.",
  "atk-s0515a8:44_4": "Saṁsayaṁ chinditvā saññāpetabbaṁ atthaṁ paññāpetā.",
  "atk-s0515a8:44_5": "Tathā paññāpitānaṁ nicchayakaraṇena nijjhāpetā.",
  "atk-s0515a8:44_6": "Tathā nijjhāpitassa atthassa paṭipattipayojanavasena pekkhetā.",
  "atk-s0515a8:44_7": "Tathāpaṭipanne paṭipattibalena pasādetā.",
  "atk-s0515a8:44_8": "So hi bhagavāti ettha hi-kāro anantaraṁ vuttassa atthassa kāraṇopadese nipāto.",
  "atk-s0515a8:45_0": "Anuppannassa maggassa uppādetāti sakasantāne nauppannapubbassa chaasādhāraṇañāṇahetubhūtassa ariyamaggassa bodhimūle lokahitatthaṁ sakasantāne uppādetā.",
  "atk-s0515a8:45_1": "Asañjātassa maggassa sañjanetāti veneyyasantāne asañjātapubbassa sāvakapāramīñāṇahetubhūtassa ariyamaggassa dhammacakkappavattanato pabhuti yāvajjakālā veneyyasantāne sañjanetā.",
  "atk-s0515a8:45_2": "Sāvakaveneyyānampi hi santāne bhagavatā vuttavacaneneva ariyamaggassa sañjananato bhagavā sañjanetā nāma hoti.",
  "atk-s0515a8:45_3": "Anakkhātassa maggassa akkhātāti aṭṭhadhammasamannāgatānaṁ buddhabhāvāya kathābhinīhārānaṁ bodhisattānaṁ buddhabhāvāya byākaraṇaṁ datvā anakkhātapubbassa pāramitāmaggassa ‘‘buddho bhavissatī’’ti byākaraṇamatteneva bodhimūle uppajjitabbassa ariyamaggassa akkhātā.",
  "atk-s0515a8:45_4": "Ayaṁ nayo paccekabodhisattabyākaraṇepi labbhatiyeva.",
  "atk-s0515a8:45_5": "Maggaññūti paccavekkhaṇāvasena attano uppāditassa ariyamaggassa ñātā.",
  "atk-s0515a8:45_6": "Maggavidūti veneyyasantāne janetabbassa ariyamaggassa kusalo.",
  "atk-s0515a8:45_7": "Maggakovidoti bodhisattānaṁ akkhātabbamagge vicakkhaṇo.",
  "atk-s0515a8:45_8": "Atha vā abhisambodhipaṭipatti maggaññū, paccekabodhipaṭipatti maggavidū, sāvakabodhipaṭipatti maggakovido. Atha vā –",
  "atk-s0515a8:46_0": "‘‘Etena maggena tariṁsu pubbe,",
  "atk-s0515a8:47_0": "Tarissanti ye ca taranti ogha’’nti. (saṁ. ni. 5.409) –",
  "atk-s0515a8:48_0": "Vacanato yathāyogaṁ atītānāgatapaccuppannabuddhapaccekabuddhasāvakānaṁ maggavasena ca suññatānimittaappaṇihitamaggavasena ca ugghaṭitaññūvipañcitaññūneyyapuggalānaṁ maggavasena ca yathākkamenettha yojanaṁ karonti .",
  "atk-s0515a8:48_1": "Maggānugā ca panassāti bhagavato gatamaggānugāmino hutvā.",
  "atk-s0515a8:48_2": "Ettha ca-saddo hetuatthe nipāto, etena ca bhagavatā magguppādanādiguṇādhigamāya hetu vutto hoti.",
  "atk-s0515a8:48_3": "Pana-saddo katatthe nipāto, tena bhagavatā katamaggakaraṇaṁ vuttaṁ hoti.",
  "atk-s0515a8:48_4": "Pacchā samannāgatāti paṭhamaṁ gatassa bhagavato pacchā sīlādiguṇena samannāgatā.",
  "atk-s0515a8:48_5": "Iti thero ‘‘anuppannassa maggassa uppādetā’’tiādīhi yasmā sabbepi bhagavato sīlādayo guṇā arahattamaggameva nissāya āgatā, tasmā arahattamaggameva nissāya guṇaṁ kathesi.",
  "atk-s0515a8:49_0": "Jānaṁ jānātīti jānitabbaṁ jānāti, sabbaññutāya yaṁkiñci paññāya jānitabbaṁ nāma atthi, taṁ sabbaṁ pañcaneyyapathabhūtaṁ paññāya jānātīti attho.",
  "atk-s0515a8:49_1": "Passaṁ passatīti passitabbaṁ passati, sabbadassāvitāya taṁyeva neyyapathaṁ cakkhunā diṭṭhaṁ viya karonto paññācakkhunā passatīti attho.",
  "atk-s0515a8:49_2": "Yathā vā ekacco viparītaṁ gaṇhanto jānantopi na jānāti, passantopi na passati, na evaṁ bhagavā.",
  "atk-s0515a8:49_3": "Bhagavā pana yathāsabhāvaṁ gaṇhanto jānanto jānātiyeva, passanto passatiyeva.",
  "atk-s0515a8:49_4": "Svāyaṁ nayana pariṇāyakaṭṭhena cakkhubhūto. Viditatādiatthena ñāṇabhūto.",
  "atk-s0515a8:49_5": "Aviparītasabhāvaṭṭhena vā pariyattidhammapavattanato hadayena cintetvā vācāya nicchāritadhammamayoti vā dhammabhūto. Seṭṭhaṭṭhena brahmabhūto.",
  "atk-s0515a8:49_6": "Atha vā cakkhu viya bhūtoti cakkhubhūto. Ñāṇaṁ viya bhūtoti ñāṇabhūto.",
  "atk-s0515a8:49_7": "Aviparītadhammo viya bhūtoti dhammabhūto.",
  "atk-s0515a8:49_8": "Brahmā viya bhūtoti brahmabhūto.",
  "atk-s0515a8:49_9": "Yvāyaṁ dhammassa vacanato vattanato vā vattā.",
  "atk-s0515a8:49_10": "Nānappakārehi vacanato vattanato vā pavattā.",
  "atk-s0515a8:49_11": "Atthaṁ nīharitvā dassanato atthassa ninnetā.",
  "atk-s0515a8:49_12": "Amatādhigamāya paṭipattidesanato, amatappakāsanāya vā dhammadesanāya amatassa adhigamāpanato amatassa dātā.",
  "atk-s0515a8:49_13": "Lokuttarassa dhammassa uppāditattā veneyyānurūpena yathāsukhaṁ lokuttaradhammassa dānena ca dhammesu issaroti dhammassāmī.",
  "atk-s0515a8:49_14": "Tathāgatapadaṁ heṭṭhā vuttatthaṁ.",
  "atk-s0515a8:50_0": "Idāni ‘‘jānaṁ jānātī’’tiādīhi vuttaguṇaṁ sabbaññutāya visesetvā dassetukāmo sabbaññutaṁ sādhento ‘‘natthī’’tiādimāha.",
  "atk-s0515a8:50_1": "Evaṁbhūtassa hi tassa bhagavato pāramitāpuññaphalappabhāvanipphannena arahattamaggañāṇena sabbadhammesu savāsanassa sammohassa vihatattā asammohato sabbadhammānaṁ ñātattā aññātaṁ nāma natthi.",
  "atk-s0515a8:50_2": "Tatheva ca sabbadhammānaṁ cakkhunā viya ñāṇacakkhunā diṭṭhattā adiṭṭhaṁ nāma natthi.",
  "atk-s0515a8:50_3": "Ñāṇena pattattā aviditaṁ nāma natthi.",
  "atk-s0515a8:50_4": "Asammohasacchikiriyāya sacchikatattā asacchikataṁ nāma natthi.",
  "atk-s0515a8:50_5": "Asammohapaññāya phuṭṭhattā paññāya aphassitaṁ nāma natthi.",
  "atk-s0515a8:51_0": "Paccuppannanti paccuppannaṁ kālaṁ vā dhammaṁ vā.",
  "atk-s0515a8:51_1": "Upādāyāti ādāya, antokatvāti attho.",
  "atk-s0515a8:51_2": "Upādāyavacaneneva kālavinimuttaṁ nibbānampi gahitameva hoti.",
  "atk-s0515a8:51_3": "‘‘Atītā’’divacanāni ca ‘‘natthī’’tiādivacaneneva ghaṭiyanti, ‘‘sabbe’’tiādivacanena vā.",
  "atk-s0515a8:51_4": "Sabbe dhammāti sabbasaṅkhatāsaṅkhatadhammapariyādānaṁ.",
  "atk-s0515a8:51_5": "Sabbākārenāti sabbadhammesu ekekasseva dhammassa aniccākārādisabbākārapariyādānaṁ. Ñāṇamukheti ñāṇābhimukhe.",
  "atk-s0515a8:51_6": "Āpāthaṁ āgacchantīti osaraṇaṁ upenti.",
  "atk-s0515a8:51_7": "Jānitabbanti padaṁ neyyanti padassa atthavivaraṇatthaṁ vuttaṁ.",
  "atk-s0515a8:52_0": "Attattho vātiādīsu vā-saddo samuccayattho. Attatthoti attano attho.",
  "atk-s0515a8:52_1": "Paratthoti paresaṁ tiṇṇaṁ lokānaṁ attho.",
  "atk-s0515a8:52_2": "Ubhayatthoti attano ca paresañcāti sakiṁyeva ubhinnaṁ attho.",
  "atk-s0515a8:52_3": "Diṭṭhadhammikoti diṭṭhadhamme niyutto, diṭṭhadhammappayojano vā attho.",
  "atk-s0515a8:52_4": "Samparāye niyutto, samparāyappayojano vā samparāyiko.",
  "atk-s0515a8:52_5": "Uttānotiādīsu vohāravasena vattabbo sukhapatiṭṭhattā uttāno .",
  "atk-s0515a8:52_6": "Vohāraṁ atikkamitvā vattabbo suññatāpaṭisaṁyutto dukkhapatiṭṭhattā gambhīro.",
  "atk-s0515a8:52_7": "Lokuttaro accantatirokkhattā gūḷho.",
  "atk-s0515a8:52_8": "Aniccatādiko ghanādīhi paṭicchannattā paṭicchanno.",
  "atk-s0515a8:52_9": "Apacuravohārena vattabbo yathārutaṁ aggahetvā adhippāyassa netabbato neyyo.",
  "atk-s0515a8:52_10": "Pacuravohārena vattabbo vacanamatteneva adhippāyassa nītattā nīto.",
  "atk-s0515a8:52_11": "Suparisuddhasīlasamādhivipassanattho tadaṅgavikkhambhanavasena vajjavirahitattā anavajjo.",
  "atk-s0515a8:52_12": "Kilesasamucchedanato ariyamaggattho nakkileso.",
  "atk-s0515a8:52_13": "Kilesapaṭippassaddhattā ariyaphalattho vodāno.",
  "atk-s0515a8:52_14": "Saṅkhatāsaṅkhatesu aggadhammattā nibbānaṁ paramattho.",
  "atk-s0515a8:52_15": "Parivattatīti buddhañāṇassa visayabhāvato abahibhūtattā antobuddhañāṇe byāpitvā vā samantā vā alaṅkaritvā vā visesena vā vattati.",
  "atk-s0515a8:53_0": "‘‘Sabbaṁkāyakamma’’ntiādīhi bhagavato ñāṇavisayataṁ dasseti.",
  "atk-s0515a8:53_1": "Ñāṇānuparivattīti ñāṇaṁ anuparivatti, ñāṇavirahitaṁ na hotīti attho.",
  "atk-s0515a8:53_2": "Appaṭihatanti nirāvaraṇataṁ dasseti.",
  "atk-s0515a8:53_3": "Puna sabbaññutaṁ upamāya sādhetukāmo ‘‘yāvataka’’ntiādimāha. Tattha jānitabbanti neyyaṁ.",
  "atk-s0515a8:53_4": "Neyyapariyanto neyyāvasānamassa atthīti neyyapariyantikaṁ.",
  "atk-s0515a8:53_5": "Asabbaññūnaṁ pana neyyāvasānameva natthi. Ñāṇapariyantikepi eseva nayo.",
  "atk-s0515a8:53_6": "Purimayamake vuttatthameva iminā yamakena visesetvādasseti , tatiyayamakena paṭisedhavasena niyametvā dasseti.",
  "atk-s0515a8:53_7": "Ettha ca neyyaṁ ñāṇassa pathattā neyyapatho.",
  "atk-s0515a8:53_8": "Aññamaññapariyantaṭṭhāyinoti neyyañca ñāṇañca khepetvā ṭhānato aññamaññassa pariyante ṭhānasīlā.",
  "atk-s0515a8:54_0": "Āvajjanapaṭibaddhāti manodvārāvajjanāyattā, āvajjitānantarameva jānātīti attho.",
  "atk-s0515a8:54_1": "Ākaṅkhapaṭibaddhāti ruciāyattā , āvajjanānantaraṁ javanañāṇena jānātīti attho.",
  "atk-s0515a8:54_2": "Itarāni dve padāni imesaṁ dvinnaṁ padānaṁ yathākkamena atthappakāsanatthaṁ vuttāni.",
  "atk-s0515a8:54_3": "Āsayaṁ jānātīti ettha āsayanti nissayanti etthāti āsayo, micchādiṭṭhiyā sammādiṭṭhiyā kāmādīhi nekkhammādīhi vā paribhāvitassa santānassetaṁ adhivacanaṁ.",
  "atk-s0515a8:54_4": "Sattasantānaṁ anusenti anupavattentīti anusayā, thāmagatānaṁ kāmarāgādīnaṁva etaṁ adhivacanaṁ.",
  "atk-s0515a8:54_5": "Anusayaṁ jānātīti anusayakathā heṭṭhā vuttāyeva.",
  "atk-s0515a8:55_0": "Caritanti pubbe katakusalākusalakammaṁ.",
  "atk-s0515a8:55_1": "Adhimuttinti sampati kusale akusale vā cittavosaggo.",
  "atk-s0515a8:55_2": "Apparajakkheti paññāmaye akkhimhi appaṁ rāgādirajo etesanti apparajakkhā.",
  "atk-s0515a8:55_3": "Appaṁ rāgādirajo etesanti vā apparajakkhā, te apparajakkhe.",
  "atk-s0515a8:55_4": "Mahārajakkheti ñāṇamaye akkhimhi mahantaṁ rāgādirajo etesanti mahārajakkhā.",
  "atk-s0515a8:55_5": "Mahantaṁ rāgādirajo etesanti vā mahārajakkhā, te mahārajakkhe.",
  "atk-s0515a8:55_6": "Tikkhindriye mudindriyeti tikkhāni saddhādīni indriyāni etesanti tikkhindriyā.",
  "atk-s0515a8:55_7": "Mudūni saddhādīni indriyāni etesanti mudindriyā.",
  "atk-s0515a8:55_8": "Svākāre dvākāreti sundarā saddhādayo ākārā koṭṭhāsā etesanti svākārā.",
  "atk-s0515a8:55_9": "Kucchitā garahitā asaddhādayo ākārā koṭṭhāsā etesanti dvākārā.",
  "atk-s0515a8:55_10": "Suviññāpaye duviññāpayeti ye kathitaṁ kāraṇaṁ sallakkhenti sukhena sakkā honti viññāpetuṁ, te suviññāpayā. Tabbiparītā duviññāpayā.",
  "atk-s0515a8:55_11": "Bhabbābhabbeti bhabbe ca abhabbe ca.",
  "atk-s0515a8:55_12": "Ariyāya jātiyā bhavanti jāyantīti bhabbā.",
  "atk-s0515a8:55_13": "Vattamānasamīpe vattamānavacanaṁ.",
  "atk-s0515a8:55_14": "Bhavissanti jāyissanti vāti bhabbā, bhājanabhūtāti attho.",
  "atk-s0515a8:55_15": "Ye ariyamaggapaṭivedhassa anucchavikā upanissayasampannā, te bhabbā. Vuttapaṭipakkhā abhabbā.",
  "atk-s0515a8:56_0": "Satte pajānātīti rūpādike ārammaṇe lagge laggite satte pajānāti.",
  "atk-s0515a8:56_1": "Sadevakolokoti saha devehi sadevako. Saha mārena samārako. Saha brahmunā sabrahmako.",
  "atk-s0515a8:56_2": "Saha samaṇabrāhmaṇehi sassamaṇabrāhmaṇī. Pajātattā pajā.",
  "atk-s0515a8:56_3": "Saha devamanussehi sadevamanussā.",
  "atk-s0515a8:56_4": "‘‘Pajā’’ti sattalokassa pariyāyavacanametaṁ.",
  "atk-s0515a8:56_5": "Tattha sadevakavacanena pañcakāmāvacaradevaggahaṇaṁ, samārakavacanena chaṭṭhakāmāvacaradevaggahaṇaṁ.",
  "atk-s0515a8:56_6": "Sabrahmakavacanena brahmakāyikādibrahmaggahaṇaṁ.",
  "atk-s0515a8:56_7": "Sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca.",
  "atk-s0515a8:56_8": "Pajāvacanena sattalokaggahaṇaṁ.",
  "atk-s0515a8:56_9": "Sadevamanussavacanena sammutidevaavasesamanussaggahaṇaṁ.",
  "atk-s0515a8:56_10": "Evamettha tīhi padehi okāsaloko.",
  "atk-s0515a8:56_11": "Dvīhi pajāvasena sattaloko gahitoti veditabbo.",
  "atk-s0515a8:57_0": "Aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaraloko, sabrahmakaggahaṇena rūpāvacarabrahmaloko, sassamaṇabrāhmaṇādiggahaṇena catuparisavasena sammutidevehi vā saha manussaloko, avasesasabbasattaloko vā.",
  "atk-s0515a8:57_1": "Api cettha sadevakavacanena ukkaṭṭhaparicchedato sabbassapi lokassa antobuddhañāṇe parivattanabhāvaṁ sādheti.",
  "atk-s0515a8:57_2": "Tato yesaṁ siyā ‘‘māro mahānubhāvo chakāmāvacarissaro vasavattī, kiṁ sopi antobuddhañāṇe parivattatī’’ti.",
  "atk-s0515a8:57_3": "Tesaṁ vimatiṁ vidhamento ‘‘samārako’’ti āha.",
  "atk-s0515a8:57_4": "Yesaṁ pana siyā ‘‘brahmā mahānubhāvo, ekaṅguliyā ekasmiṁ cakkavāḷasahasse ālokaṁ pharati.",
  "atk-s0515a8:57_5": "Dvīhi…pe… dasahi aṅgulīhi dasasu cakkavāḷasahassesu ālokaṁ pharati, anuttarañca jhānasamāpattisukhaṁ paṭisaṁvedeti, kiṁ sopi antobuddhañāṇe parivattatī’’ti.",
  "atk-s0515a8:57_6": "Tesaṁ vimatiṁ vidhamento ‘‘sabrahmako’’ti āha.",
  "atk-s0515a8:57_7": "Tato yesaṁ siyā ‘‘puthū samaṇabrāhmaṇā sāsanapaccatthikā, kiṁ tepi antobuddhañāṇe parivattantī’’ti.",
  "atk-s0515a8:57_8": "Tesaṁ vimatiṁ vidhamento ‘‘sassamaṇabrāhmaṇī pajā’’ti āha.",
  "atk-s0515a8:58_0": "Evaṁ ukkaṭṭhānaṁ antobuddhañāṇe parivattanabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena sesasattalokassa antobuddhañāṇe parivattanabhāvaṁ pakāsento ‘‘sadevamanussā’’ti āha. Ayamettha anusandhikkamo.",
  "atk-s0515a8:58_1": "Porāṇā panāhu ‘‘sadevakoti devatāhi saddhiṁ avasesaloko.",
  "atk-s0515a8:58_2": "Samārakoti mārena saddhiṁ avasesaloko.",
  "atk-s0515a8:58_3": "Sabrahmakoti brahmehi saddhiṁ avasesaloko.",
  "atk-s0515a8:58_4": "Evaṁ sabbepi tibhavūpage satte tīhākārehi tīsu padesu pakkhipitvā puna dvīhākārehi pariyādātuṁ ‘sassamaṇabrāhmaṇī pajā sadevamanussā’ti vuttaṁ.",
  "atk-s0515a8:58_5": "Evaṁ pañcahi padehi tena tena ākārena tedhātukameva pariyādinnaṁ hotī’’ti.",
  "atk-s0515a8:59_0": "Antamasoti uparimantena.",
  "atk-s0515a8:59_1": "Timitimiṅgalanti ettha timi nāma ekā macchajāti, timiṁ gilituṁ samatthā tato mahantasarīrā timiṅgalā nāma ekā macchajāti, timiṅgalampi gilituṁ samatthā pañcayojanasatikasarīrā timitimiṅgalā nāma ekā macchajāti.",
  "atk-s0515a8:59_2": "Idha jātiggahaṇena ekavacanaṁ katanti veditabbaṁ.",
  "atk-s0515a8:59_3": "Garuḷaṁ venateyyanti ettha garuḷoti jātivasena nāmaṁ. Venateyyoti gottavasena. Padeseti ekadese.",
  "atk-s0515a8:59_4": "Sāriputtasamāti sabbabuddhānaṁ dhammasenāpatitthere gahetvā vuttanti veditabbaṁ.",
  "atk-s0515a8:59_5": "Sesasāvakā hi paññāya dhammasenāpatittherena samā nāma natthi.",
  "atk-s0515a8:59_6": "Yathāha – ‘‘etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni. 1.188-189). Aṭṭhakathāyañca (visuddhi. 1.171; paṭi. ma. aṭṭha. 2.3.5) vuttaṁ –",
  "atk-s0515a8:60_0": "‘‘Lokanāthaṁ ṭhapetvāna, ye caññe santi pāṇino;",
  "atk-s0515a8:61_0": "Paññāya sāriputtassa, kalaṁ nāgghanti soḷasi’’nti.",
  "atk-s0515a8:62_0": "Pharitvāti buddhañāṇaṁ sabbadevamanussānampi paññaṁ pāpuṇitvā ṭhānato tesaṁ paññaṁ pharitvā byāpitvā tiṭṭhati.",
  "atk-s0515a8:62_1": "Abhibhavitvāti sabbadevamanussānampi paññaṁ atikkamitvā, tesaṁ avisayabhūtampi sabbaṁ neyyaṁ abhibhavitvā tiṭṭhatīti attho.",
  "atk-s0515a8:63_0": "Paṭisambhidāyaṁ (paṭi. ma.",
  "atk-s0515a8:63_1": "3.5) pana ‘‘atighaṁsitvā’’ti pāṭho, ghaṁsitvā tuditvāti attho.",
  "atk-s0515a8:63_2": "Yepi tetiādīhi evaṁ pharitvā abhibhavitvā ṭhānassa paccakkhakāraṇaṁ dasseti.",
  "atk-s0515a8:63_3": "Tattha paṇḍitāti paṇḍiccena samannāgatā .",
  "atk-s0515a8:63_4": "Nipuṇāti saṇhasukhumabuddhino sukhume atthantare paṭivijjhanasamatthā.",
  "atk-s0515a8:63_5": "Kataparappavādāti viññātaparappavādā ceva parehi saddhiṁ katavādaparicayā ca.",
  "atk-s0515a8:63_6": "Vālavedhirūpāti vālavedhidhanuggahasadisā.",
  "atk-s0515a8:63_7": "Vo bhindantā maññe caranti paññāgatena diṭṭhigatānīti vālavedhī viya vālaṁ sukhumānipi paresaṁ diṭṭhigamanāni attano paññāgamanena bhindantā viya carantīti attho.",
  "atk-s0515a8:63_8": "Atha vā ‘‘gūthagataṁ muttagata’’ntiādīsu (a. ni.",
  "atk-s0515a8:63_9": "9.11) viya paññā eva paññāgataṁ. Diṭṭhiyo eva diṭṭhigatāni.",
  "atk-s0515a8:63_10": "Pañhe abhisaṅkharitvā abhisaṅkharitvāti dvipadampi tipadampi catupadampi pucchaṁ racayitvā tesaṁ pañhānaṁ atibahukattā sabbasaṅgahatthaṁ dvikkhattuṁ vuttaṁ.",
  "atk-s0515a8:63_11": "Gūḷhāni ca paṭicchannāni ca atthajātānīti pāṭhaseso.",
  "atk-s0515a8:63_12": "Tesaṁ tathā vinayaṁ disvā attanā abhisaṅkhataṁ pañhaṁ pucchantīti evaṁ bhagavatā adhippetattā pañhaṁ pucchanti.",
  "atk-s0515a8:63_13": "Aññesaṁ pana pucchāya okāsameva adatvā bhagavā upasaṅkamantānaṁ dhammaṁ deseti. Yathāha –",
  "atk-s0515a8:64_0": "‘‘Te pañhaṁ abhisaṅkharonti ‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma, sace no samaṇo gotamo evaṁ puṭṭho evaṁ byākarissati, evamassa mayaṁ vādaṁ āropessāma, evaṁ cepi no puṭṭho evaṁ byākarissati, evampissa mayaṁ vādaṁ āropessāmā’ti.",
  "atk-s0515a8:64_1": "Te suṇanti ‘samaṇo khalu bho gotamo amukaṁ nāma gāmaṁ vā nigamaṁ vā osaṭo’ti.",
  "atk-s0515a8:64_2": "Te yena samaṇo gotamo tenupasaṅkamanti.",
  "atk-s0515a8:64_3": "Te samaṇo gotamo dhammiyā kathāya sandasseti samādapeti samuttejeti sampahaṁseti.",
  "atk-s0515a8:64_4": "Te samaṇena gotamena dhammiyā kathāya sandassitā samādapitā samuttejitā sampahaṁsitā na ceva samaṇaṁ gotamaṁ pañhaṁ pucchanti, kutossa vādaṁ āropessanti, aññadatthu samaṇasseva gotamassa sāvakā sampajjantī’’ti (ma. ni. 1.289).",
  "atk-s0515a8:65_0": "Kasmā pañhe na pucchantīti ce?",
  "atk-s0515a8:65_1": "Bhagavā kira parisamajjhe dhammaṁ desento parisāya ajjhāsayaṁ oloketi, tato passati ‘‘ime paṇḍitā gūḷhaṁ rahassaṁ pañhaṁ ovaṭṭikasāraṁ katvā āgatā’’ti.",
  "atk-s0515a8:65_2": "So tehi apuṭṭhoyeva ‘‘pañhapucchāya ettakā dosā, vissajjane ettakā, atthe, pade, akkhare ettakāti;",
  "atk-s0515a8:65_3": "imaṁ pañhaṁ pucchanto evaṁ puccheyya, vissajjento evaṁ vissajjeyyā’’ti;",
  "atk-s0515a8:65_4": "iti ovaṭṭikasāraṁ katvā ānīte pañhe dhammakathāya antare pakkhipitvā dasseti.",
  "atk-s0515a8:65_5": "Te paṇḍitā ‘‘seyyā vata no, ye mayaṁ ime pañhe na pucchimhā.",
  "atk-s0515a8:65_6": "Sacepi mayaṁ puccheyyāma, appatiṭṭhite no katvā samaṇo gotamo khipeyyā’’ti attamanā bhavanti.",
  "atk-s0515a8:66_0": "Api ca buddhā nāma dhammaṁ desentā parisaṁ mettāya pharanti.",
  "atk-s0515a8:66_1": "Mettāpharaṇena dasabalesu mahājanassa cittaṁ pasīdati.",
  "atk-s0515a8:66_2": "Buddhā nāma rūpaggappattā honti dassanasampannā madhurassarā mudujivhā suphusitadantāvaraṇā, amatena hadayaṁ siñcantā viya dhammaṁ kathenti.",
  "atk-s0515a8:66_3": "Tatra nesaṁ mettāpharaṇena pasannacittānaṁ evaṁ hoti – ‘‘evarūpaṁ advejjhakathaṁ amoghakathaṁ niyyānikakathaṁ kathentena bhagavatā saddhiṁ na sakkhissāma paccanīkaggāhaṁ gaṇhitu’’nti attano pasannabhāveneva pañhe na pucchantīti.",
  "atk-s0515a8:67_0": "Kathitā vissajjitā vāti ‘‘evaṁ tumhe pucchathā’’ti apucchitapañhānaṁ uccāraṇena te pañhā bhagavatā kathitā eva honti.",
  "atk-s0515a8:67_1": "Yathā ca te vissajjetabbā, tathā vissajjitā eva honti.",
  "atk-s0515a8:67_2": "Niddiṭṭhakāraṇāti iminā kāraṇena iminā hetunā evaṁ hontīti evaṁ sahetukaṁ katvā vissajjanena bhagavatā niddiṭṭhakāraṇā eva honti te pañhā.",
  "atk-s0515a8:67_3": "Upakkhittakā ca te bhagavato sampajjantīti khattiyapaṇḍitādayo bhagavato pañhavissajjaneneva bhagavato samīpe khittakā pakkhittakā sampajjanti;",
  "atk-s0515a8:67_4": "sāvakā vā sampajjanti, upāsakā vāti attho;",
  "atk-s0515a8:67_5": "sāvakasampattiṁ vā pāpuṇanti, upāsakasampattiṁ vāti vuttaṁ hoti.",
  "atk-s0515a8:67_6": "Athāti anantaratthe, tesaṁ upakkhittakasampattisamanantaramevāti attho.",
  "atk-s0515a8:67_7": "Tatthāti tasmiṁ ṭhāne, tasmiṁ adhikāre vā.",
  "atk-s0515a8:67_8": "Atirocatīti ativiya jotati pakāsati.",
  "atk-s0515a8:67_9": "Yadidaṁ paññāyāti yāyaṁ bhagavato paññā, tāya paññāya bhagavāva atirocatīti attho.",
  "atk-s0515a8:67_10": "Iti-saddo kāraṇattho, iminā kāraṇenāti attho. Sesaṁ sabbattha pākaṭamevāti.",
  "atk-s0515a8:68_0": "Saddhammappajjotikāya mahāniddesaṭṭhakathāya",
  "atk-s0515a8:69_0": "Pasūrasuttaniddesavaṇṇanā niṭṭhitā."
}