{
  "tika-abh06t64:0_0": "Tevīsatimo paricchedo",
  "tika-abh06t64:1_0": "4. Nibbānavibhāgo",
  "tika-abh06t64:2_0": "23. Mūlavisuddhikathā",
  "tika-abh06t64:3_0": "895.",
  "tika-abh06t64:4_0": " Itthaṁ cittaṁ cetasikaṁ, rūpañcevāti saṅkhatā;",
  "tika-abh06t64:5_0": "Vuttā asaṅkhataṁ dāni, nibbānanti pavuccati.",
  "tika-abh06t64:6_0": "896.",
  "tika-abh06t64:7_0": " Sīlavisuddhi ādimhi, tato cittavisuddhi ca;",
  "tika-abh06t64:8_0": "Diṭṭhivisuddhināmā ca, kaṅkhāvitaraṇāpi ca.",
  "tika-abh06t64:9_0": "897.",
  "tika-abh06t64:10_0": " Tato paraṁ maggāmagga-ñāṇadassananāmikā;",
  "tika-abh06t64:11_0": "Tathā paṭipadāñāṇa-dassanā ñāṇadassanaṁ.",
  "tika-abh06t64:12_0": "898.",
  "tika-abh06t64:13_0": " Iccānukkamato vuttā, satta honti visuddhiyo;",
  "tika-abh06t64:14_0": "Sattamānuttarā tattha, pubbabhāgā cha lokiyā.",
  "tika-abh06t64:15_0": "899.",
  "tika-abh06t64:16_0": " Saṁvaro pātimokkho ca, tathevindriyasaṁvaro;",
  "tika-abh06t64:17_0": "Ājīvapārisuddhi ca, sīlaṁ paccayanissitaṁ.",
  "tika-abh06t64:18_0": "900.",
  "tika-abh06t64:19_0": " Iti sīlavisuddhīti, suddhametaṁ pavuccati;",
  "tika-abh06t64:20_0": "Catupārisuddhisīlaṁ, dhutaṅgaparivāritaṁ.",
  "tika-abh06t64:21_0": "901.",
  "tika-abh06t64:22_0": " Kasiṇāni dasāsubhā, dasānussatiyo pana;",
  "tika-abh06t64:23_0": "Appamaññā ca saññā ca, vavatthāruppakāti ca.",
  "tika-abh06t64:24_0": "902.",
  "tika-abh06t64:25_0": "Samathakkammaṭṭhānāni, tālīsaṭṭhakathānaye;",
  "tika-abh06t64:26_0": "Pāḷiyaṁ tu vibhattāni, aṭṭhatiṁsāti vaṇṇitaṁ.",
  "tika-abh06t64:27_0": "903.",
  "tika-abh06t64:28_0": " Pathavāpo ca tejo ca,",
  "tika-abh06t64:29_0": "Vāyo nīlañca pītakaṁ;",
  "tika-abh06t64:30_0": "Lohitodātamākāsaṁ ,",
  "tika-abh06t64:31_0": "Ālokakasiṇanti ca.",
  "tika-abh06t64:32_0": "904.",
  "tika-abh06t64:33_0": "Kasiṇāni dasetāni, vuttānaṭṭhakathānaye;",
  "tika-abh06t64:34_0": "Aṭṭheva pāḷiyaṁ hitvā, ante tu kasiṇadvayaṁ.",
  "tika-abh06t64:35_0": "905.",
  "tika-abh06t64:36_0": " Uddhumātaṁ vinīlañca, vipubbakaṁ vikhāyitaṁ;",
  "tika-abh06t64:37_0": "Vicchiddakañca vikkhittaṁ, hatavikkhittalohitaṁ.",
  "tika-abh06t64:38_0": "906.",
  "tika-abh06t64:39_0": " Puḷavakaṁ aṭṭhikañceti, asubhā dasa desitā;",
  "tika-abh06t64:40_0": "Rūpakāyavibhāgāya, dasakāyavipattiyā.",
  "tika-abh06t64:41_0": "907.",
  "tika-abh06t64:42_0": " Buddhe dhamme ca saṅghe ca, sīle cāge ca attanā;",
  "tika-abh06t64:43_0": "Devatopasamāyañca, sattānussatiyo kamā.",
  "tika-abh06t64:44_0": "908.",
  "tika-abh06t64:45_0": " Maraṇassati nāmekā, tathā kāyagatāsati;",
  "tika-abh06t64:46_0": "Ānāpānassaticcevaṁ, dasānussatiyo matā.",
  "tika-abh06t64:47_0": "909.",
  "tika-abh06t64:48_0": " Mettā karuṇā muditā, upekkhāti catubbidhā;",
  "tika-abh06t64:49_0": "Vuttā brahmavihārā ca, appamaññāti tādinā.",
  "tika-abh06t64:50_0": "910.",
  "tika-abh06t64:51_0": " Ekāhāre paṭikkūla-saññā nāmekameva tu;",
  "tika-abh06t64:52_0": "Catudhātuvavatthānaṁ, catudhātupariggaho.",
  "tika-abh06t64:53_0": "911.",
  "tika-abh06t64:54_0": " Ākāsānañcāyatanaṁ, viññāṇañcamathāparaṁ;",
  "tika-abh06t64:55_0": "Ākiñcaññaṁ tathā neva-saññānāsaññanāmakaṁ.",
  "tika-abh06t64:56_0": "912.",
  "tika-abh06t64:57_0": " Iccānukkamato vuttā, arūpajjhānikā pana;",
  "tika-abh06t64:58_0": "Arūpakammaṭṭhānāni, cattāropi pakittitā.",
  "tika-abh06t64:59_0": "913.",
  "tika-abh06t64:60_0": " Kasiṇāsubhakoṭṭhāse, ānāpāne ca sabbathā;",
  "tika-abh06t64:61_0": "Disvā sutvā phusitvā vā, parikammaṁ tu kubbato.",
  "tika-abh06t64:62_0": "914.",
  "tika-abh06t64:63_0": " Uggaho nāma sambhoti, nimittaṁ tattha yuñjato;",
  "tika-abh06t64:64_0": "Paṭibhāgo tamārabbha, tattha vattati appanā.",
  "tika-abh06t64:65_0": "915.",
  "tika-abh06t64:66_0": " Sādhu sattā sukhī hontu, dukkhā muccantu pāṇino;",
  "tika-abh06t64:67_0": "Aho sattā sukhappattā, hontu yadicchakāti ca.",
  "tika-abh06t64:68_0": "916.",
  "tika-abh06t64:69_0": " Uddissa vā anodissa, yuñjato sattagocare;",
  "tika-abh06t64:70_0": "Appamaññā panappenti, anupubbena vattikā.",
  "tika-abh06t64:71_0": "917.",
  "tika-abh06t64:72_0": " Kasiṇugghāṭimākāse, paṭhamāruppamānase;",
  "tika-abh06t64:73_0": "Tasseva natthibhāve ca, tatiyāruppaketi ca.",
  "tika-abh06t64:74_0": "918.",
  "tika-abh06t64:75_0": " Yuñjantassa panetesu, gocaresu catūsupi;",
  "tika-abh06t64:76_0": "Appenti anupubbena, āruppāpi catubbidhā.",
  "tika-abh06t64:77_0": "919.",
  "tika-abh06t64:78_0": " Ānāpānañca kasiṇaṁ, pañcakajjhānikaṁ tahiṁ;",
  "tika-abh06t64:79_0": "Paṭhamajjhānikā vuttā, koṭṭhāsāsubhabhāvanā.",
  "tika-abh06t64:80_0": "920.",
  "tika-abh06t64:81_0": " Sukhitajjhānikā tisso, appamaññā ca heṭṭhimā;",
  "tika-abh06t64:82_0": "Upekkhāruppakā pañca, upekkhājhānikāti ca.",
  "tika-abh06t64:83_0": "921.",
  "tika-abh06t64:84_0": " Ekā dasekā dasa ca, tayo pañceti sabbathā;",
  "tika-abh06t64:85_0": "Parikammavasā tiṁsa, cha koṭṭhāsā yathākkamaṁ.",
  "tika-abh06t64:86_0": "922.",
  "tika-abh06t64:87_0": " Pañcakādisukhopekkhā, jhānabhedā catubbidhā;",
  "tika-abh06t64:88_0": "Ekaccatupañcajhāna-vasena tividhā siyuṁ.",
  "tika-abh06t64:89_0": "923.",
  "tika-abh06t64:90_0": " Rūpārūpavasā dve ca, appanāto punekadhā;",
  "tika-abh06t64:91_0": "Iccevamappanā kamma-ṭṭhānabhedā samissitā.",
  "tika-abh06t64:92_0": "924.",
  "tika-abh06t64:93_0": " Dve ca saññāvavatthānā, aṭṭhānussatiyoti ca;",
  "tika-abh06t64:94_0": "Sesā dasa pavuccanti, upacārasamādhikā.",
  "tika-abh06t64:95_0": "925.",
  "tika-abh06t64:96_0": " Parikammopacārānulomagotrabhuto paraṁ;",
  "tika-abh06t64:97_0": "Pañcamaṁ vā catutthaṁ vā, javanaṁ hoti appanā.",
  "tika-abh06t64:98_0": "926.",
  "tika-abh06t64:99_0": " Appanājavanaṁ sabbaṁ, lokuttaramahaggataṁ;",
  "tika-abh06t64:100_0": "Tihetukaparittāni, purimāni yathārahaṁ.",
  "tika-abh06t64:101_0": "927.",
  "tika-abh06t64:102_0": " Āvajjanā ca vasitā, taṁsamāpajjanā tathā;",
  "tika-abh06t64:103_0": "Adhiṭṭhānā ca vuṭṭhānā, paccavekkhaṇa pañcamā.",
  "tika-abh06t64:104_0": "928.",
  "tika-abh06t64:105_0": " Vasitāhi vasībhūtā, iti katvāna pañcahi;",
  "tika-abh06t64:106_0": "Bhāventassa panappenti, uparūpari appanā.",
  "tika-abh06t64:107_0": "929.",
  "tika-abh06t64:108_0": " Yuñjantassa tu vuṭṭhāya, kasiṇajjhānapañcamā;",
  "tika-abh06t64:109_0": "Pañcābhiññā hi appenti, rūpasaddādigocare.",
  "tika-abh06t64:110_0": "930.",
  "tika-abh06t64:111_0": " Lokuttarā panappenti, sabbe nibbānagocare;",
  "tika-abh06t64:112_0": "Aniccadukkhānattāti, bhūmidhamme vipassato.",
  "tika-abh06t64:113_0": "931.",
  "tika-abh06t64:114_0": " Tattha ca pādakajjhānaṁ, sammaṭṭhajjhānameva vā;",
  "tika-abh06t64:115_0": "Ajjhāsayo ca vuṭṭhāna-gāminī ca vipassanā.",
  "tika-abh06t64:116_0": "932.",
  "tika-abh06t64:117_0": " Maggānaṁ jhānabhedāya, yathāyogaṁ niyāmatā;",
  "tika-abh06t64:118_0": "Yathāsakaṁ phalānaṁ tu, maggā honti niyāmatā.",
  "tika-abh06t64:119_0": "933.",
  "tika-abh06t64:120_0": " Maggānantaramevātha, bhūmidhamme vipassato;",
  "tika-abh06t64:121_0": "Phalasamāpattiyampi, appeti phalamānasaṁ.",
  "tika-abh06t64:122_0": "934.",
  "tika-abh06t64:123_0": " Anupubbasamāpattiṁ, samāpajjissa vuṭṭhito;",
  "tika-abh06t64:124_0": "Jhānadhamme vipassitvā, tattha tattheva paṇḍito.",
  "tika-abh06t64:125_0": "935.",
  "tika-abh06t64:126_0": " Catutthāruppamappetvā, ekadvijavanāparaṁ;",
  "tika-abh06t64:127_0": "Nirodhaṁ nāma phusati, samāpattimacittakaṁ.",
  "tika-abh06t64:128_0": "936.",
  "tika-abh06t64:129_0": " Arahā vā anāgāmī, pañcavokārabhūmiyaṁ;",
  "tika-abh06t64:130_0": "Yathāsakaṁ phaluppādo, vuṭṭhānanti tato mato.",
  "tika-abh06t64:131_0": "937.",
  "tika-abh06t64:132_0": " Appanāpariyosāne, siyā sabbattha sambhavā;",
  "tika-abh06t64:133_0": "Bhavaṅgapāto taṁ chetvā, jāyate paccavekkhaṇā.",
  "tika-abh06t64:134_0": "938.",
  "tika-abh06t64:135_0": " Iti vuttānusārena, appanānayasaṅgahaṁ;",
  "tika-abh06t64:136_0": "Yathāyogaṁ vibhāveyya, tattha tattha vicakkhaṇo.",
  "tika-abh06t64:137_0": "939.",
  "tika-abh06t64:138_0": "Cittavisuddhi nāmāyaṁ, cittasaṁklesasodhano;",
  "tika-abh06t64:139_0": "Upacārappanābhedo, samatho pubbabhāgiyoti.",
  "tika-abh06t64:140_0": "Iti nibbānavibhāge mūlavisuddhikathā niṭṭhitā.",
  "tika-abh06t64:141_0": "Tevīsatimo paricchedo."
}