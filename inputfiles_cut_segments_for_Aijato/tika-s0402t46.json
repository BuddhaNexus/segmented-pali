{
  "tika-s0402t46:0_0": "(13) 3. Bhayavaggo",
  "tika-s0402t46:1_0": "1. Attānuvādasuttavaṇṇanā",
  "tika-s0402t46:2_0": "121.",
  "tika-s0402t46:2_1": "Tatiyassa paṭhame attānaṁ anuvadantassa uppajjanakabhayanti attānaṁ anuvadantassa pāpakammino uppajjanakabhayaṁ.",
  "tika-s0402t46:2_2": "Dvattiṁsakammakāraṇe paṭicca uppajjanakabhayanti agārikānaṁ vasena vuttaṁ , anagārikānaṁ pana vinayadaṇḍaṁ paṭicca uppajjanakabhayampi daṇḍabhayanteva saṅkhaṁ gacchati.",
  "tika-s0402t46:2_3": "Sesaṁ suviññeyyameva.",
  "tika-s0402t46:3_0": "Attānuvādasuttavaṇṇanā niṭṭhitā.",
  "tika-s0402t46:4_0": "2. Ūmibhayasuttavaṇṇanā",
  "tika-s0402t46:5_0": "122.",
  "tika-s0402t46:5_1": "Dutiye kodhūpāyāsassetaṁ adhivacananti ettha kujjhanaṭṭhena kodho, sveva cittassa kāyassa ca atippamaddanamathanuppādanehi daḷhaāyāsaṭṭhena upāyāso.",
  "tika-s0402t46:5_2": "Anekavāraṁ pavattitvā attanā samavetaṁ sattaṁ ajjhottharitvā sīsaṁ ukkhipituṁ adatvā ūmisadisatā daṭṭhabbā.",
  "tika-s0402t46:5_3": "Yathā hi bāhiraṁ udakaṁ otiṇṇo ūmīsu osīditvā marati, evaṁ imasmiṁ sāsane kodhūpāyāse osīditvā vibbhamati, tasmā kodhūpāyāso ‘‘ūmibhaya’’nti vutto.",
  "tika-s0402t46:5_4": "Odarikattassetaṁ adhivacananti yathā hi bāhiraṁ udakaṁ otiṇṇo kumbhīlena khādito marati, evaṁ imasmiṁ sāsane odarikattena odarikabhāvena āmisagedhena micchājīvena jīvikakappanena nāsitasīlādiguṇatāya khāditadhammasarīro vibbhamati, tasmā odarikattaṁ ‘‘kumbhīlabhaya’’nti vuttaṁ.",
  "tika-s0402t46:6_0": "Anupaṭṭhitāya satiyāti kāyagataṁ satiṁ anuṭṭhāpetvā.",
  "tika-s0402t46:6_1": "Asaṁvutehīti apihitehi.",
  "tika-s0402t46:6_2": "Pañcannetaṁ kāmaguṇānaṁ adhivacananti yathā hi bāhiraṁ udakaṁ otiṇṇo āvaṭṭe nimujjitvā marati, evaṁ imasmiṁ sāsane pabbajito pañcakāmaguṇāvaṭṭe nimujjitvā vibbhamati.",
  "tika-s0402t46:6_3": "Kāmarāgābhibhūto hi satto ito ca etto, etto ca itoti evaṁ manāpiyarūpādivisayasaṅkhāte āvaṭṭe attānaṁ saṁsāretvā yathā tato bahibhūte nekkhamme cittampi na uppādeti, evaṁ āvaṭṭetvā byasanāpādanena kāmaguṇānaṁ āvaṭṭasadisatā daṭṭhabbā.",
  "tika-s0402t46:7_0": "Anuddhaṁsetīti kilameti vilolati.",
  "tika-s0402t46:7_1": "Rāgānuddhaṁsitenāti rāgena anuddhaṁsitena.",
  "tika-s0402t46:7_2": "Mātugāmassetaṁ adhivacananti.",
  "tika-s0402t46:7_3": "Yathā hi bāhiraṁ udakaṁ otiṇṇo caṇḍamacchaṁ āgamma laddhappahāro marati, evaṁ imasmiṁ sāsane mātugāmaṁ ārabbha uppannakāmarāgo vibbhamati, tasmā mātugāmo ‘‘susukābhaya’’nti vutto.",
  "tika-s0402t46:7_4": "Mātugāmo hi yonisomanasikārarahitaṁ adhīrapurisaṁ itthikuttabhūtehi attano hāsabhāvavilāsehi abhibhuyya gahetvā dhīrajātikampi attano rūpādīhi sampalobhanavasena anavasesaṁ attano upakāradhamme sīlādike sampādetuṁ asamatthaṁ karonto anayabyasanaṁ pāpeti.",
  "tika-s0402t46:8_0": "Imāni pana cattāri bhayāni bhāyitvā yathā udakaṁ anorohantassa udakaṁ nissāya udakapipāsāvinayanaṁ sarīrasuddhipariḷāhūpasamo kāyautuggāhāpananti, evamādi ānisaṁso natthi, evamevaṁ imāni cattāri bhayāni bhāyitvā sāsane apabbajantassapi imaṁ sāsanaṁ nissāya saṅkhepato vaṭṭadukkhūpasamo, vitthārato pana sīlānisaṁsādivasena anekavidho ānisaṁso natthi.",
  "tika-s0402t46:8_1": "Yathā pana imāni cattāri bhayāni abhāyitvā udakaṁ orohantassa vuttappakāro ānisaṁso hoti, evaṁ imāni abhāyitvā sāsane pabbajantassapi vuttappakāro ānisaṁso hoti.",
  "tika-s0402t46:8_2": "Mahādhammarakkhitatthero panāha ‘‘cattāri bhayāni bhāyitvā udakaṁ anotaranto sotaṁ chinditvā paratīraṁ pāpuṇituṁ na sakkoti, abhāyitvā otaranto sakkoti, evamevaṁ bhāyitvā sāsane apabbajantopi taṇhāsotaṁ chinditvā nibbānapāraṁ daṭṭhuṁ na sakkoti, abhāyitvā pabbajanto sakkotī’’ti.",
  "tika-s0402t46:9_0": "Ūmibhayasuttavaṇṇanā niṭṭhitā.",
  "tika-s0402t46:10_0": "3. Paṭhamanānākaraṇasuttavaṇṇanā",
  "tika-s0402t46:11_0": "123.",
  "tika-s0402t46:11_1": "Tatiye brahmakāyikānaṁ devānanti ettha brahmānaṁ kāyo samūhoti brahmakāyo, tappariyāpannatāya tattha gatāti brahmakāyikā.",
  "tika-s0402t46:11_2": "Etāya ca sabbassapi brahmakāyassa samaññāya bhavitabbaṁ.",
  "tika-s0402t46:11_3": "Ābhassarānaṁ devānantiādinā pana dutiyajjhānabhūmikādīnaṁ upari gahitattā gobalībaddaññāyena tadavasiṭṭhānaṁ ayaṁ samaññā, tasmā ‘‘brahmakāyikānaṁ devāna’’nti paṭhamajjhānabhūmikānaṁyeva gahaṇaṁ veditabbaṁ.",
  "tika-s0402t46:11_4": "Saha byayati gacchatīti sahabyo, sahavattanako.",
  "tika-s0402t46:11_5": "Tassa bhāvo sahabyatā, sahapavattīti āha ‘‘sahabhāvaṁ upagacchatī’’ti.",
  "tika-s0402t46:11_6": "Kappo āyuppamāṇanti ettha yadipi brahmapārisajjādīnaṁ āyuno antaraṁ atthi, ukkaṭṭhaparicchedena panetaṁ vuttanti dassento ‘‘paṭhamajjhānaṁ atthi hīna’’ntiādimāha.",
  "tika-s0402t46:12_0": "Dve kappā āyuppamāṇanti ettha pana hīnajjhānena nibbattānaṁ vasena ayaṁ paricchedo katoti dassetuṁ ‘‘dutiyajjhānaṁ vuttanayeneva tividhaṁ hotī’’tiādi āraddhaṁ.",
  "tika-s0402t46:12_1": "Cattāro kappāti ettha pana ukkaṭṭhaparicchedena catusaṭṭhi kappā vattabbāti dassento ‘‘yaṁ heṭṭhā vuttaṁ ‘kappo dve kappā’ti , kampi āharitvā attho veditabbo’’ti āha.",
  "tika-s0402t46:12_2": "Kathaṁ panettha ayamattho labbhatīti āha ‘‘kappoti ca guṇassapi nāma’’nti.",
  "tika-s0402t46:12_3": "Tattha paṭhamaṁ vutto kappo, tato ekena guṇena, ekasmiṁ vāre gaṇanāyāti attho.",
  "tika-s0402t46:12_4": "Dve kappā hontīti ekavāragaṇanāya kappassa dviguṇitattā dve mahākappā hontīti attho.",
  "tika-s0402t46:12_5": "Dutiyenāti dutiyavāragaṇanāya.",
  "tika-s0402t46:12_6": "Cattāroti dutiyavāragaṇanāya dvīsu kappesu dviguṇitesu cattāro mahākappā hontīti attho.",
  "tika-s0402t46:12_7": "Puna te cattāro kappāti vuttanayena dve vāre guṇetvā ye cattāro kappā dassitā, puna te cattāro kappā catugguṇā hontīti attho.",
  "tika-s0402t46:12_8": "Idaṁ vuttaṁ hoti –",
  "tika-s0402t46:12_9": "dve vāre guṇetvā ye cattāro kappā dassitā, tesu catukkhattuṁ guṇitesu catusaṭṭhi kappā sampajjantīti.",
  "tika-s0402t46:12_10": "Tathā hi cattāro ekasmiṁ vāre guṇitā aṭṭha honti, puna te aṭṭha dutiyavāre guṇitā soḷasa honti, puna te soḷasa tatiyavāre guṇitā dvattiṁsa honti, puna te dvattiṁsa catutthavāre guṇitā catusaṭṭhi honti.",
  "tika-s0402t46:12_11": "Tenevāha ‘‘imehi catūhi guṇehi guṇitā ekena guṇena aṭṭha hontī’’tiādi.",
  "tika-s0402t46:12_12": "Ettha ca heṭṭhā uposathasutte (a. ni. 3.71) –",
  "tika-s0402t46:13_0": "‘‘Yāni mānusakāni paññāsa vassāni, cātumahārājikānaṁ devānaṁ eso eko rattindivo’’ti –",
  "tika-s0402t46:14_0": "Ādinā kāmāvacaradevānameva āyuppamāṇaṁ dassitaṁ. Heṭṭhāyeva –",
  "tika-s0402t46:15_0": "‘‘Tayome, bhikkhave, puggalā santo saṁvijjamānā lokasmiṁ.",
  "tika-s0402t46:15_1": "Katame tayo?",
  "tika-s0402t46:15_2": "Idha, bhikkhave, ekacco puggalo sabbaso rūpasaññānaṁ samatikkamā…pe…",
  "tika-s0402t46:15_3": "ākāsānañcāyatanūpagānaṁ devānaṁ sahabyataṁ upapajjati.",
  "tika-s0402t46:15_4": "Ākāsānañcāyatanūpagānaṁ, bhikkhave, devānaṁ vīsati kappasahassāni āyuppamāṇa’’nti (a. ni. 3.117) –",
  "tika-s0402t46:16_0": "Ādinā arūpāvacarānaṁyeva āyuppamāṇaṁ vuttaṁ.",
  "tika-s0402t46:16_1": "Idha pana rūpāvacarānameva āyuppamāṇaṁ dassitaṁ.",
  "tika-s0402t46:16_2": "Vibhaṅgapāḷiyaṁ (vibha.",
  "tika-s0402t46:16_3": "1022) pana ‘‘manussānaṁ kittakaṁ āyuppamāṇaṁ, vassasataṁ appaṁ vā bhiyyo’’tiādinā devamanussānañceva rūpārūpāvacarasattānañca āyuppamāṇaṁ dassitaṁ.",
  "tika-s0402t46:17_0": "Tattha sammāsambuddhena manussānaṁ devānañca āyuṁ paricchindamānena catūsu apāyesu bhummadevesu ca āyu na paricchinnaṁ.",
  "tika-s0402t46:17_1": "Taṁ kasmāti?",
  "tika-s0402t46:17_2": "Niraye tāva kammameva pamāṇaṁ.",
  "tika-s0402t46:17_3": "Yāva kammaṁ na khīyati, tāva paccanti.",
  "tika-s0402t46:17_4": "Tathā sesaapāyesu.",
  "tika-s0402t46:17_5": "Bhummadevānampi kammameva pamāṇaṁ.",
  "tika-s0402t46:17_6": "Tattha nibbattā hi keci sattāhamattaṁ tiṭṭhanti, keci aḍḍhamāsaṁ, kappaṁ tiṭṭhamānāpi atthiyeva.",
  "tika-s0402t46:17_7": "Tattha manussesu gihibhāve ṭhitāyeva sotāpannāpi honti, sakadāgāmiphalaṁ anāgāmiphalaṁ arahattampi pāpuṇanti, tesu sotāpannādayo yāvajīvaṁ tiṭṭhanti, khīṇāsavā pana parinibbāyanti vā pabbajanti vā. Kasmā?",
  "tika-s0402t46:17_8": "Arahattaṁ nāma seṭṭhaguṇaṁ, gihiliṅgaṁ hīnaṁ, taṁ hīnatāya uttamaṁ guṇaṁ dhāretuṁ na sakkoti, tasmā te parinibbātukāmā vā honti pabbajitukāmā vā.",
  "tika-s0402t46:17_9": "Bhummadevā pana arahattaṁ pattāpi yāvajīvaṁ tiṭṭhanti, chasu kāmāvacaresu devesu sotāpannasakadāgāmino yāvajīvaṁ tiṭṭhanti, anāgāminā rūpabhavaṁ gantuṁ vaṭṭati khīṇāsavena parinibbātuṁ. Kasmā?",
  "tika-s0402t46:17_10": "Nilīyanokāsassa abhāvā.",
  "tika-s0402t46:17_11": "Rūpāvacarārūpāvacaresu sabbepi yāvajīvaṁ tiṭṭhanti, tattha rūpāvacare nibbattā sotāpannasakadāgāmino na puna idhāgacchanti, tattheva parinibbāyanti.",
  "tika-s0402t46:17_12": "Ete hi jhānaanāgāmino nāma.",
  "tika-s0402t46:18_0": "Aṭṭhasamāpattilābhīnaṁ pana kiṁ niyameti?",
  "tika-s0402t46:18_1": "Paguṇajjhānaṁ.",
  "tika-s0402t46:18_2": "Yadevassa paguṇaṁ hoti, tena upapajjati.",
  "tika-s0402t46:18_3": "Sabbesu paguṇesu kiṁ niyameti?",
  "tika-s0402t46:18_4": "Nevasaññānāsaññāyatanasamāpatti.",
  "tika-s0402t46:18_5": "Ekaṁseneva hi so nevasaññānāsaññāyatane upapajjati.",
  "tika-s0402t46:18_6": "Navasu brahmalokesu nibbattaariyasāvakānaṁ tatrūpapattipi uparūpapattipi, na heṭṭhūpapatti.",
  "tika-s0402t46:18_7": "Puthujjanānaṁ pana tatrūpapattipi hoti, uparūpapattipi, heṭṭhūpapattipi.",
  "tika-s0402t46:18_8": "Pañcasu suddhāvāsesu catūsu ca arūpesu ariyasāvakānaṁ tatrūpapattipi hoti uparūpapattipi.",
  "tika-s0402t46:18_9": "Paṭhamajjhānabhūmiyaṁ nibbatto anāgāmī nava brahmaloke sodhetvā matthake ṭhito parinibbāti.",
  "tika-s0402t46:18_10": "Vehapphalaṁ, akaniṭṭhaṁ, nevasaññānāsaññāyatananti ime tayo devalokā seṭṭhabhavā nāma.",
  "tika-s0402t46:18_11": "Imesu tīsu ṭhānesu nibbattaanāgāmino neva uddhaṁ gacchanti, na adho, tattha tattheva parinibbāyantīti idaṁ pakiṇṇakaṁ veditabbaṁ.",
  "tika-s0402t46:19_0": "Paṭhamanānākaraṇasuttavaṇṇanā niṭṭhitā.",
  "tika-s0402t46:20_0": "4-6. Dutiyanānākaraṇasuttādivaṇṇanā",
  "tika-s0402t46:21_0": "124-6.",
  "tika-s0402t46:21_1": "Catutthe te dhammeti te ‘‘rūpagata’’ntiādinā nayena vutte rūpādayo dhamme.",
  "tika-s0402t46:21_2": "Aniccatoti iminā niccappaṭikkhepato tesaṁ aniccatamāha, tato eva ca udayavayavantato vipariṇāmato tāvakālikato ca te aniccāti jotitaṁ hoti.",
  "tika-s0402t46:21_3": "Yañhi nibbattaṁ hoti, taṁ udayavayaparicchinnaṁ .",
  "tika-s0402t46:21_4": "Jarāya maraṇena ca tadeva viparītaṁ, ittarakkhaṇameva ca hotīti.",
  "tika-s0402t46:21_5": "Dukkhatoti iminā sukhappaṭikkhepato tesaṁ dukkhatamāha.",
  "tika-s0402t46:21_6": "Tato eva ca abhiṇhappaṭipīḷanato dukkhavatthuto ca te dukkhāti jotitaṁ hoti.",
  "tika-s0402t46:21_7": "Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūtā.",
  "tika-s0402t46:21_8": "Paccayayāpanīyatāya rogamūlatāya ca rogato.",
  "tika-s0402t46:21_9": "Dukkhatāsūlayogato kilesāsucipaggharaṇato uppādajarābhaṅgehi uddhumātaparipakkapabhinnato ca gaṇḍato.",
  "tika-s0402t46:21_10": "Pīḷājananato, antotudanato, dunnīharaṇato ca sallato.",
  "tika-s0402t46:21_11": "Avaḍḍhiāvahanato aghavatthuto ca aghato.",
  "tika-s0402t46:21_12": "Aseribhāvajananato ābādhapadaṭṭhānatāya ca ābādhato.",
  "tika-s0402t46:21_13": "Avasavattanato avidheyyatāya ca parato.",
  "tika-s0402t46:21_14": "Byādhijarāmaraṇehi palujjanīyatāya palokato.",
  "tika-s0402t46:21_15": "Sāminivāsikārakavedakaadhiṭṭhāyakavirahato suññato.",
  "tika-s0402t46:21_16": "Attappaṭikkhepaṭṭhena anattato.",
  "tika-s0402t46:21_17": "Rūpādidhammā hi na ettha attā atthīti anattā.",
  "tika-s0402t46:21_18": "Evaṁ sayampi attā na hontīti anattā.",
  "tika-s0402t46:21_19": "Tena abyāpārato nirīhato tucchato anattāti dīpitaṁ hoti.",
  "tika-s0402t46:21_20": "Lakkhaṇattayameva sukhāvabodhanatthaṁ ekādasahi padehi vibhajitvā gahitanti dassetuṁ ‘‘tatthā’’tiādi vuttaṁ.",
  "tika-s0402t46:21_21": "Pañcamachaṭṭhāni uttānatthāneva.",
  "tika-s0402t46:22_0": "Dutiyanānākaraṇasuttādivaṇṇanā niṭṭhitā.",
  "tika-s0402t46:23_0": "7. Paṭhamatathāgataacchariyasuttavaṇṇanā",
  "tika-s0402t46:24_0": "127.",
  "tika-s0402t46:24_1": "Sattame vattamānasamīpe vattamāne viya voharitabbanti ‘‘okkamatī’’ti āha ‘‘okkanto hotīti attho’’ti.",
  "tika-s0402t46:24_2": "Dasasahassacakkavāḷapattharaṇo samujjalabhāvena uḷāro.",
  "tika-s0402t46:24_3": "Devānubhāvanti devānaṁ pabhānubhāvaṁ.",
  "tika-s0402t46:24_4": "Devānañhi pabhaṁ so obhāso adhibhavati, na deve.",
  "tika-s0402t46:24_5": "Tenāha ‘‘devāna’’ntiādi.",
  "tika-s0402t46:24_6": "Rukkhagacchādinā kenaci na haññatīti aghā, asambādhā.",
  "tika-s0402t46:24_7": "Tenāha ‘‘niccavivarā’’ti.",
  "tika-s0402t46:24_8": "Asaṁvutāti heṭṭhā upari kenaci apihitā.",
  "tika-s0402t46:24_9": "Tenāha ‘‘heṭṭhāpi appatiṭṭhā’’ti.",
  "tika-s0402t46:24_10": "Tattha pi-saddena yathā heṭṭhā udakassa pidhāyikā sandhārikā pathavī natthi asaṁvutā lokantarikā, evaṁ uparipi cakkavāḷesu devavimānānaṁ abhāvato asaṁvutā appatiṭṭhāti dasseti.",
  "tika-s0402t46:24_11": "Andhakāro ettha atthīti andhakārā.",
  "tika-s0402t46:24_12": "Cakkhuviññāṇaṁ na jāyati ālokassa abhāvato, na cakkhuno.",
  "tika-s0402t46:24_13": "Tathā hi ‘‘tenobhāsenaaññamaññaṁ sañjānantī’’ti vuttaṁ.",
  "tika-s0402t46:24_14": "Jambudīpe ṭhitamajjhanhikavelāya pubbavidehavāsīnaṁ atthaṅgamavasena upaḍḍhaṁ sūriyamaṇḍalaṁ paññāyati, aparagoyānavāsīnaṁ uggamanavasena.",
  "tika-s0402t46:24_15": "Evaṁ sesadīpesupīti āha ‘‘ekappahāreneva tīsu dīpesu paññāyantī’’ti.",
  "tika-s0402t46:24_16": "Ito aññathā dvīsu eva dīpesu paññāyanti.",
  "tika-s0402t46:24_17": "Ekekāya disāya navanavayojanasatasahassāni andhakāravidhamanampi imināva nayena daṭṭhabbaṁ.",
  "tika-s0402t46:24_18": "Pabhāya nappahontīti attano pabhāya obhāsituṁ nābhisambhuṇanti.",
  "tika-s0402t46:24_19": "Yugandharapabbatamatthakasamappamāṇe ākāse vicaraṇato ‘‘cakkavāḷapabbatassa vemajjhena carantī’’ti vuttaṁ.",
  "tika-s0402t46:25_0": "Byāvaṭāti khādanatthaṁ gaṇhituṁ upakkamantā.",
  "tika-s0402t46:25_1": "Viparivattitvāti vivaṭṭitvā.",
  "tika-s0402t46:25_2": "Chijjitvāti mucchāpavattiyā ṭhitaṭṭhānato muccitvā, aṅgapaccaṅgachedanavasena vā chijjitvā.",
  "tika-s0402t46:25_3": "Accantakhāreti ātapasantapābhāvena atisītabhāvaṁ sandhāya accantakhāratā vuttā siyā.",
  "tika-s0402t46:25_4": "Na hi taṁ kappasaṇṭhānaudakaṁ sampattikaramahāmeghavuṭṭhaṁ pathavisandhārakaṁ kappavināsakaudakaṁ viya khāraṁ bhavitumarahati, tathā sati pathavīpi vilīyeyya, tesaṁ vā pāpakammaphalena petānaṁ pakatiudakassa pubbakheḷabhāvāpatti viya tassa udakassa khārabhāvāpatti hotīti vuttaṁ ‘‘accantakhāre udake’’ti.",
  "tika-s0402t46:26_0": "Paṭhamatathāgataacchariyasuttavaṇṇanā niṭṭhitā.",
  "tika-s0402t46:27_0": "8. Dutiyatathāgataacchariyasuttavaṇṇanā",
  "tika-s0402t46:28_0": "128.",
  "tika-s0402t46:28_1": "Aṭṭhame ālīyanti āramitabbaṭṭhena sevīyantīti ālayā, pañca kāmaguṇā.",
  "tika-s0402t46:28_2": "Āramantīti ratiṁ vindanti kīḷanti laḷanti.",
  "tika-s0402t46:28_3": "Ālīyanti vā allīyantā abhiramaṇavasena sevantīti ālayā, taṇhāvicaritāni.",
  "tika-s0402t46:28_4": "Tehi ālayehi ramantīti ālayārāmā.",
  "tika-s0402t46:28_5": "Yatheva hi susajjitaṁ pupphaphalabharitarukkhādisampannauyyānaṁ paviṭṭho rājā tāya sampattiyā ramati, sammudito āmoditappamodito hoti, na ukkaṇṭheti, sāyampi nikkhamituṁ na icchati, evamimehi kāmālayataṇhālayehi sattā ramanti, saṁsāravaṭṭe pamuditā anukkaṇṭhitā vasanti.",
  "tika-s0402t46:28_6": "Tena tesaṁ bhagavā duvidhampi ālayaṁ uyyānabhūmiṁ viya dassento ‘‘ālayārāmā’’tiādimāha.",
  "tika-s0402t46:28_7": "Sesamettha uttānameva.",
  "tika-s0402t46:29_0": "Dutiyatathāgataacchariyasuttavaṇṇanā niṭṭhitā.",
  "tika-s0402t46:30_0": "9-10. Ānandaacchariyasuttādivaṇṇanā",
  "tika-s0402t46:31_0": "129-130.",
  "tika-s0402t46:31_1": "Navame paṭisanthāradhammanti pakaticārittavasena vuttaṁ, upagatānaṁ pana bhikkhūnaṁ bhikkhunīnañca pucchāvissajjanavasena ceva cittarucivasena ca yathākālaṁ dhammaṁ desetiyeva, upāsakaupāsikānaṁ pana upanisinnakakathāvasena.",
  "tika-s0402t46:31_2": "Dasamaṁ uttānameva.",
  "tika-s0402t46:32_0": "Ānandaacchariyasuttādivaṇṇanā niṭṭhitā.",
  "tika-s0402t46:33_0": "Bhayavaggavaṇṇanā niṭṭhitā."
}