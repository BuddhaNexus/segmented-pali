{
  "tika-abh02t25:0_0": "8. Sammappadhānavibhaṅgo",
  "tika-abh02t25:1_0": "1. Suttantabhājanīyavaṇṇanā",
  "tika-abh02t25:2_0": "390.",
  "tika-abh02t25:2_1": "Kāraṇasaddo yuttivācako ‘‘sabbametaṁ akāraṇaṁ vadatī’’tiādīsu viya, tasmā kāraṇappadhānāti yuttippadhānā, anuppannapāpakānuppādanādikiriyāya anurūpappadhānāti evaṁ vā ettha attho daṭṭhabbo.",
  "tika-abh02t25:2_2": "Anuppannapāpakādīnaṁ anuppādādi anuppannapāpakānuppādādi.",
  "tika-abh02t25:3_0": "391.‘‘Na añño dhammoti yathā taṇhāyanamicchābhinivesavāyamanasabhāvānaṁ taṇhādīnaṁ chandapariyāyo aññadhammo nāma hoti kattukamyatāsaṅkhātassa chandaniyassa tesu abhāvā, dhammacchando pana taṁsabhāvattā aññadhammo na hoti.",
  "tika-abh02t25:3_1": "Tenāha ‘‘dhammacchandoti sabhāvacchando’’ti.",
  "tika-abh02t25:4_0": "406.Aṭṭhakathāyanti porāṇaṭṭhakathāyaṁ.",
  "tika-abh02t25:4_1": "Vaṭṭānatthasaṁvattanatoti saṁsāradukkhasambhavato.",
  "tika-abh02t25:5_0": "Na sakkontīti āha ‘‘santāya samāpattiyā parihīnā brahmacariyavāse santhambhituṁ na sakkontī’’ti.",
  "tika-abh02t25:6_0": "Tattha duvidhāyāti yojetabbaṁ.",
  "tika-abh02t25:6_1": "Uppannāyevāti uppannapubbā eva uppajjanti samudācārādivasena.",
  "tika-abh02t25:7_0": "Sabbāsu avatthāsūti pakatattādiavatthāsu.",
  "tika-abh02t25:7_1": "Pakatattāvatthena hi sabbena sabbaṁ tāni na caritabbāni.",
  "tika-abh02t25:7_2": "Itarāvatthena ca tadavatthāya tāni tāniyeva caritabbāni.",
  "tika-abh02t25:7_3": "Vattabbantiādīnīti ādi-saddena ‘‘na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ, na ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ, na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabba’’nti imāni saṅgaṇhāti.",
  "tika-abh02t25:7_4": "Tesanti pārivāsikavuḍḍhatarādīnaṁ vasena. Sampiṇḍetvāti saṅkaḍḍhitvā.",
  "tika-abh02t25:7_5": "Ekekaṁ katvāti navāpi ekamekaṁ katvā.",
  "tika-abh02t25:7_6": "‘‘Abhivādanapaccuṭṭhānañjalikammasāmīcikammaṁ na sāditabbaṁ, āsanābhihāraṁ, seyyābhihāraṁ, pādodakaṁ, pādapīṭhaṁ, pādakathalikaṁ, pattacīvarapaṭiggahaṇaṁ na sāditabba’’nti idaṁ sabbampi asādiyanasāmaññena ekaṁ.",
  "tika-abh02t25:7_7": "Dasāti ‘‘na sīlavipattiyā, na ācāravipattiyā, na diṭṭhivipattiyā, na ājīvavipattiyā, na bhikkhū bhikkhūhi bhedetabbā, na gihiddhajo dhāretabbo, na titthiyaddhajo dhāretabbo, na titthiyā sevitabbā, bhikkhū sevitabbā, bhikkhusikkhāya sikkhitabba’’nti (cūḷava. 60) evamāgatā dasa.",
  "tika-abh02t25:8_0": "‘‘Kammañcā’’ti paccattavasena vuttaṁ kammaṁ ‘‘avipakkavipākassā’’ti ettha ‘‘kammassā’’ti sāmivacanavasena pariṇāmetvā yojetabbaṁ.",
  "tika-abh02t25:8_1": "Bhūtāpagatuppannanti vuttanti sambandho.",
  "tika-abh02t25:8_2": "Idhāti imissā sammohavinodaniyā.",
  "tika-abh02t25:8_3": "‘‘Evaṁ kate okāse vipāko…pe… uppannoti vuccatī’’ti vadanto vipākameva vadati. Tatthāti aṭṭhasāliniyaṁ.",
  "tika-abh02t25:8_4": "Maggena samucchinnā thāmagatā kāmarāgādayo ‘‘anusayā’’ti vuccantīti āha ‘‘anusayita…pe… maggena pahātabbā’’ti.",
  "tika-abh02t25:9_0": "Āhatakhīrarukkho viya ārammaṇaṁ, kathaṁ? Nimittaggāhavasena.",
  "tika-abh02t25:9_1": "Tamevatthaṁ vivarati ‘‘adhigata’’ntiādinā.",
  "tika-abh02t25:9_2": "Tattha nimittaggāhavasena ārammaṇassa adhiggahitattā taṁ ārammaṇaṁ anussaritānussaritakkhaṇe kilesuppattihetubhāvena uppattiṭṭhānato adhigatameva nāma hotīti āha ‘‘adhigataṁ nimittaggāhavasenā’’ti, taṁ ārammaṇaṁ pātubhūtakilesanti adhippāyo.",
  "tika-abh02t25:9_3": "Kilesuppattinimittatāya uppattirahaṁ kilesaṁ ‘‘ārammaṇaṁ antogadhakilesa’’nti vuttaṁ.",
  "tika-abh02t25:9_4": "Tañca kho gāhake labbhamānaṁ gahetabbe upacaritvā, yathā nissite labbhamānaṁ nissaye upacaritvā ‘‘mañcā ukkuṭṭhiṁ karontī’’ti.",
  "tika-abh02t25:9_5": "Idāni upacāraṁ muñcitvā nippariyāyeneva atthaṁ dassento ‘‘nimittaggāha…pe… sadisā’’ti āha. Vitthāretabbanti ‘‘yathā kiṁ?",
  "tika-abh02t25:9_6": "Sace khīrarukkha’’ntiādinā vitthāretabbaṁ.",
  "tika-abh02t25:10_0": "Tidhāti atītādivasena tidhā. Ābhato upamāvasena.",
  "tika-abh02t25:10_1": "Appahīnatādassanatthampīti pi-saddena ‘‘tidhā navattabbatādassanatthampī’’ti vuttameva sampiṇḍeti.",
  "tika-abh02t25:10_2": "Evaṁ maggena pahīnakilesā daṭṭhabbā magge anuppanne uppattirahānampi uppanne sabbena sabbaṁ abhāvato.",
  "tika-abh02t25:11_0": "Suttantabhājanīyavaṇṇanā niṭṭhitā.",
  "tika-abh02t25:12_0": "3. Pañhapucchakavaṇṇanā",
  "tika-abh02t25:13_0": "427.Vīriyajeṭṭhikāyapana maggabhāvanāya na vattabbāni sammappadhānāni ‘‘maggādhipatīnī’’ti vā ‘‘namaggādhipatīnī’’ti vāti vāti ettha paṭhamassa vīriyantarābhāvo, itarassa itarādhipatino, namaggabhūtavīriyādhipatino ca abhāvo navattabbatāya kāraṇanti imamatthamāha ‘‘maggādhipatīnī’’tiādinā.",
  "tika-abh02t25:13_1": "Tadāti vīriyajeṭṭhikamaggabhāvanākāle.",
  "tika-abh02t25:14_0": "Pañhapucchakavaṇṇanā niṭṭhitā.",
  "tika-abh02t25:15_0": "Sammappadhānavibhaṅgavaṇṇanā niṭṭhitā."
}