{
  "pli-tv-bi-vb-np10:0.1_0": "Theravāda Vinaya",
  "pli-tv-bi-vb-np10:0.2_0": "Bhikkhunivibhaṅga",
  "pli-tv-bi-vb-np10:0.3_0": "Nissaggiyakaṇḍa",
  "pli-tv-bi-vb-np10:0.4_0": "Pattavagga",
  "pli-tv-bi-vb-np10:0.5_0": "10. Puggalikacetāpanasikkhāpada",
  "pli-tv-bi-vb-np10:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-np10:1.2_0": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ.",
  "pli-tv-bi-vb-np10:1.3_0": "Bahū manussā thullanandaṁ bhikkhuniṁ payirupāsanti.",
  "pli-tv-bi-vb-np10:1.4_0": "Tena kho pana samayena thullanandāya bhikkhuniyā pariveṇaṁ undriyati.",
  "pli-tv-bi-vb-np10:1.5_0": "Manussā thullanandaṁ bhikkhuniṁ etadavocuṁ—",
  "pli-tv-bi-vb-np10:1.6_0": "“kissidaṁ te, ayye, pariveṇaṁ undriyatī”ti?",
  "pli-tv-bi-vb-np10:1.7_0": "“Natthāvuso, dāyakā, natthi kārakā”ti.",
  "pli-tv-bi-vb-np10:1.8_0": "Atha kho te manussā thullanandāya bhikkhuniyā pariveṇatthāya chandakaṁ saṅgharitvā thullanandāya bhikkhuniyā parikkhāraṁ adaṁsu.",
  "pli-tv-bi-vb-np10:1.9_0": "Thullanandā bhikkhunī tena ca parikkhārena sayampi yācitvā bhesajjaṁ cetāpetvā paribhuñji.",
  "pli-tv-bi-vb-np10:1.10_0": "Manussā jānitvā ujjhāyanti khiyyanti vipācenti—",
  "pli-tv-bi-vb-np10:1.11_0": "“kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṁ cetāpessatī”ti …pe…",
  "pli-tv-bi-vb-np10:1.12_0": "“saccaṁ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpetī”ti?",
  "pli-tv-bi-vb-np10:1.13_0": "“Saccaṁ, bhagavā”ti.",
  "pli-tv-bi-vb-np10:1.14_0": "Vigarahi buddho bhagavā …pe…",
  "pli-tv-bi-vb-np10:1.15_0": "kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpessati.",
  "pli-tv-bi-vb-np10:1.16_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-np10:1.17_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-np10:1.18.1_0": "“Yā pana bhikkhunī aññadatthikena parikkhārena aññuddisikena puggalikena saññācikena aññaṁ cetāpeyya, nissaggiyaṁ pācittiyan”ti.",
  "pli-tv-bi-vb-np10:2.1_0": "Yā panāti",
  "pli-tv-bi-vb-np10:2.2_0": "yā yādisā …pe…",
  "pli-tv-bi-vb-np10:2.3_0": "bhikkhunīti …pe…",
  "pli-tv-bi-vb-np10:2.4_0": "ayaṁ imasmiṁ atthe adhippetā bhikkhunīti.",
  "pli-tv-bi-vb-np10:2.5_0": "Aññadatthikena parikkhārena aññuddisikenāti",
  "pli-tv-bi-vb-np10:2.6_0": "aññassatthāya dinnena.",
  "pli-tv-bi-vb-np10:2.7_0": "Puggalikenāti",
  "pli-tv-bi-vb-np10:2.8_0": "ekāya bhikkhuniyā, na saṅghassa, na gaṇassa.",
  "pli-tv-bi-vb-np10:2.9_0": "Saññācikenāti",
  "pli-tv-bi-vb-np10:2.10_0": "sayaṁ yācitvā.",
  "pli-tv-bi-vb-np10:2.11_0": "Aññaṁ cetāpeyyāti",
  "pli-tv-bi-vb-np10:2.12_0": "yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ.",
  "pli-tv-bi-vb-np10:2.13_0": "Paṭilābhena nissaggiyaṁ hoti.",
  "pli-tv-bi-vb-np10:2.14_0": "Nissajjitabbaṁ saṅghassa vā gaṇassa vā ekabhikkhuniyā vā.",
  "pli-tv-bi-vb-np10:2.15_0": "Evañca pana, bhikkhave, nissajjitabbaṁ.",
  "pli-tv-bi-vb-np10:2.16_0": "…pe…",
  "pli-tv-bi-vb-np10:2.17_0": "“idaṁ me, ayye, aññadatthikena parikkhārena aññuddisikena puggalikena saññācikena aññaṁ cetāpitaṁ nissaggiyaṁ, imāhaṁ saṅghassa nissajjāmī”ti …pe…",
  "pli-tv-bi-vb-np10:2.18_0": "dadeyyā”ti …pe…",
  "pli-tv-bi-vb-np10:2.19_0": "dadeyyun”ti …pe…",
  "pli-tv-bi-vb-np10:2.20_0": "ayyāya dammī”ti.",
  "pli-tv-bi-vb-np10:2.21.1_0": "Aññadatthike aññadatthikasaññā aññaṁ cetāpeti, nissaggiyaṁ pācittiyaṁ.",
  "pli-tv-bi-vb-np10:2.22_0": "Aññadatthike vematikā aññaṁ cetāpeti, nissaggiyaṁ pācittiyaṁ.",
  "pli-tv-bi-vb-np10:2.23_0": "Aññadatthike anaññadatthikasaññā aññaṁ cetāpeti, nissaggiyaṁ pācittiyaṁ.",
  "pli-tv-bi-vb-np10:2.24_0": "Nissaṭṭhaṁ paṭilabhitvā yathādāne upanetabbaṁ.",
  "pli-tv-bi-vb-np10:2.25_0": "Anaññadatthike aññadatthikasaññā, āpatti dukkaṭassa.",
  "pli-tv-bi-vb-np10:2.26_0": "Anaññadatthike vematikā, āpatti dukkaṭassa.",
  "pli-tv-bi-vb-np10:2.27_0": "Anaññadatthike anaññadatthikasaññā, anāpatti.",
  "pli-tv-bi-vb-np10:2.28.1_0": "Anāpatti—",
  "pli-tv-bi-vb-np10:2.29_0": "sesakaṁ upaneti,",
  "pli-tv-bi-vb-np10:2.30_0": "sāmike apaloketvā upaneti,",
  "pli-tv-bi-vb-np10:2.31_0": "āpadāsu,",
  "pli-tv-bi-vb-np10:2.32_0": "ummattikāya,",
  "pli-tv-bi-vb-np10:2.33_0": "ādikammikāyāti.",
  "pli-tv-bi-vb-np10:2.34_0": "Dasamasikkhāpadaṁ niṭṭhitaṁ."
}