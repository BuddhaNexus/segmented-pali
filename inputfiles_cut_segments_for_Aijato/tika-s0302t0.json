{
  "tika-s0302t0:0_0": " Namo tassa bhagavato arahato sammāsambuddhassa",
  "tika-s0302t0:1_0": "Saṁyuttanikāye",
  "tika-s0302t0:2_0": "Nidānavaggaṭīkā",
  "tika-s0302t0:3_0": "1. Nidānasaṁyuttaṁ",
  "tika-s0302t0:4_0": "1. Buddhavaggo",
  "tika-s0302t0:5_0": "1. Paṭiccasamuppādasuttavaṇṇanā",
  "tika-s0302t0:6_0": "1.",
  "tika-s0302t0:6_1": "Dutiyasuttādīnipi paṭiccasamuppādavaseneva desitānīti āha ‘‘paṭhamaṁ paṭiccasamuppādasutta’’nti.",
  "tika-s0302t0:6_2": "Tatrāti padaṁ ye desakālā idha viharaṇakiriyāya visesanabhāvena vuttā, tesaṁ paridīpananti dassento ‘‘yaṁ samayaṁ…pe… dīpetī’’ti āha.",
  "tika-s0302t0:6_3": "Taṁ-saddo hi vuttassa atthassa paṭiniddeso, tasmā idha desassa kālassa vā paṭiniddeso bhavituṁ arahati, na aññassa.",
  "tika-s0302t0:6_4": "Ayaṁ tāva tatrasaddassa paṭiniddesabhāve atthavibhāvanā.",
  "tika-s0302t0:6_5": "Yasmā pana īdisesu ṭhānesu tatrasaddo dhammadesanāvisiṭṭhaṁ desaṁ kālañca vibhāveti, tasmā vuttaṁ ‘‘bhāsitabbayutte vā desakāle’’ti .",
  "tika-s0302t0:6_6": "Tena tatrāti yattha bhagavā dhammadesanatthaṁ bhikkhū ālapi abhāsi, tādise dese, kāle vāti attho.",
  "tika-s0302t0:6_7": "Na hītiādinā tamevatthaṁ samattheti.",
  "tika-s0302t0:7_0": "Nanu ca yattha ṭhito bhagavā ‘‘akālo kho tāvā’’tiādinā bāhiyassa dhammadesanaṁ paṭikkhipi, tattheva antaravīthiyaṁ ṭhitova tassa dhammaṁ desesīti? Saccametaṁ.",
  "tika-s0302t0:7_1": "Adesetabbakāle adesanāya hi idaṁ udāharaṇaṁ. Tenāha ‘‘akālo kho tāvā’’ti.",
  "tika-s0302t0:7_2": "Yaṁ pana tattha vuttaṁ ‘‘antaragharaṁ paviṭṭhamhā’’ti, tampi tassa akālabhāvasseva pariyāyena dassanatthaṁ vuttaṁ.",
  "tika-s0302t0:7_3": "Tassa hi tadā addhānaparissamena rūpakāye akammaññatā ahosi, balavapītivegena nāmakāye.",
  "tika-s0302t0:7_4": "Tadubhayassa vūpasamaṁ āgamento papañcaparihāratthaṁ bhagavā ‘‘akālo kho’’ti pariyāyena paṭikkhipi.",
  "tika-s0302t0:7_5": "Adesetabbadese adesanāya pana udāharaṇaṁ ‘‘atha kho bhagavā maggā okkamma aññatarasmiṁ rukkhamūle nisīdi, vihārato nikkhamitvā vihārapacchāyāyaṁ paññatte āsane nisīdī’’ti evamādikaṁ idha ādisaddena saṅgahitaṁ.",
  "tika-s0302t0:7_6": "‘‘Sa kho so bhikkhave bālo idha pāpāni kammāni karitvā’’ti evamādīsu (ma. ni.",
  "tika-s0302t0:7_7": "3.248) padapūraṇamatte kho-saddo, ‘‘dukkhaṁ kho agāravo viharati appatisso’’tiādīsu (a. ni.",
  "tika-s0302t0:7_8": "4.21) avadhāraṇe, ‘‘kittāvatā nu kho, āvuso, satthu pavivittassa viharato sāvakā vivekaṁ nānusikkhantī’’tiādīsu (ma. ni.",
  "tika-s0302t0:7_9": "1.31) ādikālatthe, vākyārambheti attho.",
  "tika-s0302t0:7_10": "Tattha padapūraṇena vacanālaṅkāramattaṁ kataṁ hoti, ādikālatthena vākyassa upaññāsamattaṁ, avadhāraṇatthena pana niyamadassanaṁ.",
  "tika-s0302t0:7_11": "‘‘Tasmā āmantesi evā’’ti āmantane niyamo dassito hotīti.",
  "tika-s0302t0:8_0": "‘‘Bhagavāti lokagarudīpana’’nti kasmā vuttaṁ, nanu pubbe ‘‘bhagavā’’ti padaṁ vuttanti?",
  "tika-s0302t0:8_1": "Yadipi pubbe vuttaṁ, taṁ pana yathāvuttaṭṭhāne viharaṇakiriyāya kattuvisesadassanaparaṁ, na āmantanakiriyāya, idha pana āmantanakiriyāya, tasmā tadatthaṁ puna bhagavāti pāḷiyaṁ vuttanti.",
  "tika-s0302t0:8_2": "Tassatthaṁ dassetuṁ ‘‘bhagavāti lokagarudīpana’’nti āha.",
  "tika-s0302t0:8_3": "Kathāsavanayuttapuggalavacananti vakkhamānāya paṭiccasamuppādadesanāya savanayogyapuggalavacanaṁ.",
  "tika-s0302t0:8_4": "Catūsupi parisāsu bhikkhū eva edisānaṁ desanānaṁ visesena bhājanabhūtāti sātisayena sāsanasampaṭiggāhakabhāvadassanatthaṁ idha bhikkhugahaṇanti dassetvā idāni saddatthaṁ dassetuṁ ‘‘apicā’’ti āha.",
  "tika-s0302t0:8_5": "Tattha bhikkhakoti bhikkhūti bhikkhanasīlattā bhikkhanadhammattā bhikkhūti attho.",
  "tika-s0302t0:8_6": "Bhikkhācariyaṁ ajjhupagatoti buddhādīhipi ajjhupagataṁ bhikkhācariyaṁ uñchācariyaṁ ajjhupagatattā anuṭṭhitattā bhikkhu.",
  "tika-s0302t0:8_7": "Yo hi koci appaṁ vā mahantaṁ vā bhogakkhandhaṁ pahāya agārasmā anagāriyaṁ pabbajito, so kasigorakkhādīhi jīvikakappanaṁ hitvā liṅgasampaṭicchaneneva bhikkhācariyaṁ ajjhupagatattā bhikkhu.",
  "tika-s0302t0:8_8": "Parapaṭibaddhajīvikattā vā vihāramajjhe kājabhattaṁ bhuñjamānopi bhikkhācariyaṁ ajjhupagatoti bhikkhu piṇḍiyālopabhojanaṁ nissāya pabbajjāya ussāhajātattā vā bhikkhācariyaṁ ajjhupagatoti bhikkhūti evamettha attho daṭṭhabbo.",
  "tika-s0302t0:9_0": "Ādinā nayenāti ‘‘bhinnapaṭadharoti bhikkhu, bhindati pāpake akusale dhammeti bhikkhu, bhinnattā pāpakānaṁ akusalānaṁ dhammānaṁ bhikkhū’’tiādinā vibhaṅge (vibha. 509) āgatanayena.",
  "tika-s0302t0:9_1": "Ñāpaneti avabodhane, paṭivedaneti attho.",
  "tika-s0302t0:9_2": "Bhikkhanasīlatā, na kasivāṇijjādīhi jīvanasīlatā.",
  "tika-s0302t0:9_3": "Bhikkhanadhammatā ‘‘uddissa ariyā tiṭṭhantī’’ti (jā.",
  "tika-s0302t0:9_4": "1.7.59) evaṁ vuttabhikkhanasabhāvatā, na yācanākohaññasabhāvatā.",
  "tika-s0302t0:9_5": "Bhikkhane sādhukāritā ‘‘uttiṭṭhe nappamajjeyyā’’ti (dha. pa.",
  "tika-s0302t0:9_6": "168) vacanaṁ anussaritvā tattha appamajjatā.",
  "tika-s0302t0:9_7": "Atha vā sīlaṁ nāma pakatisabhāvo. Idha pana tathādhiṭṭhānaṁ. Dhammoti vataṁ.",
  "tika-s0302t0:9_8": "Apare pana ‘‘sīlaṁ nāma vatavasena samādānaṁ.",
  "tika-s0302t0:9_9": "Dhammo nāma paveṇi-āgataṁ cārittaṁ.",
  "tika-s0302t0:9_10": "Sādhukāritā sakkaccakāritā ādarakiriyā’’ti vaṇṇenti.",
  "tika-s0302t0:10_0": "Hīnādhikajanasevitavuttinti ye bhikkhubhāve ṭhitāpi jātimadādivasena uddhatā unnaḷā, ye ca gihibhāve paresu atthikabhāvampi anupagatatāya bhikkhācariyaṁ paramakāpaññaṁ maññanti, tesaṁ ubhayesampi yathākkamaṁ ‘‘bhikkhavo’’ti vacanena hīnajanehi daliddehi paramakāpaññataṁ pattehi parakulesu bhikkhācariyāya jīvikaṁ kappentehi sevitaṁ vuttiṁ pakāsento uddhatabhāvaniggahaṁ karoti, adhikajanehi uḷārabhogakhattiyakulādito pabbajitehi buddhādīhi ājīvasodhanatthaṁ sevitaṁ vuttiṁ pakāsento dīnabhāvaniggahaṁ karotīti yojetabbaṁ.",
  "tika-s0302t0:10_1": "Yasmā ‘‘bhikkhavo’’ti vacanaṁ āmantanabhāvato abhimukhīkaraṇaṁ, pakaraṇato sāmatthiyato ca sussūsājananaṁ, sakkaccasavanamanasikāraniyojanañca hoti, tasmā tamatthaṁ dassento ‘‘bhikkhavoti iminā’’tiādimāha.",
  "tika-s0302t0:11_0": "Tattha sādhukaṁ manasikārepīti sādhukaṁ savane sādhukaṁ manasikāre ca.",
  "tika-s0302t0:11_1": "Kathaṁ pavattitā savanādayo sādhukaṁ pavattitā hontīti?",
  "tika-s0302t0:11_2": "‘‘Addhā imāya paṭipattiyā sakalasāsanasampatti hatthagatā bhavissatī’’ti ādaragāravayogena kathādīsu aparibhavādinā ca.",
  "tika-s0302t0:11_3": "Vuttañhi ‘‘pañcahi, bhikkhave, dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammattaṁ. Katamehi pañcahi?",
  "tika-s0302t0:11_4": "Na kathaṁ paribhoti, na kathikaṁ paribhoti, na attānaṁ paribhoti , avikkhittacitto dhammaṁ suṇāti ekaggacitto, yoniso ca manasi karoti.",
  "tika-s0302t0:11_5": "Imehi kho, bhikkhave, pañcahi dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammatta’’nti (a. ni. 5.151).",
  "tika-s0302t0:11_6": "Tenāha ‘‘sādhukaṁ manasikārāyattā hi sāsanasampattī’’ti.",
  "tika-s0302t0:11_7": "Sāsanasampatti nāma sīlādinipphatti.",
  "tika-s0302t0:11_8": "Paṭhamaṁ uppannattā adhigamavasena.",
  "tika-s0302t0:11_9": "Satthucariyānuvidhāyakattā sīlādiguṇānuṭṭhānena.",
  "tika-s0302t0:11_10": "Tiṇṇaṁ yānānaṁ vasena anudhammapaṭipattisambhavato sakalasāsanapaṭiggāhakattā.",
  "tika-s0302t0:12_0": "Santikattāti samīpabhāvato.",
  "tika-s0302t0:12_1": "Santikāvacarattāti sabbakālaṁ saṁvuttibhāvato.",
  "tika-s0302t0:12_2": "Yathānusiṭṭhanti anusāsaniyānurūpaṁ, anusāsaniṁ anavasesato paṭiggahetvāti attho.",
  "tika-s0302t0:12_3": "Ekacce bhikkhūti ye paṭiccasamuppādadhamme desanāpasutā, te.",
  "tika-s0302t0:12_4": "Pubbe ‘‘sabbaparisasādhāraṇā hi bhagavato dhammadesanā’’tiādinā bhikkhūnaṁ eva āmantanakāraṇaṁ dassetvā idāni bhikkhū āmantetvā dhammadesanāya payojanaṁ dassetuṁ kimatthaṁ pana bhagavāti codanaṁ samuṭṭhāpeti.",
  "tika-s0302t0:12_5": "Tattha aññaṁ cintentāti aññavihitā.",
  "tika-s0302t0:12_6": "Vikkhittacittāti asamāhitacittā.",
  "tika-s0302t0:12_7": "Dhammaṁ paccavekkhantāti hiyyo tato paradivasesu vā sutadhammaṁ pati manasā avekkhantā.",
  "tika-s0302t0:12_8": "Bhikkhū āmantetvā dhamme desiyamāne ādito paṭṭhāya desanaṁ sallakkhetuṁ sakkotīti imamevatthaṁ byatirekamukhena dassetuṁ ‘‘te anāmantetvā’’tiādi vuttaṁ.",
  "tika-s0302t0:13_0": "Bhikkhavoti ca sandhivasena i-kāralopo daṭṭhabbo ‘‘bhikkhavo itī’’ti, ayañhi itisaddo hetuparisamāpanādipadatthavipariyāyapakārāvadhāraṇanidassanādianekatthapabhedo.",
  "tika-s0302t0:13_1": "Tathā hesa ‘‘ruppatīti kho, bhikkhave, tasmā ‘rūpa’nti vuccatī’’tiādīsu (saṁ. ni.",
  "tika-s0302t0:13_2": "3.79) hetumhi dissati, ‘‘tasmātiha me, bhikkhave, dhammadāyādā bhavatha, mā āmisadāyādā’’tiādīsu (ma. ni.",
  "tika-s0302t0:13_3": "1.29) parisamāpane, ‘‘iti vā evarūpā visūkadassanā paṭivirato’’tiādīsu (dī. ni.",
  "tika-s0302t0:13_4": "1.13) ādiatthe ‘‘māgaṇḍiyoti tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’tiādīsu (mahāni.",
  "tika-s0302t0:13_5": "73, 75) padatthavipariyāye, ‘‘iti kho, bhikkhave, sappaṭibhayo bālo, appaṭibhayo paṇḍito.",
  "tika-s0302t0:13_6": "Saupaddavo bālo, anupaddavo paṇḍito’’tiādīsu (ma. ni.",
  "tika-s0302t0:13_7": "3.124) pakāre, ‘‘atthi idappaccayā jarāmaraṇanti iti puṭṭhena satā, ānanda, atthītissa vacanīyaṁ.",
  "tika-s0302t0:13_8": "Kiṁ paccayā jarāmaraṇanti iti ce vadeyya, jātipaccayā jarāmaraṇanti iccassa vacanīya’’ntiādīsu (dī. ni.",
  "tika-s0302t0:13_9": "2.96) avadhāraṇe, ‘‘sabbamatthīti kho, kaccāna, ayameko anto, sabbaṁ natthīti ayaṁ dutiyo anto’’tiādīsu (saṁ. ni. 2.15; 3.90) nidassane .",
  "tika-s0302t0:13_10": "Idhāpi nidassane eva daṭṭhabbo.",
  "tika-s0302t0:13_11": "Bhikkhavoti āmantanākāro tamesa iti-saddo nidasseti ‘‘bhikkhavoti āmantesī’’ti.",
  "tika-s0302t0:13_12": "Iminā nayena bhaddantetiādīsupi yathārahaṁ itisaddassa attho veditabbo.",
  "tika-s0302t0:14_0": "Pubbe ‘‘bhagavā āmantesī’’ti vuttattā bhagavato paccassosunti idha bhagavatoti sāmivacanaṁ āmantanameva sambandhīantaraṁ apekkhatīti iminā adhippāyena ‘‘bhagavato āmantanaṁ paṭiassosu’’nti vuttaṁ.",
  "tika-s0302t0:14_1": "Bhagavatoti idaṁ pana paṭissavasambandhena sampadānavacanaṁ.",
  "tika-s0302t0:14_2": "Ettāvatā yaṁ kāladesadesakaparisāpadesapaṭimaṇḍitaṁ nidānaṁ bhāsitanti sambandho.",
  "tika-s0302t0:14_3": "Etthāha – kimatthaṁ pana dhammavinayasaṅgahe kariyamāne nidānavacanaṁ, nanu bhagavatā bhāsitavacanasseva saṅgaho kātabboti?",
  "tika-s0302t0:14_4": "Vuccate – desanāya ṭhitiasammosasaddheyyabhāvasampādanatthaṁ.",
  "tika-s0302t0:14_5": "Kāladesadesakanimittaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā ca, desakālakattusotunimittehi upanibandho viya vohāravinicchayo.",
  "tika-s0302t0:14_6": "Teneva cāyasmatā mahākassapena ‘‘paṭiccasamuppādasuttaṁ, āvuso ānanda, kattha bhāsita’’ntiādinā desādipucchāsu katāsu tāsaṁ vissajjanaṁ karontena dhammabhaṇḍāgārikena ‘‘evaṁ me suta’’nti āyasmatā ānandena imassa suttassa nidānaṁ bhāsitaṁ.",
  "tika-s0302t0:15_0": "Apica satthu sampattipakāsanatthaṁ nidānavacanaṁ.",
  "tika-s0302t0:15_1": "Tathāgatassa hi bhagavato pubbaracanānumānāgamatakkābhāvato sammāsambuddhabhāvasiddhi.",
  "tika-s0302t0:15_2": "Na hi sammāsambuddhassa pubbaracanādīhi attho atthi, sabbattha appaṭihatañāṇacāratāya ekappamāṇattā ca ñeyyadhammesu.",
  "tika-s0302t0:15_3": "Tathā ācariyamuṭṭhidhammamacchariyasatthusāvakānurodhābhāvato khīṇāsavattasiddhi.",
  "tika-s0302t0:15_4": "Na hi sabbaso khīṇāsavassa te sambhavantīti suvisuddhā cassa parānuggahappavatti, evaṁ desakasaṁkilesabhūtānaṁ diṭṭhisīlasampadādūsakānaṁ avijjātaṇhānaṁ accantābhāvasaṁsūcakehi ñāṇasampadāpahānasampadābhibyañjanakehi ca saṁbuddhavisuddhabhāvehi purimavesārajjadvayasiddhi, tato eva ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo attahitaparahitapaṭipatti ca nidānavacanena pakāsitā hoti, tattha tattha sampattaparisāya ajjhāsayānurūpaṁ ṭhānuppattikapaṭibhānena dhammadesanādīpanato, idha pana mūladvayavasena antadvayarahitassa tisandhikālabandhassa catubbidhanayasaṅkhepagambhīrabhāvayuttassa paṭiccasamuppādassa bodhiyā nidassanato cāti yojetabbaṁ.",
  "tika-s0302t0:15_5": "Tena vuttaṁ ‘‘satthu sampattipakāsanatthaṁ nidānavacana’’nti.",
  "tika-s0302t0:16_0": "Tathā sāsanasampattipakāsanatthaṁ nidānavacanaṁ.",
  "tika-s0302t0:16_1": "Ñāṇakaruṇāpariggahitasabbakiriyassa hi bhagavato natthi niratthikā pavatti, attahitatthā vā, tasmā paresaṁ eva atthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanaṭṭhena sāsanaṁ, na kabbaracanā.",
  "tika-s0302t0:16_2": "Tayidaṁ satthucaritaṁ kāladesadesakaparisāpadesehi saddhiṁ tattha tattha nidānavacanehi yathārahaṁ pakāsīyati, idha pana dvādasapadikapaccayākāravibhāvanena tena.",
  "tika-s0302t0:16_3": "Tena vuttaṁ ‘‘sāsanasampattipakāsanatthaṁ nidānavacana’’nti.",
  "tika-s0302t0:17_0": "Apica satthu pamāṇabhāvappakāsanena sāsanassa pamāṇabhāvadassanatthaṁ nidānavacanaṁ, tañcassa pamāṇabhāvadassanaṁ heṭṭhā vuttanayānusārena ‘‘bhagavā’’ti ca iminā padena vibhāvitanti veditabbaṁ.",
  "tika-s0302t0:17_1": "‘‘Bhagavā’’ti ca iminā tathāgatassa rāgadosamohādi-sabbasaṁkilesamaladuccaritādidosappahānadīpanena vacanena anaññasādhāraṇasuparisuddhañāṇakaruṇādiguṇavisesayogaparidīpanena tato eva sabbasattuttamabhāvadīpanena ayamattho sabbathā pakāsito hotīti.",
  "tika-s0302t0:17_2": "Idamettha nidānavacane payojananidassanaṁ.",
  "tika-s0302t0:18_0": "Nikkhittassāti desitassa.",
  "tika-s0302t0:18_1": "Desanāpi hi desetabbassa sīlādiatthassa vineyyasantānesu nikkhipanato ‘‘nikkhepo’’ti vuccatīti ‘‘suttanikkhepaṁ tāva vicāretvā vuccamānā pākaṭā hotī’’ti sāmaññato bhagavato desanāya samuṭṭhānassa vibhāgaṁ dassetvā ‘‘etthāyaṁ desanā evaṁsamuṭṭhānā’’ti desanāya samuṭṭhāne dassite suttassa sammadeva nidānaparijānanena vaṇṇanāya suviññeyyattā vuttaṁ.",
  "tika-s0302t0:18_2": "Tato heṭṭhā ‘‘kasmā bhagavatā paṭiccasamuppādavaseneva desanā āraddhā’’ti kenaci codanāya katāya ‘‘parajjhāsayoyaṁ suttanikkhepo’’ti parihāro sukathito hoti.",
  "tika-s0302t0:18_3": "Tattha yathā anekasataanekasahassabhedānipi suttantāni saṁkilesabhāgiyādipadhānanayena soḷasavidhataṁ nātivattanti, evaṁ attajjhāsayādisuttanikkhepavasena catubbidhabhāvanti āha ‘‘cattāro hi suttanikkhepā’’ti.",
  "tika-s0302t0:18_4": "Ettha ca yathā attajjhāsayassa aṭṭhuppattiyā ca parajjhāsayapucchāhi saddhiṁ saṁsaggabhedo sambhavati ‘‘attajjhāsayo ca parajjhāsayo ca, attajjhāsayo ca pucchāvasiko ca, attajjhāsayo ca parajjhāsayo ca pucchāvasiko ca, aṭṭhuppattiko ca parajjhāsayo ca, aṭṭhuppattiko ca pucchāvasiko ca, aṭṭhuppattiko ca parajjhāsayo ca pucchāvasiko cā’’ti ajjhāsayapucchānusandhisambhavato, evaṁ yadipi aṭṭhuppattiyā ajjhāsayenapi saṁsaggabhedo sambhavati, attajjhāsayādīhi pana purato ṭhitehi aṭṭhuppattiyā saṁsaggo natthīti.",
  "tika-s0302t0:18_5": "Nayidha niravaseso vitthāranayo sambhavatīti ‘‘cattāro hi suttanikkhepā’’ti vuttaṁ.",
  "tika-s0302t0:18_6": "Tadantogadhattā vā sambhavantānaṁ sesanikkhepānaṁ mūlanikkhepavasena cattārova dassitā, tathādassanañcettha ayaṁ saṁsaggabhedo gahetabboti.",
  "tika-s0302t0:19_0": "Tatrāyaṁ vacanattho – nikkhipīyatīti nikkhepo, suttaṁ eva nikkhepo suttanikkhepo.",
  "tika-s0302t0:19_1": "Atha vā nikkhipanaṁ nikkhepo, suttassa nikkhepo suttanikkhepo, suttadesanāti attho.",
  "tika-s0302t0:19_2": "Attano ajjhāsayo attajjhāsayo, so assa atthi kāraṇabhūtoti attajjhāsayo.",
  "tika-s0302t0:19_3": "Attano ajjhāsayo etassāti vā attajjhāsayo. Parajjhāsayepi eseva nayo.",
  "tika-s0302t0:19_4": "Pucchāya vasena pavattadhammo etassa atthīti, pucchāvasiko.",
  "tika-s0302t0:19_5": "Suttadesanāya vatthubhūtassa atthassa uppatti atthuppatti, atthuppattiyeva aṭṭhuppatti, sā etassa atthīti aṭṭhuppattiko.",
  "tika-s0302t0:19_6": "Atha vā nikkhipīyati suttaṁ etenāti suttanikkhepo, attajjhāsayādi eva.",
  "tika-s0302t0:19_7": "Etasmiṁ pana atthavikappe attano ajjhāsayo attajjhāsayo.",
  "tika-s0302t0:19_8": "Paresaṁ ajjhāsayo parajjhāsayo.",
  "tika-s0302t0:19_9": "Pucchīyatīti pucchā, pucchitvā ñātabbo attho.",
  "tika-s0302t0:19_10": "Tassa pucchāvasena pavattaṁ dhammapaṭiggāhakānaṁ vacanaṁ pucchāvasikaṁ, tadeva nikkhepasaddāpekkhāya pulliṅgavasena ‘‘pucchāvasiko’’ti vuttaṁ.",
  "tika-s0302t0:19_11": "Tathā aṭṭhuppatti eva aṭṭhuppattikoti evampettha attho veditabbo.",
  "tika-s0302t0:20_0": "Apicettha paresaṁ indriyaparipākādikāraṇanirapekkhattā attajjhāsayassa visuṁ suttanikkhepabhāvo yutto kevalaṁ attano ajjhāsayeneva dhammatantiṭhapanatthaṁ pavattitadesanattā.",
  "tika-s0302t0:20_1": "Parajjhāsayapucchāvasikānaṁ pana paresaṁ ajjhāsayapucchānaṁ desanāpavattihetubhūtānaṁ uppattiyaṁ pavattitānaṁ kathaṁ aṭṭhuppattiyaṁ anavarodho, pucchāvasikaaṭṭhuppattikānaṁ vā parajjhāsayānurodhena pavattitānaṁ kathaṁ parajjhāsaye anavarodhoti? Na codetabbametaṁ.",
  "tika-s0302t0:20_2": "Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ.",
  "tika-s0302t0:20_3": "Tathā hi brahmajāladhammadāyādasuttādīnaṁ vaṇṇāvaṇṇaāmisuppādādidesanānimittaṁ ‘‘aṭṭhuppattī’’ti vuccati.",
  "tika-s0302t0:20_4": "Paresaṁ pucchaṁ vinā ajjhāsayaṁ eva nimittaṁ katvā desito parajjhāsayo, pucchāvasena eva desito pucchāvasikoti pākaṭovāyamatthoti.",
  "tika-s0302t0:20_5": "Attano ajjhāsayeneva katheti dhammatantiṭhapanatthanti daṭṭhabbaṁ.",
  "tika-s0302t0:20_6": "Dasabalasuttantahārakoti dasabalavagge anupubbena nikkhittānaṁ suttānaṁ āvali, tathā candopamahārakādayo.",
  "tika-s0302t0:21_0": "Vimuttiparipācanīyā dhammā saddhindriyādayo. Ajjhāsayanti adhimuttiṁ.",
  "tika-s0302t0:21_1": "Khantinti diṭṭhinijjhānakkhantiṁ. Mananti cittaṁ. Abhinīhāranti paṇidhānaṁ.",
  "tika-s0302t0:21_2": "Bujjhanabhāvanti bujjhanasabhāvaṁ, paṭivijjhanākāraṁ vā.",
  "tika-s0302t0:22_0": "Ugghaṭitaññūti ugghaṭanaṁ nāma ñāṇugghaṭanaṁ, ñāṇena ugghaṭitamatte eva dhammaṁ jānātīti attho.",
  "tika-s0302t0:22_1": "Vipañcitaṁ vitthāritameva atthaṁ jānātīti vipañcitaññū. Uddesādīhi netabboti neyyo.",
  "tika-s0302t0:22_2": "Byañjanapadaṁ paramaṁ assāti padaparamo.",
  "tika-s0302t0:22_3": "Saha udāhaṭavelāyāti udāhāradhammassa uddese udāhaṭamatte eva.",
  "tika-s0302t0:22_4": "Dhammābhisamayoti catusaccadhammassa ñāṇena saddhiṁ abhisamāyogo.",
  "tika-s0302t0:22_5": "Ayaṁ vuccatīti ayaṁ ‘‘cattāro satipaṭṭhānā’’tiādinā nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ‘‘ugghaṭitaññū’’ti vuccati.",
  "tika-s0302t0:22_6": "Ayaṁ vuccatīti ayaṁ saṁkhittena mātikaṁ ṭhapetvā vitthārena atthe vibhajiyamāne arahattaṁ pāpuṇituṁ samattho puggalo ‘‘vipañcitaññū’’ti vuccati.",
  "tika-s0302t0:22_7": "Uddesatoti uddesahetu, uddisantassa uddisāpentassa vāti attho, ‘‘uddisato’’tipi pāṭho, ayamevattho.",
  "tika-s0302t0:22_8": "Paripucchatoti paripucchantassa.",
  "tika-s0302t0:22_9": "Anupubbena dhammābhisamayo hotīti anukkamena arahattappatti hoti.",
  "tika-s0302t0:22_10": "Na tāya jātiyā dhammābhisamayo hotīti tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti.",
  "tika-s0302t0:22_11": "Ayaṁ vuccatīti ayaṁ puggalo byañjanapadameva paramaṁ katvā ṭhitattā ‘‘padaparamo’’ti vuccati.",
  "tika-s0302t0:23_0": "Ekacarāti vivekābhiratiyā ekavihārino.",
  "tika-s0302t0:23_1": "Dvicarāti dve ekajjhāsayā hutvā ñāṇacariyādivasena vicarantā. Esa nayo sesesu.",
  "tika-s0302t0:23_2": "Sattasuññatāpakāsanena suññataṁ. Tato eva saṇhaṁ sukhumaṁ.",
  "tika-s0302t0:23_3": "‘‘Paresaṁ ajjhāsayavasena bhagavā idaṁ suttaṁ ārabhī’’ti vatvā te pana ‘‘pare’’ti vuttapuggalā aparikammikā suparisodhitapubbabhāgapaṭipadā cāti duvidhā, tadubhayesu satthu paṭipattiṁ upamāmukhena pakāsento yathā hītiādimāha.",
  "tika-s0302t0:23_4": "Rūpaṁ na samuṭṭhāpeti likhanavasena na uppādeti.",
  "tika-s0302t0:23_5": "Akatābhinivesanti vipassanābhāvanāya akatānuyogaṁ.",
  "tika-s0302t0:23_6": "Sīla…pe… sampadāyāti asamādinnasīlaṁ sīlasampadāya, suparisuddhasīlaṁ samādhisampadāya, anujukatadiṭṭhijukammaṁ diṭṭhisampadāya yojentoti yojanā.",
  "tika-s0302t0:24_0": "Yanti yaṁ pubbabhāgapaṭipadaṁ sandhāya. Sīlanti catupārisuddhisīlaṁ.",
  "tika-s0302t0:24_1": "Diṭṭhi cāti kammassakatādiṭṭhi ceva kammapathasammādiṭṭhi ca.",
  "tika-s0302t0:24_2": "Tividhenāti ajjhattaṁ bahiddhā ajjhattabahiddhāti evaṁ visayabhāvato tippakārena.",
  "tika-s0302t0:24_3": "Yathāvuttadiṭṭhivisuddhiyā visesapaccayaṁ sīlaṁyeva bhāvanāya adhiṭṭhānanti vuttaṁ ‘‘sīlaṁ nissāya sīle patiṭṭhāyā’’ti.",
  "tika-s0302t0:25_0": "Sudhantasuvaṇṇaṁ apagatasabbakāḷakaṁ.",
  "tika-s0302t0:25_1": "Caturassādidhoto suparimajjitamaṇikkhandho.",
  "tika-s0302t0:25_2": "Paccayadhammānaṁ avijjādīnaṁ tassa tassa paccayuppannassa hetupaccayādibhāvo paccayākāro.",
  "tika-s0302t0:25_3": "So pana atthato avijjā evāti āha ‘‘paṭiccasamuppādanti paccayākāra’’nti.",
  "tika-s0302t0:25_4": "Tenāha ‘‘paccayākāro hī’’tiādi.",
  "tika-s0302t0:26_0": "Kāmaṁ vo-saddo padaparaṭṭhito paṭiyogīatthavisesavācako, nāmaparabhūto pana taṁ taṁ kattukammakaraṇādisādhanavisiṭṭhameva pabodheti, hi-nipātaparabhūto pana vacanālaṅkāramattamevāti āha ‘‘voti…pe… dissatī’’ti.",
  "tika-s0302t0:26_1": "Taṁdesananti tassa paṭiccasamuppādassa desanaṁ.",
  "tika-s0302t0:26_2": "Sā hi idha ta-saddena paccāmasīyati.",
  "tika-s0302t0:26_3": "‘‘Suṇāthā’’ti sotaviññeyyatāvacanato na kevalaṁ paṭiccasamuppādo.",
  "tika-s0302t0:27_0": "Ekatthametaṁ padaṁ ka-saddena padavaḍḍhanamattassa katattā, tasmā sādhusaddassa kato atthuddhāro sādhukasaddassapi kato eva hotīti adhippāyo.",
  "tika-s0302t0:27_1": "Sādhu bhanteti yācāmahaṁ bhanteti ayamettha atthoti āha ‘‘āyācane’’ti.",
  "tika-s0302t0:27_2": "Puna sādhu bhanteti evaṁ bhanteti ayamettha atthoti āha ‘‘sampaṭicchane’’ti.",
  "tika-s0302t0:27_3": "Sādhu sādhūti aho ahoti ayamettha atthoti vuttaṁ ‘‘sampahaṁsane’’ti.",
  "tika-s0302t0:27_4": "Sādhu dhammarucīti puññakāmo sundaroti attho. Paññāṇavāti paññavā. Addubbhoti adūsako.",
  "tika-s0302t0:27_5": "Daḷhīkammeti thirīkaraṇe sakkaccakiriyāyaṁ. Āṇattiyanti āṇāpane.",
  "tika-s0302t0:27_6": "‘‘Suṇātha sādhukaṁ manasi karothā’’ti hi vutte sādhukasaddena savanamanasikārānaṁ sakkaccakiriyā viya tadāṇāpanampi vuttaṁ hoti.",
  "tika-s0302t0:27_7": "Āyācanatthatā viya cassa āṇāpanatthatā veditabbā.",
  "tika-s0302t0:28_0": "Idānettha evaṁ yojanā veditabbāti sambandho.",
  "tika-s0302t0:28_1": "Sotindriyavikkhepanivāraṇaṁ savane niyojanavasena kiriyantarapaṭisedhanabhāvato, sotaṁ odahathāti hi attho.",
  "tika-s0302t0:28_2": "Manindriyavikkhepanivāraṇaṁ aññacintāpaṭisedhanato.",
  "tika-s0302t0:28_3": "Purimanti ‘‘suṇāthā’’ti padaṁ.",
  "tika-s0302t0:28_4": "Etthāti ‘‘suṇātha, manasi karothā’’ti padadvaye, etasmiṁ vā adhikāre.",
  "tika-s0302t0:28_5": "Byañjanavipallāsaggāhanivāraṇaṁ sotadvāre vikkhepapaṭibāhakattā.",
  "tika-s0302t0:28_6": "Na hi yāthāvato suṇantassa saddato vipallāsaggāho hoti.",
  "tika-s0302t0:28_7": "Atthavipallāsaggāhanivāraṇaṁ manindriyavikkhepapaṭibāhakattā.",
  "tika-s0302t0:28_8": "Na hi sakkaccaṁ dhammaṁ upadhārentassa atthavipallāsaggāho hoti.",
  "tika-s0302t0:28_9": "Dhammassavane niyojeti ‘‘suṇāthā’’ti vidahanato.",
  "tika-s0302t0:28_10": "Dhāraṇūpaparikkhāsūti ettha upaparikkhaggahaṇeneva tulanatīraṇādike diṭṭhiyā ca suppaṭivedhaṁ saṅgaṇhāti.",
  "tika-s0302t0:28_11": "Sabyañjanoti ettha yathādhippetamatthaṁ byañjayatīti byañjanaṁ, sabhāvanirutti.",
  "tika-s0302t0:28_12": "Saha byañjanehīti sabyañjano, byañjanasampannoti attho.",
  "tika-s0302t0:28_13": "Araṇīyato upagantabbato attho, catupārisuddhisīlādiko.",
  "tika-s0302t0:28_14": "Saha atthenāti sāttho, atthasampannoti attho.",
  "tika-s0302t0:28_15": "Dhammagambhīrotiādīsu dhammo nāma tanti.",
  "tika-s0302t0:28_16": "Desanā nāma tassā manasā vavatthapitāya tantiyā desanā kathanaṁ. Attho nāma tantiyā attho.",
  "tika-s0302t0:28_17": "Paṭivedho nāma tantiyā tantiatthassa ca yathābhūtāvabodho.",
  "tika-s0302t0:28_18": "Yasmā cete dhammadesanāatthapaṭivedhā sasādīhi viya mahāsamuddo mandabuddhīhi dukkhogāḷhā alabbhaneyyapatiṭṭhā ca, tasmā gambhīrā.",
  "tika-s0302t0:28_19": "Tena vuttaṁ ‘‘yasmā ayaṁ dhammo…pe… sādhukaṁ manasi karothā’’ti.",
  "tika-s0302t0:29_0": "Ettha ca paṭivedhassa dukkarabhāvato dhammatthānaṁ desanāñāṇassa dukkarabhāvato desanāya dukkhogāhatā, paṭivedhassa pana uppādetuṁ asakkuṇeyyattā tabbisayañāṇuppattiyā ca dukkarabhāvato dukkhogāhatā veditabbā.",
  "tika-s0302t0:29_1": "Desanaṁ nāma uddisanaṁ saṅkhepadassanasadisaṁ.",
  "tika-s0302t0:29_2": "Tathā hi vibhaṅgasutte ‘‘desessāmī’’ti vatvā puna ‘‘bhāsissāmī’’ti vuttaṁ.",
  "tika-s0302t0:29_3": "Tassa niddisanaṁ bhāsananti idhādhippetanti āha ‘‘vitthāratopi naṁ bhāsissāmīti vuttaṁ hotī’’ti.",
  "tika-s0302t0:29_4": "Paribyattaṁ kathanaṁ vā bhāsanaṁ.",
  "tika-s0302t0:30_0": "Sāḷikāyiva nigghosoti sāḷikāya ālāpo viya madhuro kaṇṇasukho pemanīyo. Paṭibhānaṁ saddo.",
  "tika-s0302t0:30_1": "Udīrayīti uccārīyati, vuccatīti attho.",
  "tika-s0302t0:30_2": "Evaṁ vutte ussāhajātāti evaṁ ‘‘suṇātha sādhukaṁ manasi karotha, bhāsissāmī’’ti vutte ‘‘na kira satthā saṅkhepeneva desessati, vitthārenapi bhāsissatī’’ti sañjātussāhā haṭṭhatuṭṭhā hutvā.",
  "tika-s0302t0:31_0": "Katamoti tassa padassa sāmaññato pucchābhāvo ñāyati, na visesatoti tassa pucchāvisesabhāvaṁ kathento ‘‘kathetukamyatāpucchā’’ti vatvā teneva pasaṅgena mahāniddese āgatā sabbāpi pucchā atthuddhāranayena dasseti ‘‘pañcavidhā hi pucchā’’tiādinā.",
  "tika-s0302t0:31_1": "Tattha adiṭṭhaṁ joteti etāyāti adiṭṭhajotanā.",
  "tika-s0302t0:31_2": "Diṭṭhaṁ saṁsandīyati etāyāti diṭṭhasaṁsandanā.",
  "tika-s0302t0:31_3": "Saṁsandanañcettha sākacchāvasena vinicchayakaraṇaṁ.",
  "tika-s0302t0:31_4": "Vimatiṁ chindati etāyāti vimaticchedanā.",
  "tika-s0302t0:31_5": "Anumatiyā pucchanaṁ anumatipucchā.",
  "tika-s0302t0:31_6": "‘‘Taṁ kiṁ maññatha bhikkhave’’tiādipucchāya hi ‘‘kā tumhākaṁ anumatī’’ti anumati pucchitā hoti.",
  "tika-s0302t0:31_7": "Kathetukamyatā kathetukamyatāya.",
  "tika-s0302t0:32_0": "Lakkhaṇanti ñātuṁ pucchito yo koci sabhāvo.",
  "tika-s0302t0:32_1": "Aññātanti yena kenaci ñāṇena aññātabhāvamāha.",
  "tika-s0302t0:32_2": "Adiṭṭhanti dassanabhūtena ñāṇena cakkhunā viya na diṭṭhataṁ.",
  "tika-s0302t0:32_3": "Atulitanti ‘‘ettakaṁ ida’’nti tulanabhūtena ñāṇena na tulitataṁ.",
  "tika-s0302t0:32_4": "Atīritanti tīraṇabhūtena ñāṇena akatañāṇakiriyāsamāpanataṁ.",
  "tika-s0302t0:32_5": "Avibhūtanti ñāṇassa apākaṭabhāvaṁ.",
  "tika-s0302t0:32_6": "Avibhāvitanti ñāṇena apākaṭīkatabhāvaṁ.",
  "tika-s0302t0:33_0": "Pañcasu pucchāsu yā buddhānaṁ sabbato na santi, tā dassetvā idhādhippetapucchaṁ nigametuṁ ‘‘tatthā’’tiādi vuttaṁ. Taṁ suviññeyyameva.",
  "tika-s0302t0:33_1": "Yadi paṭiccasamuppādo paccayākāro, atha kasmā bhagavatā paṭiccasamuppādadesanāya saṅkhārādayo paccayuppannā kathitāti āha ‘‘ettha cā’’tiādi.",
  "tika-s0302t0:33_2": "Paccayuppannampi katheti paccayuppannadassanena paccayadhammānaṁ paccayabhāvassa kathitabhāvato.",
  "tika-s0302t0:33_3": "Āhāravaggassātiādi ‘‘paccayākāro paṭiccasamuppādo’’ti dassanatthaṁ vuttaṁ.",
  "tika-s0302t0:33_4": "‘‘Sambhavantī’’ti pāḷiyaṁ parato vuttaṁ kiriyāpadaṁ ānetvā yojeti, aññathā saṅkhārā kiṁ katāti vā karontīti vā na ñāyeyya.",
  "tika-s0302t0:33_5": "Pavattiyā anulomato ‘‘avijjāpaccayā’’tiādikā anulomapaṭiccasamuppādakathā.",
  "tika-s0302t0:34_0": "‘‘Avijjāya tvevā’’tiādikā pana tassa vilomato paṭilomakathā.",
  "tika-s0302t0:34_1": "Accantameva saṅkhāre virajjati etenāti virāgo, maggo.",
  "tika-s0302t0:34_2": "Asesanirodhāti asesetvā nirodhā samucchindanā.",
  "tika-s0302t0:34_3": "Evaṁ nirodhānanti evaṁ anuppādanirodhena niruddhānaṁ saṅkhārānaṁ nirodhā.",
  "tika-s0302t0:34_4": "Iti avijjādīnaṁ nirodhavacanena arahattaṁ vadati. Sakalassāti anavasesassa.",
  "tika-s0302t0:34_5": "Sattavirahitassāti paraparikappitajīvarahitassa.",
  "tika-s0302t0:34_6": "Vinivattetvāti anuppādanirodhadassanavasena viparivattetvā.",
  "tika-s0302t0:35_0": "Attamanāti pītisomanassena gahitacittā.",
  "tika-s0302t0:35_1": "Tathābhūtā ca haṭṭhacittā nāma hontīti āha ‘‘tuṭṭhacittā’’ti.",
  "tika-s0302t0:35_2": "‘‘Tassa vacanaṁ abhinanditabba’’nti ettha abhinandanasaddo anumodanattho.",
  "tika-s0302t0:35_3": "‘‘Abhinanditvā’’ti ettha sampaṭicchanattho.",
  "tika-s0302t0:35_4": "Idha pana ubhayatthopi vaṭṭatīti āha ‘‘anumodiṁsu ceva sampaṭicchiṁsu cā’’ti.",
  "tika-s0302t0:36_0": "Paṭiccasamuppādasuttavaṇṇanā niṭṭhitā.",
  "tika-s0302t0:37_0": "2. Vibhaṅgasuttavaṇṇanā",
  "tika-s0302t0:38_0": "2.Dutiyepīti dutiyasuttepi.",
  "tika-s0302t0:38_1": "Pi-saddena tadaññesu suttesupīti attho.",
  "tika-s0302t0:38_2": "‘‘Visuddhimagge vuttā evā’’ti vatvāpi tadekadesaṁ idha viniyogakkhamaṁ dassetuṁ ‘‘yathā hī’’tiādi vuttaṁ. Tanti mūlaṁ.",
  "tika-s0302t0:38_3": "Vitthāradesananti ‘‘vibhajissāmī’’ti padassa atthassa dassanavasena pavattaṁ vibhaṅgadesanaṁ.",
  "tika-s0302t0:38_4": "Uddesadesanā paṭhamasutte anulomadesanāsadisāva.",
  "tika-s0302t0:38_5": "Puna vaṭṭavivaṭṭaṁ dassentoti ‘‘iti kho, bhikkhave’’tiādinā pavattiṁ nivattiñca dassento.",
  "tika-s0302t0:38_6": "Paṭhamaṁ uddesavasena vibhajanavasena vivaṭṭaṁ dassitaṁ, tato eva byatirekanayena vivaṭṭampi dassitameva hotīti punaggahaṇaṁ.",
  "tika-s0302t0:39_0": "Tesaṁtesaṁ sattānanti idaṁ kiñci pakārato anāmasitvā sabbepi satte sāmaññato byāpetvā gahaṇanti āha ‘‘saṅkhepato…pe… niddeso’’ti.",
  "tika-s0302t0:39_1": "Gatijātivasenāti pañcagativasena, tatthāpi ekekāya gatiyā khattiyādibhummadevādihatthiādijātivasena ca.",
  "tika-s0302t0:39_2": "‘‘Cittaṁ mano’’tiādīsu viya kiccavisesaṁ, ‘‘mānasa’’ntiādīsu viya samāne atthe saddavisesaṁ, ‘‘paṇḍara’’ntiādīsu viya guṇavisesaṁ, ‘‘cetasikaṁ hadaya’’ntiādīsu viya nissayavisesaṁ, ‘‘cittassa ṭhitī’’tiādīsu viya aññassa avatthābhāvavisesaṁ, ‘‘alubbhanā’’tiādīsu viya aññassa kiriyābhāvavisesaṁ, ‘‘alubbhitatta’’ntiādīsu viya aññassa abhāvatāvisesanti evamādikaṁ anapekkhitvā dhammamattaṁ vā dīpanā sabhāvaniddeso.",
  "tika-s0302t0:39_3": "Jiṇṇassa jīraṇavasena pavattanākāro jīraṇatāti āha ‘‘ākāraniddeso’’ti.",
  "tika-s0302t0:40_0": "Kālātikkame kiccaniddesāti kalalakālato pabhuti purimarūpānaṁ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpānaṁ paripākakāle uppajjamānāni khaṇḍiccādisabhāvāni uppajjantīti ‘‘khaṇḍicca’’ntiādayo kālātikkame jarāya kiccaniddesā.",
  "tika-s0302t0:40_1": "Pakatiniddesāti phalavipaccanapakatiyā niddesā, jarāya vā pāpuṇitabbaphalameva pakati, tassā niddesā, na ca khaṇḍiccādīneva jarāti udakādigatamaggesu tiṇarukkhasaṁbhaggatādayo viya paripākagatamaggasaṅkhātesu paripuṇṇarūpesu labbhamānā khaṇḍiccādayo jarāya gatamaggāicceva veditabbā, na jarāti.",
  "tika-s0302t0:41_0": "Yasmā jaraṁ pattassa āyu hāyati, indriyāni jajjarāni hontīti āyuhānādayo pakatiniddesā, tasmā vuttaṁ ‘‘pacchimā dve pakatiniddesā’’ti. Tenāha ‘‘imehi panā’’tiādi.",
  "tika-s0302t0:42_0": "Aviññāyamānantarattā avīcijarā maṇiādīsu mandadasakādīsu ekekadasakesu ca khaṇe khaṇe jiṇṇavikārādīnaṁ duviññeyyattā.",
  "tika-s0302t0:42_1": "Tato aññesūti maṇiādito aññesu ahicchattakādīsu, pāṇīnaṁ ekabhavapariyāpanne sakalaāyusmiṁ gahitataruṇayuvājarākālesu, ekadvittidivasātikkamesu pupphādīsu vāti attho.",
  "tika-s0302t0:42_2": "Tattha hi jarāvisesassa suviññeyyattā savīcijarā nāma.",
  "tika-s0302t0:43_0": "Cavanakavasenāti cavanakānaṁ khandhānaṁ vasena.",
  "tika-s0302t0:43_1": "Ekacatupañcakkhandhāya cutiyā cavanameva cavanatāti āha ‘‘bhāvavacanena lakkhaṇanidassana’’nti, pāḷiyaṁ ‘‘cutī’’ti vuttassa maraṇassa sabhāvadassananti attho. Bhaṅguppatti bhijjamānatā.",
  "tika-s0302t0:43_2": "Tena ‘‘bhedo’’ti iminā khandhānaṁ bhijjamānatā bhedasamaṅgitā vuttāti dasseti.",
  "tika-s0302t0:43_3": "Ṭhānābhāvaparidīpananti kenacipi ākārena avaṭṭhānābhāvadīpanaṁ.",
  "tika-s0302t0:43_4": "Ghaṭassevāti hi visadisūdāharaṇaṁ.",
  "tika-s0302t0:43_5": "Yathā ghaṭe bhinne kapālādiavayavaseso labbhati, na evaṁ cutikkhandhesu bhaṅgesu, na koci viseso tiṭṭhatīti dassetuṁ ‘‘antaradhāna’’nti vuttaṁ.",
  "tika-s0302t0:43_6": "Maccusaṅkhātaṁ maraṇanti maccusaññitaṁ maraṇaṁ. ‘‘Kālamaraṇa’’nti vadanti.",
  "tika-s0302t0:43_7": "Santānassa accantasamucchedabhūtaṁ khīṇāsavānaṁ maraṇaṁ samucchedamaraṇaṁ.",
  "tika-s0302t0:43_8": "Ādi-saddena khaṇikamaraṇaṁ saṅgaṇhāti.",
  "tika-s0302t0:43_9": "Tassa kiriyāti antakassa kiriyā, yā loke vuccati ‘‘maccū’’ti, maraṇanti attho.",
  "tika-s0302t0:43_10": "Cavanakālo eva vā anatikkamanīyattā visesena kāloti vuttoti tassa kiriyā atthato cutikkhandhānaṁ bhedapavattiyeva.",
  "tika-s0302t0:43_11": "‘‘Maccu maraṇa’’nti vā ettha samāsaṁ akatvā yo ‘‘maccū’’ti vuccati bhedo, tameva maraṇaṁ ‘‘pāṇacāgo’’ti evamettha attho daṭṭhabbo.",
  "tika-s0302t0:44_0": "Catuvokāravasenāti catuvokārabhavavasena.",
  "tika-s0302t0:44_1": "Tattha hi rūpakāyasaññito kaḷevaro natthi, yaṁ nikkhipeyya.",
  "tika-s0302t0:44_2": "Kiñcāpi ekavokārabhavepi kaḷevaranikkhepo natthi, rūpakāyassa pana tattha atthitāmattaṁ gahetvā ‘‘ekavokāravasena kaḷevarassa nikkhepo’’ti vutto.",
  "tika-s0302t0:44_3": "Catuvokāravasena cāti ca-saddena ‘‘sesadvayavasena khandhānaṁ bhedo’’ti imamatthaṁ dasseti sabbattheva khandhabhedasabbhāvato.",
  "tika-s0302t0:44_4": "Sesadvayavasenāti sesabhavadvayavaseneva kaḷevarassa nikkhepo.",
  "tika-s0302t0:44_5": "Yadipi ekavokārabhave rūpakāyo vijjati, kaḷevaranikkhepo pana natthīti ‘‘kaḷevarassa sabbhāvato’’icceva vuttaṁ.",
  "tika-s0302t0:44_6": "Yasmā manussādīsu kaḷevaranikkhepo atthi, tasmā manussādīsu kaḷevarassa nikkhepoti yojanā.",
  "tika-s0302t0:44_7": "Kaḷevaraṁ nikkhipīyati etenāti maraṇaṁ kaḷevarassa nikkhepo.",
  "tika-s0302t0:44_8": "Ekato katvāti ekajjhaṁ katvā, ekajjhaṁ gahaṇamattena.",
  "tika-s0302t0:45_0": "Jāyanaṭṭhenātiādi āyatanavasena yonivasena ca dvīhi padehi sabbasatte pariyādiyitvā pariyādiyitvā jātiṁ dassetuṁ vuttaṁ.",
  "tika-s0302t0:45_1": "Keci pana ‘‘kattubhāvavasena padadvayaṁ vutta’’nti vadanti.",
  "tika-s0302t0:45_2": "‘‘Tesaṁ tesaṁ sattānaṁ jāti sañjātī’’ti pana kattari sāminiddesassa katattā ubhayatthāpi bhāvaniddeso. Sampuṇṇā jāti sañjāti. Pākaṭā nibbatti abhinibbatti.",
  "tika-s0302t0:45_3": "Tesaṁ tesaṁ sattānaṁ…pe… abhinibbattīti sattavasena pavattattā vohāradesanā.",
  "tika-s0302t0:46_0": "Tatra tatrāti ekacatuvokārabhavesu dvinnaṁ sesarūpadhātuyaṁ paṭisandhikkhaṇe uppajjamānānaṁ pañcannaṁ, kāmadhātuyaṁ vikalāvikalindriyānaṁ vasena sattannaṁ navannaṁ dasannaṁ puna dasannaṁ ekādasannañca āyatanānaṁ vasena saṅgaho veditabbo.",
  "tika-s0302t0:46_1": "Santatiyanti yena kammunā khandhānaṁ pātubhāvo, tena abhisaṅkhatasantatiyaṁ.",
  "tika-s0302t0:46_2": "Tañca kho paṭisandhikkhaṇavasena veditabbaṁ.",
  "tika-s0302t0:47_0": "Kammaṁyeva kammabhavo ‘‘bhavati etasmā upapattibhavo’’ti katvā.",
  "tika-s0302t0:47_1": "Kammena niyyāditaattabhāvupapattivasena bhavatīti bhavo, tathā tathā nibbattavipāko kaṭattārūpañca.",
  "tika-s0302t0:47_2": "Aṭṭhakathāyaṁ pana ‘‘bhavatīti katvā bhavo’’ti upapattibhavassa vakkhamānattā ‘‘kammaṁ phalavohārena bhavoti vutta’’nti kathitaṁ.",
  "tika-s0302t0:48_0": "Upādiyanti sattā daḷhaggāhaṁ gaṇhanti etena kilesakāmena.",
  "tika-s0302t0:48_1": "Na kevalaṁ idha karaṇasādhanameva, atha kho kattusādhanampi labbhatīti vuttaṁ ‘‘sayaṁ vā’’ti. Tanti vatthukāmaṁ.",
  "tika-s0302t0:48_2": "Kāmo ca so kāmanaṭṭhena, upādānañca bhusamādānaṭṭhenāti kāmupādānaṁ. Etanti kāmupādānapadaṁ.",
  "tika-s0302t0:48_3": "Puna etanti kāmupādānasaṅkhātaṁ.",
  "tika-s0302t0:49_0": "Sassatoattāti idaṁ purimadiṭṭhiṁ upādiyamānaṁ uttaradiṭṭhiṁ dassetuṁ vuttaṁ.",
  "tika-s0302t0:49_1": "Yathā esā diṭṭhi daḷhīkaraṇavasena purimaṁ uttarā upādiyati, evaṁ ‘‘natthi dinna’’ntiādikāpīti.",
  "tika-s0302t0:49_2": "Attaggahaṇaṁ pana ‘‘attavādupādāna’’nti idaṁ na diṭṭhupādānadassananti daṭṭhabbaṁ.",
  "tika-s0302t0:49_3": "Loko cāti attaggahaṇavinimuttaggahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti daṭṭhabbaṁ.",
  "tika-s0302t0:50_0": "Yena micchābhinivesena gosīlagovatādiṁ samādiyati ceva anutiṭṭhati ca, so gosīlagovatādīnīti adhippetāni.",
  "tika-s0302t0:50_1": "Tenāha ‘‘gosīla…pe… sayameva upādānānī’’ti.",
  "tika-s0302t0:50_2": "Abhinivesatoti abhinivesanato.",
  "tika-s0302t0:51_0": "Attavādupādānanti ‘‘attā’’ti vādassa paññāpanassa gahaṇassa kāraṇabhūtā diṭṭhīti attho.",
  "tika-s0302t0:51_1": "Attavādamattamevāti attassa abhāvā ‘‘attā’’ti idaṁ vacanamattameva. Upādiyanti daḷhaṁ gaṇhanti.",
  "tika-s0302t0:52_0": "Cakkhudvārādīsu pavattāyāti idaṁ taṇhāya rūpataṇhādibhāvassa kāraṇavacanaṁ chadvārārammaṇikadhammānaṁ paṭiniyatārammaṇattā.",
  "tika-s0302t0:52_1": "Javanavīthiyā pavattāyāti idaṁ tassā pavattiṭṭhānadassanaṁ.",
  "tika-s0302t0:52_2": "Sabhāveneva uṭṭhātuṁ asakkontassa veḷu viya nissayo ahutvā olumbhakabhāvena bhāvo upādānassa paccayabhāvato ārammaṇampi taṁsadisaṁ vuttaṁ. Rūpeti visaye bhummaṁ. Sā tividhā hotīti sambandho.",
  "tika-s0302t0:52_3": "Kāmataṇhā kāmassādabhāvena pavattiyā.",
  "tika-s0302t0:52_4": "Evaṁ assādentīti sassatadiṭṭhiyā sahajātanissayasampayuttaatthiavigatādipaccayabhūtāya saṁsaṭṭhattā niccadhuvasassatābhinivesamukhena assādentī.",
  "tika-s0302t0:52_5": "Bhavasahagatā taṇhā bhavataṇhā.",
  "tika-s0302t0:52_6": "Bhavati tiṭṭhati sabbakālanti hi bhavadiṭṭhi bhavo uttarapadalopena, bhavassādavasena pavattiyā ca.",
  "tika-s0302t0:52_7": "Iminā nayena vibhavataṇhāti ettha attho veditabbo.",
  "tika-s0302t0:52_8": "Vibhavati ucchijjati vinassatīti evaṁ pavattā diṭṭhi vibhavo uttarapadalopena.",
  "tika-s0302t0:52_9": "Evaṁ tāni aṭṭhārasāti yā cha kāmataṇhā, cha bhavataṇhā, cha vibhavataṇhā vuttā, etāni aṭṭhārasa taṇhāvicaritāni taṇhāpaccayo. Ajjhattanti sakasantatiyaṁ. Bahiddhāti tato bahiddhā.",
  "tika-s0302t0:52_10": "Atītārammaṇāni vā hontu itarārammaṇāni vā, sayaṁ pana atītāni chattiṁsa taṇhāvicaritāni. Sesapadadvayepi eseva nayo.",
  "tika-s0302t0:52_11": "‘‘Aṭṭhasataṁ taṇhāvicaritānī’’tiādinā sambandho.",
  "tika-s0302t0:52_12": "Idāni aparenapi pakārena aṭṭhasataṁ taṇhāvicaritāni dassetuṁ ‘‘ajjhattikassā’’tiādimāha.",
  "tika-s0302t0:52_13": "Tattha ajjhattikassāti ajjhattikakhandhapañcakaṁ.",
  "tika-s0302t0:52_14": "Upayogatthe hi idaṁ sāmivacanaṁ. Upādāyāti gahetvā.",
  "tika-s0302t0:52_15": "Asmīti hotīti yadetaṁ ajjhattikaṁ khandhapañcakaṁ upādāya taṇhāmānadiṭṭhivasena samudāyaggāhato asmīti gāho hoti, tasmiṁ satīti attho.",
  "tika-s0302t0:52_16": "Idha pana rūpādiārammaṇavasena attho veditabbo.",
  "tika-s0302t0:52_17": "Itthamasmīti hotīti khattiyādīsu ‘‘idaṁpakāro aha’’nti evaṁ taṇhāmānadiṭṭhivasena hotīti attho.",
  "tika-s0302t0:52_18": "Idaṁ tāva anupanidhāya gahaṇaṁ.",
  "tika-s0302t0:53_0": "Evamādīnīti ādi-saddena ‘‘evamasmi, aññathāsmi, ahaṁ bhavissaṁ, itthaṁ bhavissaṁ, evaṁ bhavissaṁ, aññathā bhavissaṁ, asasmi, satasmi, ahaṁ siyaṁ, itthaṁ siyaṁ, evaṁ siyaṁ, aññathā siyaṁ, apāhaṁ siyaṁ, apāhaṁ itthaṁ siyaṁ, apāhaṁ evaṁ siyaṁ, apāhaṁ aññathā siya’’nti etesaṁ saṅgaho.",
  "tika-s0302t0:53_1": "Upanidhāya gahaṇampi duvidhaṁ samato asamato vāti taṁ dassetuṁ ‘‘evamasmi, aññathāsmī’’ti ca vuttaṁ.",
  "tika-s0302t0:53_2": "Tattha evamasmīti idaṁ samato upanidhāya gahaṇaṁ, yathā ayaṁ khattiyo, evaṁ ahamasmīti attho.",
  "tika-s0302t0:53_3": "Aññathāsmīti idaṁ pana asamato gahaṇaṁ, yathāyaṁ khattiyo tato aññathā ahaṁ hīno vā adhiko vāti attho.",
  "tika-s0302t0:53_4": "Imāni tāva paccuppannavasena cattāri taṇhāvicaritāni.",
  "tika-s0302t0:53_5": "Bhavissantiādīni pana cattāri anāgatavasena vuttāni, tesaṁ purimacatukke vuttanayeneva attho veditabbo.",
  "tika-s0302t0:53_6": "Asasmīti sassato asmi, niccassetaṁ adhivacanaṁ.",
  "tika-s0302t0:53_7": "Satasmīti asassato asmi, aniccassetaṁ adhivacanaṁ.",
  "tika-s0302t0:53_8": "Iti imāni dve sassatucchedavasena vuttāni.",
  "tika-s0302t0:53_9": "Ito parāni siyantiādīni cattāri saṁsayaparivitakkavasena vuttāni, tāni purimacatukke vuttanayena atthato veditabbāni.",
  "tika-s0302t0:53_10": "Apāhaṁ siyantiādīni pana cattāri ‘‘api nāmāhaṁ bhaveyya’’nti evaṁ patthanākappanavasena vuttāni, tānipi purimacatukke vuttanayeneva veditabbāni. Evametesu –",
  "tika-s0302t0:54_0": "Dve diṭṭhisīsā cattāro, suddhasīsā sīsamūlakā;",
  "tika-s0302t0:55_0": "Tayo tayoti etāni, aṭṭhārasa vibhāvaye.",
  "tika-s0302t0:56_0": "Ete hi sassatucchedavasena vuttā dve diṭṭhisīsā nāma, ‘‘asmi, bhavissaṁ siyaṁ, apāhaṁ siya’’nti ete cattāro suddhasīsā nāma, ‘‘itthamasmī’’tiādayo tayo tayoti dvādasa sīsamūlakā nāmāti veditabbaṁ.",
  "tika-s0302t0:56_1": "Idha pāḷiyaṁ rūpārammaṇādivasena taṇhā āgatāti āha ‘‘ajjhattikarūpādinissitānī’’ti.",
  "tika-s0302t0:56_2": "Aṭṭhārasa taṇhāvicaritānīti ānetvā sambandho.",
  "tika-s0302t0:56_3": "Iminā asmīti iminā abhisekasenāpaccādinā ‘‘khattiyo aha’’nti mūlabhāvato ‘‘asmī’’ti hoti.",
  "tika-s0302t0:56_4": "Sesaṁ pubbe vuttanayeneva veditabbaṁ.",
  "tika-s0302t0:56_5": "Saṅgaheti taṇhāya yathāvuttavibhāgassa saṁkhipanavasena saṅgaṇhane kariyamāne.",
  "tika-s0302t0:56_6": "‘‘Chayime, bhikkhave, taṇhākāyā’’tiādi niddeso.",
  "tika-s0302t0:56_7": "‘‘Rūpe taṇhā rūpataṇhā’’tiādi niddesattho.",
  "tika-s0302t0:56_8": "‘‘Kāmarāgabhāvenā’’tiādiko, ‘‘ajjhattikassupādāyā’’tiādiko ca niddesavitthāro.",
  "tika-s0302t0:56_9": "‘‘Rūpādīsu ārammaṇesu chaḷevā’’tiādiko saṅgaho.",
  "tika-s0302t0:57_0": "Yasmā cakkhudvārādīsu ekekasmiṁ dvāre uppajjanakaviññāṇāni viya anekā eva vedanā, tasmā tā rāsivasena ekajjhaṁ gahetvā ‘‘cha vedanākāyā’’ti vuttanti āha ‘‘vedanāsamūhā’’ti.",
  "tika-s0302t0:57_1": "Nissayabhāvena uppattidvārabhāvena nānāpaccayā honti cakkhudhātuādayo, tā kucchinā dhārentiyo viya posentiyo viya ca hontīti tāsaṁ mātusadisatā vuttā.",
  "tika-s0302t0:57_2": "Cakkhusamphassahetūti nissayādicakkhusamphassapaccayā.",
  "tika-s0302t0:57_3": "Ayanti ayaṁ vedanā ‘‘cakkhusamphassajā vedanā’’tiādinā sādhāraṇato vuttā. Etthāti etasmiṁ vedanāpade.",
  "tika-s0302t0:57_4": "Sabbasaṅgāhikāti kusalākusalavipākakiriyānaṁ vasena sabbasaṅgāhikā.",
  "tika-s0302t0:57_5": "Evaṁ vibhaṅge āgatanayena sādhāraṇato vatvāpi idhādhippetavedanameva dassetuṁ ‘‘vipākavasena panā’’tiādimāha.",
  "tika-s0302t0:57_6": "Cakkhumhi samphassoti cakkhumhi nissayabhūte uppannaphasso. Esa nayo sesesu.",
  "tika-s0302t0:57_7": "Yasmā cakkhādīni visuddhimagge khandhaniddese lakkhaṇādivibhāgato, āyatananiddese visesato, sāmaññato ca saddatthadassanādivasena vibhāvitāni, tasmā ‘‘yaṁ vattabbaṁ…pe… vuttamevā’’ti āha.",
  "tika-s0302t0:58_0": "Namanalakkhaṇanti ārammaṇābhimukhaṁ hutvā namanasabhāvaṁ tena vinā appavattanato.",
  "tika-s0302t0:58_1": "Ruppanalakkhaṇaṁ heṭṭhā vuttameva.",
  "tika-s0302t0:58_2": "Vedanākkhandho pana ekāva vedanā.",
  "tika-s0302t0:58_3": "Sabbadubbalacittāni nāma pañcaviññāṇāni .",
  "tika-s0302t0:58_4": "Nanu tattha jīvitacittaṭṭhitiyo ca santīti?",
  "tika-s0302t0:58_5": "Saccaṁ, tāsaṁ pana kiccaṁ na tathā pākaṭaṁ, yathā cetanādīnanti te evettha pāḷiyaṁ uddhaṭā.",
  "tika-s0302t0:58_6": "Yena mahantapātubhāvādinā kāraṇena.",
  "tika-s0302t0:58_7": "Etthāti etasmiṁ mahābhūtaniddese.",
  "tika-s0302t0:58_8": "Añño vinicchayanayoti ‘‘vacanatthato kalāpato’’tiādinā lakkhaṇādinicchayato añño vinicchayanayo.",
  "tika-s0302t0:58_9": "Nanu so catudhātuvavatthāne vutto, na rūpakkhandhaniddeseti?",
  "tika-s0302t0:58_10": "Tattha vuttepi ‘‘catudhātuvavatthāne vuttānī’’ti atidesavasena vuttattā ‘‘rūpakkhandhaniddese vutto’’ti vuttaṁ. Upādāyāti paṭicca.",
  "tika-s0302t0:58_11": "Bhūtāni hi paṭicca uppajjamānaṁ upādārūpaṁ ‘‘tāni gahetvā’’ti vuttaṁ avissajjanato.",
  "tika-s0302t0:58_12": "Nissāyātipi eke tesaṁ nissayapaccayabhāvato.",
  "tika-s0302t0:58_13": "Pubbakālakiriyā nāma ekaṁsato aparakālakiriyāpekkhāti pāṭhasesena atthaṁ vadati.",
  "tika-s0302t0:58_14": "Vibhattivipallāsena vinā eva atthaṁ dassetuṁ ‘‘samūhatthe vā’’tiādi vuttaṁ.",
  "tika-s0302t0:58_15": "Samūhasambandhe sāminiddesena samūhattho dīpitoti taṁ dassento āha ‘‘samūhaṁ upādāyā’’ti. Dhammasaṅgaṇiyaṁ (dha. sa.",
  "tika-s0302t0:58_16": "584) āgatanayena ‘‘tevīsatividha’’nti vuttaṁ.",
  "tika-s0302t0:58_17": "Tattha hi hadayavatthu na niddiṭṭhaṁ, ‘‘yaṁ rūpaṁ nissāyā’’ti vā paṭṭhāne (paṭṭhāna.",
  "tika-s0302t0:58_18": "1.1.8) āgatattā hadayavatthumpi gahetvā jātirūpabhāvena upacayasantatiyo ekato katvā ‘‘tevīsatividha’’nti vuttaṁ.",
  "tika-s0302t0:59_0": "Cakkhussa viññāṇanti vā cakkhuviññāṇaṁ.",
  "tika-s0302t0:59_1": "Asādhāraṇakāraṇena cāyaṁ niddeso.",
  "tika-s0302t0:59_2": "‘‘Saṅkhārapaccayā viññāṇa’’nti ettha sabbalokiyavipākaviññāṇassa gahetabbattā ‘‘tebhūmakavipākacittassetaṁ adhivacana’’nti vuttaṁ.",
  "tika-s0302t0:60_0": "Abhisaṅkharaṇalakkhaṇoti āyūhanasabhāvo.",
  "tika-s0302t0:60_1": "Copanavasenāti viññattisaṁcopanavasena, kāyaviññattiyā samuṭṭhāpanavasenāti attho.",
  "tika-s0302t0:60_2": "Vacanabhedavasenāti vacībheduppādavasena, vacīviññattiyā samuṭṭhāpanavasenāti attho.",
  "tika-s0302t0:60_3": "Evaṁ copanaṁ na bhaveyyāti dassetuṁ ‘‘raho nisīditvā cintentassā’’ti vuttaṁ.",
  "tika-s0302t0:60_4": "Ekūnatiṁsāti ettha abhiññācetanāvinimuttā eva ekūnatiṁsa cetanā veditabbā tassā vipākaviññāṇassa paccayattābhāvato.",
  "tika-s0302t0:61_0": "Dukkheti ekampi idaṁ bhummavacanaṁ saṁsilesananissayavisayabyāpanavasena attānaṁ bhinditvā viniyogaṁ gacchatīti ‘‘catūhi kāraṇehī’’tiādi vuttaṁ.",
  "tika-s0302t0:61_1": "Ekopi hi vibhattiniddeso anekadhā viniyogaṁ gacchati yathā taddhitatthe uttarapadasamāhāreti. Tanti aññāṇaṁ.",
  "tika-s0302t0:61_2": "Dukkhasaccanti hadayavatthulakkhaṇaṁ dukkhasaccaṁ. Assāti aññāṇassa.",
  "tika-s0302t0:61_3": "Nissayapaccayabhāvenāti purejātanissayabhāvena.",
  "tika-s0302t0:61_4": "Sahajātanissayapaccayabhāvena pana taṁsahajātā phassādayo vattabbā.",
  "tika-s0302t0:61_5": "Ārammaṇapaccayabhāvena dukkhasaccaṁ assa ārammaṇanti yojanā.",
  "tika-s0302t0:61_6": "Dukkhasaccanti upayogaekavacanaṁ . Etanti aññāṇaṁ. Tassāti dukkhasaccassa.",
  "tika-s0302t0:61_7": "‘‘Paṭicchādetī’’ti ettha vuttaṁ paṭicchādanākāraṁ dassetuṁ ‘‘yāthāvā’’tiādi vuttaṁ.",
  "tika-s0302t0:61_8": "Ñāṇavippayuttacittenapi ekadesena yāthāvato lakkhaṇapaṭivedho hotiyevāti ‘‘yāthāvalakkhaṇapaṭivedhanivāraṇenā’’ti vatvā ‘‘ñāṇapavattiyā cettha appadānenā’’ti vuttanti vadanti.",
  "tika-s0302t0:61_9": "Purimaṁ pana paṭivedhañāṇuppattiyā nisedhakathādassanaṁ, pacchimaṁ anubodhañāṇuppattiyā. Evamettha attho veditabbo. Etthāti dukkhasacce.",
  "tika-s0302t0:62_0": "Sahajātassa aññāṇassa samudayasaccaṁ vatthu hoti nissayapaccayabhāvatoti vuttaṁ ‘‘vatthuto’’ti.",
  "tika-s0302t0:62_1": "Ārammaṇatoti ārammaṇapaccayabhāvena.",
  "tika-s0302t0:62_2": "Yasmā samudayasaccaṁ aññāṇassa ārammaṇaṁ hoti, tasmā ‘‘dukkhasamudaye aññāṇa’’nti vuttanti attho.",
  "tika-s0302t0:62_3": "Paṭicchādanaṁ dukkhasacce vuttanayameva ekeneva kāraṇena itaresaṁ tiṇṇaṁ asambhavato, kiṁ pana etaṁ ekaṁ kāraṇanti āha ‘‘paṭicchādanato’’ti.",
  "tika-s0302t0:62_4": "Idaṁ vitthārato vibhāvetuṁ ‘‘nirodhapaṭipadānaṁ hī’’tiādi vuttaṁ.",
  "tika-s0302t0:62_5": "Tadārabbhāti taṁ ārabbha taṁ ārammaṇaṁ katvā.",
  "tika-s0302t0:62_6": "Pacchimañhi saccadvayanti nirodho maggo. Tañhi nayagambhīrattā.",
  "tika-s0302t0:62_7": "Duddasanti saṇhasukhumadhammattā sabhāveneva gambhīratāya duddasaṁ duviññeyyaṁ duravaggāhaṁ. Tatthāti purime saccadvaye.",
  "tika-s0302t0:62_8": "Andhabhūtanti andhakārabhūtaṁ.",
  "tika-s0302t0:62_9": "Na pavattati ārammaṇaṁ kātuṁ na visahati.",
  "tika-s0302t0:62_10": "Vacanīyattenāti vācakabhāvena tathā upaṭṭhānato.",
  "tika-s0302t0:62_11": "Sabhāvalakkhaṇassa duddasattāti pīḷanādiāyūhanādivasena ‘‘idaṁ dukkhaṁ, ayaṁ samudayo’’ti (ma. ni. 484;",
  "tika-s0302t0:62_12": "3.104) yāthāvato sabhāvalakkhaṇassa duddasattā duviññeyyattā purimadvayaṁ gambhīraṁ.",
  "tika-s0302t0:62_13": "Tatthāti purimasmiṁ saccadvaye.",
  "tika-s0302t0:62_14": "Vipallāsaggāhavasena pavattatīti subhādiviparītaggāhānaṁ paccayabhāvavasena aññāṇaṁ pavattati.",
  "tika-s0302t0:63_0": "Idāni ‘‘dukkhe aññāṇa’’ntiādīsu pakārantarenapi atthaṁ dassetuṁ ‘‘apicā’’tiādi vuttaṁ.",
  "tika-s0302t0:63_1": "Tattha dukkheti ettāvatāti ‘‘aññāṇanti vuccamānāya avijjāya dukkhe’’ti ettakena. Saṅgahatoti samodhānato.",
  "tika-s0302t0:63_2": "Kiccatoti asampaṭivedhakiccato.",
  "tika-s0302t0:63_3": "Aññāṇamivāti visayasabhāvaṁ yāthāvato paṭivijjhituṁ appadānakiccamiva.",
  "tika-s0302t0:63_4": "‘‘Dukkhe’’tiādinā tattha avijjā pavattati, visesato niddiṭṭhaṁ hotīti katvā sabbattheva tathā avisiṭṭhasabhāvadassanaṁ idanti dassetuṁ ‘‘avisesato panā’’tiādi vuttaṁ.",
  "tika-s0302t0:64_0": "Khaṇikanirodhassa idha anadhippetattā ayujjamānattā virāgaggahaṇato ca avijjādīnaṁ paṭipakkhavasena paṭibāhanaṁ idha ‘‘nirodho’’ti adhippeto, so ca nesaṁ sabbaso anuppajjanamevāti āha ‘‘nirodho hotīti anuppādo hotī’’ti.",
  "tika-s0302t0:64_1": "‘‘Avijjā nirujjhati etthāti avijjānirodho, saṅkhārā nirujjhanti etthāti saṅkhāranirodho’’ti evaṁ sabbehi etehi nirodhapadehi nibbānassa desitattā daṭṭhabbā. Tenāha ‘‘nibbānaṁ hī’’tiādi.",
  "tika-s0302t0:64_2": "Vaṭṭavivaṭṭanti vaṭṭañca vivaṭṭañca.",
  "tika-s0302t0:64_3": "‘‘Dvādasahī’’ti idaṁ paccekaṁ yojetabbaṁ ‘‘anulomato dvādasahi padehi vaṭṭaṁ, paṭilomato dvādasahi vivaṭṭaṁ idha dassita’’nti.",
  "tika-s0302t0:65_0": "Vibhaṅgasuttavaṇṇanā niṭṭhitā.",
  "tika-s0302t0:66_0": "3. Paṭipadāsuttavaṇṇanā",
  "tika-s0302t0:67_0": "3.",
  "tika-s0302t0:67_1": "Micchā paṭipajjati etāyāti micchāpaṭipadā, vaṭṭagāmimaggo dukkhāvahattā. Taṁ micchāpaṭipadaṁ.",
  "tika-s0302t0:67_2": "Tenāha ‘‘aniyyānikapaṭipadā’’ti.",
  "tika-s0302t0:67_3": "So puññābhisaṅkhāro kathaṁ micchāpaṭipadā hotīti?",
  "tika-s0302t0:67_4": "Sampattibhave sukhāvahova hotīti adhippāyo.",
  "tika-s0302t0:67_5": "Vaṭṭasīsattāti vaṭṭapakkhiyānaṁ uttamaṅgabhāvato.",
  "tika-s0302t0:67_6": "Antamasoti ukkaṁsapariyantaṁ sandhāya vadati avakaṁsapariyantato.",
  "tika-s0302t0:67_7": "‘‘Idaṁ me puññaṁ nibbānādhigamāya paccayo hotū’’ti evaṁ nibbānaṁ patthetvā pavattitaṁ.",
  "tika-s0302t0:67_8": "Paṇṇamuṭṭhidānamattanti sākapaṇṇamuṭṭhidānamattaṁ.",
  "tika-s0302t0:67_9": "Appatvāti antogadhahetu esa niddeso, apāpetvāti attho.",
  "tika-s0302t0:67_10": "Yadaggena vā paṭipajjanato arahattaṁ pattoti vuccati, tadaggena tadāvahā paṭipadāpi pattāti vuccatīti ‘‘appatvā’’ti vuttaṁ.",
  "tika-s0302t0:67_11": "Anulomavasenāti anulomapaṭiccasamuppādavasena.",
  "tika-s0302t0:67_12": "Paṭilomavasenāti etthāpi eseva nayo.",
  "tika-s0302t0:67_13": "Paṭipadā pucchitāti etena paṭipadā desetuṁ āraddhāti ayampi attho saṅgahito yathāraddhassa atthassa kathetukamyatāpucchāya idhāgatattā.",
  "tika-s0302t0:67_14": "Anulomapaṭiccasamuppādadesanāyampettha byatirekamukhena avijjādinirodhā pana vijjāya sati hoti saṅkhārānaṁ asambhavoti vuttaṁ ‘‘nibbānaṁ bhājita’’nti.",
  "tika-s0302t0:67_15": "Sarūpena pana tāya vaṭṭameva pakāsitaṁ.",
  "tika-s0302t0:67_16": "Vakkhati hi pariyosāne ‘‘vaṭṭavivaṭṭameva kathita’’nti. Niyyātaneti nigamane.",
  "tika-s0302t0:67_17": "Phalenāti pattabbaphalena paṭipadāya sampāpakahetuno dassitattā.",
  "tika-s0302t0:67_18": "Yathā hi tividho hetu ñāpako, nibbattako, sampāpakoti, evaṁ tividhaṁ phalaṁ ñāpetabbaṁ, nibbattetabbaṁ, sampāpetabbanti.",
  "tika-s0302t0:67_19": "Tasmā pattabbaphalena nibbānena taṁsampāpakahetubhūtāya paṭipadāya dassitattāti attho.",
  "tika-s0302t0:67_20": "Tenāha ‘‘phalena hetthā’’tiādi.",
  "tika-s0302t0:67_21": "Ayaṁ vuccatīti evaṁ nibbānaphalā ayaṁ ‘‘sammāpaṭipadā’’ti vuccati.",
  "tika-s0302t0:67_22": "Asesavirāgā asesanirodhāti samucchedappahānavasena avijjāya asesavirajjanato asesanirujjhanato ca.",
  "tika-s0302t0:67_23": "Padadvayenapi anuppādanirodhameva vadati. Tañhi nibbānaṁ.",
  "tika-s0302t0:67_24": "Dutiyavikappe ayaṁ ettha adhippāyo – yena maggena karaṇabhūtena asesanirodho hoti, avijjāya asesanirodho yaṁ āgamma hoti, taṁ maggaṁ dassetunti.",
  "tika-s0302t0:67_25": "Evañhi satīti evaṁ padabhājanassa nibbānassa padatthe sati.",
  "tika-s0302t0:67_26": "Sānubhāvā paṭipadā vibhattā hotīti avijjāya asesanirodhahetupaṭipadā tattha sātisayasāmatthiyasamāyogato sānubhāvā vibhattā hoti.",
  "tika-s0302t0:67_27": "Micchāpaṭipadāgahaṇenettha vaṭṭassapi vibhattattā vuttaṁ ‘‘vaṭṭavivaṭṭameva kathita’’nti.",
  "tika-s0302t0:68_0": "Paṭipadāsuttavaṇṇanā niṭṭhitā.",
  "tika-s0302t0:69_0": "4. Vipassīsuttavaṇṇanā",
  "tika-s0302t0:70_0": "4.Vipphandantīti nimisanavasena.",
  "tika-s0302t0:70_1": "Animisehīti vigatanimisehi ummīlanteheva. Tena vuttaṁ mahāpadāne.",
  "tika-s0302t0:70_2": "Etthāti etasmiṁ ‘‘vipassī’’ti pade, etasmiṁ vā ‘‘animisehī’’tiādike yathāgate suttante.",
  "tika-s0302t0:71_0": "Mahāpurisassa animisalocanato ‘‘vipassī’’ti samaññāpaṭilābhassa kāraṇaṁ vuttaṁ, taṁ akāraṇaṁ aññesampi mahāsattānaṁ carimabhave animisalocanattāti codanaṁ sandhāya ‘‘ettha cā’’tiādiṁ vatvā tato pana aññameva kāraṇaṁ dassetuṁ ‘‘apicā’’tiādi vuttaṁ. Palāḷayamānassāti tosentassa. Anādare cetaṁ sāmivacanaṁ. Aṭṭassāti atthassa.",
  "tika-s0302t0:72_0": "Puññussayasaṅkhāto bhago assa atisayena atthīti bhagavāti ‘‘bhāgyasampannassā’’ti vuttaṁ.",
  "tika-s0302t0:72_1": "Sammāti sammadeva yāthāvato, ñāyena kāraṇenāti vuttaṁ hotīti āha ‘‘nayena hetunā’’ti.",
  "tika-s0302t0:72_2": "Saṁ-saddo ‘‘sāma’’nti iminā samānatthoti āha ‘‘sāmaṁ paccattapurisakārenā’’ti, sayambhuñāṇenāti attho.",
  "tika-s0302t0:72_3": "Sammā, sāmaṁ bujjhi etenāti sambodho vuccati maggañāṇaṁ, ‘‘bujjhati etenā’’ti katvā idha sabbaññutaññāṇassapi saṅgaho.",
  "tika-s0302t0:72_4": "Bodhimā satto bodhisatto, purimapade uttarapadalopo yathā ‘‘sākapatthavo’’ti.",
  "tika-s0302t0:72_5": "Bujjhanakasattoti ettha mahābodhiyānapaṭipadāya bujjhatīti bodhi ca so sattavisesayogato satto cāti bodhisatto.",
  "tika-s0302t0:72_6": "Patthayamāno pavattatīti ‘‘kudāssu nāma mahantaṁ bodhiṁ pāpuṇissāmī’’ti sañjātacchando paṭipajjati.",
  "tika-s0302t0:72_7": "Dukkhanti jātiādimūlakaṁ dukkhaṁ.",
  "tika-s0302t0:72_8": "Kāmaṁ cutupapātāpi maraṇajātiyo, ‘‘jāyati mīyatī’’ti pana vatvā ‘‘cavati upapajjatī’’ti vacanaṁ na ekabhavapariyāpannānaṁ tesaṁ gahaṇaṁ, atha kho nānābhavapariyāpannānaṁ ekajjhaṁ gahaṇanti dassento āha ‘‘idaṁ…pe… vutta’’nti.",
  "tika-s0302t0:72_9": "Tassa nissaraṇanti tassa jarāmaraṇassa nissaraṇanti vuccati.",
  "tika-s0302t0:72_10": "Yasmā mahāsatto jiṇṇabyādhimate disvā pabbajito, tasmāssa jarāmaraṇameva ādito upaṭṭhāsi.",
  "tika-s0302t0:73_0": "Upāyamanasikārenāti upāyena vidhinā ñāyena manasikārena pathena manasikārassa pavattanato.",
  "tika-s0302t0:73_1": "Samāyogo ahosīti yāthāvato paṭivijjhanavasena samāgamo ahosi.",
  "tika-s0302t0:73_2": "Yoniso manasikārāti hetumhi nissakkavacananti tassa ‘‘yoniso manasikārenā’’ti hetumhi karaṇavacanena āha.",
  "tika-s0302t0:73_3": "Jātiyā kho sati jarāmaraṇanti ‘‘kimhi nu kho sati jarāmaraṇaṁ hoti, kiṁ paccayā jarāmaraṇa’’nti jarāmaraṇe kāraṇaṁ pariggaṇhantassa bodhisattassa ‘‘yasmiṁ sati yaṁ hoti, asati ca na hoti, taṁ tassa kāraṇa’’nti evaṁ abyabhicārajātikāraṇapariggaṇhanena ‘‘jātiyā kho sati jarāmaraṇaṁ hoti, jātipaccayā jarāmaraṇa’’nti yā jarāmaraṇassa kāraṇapariggāhikā paññā uppajji, tāya uppajjantiyā cassa abhisamayo paṭivedho ahosīti attho.",
  "tika-s0302t0:74_0": "Itīti vuttappakāraparāmasanaṁ. Hīti nipātamattaṁ.",
  "tika-s0302t0:74_1": "Idanti yathāvuttassa vaṭṭassa paccakkhato gahaṇaṁ. Tenāha ‘‘evamida’’nti.",
  "tika-s0302t0:74_2": "Idha avijjāya samudayassa āgatattā ‘‘ekādasasu ṭhānesū’’ti vuttaṁ.",
  "tika-s0302t0:74_3": "Samudayaṁ sampiṇḍetvāti saṅkhārādīnaṁ samudayaṁ ekajjhaṁ gahetvā.",
  "tika-s0302t0:74_4": "Anekavārañhi samudayadassanavasena ñāṇassa pavattattā ‘‘samudayo samudayo’’ti āmeḍitavacanaṁ.",
  "tika-s0302t0:74_5": "Atha vā ‘‘evaṁ samudayo hotī’’ti idaṁ na kevalaṁ nibbattidassanaparaṁ, atha kho paṭiccasamuppādasaddo viya paṭiccasamuppādamukhena idha samudayasaddo nibbattimukhena paccayattaṁ vadati.",
  "tika-s0302t0:74_6": "Viññāṇādayo ca yāvanto idha paccayadhammā niddiṭṭhā, te sāmaññarūpena byāpanicchāvasena gaṇhanto ‘‘samudayo samudayo’’ti avoca.",
  "tika-s0302t0:74_7": "Tenāha ‘‘avijjāpaccayā saṅkhārānaṁ samudayo hotī’’ti.",
  "tika-s0302t0:74_8": "Dassanaṭṭhena cakkhūti samudayassa paccakkhato dassanabhāvo cakkhu. Ñātaṭṭhenāti ñātabhāvena.",
  "tika-s0302t0:74_9": "Pajānanaṭṭhenāti ‘‘avijjāsaṅkhārāditaṁtaṁpaccayadhammapavattiyā etassa dukkhakkhandhassa samudayo’’ti pakārato vā jānanaṭṭhena.",
  "tika-s0302t0:74_10": "Paṭivedhanaṭṭhenāti ‘‘ayaṁ avijjādi paccayadhammo imassa saṅkhārādikassa paccayabhāvato samudayo’’ti paṭivijjhanaṭṭhena.",
  "tika-s0302t0:74_11": "Obhāsanaṭṭhenāti samudayabhāvapaṭicchādakassa mohandhakārassa kilesandhakārassa vidhamanavasena avabhāsanavasena.",
  "tika-s0302t0:74_12": "Taṁ panetaṁ ‘‘cakkhu’’ntiādinā vuttaṁ ñāṇaṁ. Nirodhavāreti paṭilomavāre.",
  "tika-s0302t0:74_13": "So hi ‘‘kissa nirodhā jarāmaraṇanirodho’’ti nirodhakittanavasena āgato.",
  "tika-s0302t0:75_0": "Vipassīsuttavaṇṇanā niṭṭhitā.",
  "tika-s0302t0:76_0": "5-10. Sikhīsuttādivaṇṇanā",
  "tika-s0302t0:77_0": "5-10.Naevaṁ yojetvāti ‘‘sikhissapī’’tiādinā samuccayavasena evaṁ na yojetvā.",
  "tika-s0302t0:77_1": "Kasmātiādinā tattha kāraṇaṁ vadati.",
  "tika-s0302t0:77_2": "Ekāsane adesitattāti vuttamevatthaṁ pākaṭaṁ kātuṁ ‘‘nānāṭhānesu hī’’tiādi vuttaṁ.",
  "tika-s0302t0:77_3": "Yadipi tāni visuṁ visuṁ vuttabhāvena desitāni, atthavaṇṇanā pana ekasadisā tadatthassa abhinnattā.",
  "tika-s0302t0:77_4": "‘‘Buddhā jātā’’ti na añño ācikkhatīti yojanā.",
  "tika-s0302t0:77_5": "Na hi mahābodhisattānaṁ pacchimabhave paropadesena payojanaṁ atthi.",
  "tika-s0302t0:77_6": "Gatamaggenevāti paṭipattigamanena gatamaggeneva pacchimamahābodhisattā gacchanti, ayamettha dhammatā.",
  "tika-s0302t0:77_7": "Gacchantīti catūsu satipaṭṭhānesu patiṭṭhitacittā satta bojjhaṅge yāthāvato bhāvetvā sammāsambodhiyā abhisambujjhanavasena pavattantīti attho.",
  "tika-s0302t0:77_8": "Yathā pana tesaṁ paṭhamavipassanābhiniveso hoti, taṁ dassetuṁ ‘‘sabbabodhisattā hī’’tiādi vuttaṁ.",
  "tika-s0302t0:77_9": "Buddhabhāvānaṁ vipassanā, buddhatthāya vā vipassanā buddhavipassanā.",
  "tika-s0302t0:78_0": "Sikhīsuttādivaṇṇanā niṭṭhitā.",
  "tika-s0302t0:79_0": "Buddhavaggavaṇṇanā niṭṭhitā.",
  "tika-s0302t0:80_0": "2. Āhāravaggo",
  "tika-s0302t0:81_0": "1. Āhārasuttavaṇṇanā",
  "tika-s0302t0:82_0": "11.Āharantīti ānenti uppādenti, upatthambhentīti attho. Nibbattāti pasutā.",
  "tika-s0302t0:82_1": "Bhūtā nāma yasmā tato paṭṭhāya loke jātavohāro paṭisandhiggahaṇato pana paṭṭhāya yāva mātukucchito nikkhanto, tāva sambhavesino, esa tāva gabbhaseyyakesu bhūtasambhavesivibhāgo, itaresu pana paṭhamacittādivasena vutto.",
  "tika-s0302t0:82_2": "Sambhava-saddo cettha gabbhaseyyakānaṁ vasena pasūtipariyāyo, itaresaṁ vasena uppattipariyāyo.",
  "tika-s0302t0:82_3": "Paṭhamacittapaṭhamairiyāpathakkhaṇesu hi te sambhavaṁ uppattiṁ esanti upagacchanti nāma, na tāva bhūtā upapattiyā na suppatiṭṭhitattā, bhūtā eva sabbaso bhavesanāya samucchinnattā.",
  "tika-s0302t0:82_4": "Na puna bhavissantīti avadhāraṇena nivattitamatthaṁ dasseti.",
  "tika-s0302t0:82_5": "Yo ca ‘‘kālaghaso bhūto’’tiādīsu bhūta-saddassa khīṇāsavavācitā daṭṭhabbā.",
  "tika-s0302t0:82_6": "Vā-saddo cettha sampiṇḍanattho ‘‘agginā vā udakena vā’’tiādīsu viya.",
  "tika-s0302t0:83_0": "Yathāsakaṁ paccayabhāvena attabhāvassa paṭhapanamevettha āhārehi kātabbaanuggaho hotīti adhippāyenāha ‘‘vacanabhedo…pe… eko yevā’’ti.",
  "tika-s0302t0:83_1": "Sattassa uppannadhammānanti sattassa santāne uppannadhammānaṁ.",
  "tika-s0302t0:83_2": "Yathā ‘‘vassasataṁ tiṭṭhatī’’ti vutte anuppabandhavasena pavattatīti vuttaṁ hoti, evaṁ ṭhitiyāti anuppabandhavasena pavattiyāti attho, sā pana avicchedoti āha ‘‘avicchedāyā’’ti.",
  "tika-s0302t0:83_3": "Anuppabandhadhammuppattiyā sattasantāno anuggahito nāma hotīti āha ‘‘anuppannānaṁ uppādāyā’’ti. Etānīti ṭhitianuggahapadāni.",
  "tika-s0302t0:83_4": "Ubhayattha daṭṭhabbāni na yathāsambandhato.",
  "tika-s0302t0:84_0": "Vatthugatā ojā vatthu viya tena saddhiṁ ajjhoharitabbataṁ gacchatīti vuttaṁ ‘‘ajjhoharitabbako āhāro’’ti, nibbattitaojaṁ pana sandhāya ‘‘kabaḷīkāro āhāro ojaṭṭhamakarūpāni āharatī’’ti vakkhati.",
  "tika-s0302t0:84_1": "Oḷārikatā appojatāya na vatthuno thūlatāya kathinatāya vā, tasmā yasmiṁ vatthusmiṁ parittā ojā hoti, taṁ oḷārikaṁ.",
  "tika-s0302t0:84_2": "Sappādayo dukkhuppādakatāya oḷārikā veditabbā.",
  "tika-s0302t0:84_3": "Visāṇādīnaṁ tivassachaḍḍitānaṁ pūtibhūtattā mudukatāti vadanti.",
  "tika-s0302t0:84_4": "Taracchakheḷatemitatāya pana tathābhūtānaṁ tesaṁ mudukatā. Dhammasabhāvo hesa.",
  "tika-s0302t0:84_5": "Sasānaṁ āhāro sukhumo taruṇatiṇasassakhādanato.",
  "tika-s0302t0:84_6": "Sakuṇānaṁ āhāro sukhumo tiṇabījādikhādanato.",
  "tika-s0302t0:84_7": "Paccantavāsīnaṁ āhāro sukhumo māsamuggakurādibhojanattā.",
  "tika-s0302t0:84_8": "Tesanti paranimmitavasavattīnaṁ.",
  "tika-s0302t0:84_9": "Sukhumotvevāti na kiñci upādāya, atha kho sukhumoicceva niṭṭhaṁ patto tato paramasukhumassa abhāvato.",
  "tika-s0302t0:85_0": "Vatthuvasena panettha āhārassa oḷārikasukhumatā vuttā, sā cassa appojamahojatāhi veditabbāti dassetuṁ ‘‘ettha cā’’tiādimāha.",
  "tika-s0302t0:85_1": "Parissayanti khudāvasena uppannaṁ vihiṁsaṁ sarīradarathaṁ.",
  "tika-s0302t0:85_2": "Vinodetīti vatthu tassa vinodanamattaṁ karoti.",
  "tika-s0302t0:85_3": "Na pana sakkoti pāletunti sarīraṁ yāpetuṁ nappahoti nirojattā.",
  "tika-s0302t0:85_4": "Na sakkoti parissayaṁ vinodetuṁ āmāsayassa apūraṇato.",
  "tika-s0302t0:86_0": "Chabbidhopīti iminā kassaci phassassa anavasesitabbatamāha.",
  "tika-s0302t0:86_1": "Desanakkamenevettha phassādīnaṁ dutiyāditā, na aññena kāraṇenāti āha ‘‘desanānayo eva cesā’’tiādi.",
  "tika-s0302t0:86_2": "Manaso sañcetanā na sattassāti dassanatthaṁ manogahaṇaṁ yathā ‘‘cittassa ṭhiti, cetovimutti cā’’ti āha ‘‘manosañcetanāti cetanāvā’’ti. Cittanti yaṁ kiñci cittameva.",
  "tika-s0302t0:86_3": "Ekarāsiṁ katvāti ekajjhaṁ gahetvā vibhāgaṁ akatvā, sāmaññena gahitāti attho.",
  "tika-s0302t0:86_4": "Tattha labbhamānaṁ upādiṇṇakādivibhāgaṁ dassetuṁ ‘‘kabaḷīkāro āhāro’’tiādi vuttaṁ.",
  "tika-s0302t0:86_5": "Āhāratthaṁ na sādhentīti tādisassa āhārassa anāharaṇato.",
  "tika-s0302t0:86_6": "Tadāpīti bhijjitvā vigatakālepi.",
  "tika-s0302t0:86_7": "Upādiṇṇakāhāroti vuccantīti keci.",
  "tika-s0302t0:86_8": "Idaṁ pana ācariyānaṁ na ruccati tadā upādiṇṇakarūpasseva abhāvato.",
  "tika-s0302t0:86_9": "Paṭisandhicitteneva sahajātāti lakkhaṇavacanametaṁ, sabbāyapi kammajarūpapariyāpannāya ojāya atthibhāvassa avicchedappavattisambhavadassanattho.",
  "tika-s0302t0:86_10": "Sattamāti uppannadivasato paṭṭhāya yāva sattamadivasāpi.",
  "tika-s0302t0:86_11": "Rūpasantatiṁ pāleti paveṇighaṭanavasena. Ayamevāti kammajaojā.",
  "tika-s0302t0:86_12": "Kammajaojaṁ pana paṭicca uppannaojā akammajattā anupādiṇṇaāhārotveva veditabbo.",
  "tika-s0302t0:86_13": "Anupādiṇṇakā phassādayo veditabbāti ānetvā sambandho.",
  "tika-s0302t0:86_14": "Lokuttarā phassādayo kathanti āha ‘‘lokuttarā pana ruḷhīvasena kathitā’’ti.",
  "tika-s0302t0:86_15": "Yasmā tesaṁ kusalānaṁ upetapariyāyo natthi, tasmā vipākānaṁ upādiṇṇapariyāyo natthevāti anupādiṇṇapariyāyopi ruḷhīvasena vuttoti veditabbo.",
  "tika-s0302t0:87_0": "Pubbe ‘‘āhārāti paccayā’’ti vuttattā yadi paccayaṭṭho āhāraṭṭhotiādinā codeti, atha kasmā ime eva cattāro vuttāti atha kasmā cattārova vuttā. Ime eva ca vuttāti yojanā.",
  "tika-s0302t0:87_1": "Visesappaccayattāti etena yathā aññe paccayadhammā attano paccayuppannassa paccayāva honti, ime pana tathā ca hoti aññathā cāti samānepi paccayatte atirekapaccayā honti, tasmā ‘‘āhārāti vuttā’’ti imamatthaṁ dasseti.",
  "tika-s0302t0:87_2": "Idāni taṁ atirekapaccayataṁ dassetuṁ ‘‘visesapaccayo hī’’tiādi vuttaṁ.",
  "tika-s0302t0:87_3": "Visesappaccayo rūpakāyassa kabaḷīkāro āhāro upathambhakabhāvato.",
  "tika-s0302t0:87_4": "Tenāha aṭṭhakathāyaṁ ‘‘rūpārūpānaṁ upathambhakattena upakārakā cattāro āhārā āhārapaccayo’’ti (visuddhi. 2.608; paṭṭhā. aṭṭha. paccayuddesavaṇṇanā).",
  "tika-s0302t0:87_5": "Upathambhakattañhi satīpi janakatte arūpīnaṁ āhārānaṁ āhārajarūpasamuṭṭhānakarūpāhārassa ca hoti, asati pana upathambhakatte āhārānaṁ janakattaṁ natthīti upathambhakattaṁ padhānaṁ.",
  "tika-s0302t0:87_6": "Janayamānopi hi āhāro avicchedavasena upathambhayamāno eva janetīti upathambhakabhāvo eva āhārabhāvo.",
  "tika-s0302t0:87_7": "Vedanāya phasso visesapaccayo.",
  "tika-s0302t0:87_8": "‘‘Phassapaccayā vedanā’’ti hi vuttaṁ.",
  "tika-s0302t0:87_9": "‘‘Saṅkhārapaccayā viññāṇa’’nti vacanato viññāṇassa manosañcetanā.",
  "tika-s0302t0:87_10": "‘‘Cetanā tividhaṁ bhavaṁ janetī’’ti hi vuttaṁ.",
  "tika-s0302t0:87_11": "‘‘Viññāṇapaccayā nāmarūpa’’nti pana vacanato nāmarūpassa viññāṇaṁ visesapaccayo.",
  "tika-s0302t0:87_12": "Na hi okkantaviññāṇābhāve nāmarūpassa atthi sambhavo.",
  "tika-s0302t0:87_13": "Yathāha ‘‘viññāṇañca hi, ānanda, mātukucchismiṁ na okkamissatha, api nu kho nāmarūpaṁ mātukucchismiṁ samuccissathā’’tiādi (dī. ni. 2.115).",
  "tika-s0302t0:87_14": "Vuttamevatthaṁ suttena sādhetuṁ ‘‘yathāhā’’tiādi vuttaṁ.",
  "tika-s0302t0:88_0": "Evaṁ yadipi paccayattho āhārattho, visesapaccayattā pana imeva āhārāti vuttāti taṁ nesaṁ visesapaccayataṁ avibhāgato dassetvā idāni vibhāgato dassetuṁ ‘‘ko panetthā’’tiādi āraddhaṁ.",
  "tika-s0302t0:88_1": "Mukhe ṭhapitamatto eva asaṅkhādito, tattakenāpi abbhantarassa āhārassa paccayo hoti eva.",
  "tika-s0302t0:88_2": "Tenāha ‘‘aṭṭha rūpāni samuṭṭhāpetī’’ti.",
  "tika-s0302t0:88_3": "Sukhavedanāya hito sukhavedanīyo.",
  "tika-s0302t0:88_4": "Sabbathāpīti cakkhusamphassādivasena.",
  "tika-s0302t0:88_5": "Yattakā phassassa pakārabhedā, tesaṁ vasena sabbappakāropi phassāhāro yathārahaṁ tisso vedanā āharati, anāhārako natthi.",
  "tika-s0302t0:89_0": "Sabbathāpīti idhāpi phassāhāre vuttanayānusārena attho veditabbo.",
  "tika-s0302t0:89_1": "Tisantativasenāti kāyadasakaṁ bhāvadasakaṁ vatthudasakanti tividhasantativasena.",
  "tika-s0302t0:89_2": "Sahajātādipaccayanayenāti sahajātādipaccayavidhinā.",
  "tika-s0302t0:89_3": "Paṭisandhiviññāṇañhi attanā sahajātanāmassa sahajātaaññamaññavipākindriyasampayuttaatthiavigatapaccayehi paccayo hontoyeva āhārapaccayatāya taṁ āhāreti vuttaṁ, sahajātarūpesu pana vatthuno sampayuttapaccayaṁ ṭhapetvā vippayuttapaccayena, sesarūpānaṁ aññamaññapaccayañca ṭhapetvā itaresaṁ paccayānaṁ vasena yojanā kātabbā.",
  "tika-s0302t0:89_4": "Tānīti napuṁsakaniddeso anapuṁsakānampi napuṁsakehi saha vacanato.",
  "tika-s0302t0:89_5": "Sāsavakusalākusalacetanāva vuttā visesapaccayabhāvadassanaṁ hetanti, tenāha ‘‘avisesena panā’’tiādi.",
  "tika-s0302t0:89_6": "Paṭisandhiviññāṇameva vuttanti etthāpi eseva nayo.",
  "tika-s0302t0:89_7": "Yathā tassa tassa phalassa visesato paccayatāya etesaṁ āhārattho, evaṁ avisesatopīti dassetuṁ ‘‘avisesenā’’tiādi vuttaṁ.",
  "tika-s0302t0:89_8": "Tattha taṁsampayuttataṁsamuṭṭhānadhammānanti tehi phassādīhi sampayuttadhammānañceva taṁsamuṭṭhānarūpadhammānañca.",
  "tika-s0302t0:89_9": "Tattha sampayuttaggahaṇaṁ yathārahato daṭṭhabbaṁ, samuṭṭhānaggahaṇaṁ pana avisesato.",
  "tika-s0302t0:90_0": "Upatthambhento āhārakiccaṁ sādhetīti upatthambhento eva rūpaṁ samuṭṭhāpeti, ojaṭṭhamakasamuṭṭhāpaneneva panassa upathambhanakiccasiddhi.",
  "tika-s0302t0:90_1": "Phusantoyevāti phusanakiccaṁ karonto eva.",
  "tika-s0302t0:90_2": "Āyūhamānāvāti cetayamānā eva abhisandahantī eva.",
  "tika-s0302t0:90_3": "Vijānantamevāti upapattiparikappanavasena vijānantameva āhārakiccaṁ sādhetīti yojanā.",
  "tika-s0302t0:90_4": "Sabbattha āhārakiccasādhanañca tesaṁ vedanādiuppattihetutāya attabhāvassa pavattanameva.",
  "tika-s0302t0:90_5": "Kāyaṭṭhapanenāti kasmā vuttaṁ, nanu kammajādirūpaṁ kammādināva pavattatīti codanaṁ sandhāyāha ‘‘kammajanitopī’’tiādi.",
  "tika-s0302t0:91_0": "Upādiṇṇarūpasantatiyā upatthambhaneneva utucittajarūpasantatīnampi upatthambhanasiddhi hotīti ‘‘dvinnaṁ rūpasantatīna’’nti vuttaṁ.",
  "tika-s0302t0:91_1": "Upatthambhanameva sandhāya ‘‘anupālako hutvā’’ti ca vuttaṁ.",
  "tika-s0302t0:91_2": "Rūpakāyassa ṭhitihetutā hi yāpanā anupālanā.",
  "tika-s0302t0:91_3": "Sukhādivatthubhūtanti sukhādīnaṁ pavattiṭṭhānabhūtaṁ.",
  "tika-s0302t0:91_4": "Ārammaṇampi hi vasati ettha ārammaṇakaraṇavasena tadārammaṇā dhammāti vatthūti vuccati.",
  "tika-s0302t0:91_5": "Phusantoyevāti idaṁ phassassa phusanasabhāvattā vuttaṁ.",
  "tika-s0302t0:91_6": "Na hi dhammānaṁ sabhāvena vinā pavatti atthi, vedanāpavattiyā vinā sattānaṁ sandhāvanatā natthīti āha ‘‘sukhādi…pe… hotī’’ti.",
  "tika-s0302t0:91_7": "Na cettha saññībhavakathāyaṁ asaññībhavo dassetabbo, tassāpi vā kāraṇabhūtavedanāpavattivaseneva ṭhitiyā hetuno abyāpitattā, tathā hi ‘‘manosañcetanā…pe… bhavamūlanipphādanato sattānaṁ ṭhitiyā hotī’’ti vuttā.",
  "tika-s0302t0:91_8": "Tato eva viññāṇaṁ vijānantamevāti upapattiparikappanavasena vijānantamevāti vuttovāyamattho.",
  "tika-s0302t0:92_0": "Cattāri bhayāni daṭṭhabbāni ādīnavavibhāvanato.",
  "tika-s0302t0:92_1": "Nikantīti nikāmanā, rasataṇhaṁ sandhāya vadati.",
  "tika-s0302t0:92_2": "Sā hi kabaḷīkāre āhāre balavatī, tenevettha avadhāraṇaṁ kataṁ.",
  "tika-s0302t0:92_3": "Bhāyati etasmāti bhayaṁ, nikantiyevabhayaṁ mahānatthahetuto.",
  "tika-s0302t0:92_4": "Upagamanaṁ visayindriyaviññāṇesu visayaviññāṇesu ca saṅgativasena pavatti, taṁ vedanādiuppattihetutāya ‘‘bhaya’’nti vuttaṁ.",
  "tika-s0302t0:92_5": "Avadhāraṇe payojanaṁ vuttanayameva. Sesadvayepi eseva nayo.",
  "tika-s0302t0:92_6": "Āyūhanaṁ abhisandahanaṁ, saṁvidhānantipi vadanti.",
  "tika-s0302t0:92_7": "Taṁ bhavūpapattihetutāya ‘‘bhaya’’nti vuttaṁ.",
  "tika-s0302t0:92_8": "Abhinipāto tattha tattha bhave paṭisandhiggahaṇavasena viññāṇassa nibbatti.",
  "tika-s0302t0:92_9": "So bhavūpapattihetukānaṁ sabbesaṁ anatthānaṁ mūlakāraṇatāya ‘‘bhaya’’nti vuttaṁ.",
  "tika-s0302t0:92_10": "Idāni nikantiādīnaṁ sappaṭibhayataṁ vitthārato dassetuṁ ‘‘kiṁ kāraṇā’’tiādi āraddhaṁ.",
  "tika-s0302t0:92_11": "Tattha nikantiṁ katvāti ālayaṁ janetvā, taṇhaṁ uppādetvāti attho.",
  "tika-s0302t0:92_12": "Sītādīnaṁ purakkhatāti sītādīnaṁ purato ṭhitā, sītādīhi bādhiyamānāti attho.",
  "tika-s0302t0:93_0": "Phassaṁ upagacchantāti cakkhusamphassādibhedaṁ phassaṁ pavattentā.",
  "tika-s0302t0:93_1": "Phassassādinoti kāyasamphassavasena phoṭṭhabbasaṅkhātassa assādanasīlā.",
  "tika-s0302t0:93_2": "Kāyasamphassavasena hi sattānaṁ phoṭṭhabbataṇhā pavattatīti dassetuṁ phassāhārādīnavadassane phoṭṭhabbārammaṇaṁ uddhaṭaṁ ‘‘paresaṁ rakkhitagopitesū’’tiādinā.",
  "tika-s0302t0:93_3": "Phassassādinoti vā phassāhārassādinoti attho.",
  "tika-s0302t0:93_4": "Sati hi phassāhāre sattānaṁ phassārammaṇe assādo, nāsati, tenāha ‘‘phassassādamūlaka’’ntiādi.",
  "tika-s0302t0:94_0": "Jātinimittassa bhayassa abhinipātasabhāvena gahitattā ‘‘tammūlaka’’nti vuttaṁ. Kammāyūhananimittanti attho.",
  "tika-s0302t0:94_1": "Bhayaṁ sabbanti pañcavīsati, tividhamahābhayaṁ, aññañca sabbabhayaṁ āgatameva hoti bhayādhiṭṭhānassa attabhāvassa nipphādanato.",
  "tika-s0302t0:95_0": "Abhinipatatīti abhinibbattati.",
  "tika-s0302t0:95_1": "Paṭhamābhinibbatti hi sattānaṁ tattha tattha aṅgārakāsusadise bhave abhinipātasadisī.",
  "tika-s0302t0:95_2": "Tammūlakattāti nāmarūpanibbattimūlakattā.",
  "tika-s0302t0:95_3": "Sabbabhayānaṁ abhinipātoyeva bhayaṁ bhāyati etasmāti katvā.",
  "tika-s0302t0:96_0": "Appeti viyāti phalassa attalābhahetubhāvato kāraṇaṁ, taṁ niyyādeti viya. Tanti phalaṁ. Tatoti kāraṇato. Etesanti āhārānaṁ .",
  "tika-s0302t0:96_1": "Yathāvuttenāti ‘‘phalaṁ nidetī’’tiādinā vuttappakārena atthena.",
  "tika-s0302t0:96_2": "Sabbapadesūti ‘‘vedanānirodhenā’’tiādīsu sabbesu padesu.",
  "tika-s0302t0:97_0": "Paṭisandhiṁ ādiṁ katvāti paṭisandhikkhaṇaṁ ādiṁ katvā.",
  "tika-s0302t0:97_1": "Upādiṇṇakaāhāre sandhāya ‘‘attabhāvasaṅkhātānaṁ āhārāna’’nti vuttaṁ.",
  "tika-s0302t0:97_2": "Te hi nippariyāyato taṇhānidānā.",
  "tika-s0302t0:97_3": "Paripuṇṇāyatanānaṁ sattānaṁ sattasantativasenāti paripuṇṇāyatanānaṁ sabhāvakānaṁ cakkhu sotaṁ ghānaṁ jivhā kāyo bhāvo vatthūti imesaṁ sattannaṁ santatīnaṁ vasena.",
  "tika-s0302t0:97_4": "Sesānaṁ aparipuṇṇāyatanānaṁ andhabadhiraabhāvakānaṁ.",
  "tika-s0302t0:97_5": "Ūnaūnasantativasenāti cakkhunā, sotena, tadubhayena, bhāvena ca ūnaūnasantativasena.",
  "tika-s0302t0:97_6": "Paṭisandhiyaṁ jātā paṭisandhikā.",
  "tika-s0302t0:97_7": "Paṭhamabhavaṅgacittakkhaṇādīti ādi-saddena tadārammaṇacittassa saṅgaho daṭṭhabbo.",
  "tika-s0302t0:98_0": "Taṇhāyapi nidānaṁ jānātīti yojanā. Taṇhānidānantipi pāṭho.",
  "tika-s0302t0:98_1": "Vaṭṭaṁ dassetvāti sarūpato nayato ca sakalameva vaṭṭaṁ dassetvā.",
  "tika-s0302t0:98_2": "Idāni tamatthaṁ vitthārato vibhāvetuṁ ‘‘imasmiñca pana ṭhāne’’tiādimāha.",
  "tika-s0302t0:98_3": "Atītābhimukhaṁ desanaṁ katvāti paccuppannabhavato paṭṭhāya atītadhammābhimukhaṁ tabbisayaṁ desanaṁ katvā tathākāraṇena.",
  "tika-s0302t0:98_4": "Atītena vaṭṭaṁ dassetīti atītabhavena kammakilesavipākavaṭṭaṁ dasseti.",
  "tika-s0302t0:98_5": "Attabhāvoti paccuppanno attabhāvo.",
  "tika-s0302t0:98_6": "Yadi evaṁ kasmā ‘‘atītena vaṭṭaṁ dassetī’’ti vuttanti?",
  "tika-s0302t0:98_7": "Nāyaṁ doso ‘‘atītenevā’’ti anavadhāraṇato, evañca katvā atītābhimukhaggahaṇaṁ janakakammaṁ gahitaṁ, taṇhāsīsena nānantariyabhāvato.",
  "tika-s0302t0:98_8": "Na hi kammunā vinā taṇhā bhavanetti yujjati.",
  "tika-s0302t0:99_0": "Taṁ kammanti taṇhāsīsena vuttakammaṁ.",
  "tika-s0302t0:99_1": "Dassetunti taṁ atītaṁ attabhāvaṁ dassetuṁ.",
  "tika-s0302t0:99_2": "Tassattabhāvassa janakaṁ kammanti tassa yathāvuttassa attabhāvassa janakaṁ.",
  "tika-s0302t0:99_3": "Tato parampi attabhāvaṁ āyūhitaṁ kammaṁ dassetuṁ vuttaṁ.",
  "tika-s0302t0:99_4": "Avijjā ca nāma taṇhā viya kammattāti kammasseva gahaṇaṁ.",
  "tika-s0302t0:99_5": "Dvīsu ṭhānesūti āhāraggahaṇena vedanādiggahaṇenāti dvīsu ṭhānesu.",
  "tika-s0302t0:99_6": "Attabhāvoti paccuppannakāliko atītakāliko ca attabhāvo.",
  "tika-s0302t0:99_7": "Puna dvīsūti taṇhāggahaṇe avijjāsaṅkhāraggahaṇeti dvīsu ṭhānesu.",
  "tika-s0302t0:99_8": "Tassa janakanti paccuppannassa ceva atītassa ca attabhāvassa janakaṁ kammaṁ vuttanti yojanā .",
  "tika-s0302t0:99_9": "Kammaggahaṇena cettha yattha taṁ kammaṁ āyūhitaṁ, sā atītā jāti atthato dassitā hoti.",
  "tika-s0302t0:99_10": "Tena saṁsāravaṭṭassa anamataggataṁ dīpeti.",
  "tika-s0302t0:99_11": "Saṅkhepenāti saṅkhepena hetupañcakaphalapañcakaggahaṇampi hi saṅkhepo eva hetuphalabhāvena saṅgahetabbadhammānaṁ anekavidhattā.",
  "tika-s0302t0:100_0": "Yadi atītena vaṭṭaṁ dassitaṁ, evaṁ sati sappadesā paṭiccasamuppādadhammadesanā hotīti dassento ‘‘tatrāya’’ntiādimāha.",
  "tika-s0302t0:100_1": "Tena hi yadipi sarūpato anāgatena vaṭṭaṁ idha na dassitaṁ, nayato pana tassapi dassitattā nippadesā eva paṭiccasamuppādadesanāti dasseti.",
  "tika-s0302t0:100_2": "Idāni tamatthaṁ upamāya vibhāvetuṁ ‘‘yathā hī’’tiādi vuttaṁ.",
  "tika-s0302t0:100_3": "Udakapiṭṭhe nipannanti udakaṁ pariplavavasena nipannaṁ.",
  "tika-s0302t0:100_4": "Parabhāganti parauttamaṅgabhāgaṁ.",
  "tika-s0302t0:100_5": "Oratoti tato aparabhāgato olokento. Aparipuṇṇoti vikalāvayavo.",
  "tika-s0302t0:100_6": "Evaṁsampadantiādi upamāya saṁsandanaṁ.",
  "tika-s0302t0:101_0": "Yathā hi gīvā sarīrasandhārakakaṇḍarānaṁ mūlaṭṭhānabhūtā, evaṁ attabhāvasandhārakānaṁ saṅkhārānaṁ mūlabhūtā taṇhāti vuttaṁ ‘‘gīvāya diṭṭhakālo’’ti.",
  "tika-s0302t0:101_1": "Yathā vedanādianekāvayavasamudāyabhūto attabhāvo, evaṁ phāsukapiṭṭhikaṇḍakādianekāvayavasamudāyabhūtā piṭṭhīti ‘‘piṭṭhiyā…pe… tassa diṭṭhakālo’’ti vuttaṁ.",
  "tika-s0302t0:101_2": "Taṇhāsaṅkhātanti taṇhāya kathitaṁ.",
  "tika-s0302t0:101_3": "Idha desanāya paccayā avijjāsaṅkhārā veditabbāti ‘‘naṅguṭṭhamūlassa diṭṭhakālo viyā’’ti vuttaṁ.",
  "tika-s0302t0:101_4": "Tathā hi pariyosāne ‘‘naṅguṭṭhamūlaṁ passeyyā’’ti upamādassanaṁ kataṁ.",
  "tika-s0302t0:101_5": "Nayato paripuṇṇabhāvaggahaṇaṁ veditabbaṁ.",
  "tika-s0302t0:101_6": "Pāḷiyaṁ anāgatassāpi paccayavaṭṭassa hetuvasena phalavasena vā paripuṇṇabhāvassa mukhamattadassanīyattā ādito phalahetusandhi, majjhe hetuphalasandhi, antepi phalahetusandhīti evaṁ tisandhikattā catusaṅkhepameva vaṭṭaṁ dassitanti.",
  "tika-s0302t0:102_0": "Āhārasuttavaṇṇanā niṭṭhitā.",
  "tika-s0302t0:103_0": "2. Moḷiyaphaggunasuttavaṇṇanā",
  "tika-s0302t0:104_0": "12.Imasmiṁyeva ṭhāneti ‘‘cattārome bhikkhu…pe… āhārā’’ti evaṁ cattāro āhāre sarūpato dassetvā ‘‘ime kho bhikkhave…pe… anuggahāyā’’ti nigamanavasena dassite imasmiṁyeva ṭhāne.",
  "tika-s0302t0:104_1": "Desanaṁ niṭṭhāpesi catuāhāravibhāgadīpakaṁ desanaṁ uddesavaseneva niṭṭhāpesi, upari āvajjetvā tuṇhī nisīdi.",
  "tika-s0302t0:104_2": "Diṭṭhigatikoti attadiṭṭhivasena diṭṭhigatiko.",
  "tika-s0302t0:104_3": "Varagandhavāsitanti sabhāvasiddhena candanagandhena ceva tadaññanānāgandhena ca paribhāvitattā varagandhavāsitaṁ .",
  "tika-s0302t0:104_4": "Ratanacaṅkoṭavarenāti ratanamayena uttamacaṅkoṭakena.",
  "tika-s0302t0:104_5": "Desanānusandhiṁ ghaṭentoti yathādesitāya desanāya anusandhiṁ ghaṭento, yathā uparidesanā vaddheyya, evaṁ ussāhaṁ karonto.",
  "tika-s0302t0:104_6": "Viññāṇāhāraṁ āhāretīti tassa āhāraṇakiriyāya vuttapucchāya taṁ diṭṭhigataṁ uppāṭento ‘‘yo etaṁ…pe… bhuñjati vā’’ti āha.",
  "tika-s0302t0:105_0": "Viññāṇāhāre nāma icchite tassa upabhuñjakenapi bhavitabbaṁ, so ‘‘ko nu kho’’ti ayaṁ pucchāya adhippāyo.",
  "tika-s0302t0:105_1": "Utusamayeti gabbhavuṭṭhānasamaye.",
  "tika-s0302t0:105_2": "So hi utusamayassa mattakasamayattā tathā vutto.",
  "tika-s0302t0:105_3": "‘‘Udakena aṇḍāni mā nassantū’’ti mahāsamuddato nikkhamitvā.",
  "tika-s0302t0:105_4": "Gijjhapotakā viya āhārasañcetanāya tāni kacchapaṇḍāni manosañcetanāhārena yāpentīti ayaṁ tassa therassa laddhi.",
  "tika-s0302t0:105_5": "Kiñcāpi ayaṁ laddhīti phassamanosañcetanāhāresu kiñcāpi therassa yuttā ayuttā vā ayaṁ laddhi.",
  "tika-s0302t0:105_6": "Imaṁ pañhanti ‘‘ko nu kho, bhante, viññāṇāhāraṁ āhāretī’’ti imaṁ pañhaṁ etāya yathāvuttāya laddhiyā na pana pucchati, atha kho sattupaladdhiyā pucchatīti adhippāyo. Soti diṭṭhigatiko.",
  "tika-s0302t0:105_7": "Na niggahetabbo ummattakasadisattā adhippāyaṁ ajānitvā pucchāya katattā.",
  "tika-s0302t0:105_8": "Tenāha ‘‘āhāretīti nāhaṁ vadāmī’’tiādi.",
  "tika-s0302t0:106_0": "Tasmiṁ mayā evaṁ vutteti tasmiṁ vacane mayā ‘‘āhāretī’’ti evaṁ vutte sati.",
  "tika-s0302t0:106_1": "Ayaṁ pañhoti ‘‘ko nu kho, bhante, viññāṇāhāraṁ āhāretī’’ti ayaṁ pañho yutto bhaveyya.",
  "tika-s0302t0:106_2": "Evaṁ pucchite pañheti sattupaladdhiṁ anādāya ‘‘katamassa dhammassa paccayo’’ti evaṁ dhammapavattavaseneva pañhe pucchite.",
  "tika-s0302t0:106_3": "Teneva viññāṇenāti teneva paṭisandhiviññāṇena saha uppannaṁ nāmañca rūpañca atītabhave diṭṭhigatikassa vasena āyatiṁ punabbhavābhinibbattīti idhādhippetaṁ.",
  "tika-s0302t0:106_4": "Nāmarūpe jāte satīti nāmarūpe nibbatte tappaccayabhūtaṁ bhinditvā saḷāyatanaṁ hoti.",
  "tika-s0302t0:107_0": "Tatrāyaṁ paccayavibhāgo – nāmanti vedanādikhandhattayaṁ idhādhippetaṁ, rūpaṁ pana sattasantatipariyāpannaṁ, niyamato cattāri bhūtāni cha vatthūni jīvitindriyaṁ āhāro ca.",
  "tika-s0302t0:107_1": "Tattha vipākanāmaṁ paṭisandhikkhaṇe hadayavatthuno sahāyo hutvā chaṭṭhassa manāyatanassa sahajātaaññamaññanissayasampayuttavipākaatthiavigatapaccayehi sattadhā paccayo hoti.",
  "tika-s0302t0:107_2": "Kiñci panettha hetupaccayena kiñci āhārapaccayenāti evaṁ ukkaṁsāvakaṁso veditabbo.",
  "tika-s0302t0:107_3": "Itaresaṁ pana pañcāyatanānaṁ catunnaṁ mahābhūtānaṁ sahāyo hutvā sahajātanissayavipākavippayuttaatthiavigatavasena chadhā paccayo hoti.",
  "tika-s0302t0:107_4": "Kiñci panettha hetupaccayena kiñci āhārapaccayenāti sabbaṁ purimasadisaṁ.",
  "tika-s0302t0:107_5": "Pavatte vipākanāmaṁ vipākassa chaṭṭhāyatanassa vuttanayena sattadhā paccayo hoti, avipākaṁ pana avipākassa chaṭṭhassa tato vipākapaccayaṁ apanetvā paccayo hoti.",
  "tika-s0302t0:107_6": "Cakkhāyatanādīnaṁ pana paccuppannaṁ cakkhupasādādivatthukampi itarampi vipākanāmaṁ pacchājātavippayuttaatthiavigatapaccayehi catudhā paccayo hoti, tathā avipākampi veditabbaṁ.",
  "tika-s0302t0:107_7": "Rūpato pana vatthurūpaṁ paṭisandhiyaṁ chaṭṭhassa sahajātaaññamaññanissayavippayuttaatthiavigatapaccayehi chadhā paccayo hoti.",
  "tika-s0302t0:107_8": "Cattāri pana bhūtāni cakkhāyatanādīnaṁ pañcannaṁ sahajātanissayaatthiavigatapaccayehi catudhā paccayo hoti.",
  "tika-s0302t0:107_9": "Rūpajīvitaṁ atthiavigatindriyavasena tidhā paccayo hotīti ayañhettha saṅkhepo, vitthāro pana visuddhimaggato (visuddhi. 2.594) gahetabbo.",
  "tika-s0302t0:108_0": "Pañhassa okāsaṁ dentoti ‘‘ko nu kho, bhante, phusatī’’ti imassa diṭṭhigatikapañhassa okāsaṁ dento.",
  "tika-s0302t0:108_1": "Tato vivecetukāmoti adhippāyo.",
  "tika-s0302t0:108_2": "Sabbapadesūti diṭṭhigatikena bhagavatā ca vuttapadesu. Sattoti attā.",
  "tika-s0302t0:108_3": "So pana ucchedavādinopi yāva na ucchijjati, tāva atthevāti laddhi, pageva sassatavādino. Bhūtoti vijjamāno. Nipphattoti nipphanno.",
  "tika-s0302t0:108_4": "Na tassa dāni nipphādetabbaṁ kiñci atthīti laddhi.",
  "tika-s0302t0:108_5": "Idappaccayā idanti imasmā viññāṇāhārapaccayā idaṁ nāmarūpaṁ.",
  "tika-s0302t0:108_6": "Puna idappaccayā idanti imasmā nāmarūpapaccayā idaṁ saḷāyatananti evaṁ bahūsu ṭhānesu bhagavatā kathitattā yathā paccayato nibbattaṁ saṅkhāramattamidanti saññattiṁ upagato. Tenāpīti saññattupagatenāpi.",
  "tika-s0302t0:108_7": "Ekābaddhaṁ katvāti yathā pucchāya avasaro na hoti, tathā ekābaddhaṁ katvā.",
  "tika-s0302t0:108_8": "Desanāruḷhanti yato saḷāyatanapadato paṭṭhāya ‘‘saḷāyatanapaccayā phasso’’tiādinā desanā paṭiccasamuppādavīthiṁ āruḷhameva.",
  "tika-s0302t0:108_9": "Tamevāti saḷāyatanapadameva gahetvā. Vivajjentoti vivaṭṭento.",
  "tika-s0302t0:108_10": "Evamāhāti ‘‘channaṁtvevā’’tiādiākārena evaṁ desite, ‘‘vineyyajano paṭivijjhatī’’ti evamāha.",
  "tika-s0302t0:108_11": "Viññāṇāhāro āyatiṁ punabbhavābhinibbattiyāti evaṁ purimabhavato āyatibhavassa paccayavasena mūlakāraṇavasena ca desitattā ‘‘viññāṇanāmarūpānaṁ antare eko sandhī’’ti vuttaṁ.",
  "tika-s0302t0:108_12": "Tadaminā viññāṇaggahaṇena abhisaṅkhāraviññāṇassāpi gahaṇaṁ katanti daṭṭhabbaṁ.",
  "tika-s0302t0:109_0": "Moḷiyaphaggunasuttavaṇṇanā niṭṭhitā.",
  "tika-s0302t0:110_0": "3. Samaṇabrāhmaṇasuttavaṇṇanā",
  "tika-s0302t0:111_0": "13.",
  "tika-s0302t0:111_1": "Ye paccayasamavāye tenattabhāvena saccāni paṭivijjhituṁ samatthā, te bāhirakaliṅge ṭhitāpi teneva tattha samatthatāyogena bhāvinaṁ samitabāhitapāpataṁ apekkhitvā samaṇasammatāyeva brāhmaṇasammatāyevāti te nivattetuṁ ‘‘saccāni paṭivijjhituṁ asamatthā’’ti vuttaṁ.",
  "tika-s0302t0:111_2": "Dukkhasaccavasenāti dukkhaariyasaccavasena.",
  "tika-s0302t0:111_3": "Aññathā kathaṁ bāhirakāpi jarāmaraṇaṁ dukkhanti na jānanti.",
  "tika-s0302t0:111_4": "Saccadesanābhāvato ‘‘saha taṇhāyā’’ti vuttanti keci. Taṁ na suṭṭhu.",
  "tika-s0302t0:111_5": "Yasmā tattha tattha bhave paṭhamābhinibbatti, idha jātīti adhippetā, sā ca taṇhā eva santānena, taṇheva sā jāti.",
  "tika-s0302t0:111_6": "Jarāmaraṇañcettha pākaṭameva adhippetaṁ, na khaṇikaṁ, tasmā sataṇhā eva jātijarāmaraṇassa samudayoti bhūtakathanametaṁ daṭṭhabbaṁ.",
  "tika-s0302t0:111_7": "Samudayasaccavasena na jānantīti yojanā. Esa nayo sesapadesupi.",
  "tika-s0302t0:111_8": "Sabbapadesūti yattha taṇhā visesanabhāvena vattabbā, tesu sabbapadesu.",
  "tika-s0302t0:111_9": "Yena samannāgatattā puggalo paramatthato samaṇo brāhmaṇoti vuccati, taṁ sāmaññaṁ brahmaññañcāti āha ‘‘ariya…pe… brahmaññañcā’’ti.",
  "tika-s0302t0:111_10": "Yena hi pavattinimittena samaṇa-saddo brāhmaṇa-saddo ca sake atthe niruḷho, tassa vasena abhinnopi veneyyajjhāsayato dvidhā katvā vattuṁ arahatīti vuttaṁ ‘‘ubhayatthāpī’’ti.",
  "tika-s0302t0:111_11": "Ekādasasu ṭhānesu cattāri saccāni kathesi avijjāsamudayassa anuddhaṭattā.",
  "tika-s0302t0:112_0": "Samaṇabrāhmaṇasuttavaṇṇanā niṭṭhitā.",
  "tika-s0302t0:113_0": "4. Dutiyasamaṇabrāhmaṇasuttavaṇṇanā",
  "tika-s0302t0:114_0": "14.Imedhamme katame dhammeti ca ettha iti-saddo ādiattho.",
  "tika-s0302t0:114_1": "Tena ‘‘imesaṁ dhammānaṁ katamesaṁ dhammāna’’nti imesaṁ padānaṁ saṅgaho.",
  "tika-s0302t0:114_2": "Etāni hi padāni jarāmaraṇādīnaṁ sādhāraṇabhāvena vuttāni imissā desanāya papañcabhūtānīti āha ‘‘ettakaṁ papañcaṁ katvā kathitaṁ, desanaṁ…pe… ajjhāsayenā’’ti.",
  "tika-s0302t0:114_3": "Iminā tāneva jarāmaraṇādīni gahetvā puggalajjhāsayavasena ādito ‘‘ime dhamme’’tiādinā sabbapadasādhāraṇato desanā āraddhā.",
  "tika-s0302t0:114_4": "Yathānulomasāsanañhi suttantadesanā, na yathādhammasāsananti.",
  "tika-s0302t0:115_0": "Dutiyasamaṇabrāhmaṇasuttavaṇṇanā niṭṭhitā.",
  "tika-s0302t0:116_0": "5. Kaccānagottasuttavaṇṇanā",
  "tika-s0302t0:117_0": "15.",
  "tika-s0302t0:117_1": "Yasmā idha jānantāpi ‘‘sammādiṭṭhī’’ti vadanti ajānantāpi bāhirakāpi sāsanikāpi anussavādivasenapi attapaccakkhenapi, tasmā taṁ bahūnaṁ vacanaṁ upādāya āmeḍitavasena ‘‘sammādiṭṭhi sammādiṭṭhīti, bhante, vuccatī’’ti āha.",
  "tika-s0302t0:117_2": "Tathāniddiṭṭhatādassanatthaṁ hissa ayaṁ āmeḍitapayogo.",
  "tika-s0302t0:117_3": "Ayañhettha adhippāyo – ‘‘aparehipi sammādiṭṭhīti vuccati, sā panāyaṁ evaṁ vuccamānā atthañca lakkhaṇañca upādāya kittāvatā nu kho, bhante, sammādiṭṭhi hotī’’ti.",
  "tika-s0302t0:117_4": "Aṭṭhakathāyaṁ pana ‘‘sammādiṭṭhī’’ti vacane yasmā viññū eva pamāṇaṁ, na aviññū, tasmā ‘‘yaṁ paṇḍitā’’tiādi vuttaṁ.",
  "tika-s0302t0:117_5": "Dve avayavā assāti dvayaṁ, duvidhaṁ diṭṭhigāhavatthu, dvayaṁ diṭṭhigāhavasena nissito apassitoti dvayanissito.",
  "tika-s0302t0:117_6": "Tenāha ‘‘dve koṭṭhāse nissito’’ti.",
  "tika-s0302t0:117_7": "Yāya diṭṭhiyā ‘‘sabboyaṁ loko atthi vijjati sabbakālaṁ upalabbhatī’’ti diṭṭhigatiko gaṇhāti, sā diṭṭhi atthitā, sā eva sadā sabbakālaṁ loko atthīti pavattagāhatāya sassato, taṁ sassataṁ.",
  "tika-s0302t0:117_8": "Yāya diṭṭhiyā ‘‘sabboyaṁ loko natthi na hoti ucchijjatī’’ti diṭṭhigatiko gaṇhāti, sā diṭṭhi natthitā, sā eva ucchijjatīti uppannagāhatāya ucchedo, taṁ ucchedaṁ.",
  "tika-s0302t0:117_9": "Loko nāma saṅkhāraloko tamhi gahetabbato.",
  "tika-s0302t0:117_10": "Sammappaññāyāti aviparītapaññāya yathābhūtapaññāya.",
  "tika-s0302t0:117_11": "Tenāha ‘‘savipassanā maggapaññā’’ti.",
  "tika-s0302t0:117_12": "Nibbattesu dhammesūti yathā paccayuppannesu rūpārūpadhammesu.",
  "tika-s0302t0:117_13": "Paññāyante svevāti santānanibandhanavasena paññāyamānesu eva.",
  "tika-s0302t0:117_14": "Yā natthīti yā ucchedadiṭṭhi tattha tattheva sattānaṁ ucchijjanato vinassanato koci ṭhito nāma satto dhammo vā natthīti saṅkhāraloke uppajjeyya.",
  "tika-s0302t0:117_15": "‘‘Natthi sattā opapātikā’’ti pavattamānāpi micchādiṭṭhi tathāpavattasaṅkhārārammaṇāva.",
  "tika-s0302t0:117_16": "Sā na hotīti kammāvijjātaṇhādibhedaṁ paccayaṁ paṭicca saṅkhāralokassa samudayanibbattiṁ sammappaññāya passato, sā ucchedadiṭṭhi, na hoti, nappavattati avicchedena saṅkhārānaṁ nibbattidassanato.",
  "tika-s0302t0:117_17": "Lokanirodhanti saṅkhāralokassa khaṇikanirodhaṁ.",
  "tika-s0302t0:117_18": "Tenāha ‘‘saṅkhārānaṁ bhaṅga’’nti.",
  "tika-s0302t0:117_19": "Yā atthīti hetuphalasambandhena pavattamānassa santānānupacchedassa ekattaggahaṇena saṅkhāraloke yā sassatadiṭṭhi sabbakālaṁ loko atthīti uppajjeyya.",
  "tika-s0302t0:117_20": "Sā na hotīti uppannuppannānaṁ nirodhassa navanavānañca uppādassa dassanato, sā sassatadiṭṭhi na hoti.",
  "tika-s0302t0:118_0": "Loko samudeti etasmāti lokasamudayoti āha ‘‘anulomapaccayākāra’’nti.",
  "tika-s0302t0:118_1": "Paccayadhammānañhi attano phalassa paccayabhāvo anulomapaccayākāro.",
  "tika-s0302t0:118_2": "Paṭilomaṁ paccayākāranti ānetvā sambandho.",
  "tika-s0302t0:118_3": "Taṁtaṁhetunirodhato taṁtaṁphalanirodho hi paṭilomapaccayākāro.",
  "tika-s0302t0:118_4": "Yo hi avijjādīnaṁ paccayadhammānaṁ hetuādipaccayabhāvo, so nippariyāyato lokasamudayo.",
  "tika-s0302t0:118_5": "Paccayuppannassa saṅkhārādikassa.",
  "tika-s0302t0:118_6": "Anucchedaṁ passatoti anucchedadassanassa hetu.",
  "tika-s0302t0:118_7": "Ayampīti na kevalaṁ khaṇato udayavayanīharaṇanayo, atha kho paccayato udayavayanīharaṇanayopi.",
  "tika-s0302t0:119_0": "Upagamanaṭṭhena taṇhāva upayo. Tathā diṭṭhupayo.",
  "tika-s0302t0:119_1": "Eseva nayoti iminā upayehi upādānādīnaṁ anatthantarataṁ atidisati.",
  "tika-s0302t0:119_2": "Tathā ca pana tesu duvidhatā upādīyati.",
  "tika-s0302t0:119_3": "Nanu ca cattāri upādānāni aññattha vuttānīti?",
  "tika-s0302t0:119_4": "Saccaṁ vuttāni, tāni ca kho atthato dve evāti idha evaṁ vuttaṁ.",
  "tika-s0302t0:119_5": "Kāmaṁ ‘‘ahaṁ mama’’nti ayathānukkamena vuttaṁ, yathānukkamaṁyeva pana attho veditabbo.",
  "tika-s0302t0:119_6": "Ādi-saddena paroparassa subhaṁ asubhantiādīnañca saṅgaho veditabbo. Te dhammeti tebhūmakadhamme.",
  "tika-s0302t0:119_7": "Vinivisantīti virūpaṁ nivisanti, abhinivisantīti attho. Tāhīti taṇhādiṭṭhīhi.",
  "tika-s0302t0:119_8": "Vinibaddhoti virūpaṁ vimuccituṁ vā appadānavasena niyametvā baddho.",
  "tika-s0302t0:120_0": "‘‘Abhiniveso’’ti upayupādānānaṁ pavattiākāraviseso vuttoti āha ‘‘tañcāyanti tañca upayupādāna’’nti. Cittassāti akusalacittassa.",
  "tika-s0302t0:120_1": "Patiṭṭhānabhūtanti ādhārabhūtaṁ.",
  "tika-s0302t0:120_2": "Dosamohavasenapi akusalacittappavatti taṇhādiṭṭhābhinivesūpanissayā evāti taṇhādiṭṭhiyo akusalassa cittassa adhiṭṭhānanti vuttā. Tasminti akusalacitte.",
  "tika-s0302t0:120_3": "Abhinivisantīti ‘‘etaṁ mama, eso me attā’’tiādinā abhinivesanaṁ pavattenti.",
  "tika-s0302t0:120_4": "Anusentīti thāmagatā hutvā appahānabhāvena anusenti.",
  "tika-s0302t0:120_5": "Tadubhayanti taṇhādiṭṭhidvayaṁ.",
  "tika-s0302t0:120_6": "Na upagacchatīti ‘‘etaṁ mamā’’tiādinā taṇhādiṭṭhigatiyā na upasaṅkamati na allīyati.",
  "tika-s0302t0:120_7": "Na upādiyatīti na daḷhaggāhaṁ gaṇhāti.",
  "tika-s0302t0:120_8": "Na adhiṭṭhātīti na taṇhādiṭṭhigāhena adhiṭṭhāya pavattati.",
  "tika-s0302t0:120_9": "Attaniyagāho nāma sati attagāhe hotīti vuttaṁ ‘‘attā me’’ti.",
  "tika-s0302t0:120_10": "Idaṁ dukkhaggahaṇaṁ upādānakkhandhāpassayaṁ tabbinimuttassa dukkhassa abhāvāti vuttaṁ ‘‘dukkhamevāti pañcupādānakkhandhamattamevā’’ti.",
  "tika-s0302t0:120_11": "‘‘Saṁkhittena pañcupādānakkhandhā dukkhā’’ti (dī. ni. 2.387; ma. ni. 1.120; 3.373; vibha. 190) hi vuttaṁ.",
  "tika-s0302t0:120_12": "Kaṅkhaṁ na karotīti saṁsayaṁ na uppādeti sabbaso vicikicchāya samucchindanato.",
  "tika-s0302t0:121_0": "Na parappaccayenāti parassa asaddahanena.",
  "tika-s0302t0:121_1": "Missakasammādiṭṭhiṁ āhāti nāmarūpaparicchedato paṭṭhāya sammādiṭṭhiyā vuttattā lokiyalokuttaramissakaṁ sammādiṭṭhiṁ avoca. Nikūṭantoti nihīnanto.",
  "tika-s0302t0:121_2": "Nihīnapariyāyo hi ayaṁ nikūṭa-saddo. Tenāha ‘‘lāmakanto’’ti.",
  "tika-s0302t0:121_3": "Paṭhamakanti ca garahāyaṁ ka-saddo.",
  "tika-s0302t0:121_4": "Sabbaṁ natthīti yathāsaṅkhataṁ bhaṅguppattiyā natthi eva, sabbaṁ natthi ucchijjati vinassatīti adhippāyo.",
  "tika-s0302t0:121_5": "Sabbamatthīti ca yathā asaṅkhataṁ atthi vijjati, sabbakālaṁ upalabbhatīti adhippāyo.",
  "tika-s0302t0:121_6": "Sabbanti cettha sakkāyasabbaṁ veditabbaṁ ‘‘sabbadhammamūlapariyāya’’ntiādīsu (ma. ni. 1.1) viya.",
  "tika-s0302t0:121_7": "Tañhi pariññāñāṇānaṁ paccayabhūtaṁ. Iti-saddo nidassane. Kiṁ nidasseti? Atthi-saddena vuttaṁ. ‘‘Atthita’’nti niccataṁ.",
  "tika-s0302t0:121_8": "Sassataggāho hi idha paṭhamo antoti adhippeto.",
  "tika-s0302t0:121_9": "Ucchedaggāho dutiyoti tadubhayavinimuttā ca idappaccayatā.",
  "tika-s0302t0:121_10": "Ettha ca uppannanirodhakathanato sassatataṁ, nirujjhantānaṁ asati nibbānappattiyaṁ yathāpaccayaṁ punūpagamanakathanato ucchedatañca anupagamma majjhimena bhagavā dhammaṁ deseti idappaccayatānayena.",
  "tika-s0302t0:121_11": "Tena vuttaṁ ‘‘ete…pe… ante’’tiādi.",
  "tika-s0302t0:122_0": "Kaccānagottasuttavaṇṇanā niṭṭhitā.",
  "tika-s0302t0:123_0": "6. Dhammakathikasuttavaṇṇanā",
  "tika-s0302t0:124_0": "16.Nibbindanatthāyāti nibbidānupassanāpaṭilābhāya.",
  "tika-s0302t0:124_1": "Sā hi jarāmaraṇasīsena vuttesu saṅkhatadhammesu nibbindanākārena pavattati.",
  "tika-s0302t0:124_2": "Virajjanatthāyāti virāgānupassanāpaṭilābhāya.",
  "tika-s0302t0:124_3": "Sīlato paṭṭhāyāti vivaṭṭasannissitasīlasamādānato paṭṭhāya.",
  "tika-s0302t0:124_4": "Sotāpattiyaṅgehi samannāgato vivaṭṭasannissitasīle patiṭṭhito upāsakopi pageva catupārisuddhisīle patiṭṭhito bhikkhu sammāpaṭipanno nāma.",
  "tika-s0302t0:124_5": "Tenāha ‘‘yāva arahattamaggā paṭipannoti veditabbo’’ti.",
  "tika-s0302t0:124_6": "Nibbānadhammassāti nibbānāvahassa ariyassa maggassa.",
  "tika-s0302t0:124_7": "Anurūpasabhāvabhūtanti nibbānādhigamassa anucchavikasabhāvabhūtaṁ.",
  "tika-s0302t0:124_8": "Nibbidāti iminā vuṭṭhānagāminipariyosānaṁ vipassanaṁ vadati.",
  "tika-s0302t0:124_9": "Virāgā nirodhāti padadvayena ariyamaggaṁ, itarena phalaṁ. Etthāti imasmiṁ sutte.",
  "tika-s0302t0:124_10": "Ekena nayenāti paṭhamena nayena.",
  "tika-s0302t0:124_11": "Tattha hi bhagavā tena bhikkhunā dhammakathikalakkhaṇaṁ pucchito taṁ matthakaṁ pāpetvā vissajjesi.",
  "tika-s0302t0:124_12": "Yo hi vipassanaṁ maggaṁ anupādāvimuttiṁ pāpetvā kathetuṁ sakkoti, so ekantadhammakathiko.",
  "tika-s0302t0:124_13": "Tenāha ‘‘dhammakathikassa pucchā kathitā’’ti. Dvīhīti dutiyatatiyanayehi. Tanti pucchaṁ. Visesetvāti visiṭṭhaṁ katvā.",
  "tika-s0302t0:124_14": "Yathāpucchitamattameva akathetvā apucchitampi atthaṁ dassento dhammānudhammapaṭipattiṁ anupādāya vimuttisaṅkhātaṁ visesaṁ pāpetvā.",
  "tika-s0302t0:124_15": "Bhagavā hi appaṁ yācito bahuṁ dento uḷārapuriso viya dhammakathikalakkhaṇaṁ pucchito paṭiccasamuppādamukhena tañceva tato ca uttariṁ dhammānudhammapaṭipattiṁ anupādāvimuttañca vissajjesi.",
  "tika-s0302t0:124_16": "Tattha ‘‘nibbidāya…pe… dhammaṁ desetī’’ti iminā dhammadesanaṁ vāsanābhāgiyaṁ katvā dassesi.",
  "tika-s0302t0:124_17": "‘‘Nirodhāya paṭipanno hotī’’ti iminā nibbedhabhāgiyaṁ, ‘‘anupādāvimutto hotī’’ti iminā desanaṁ asekkhabhāgiyaṁ katvā dassesi.",
  "tika-s0302t0:124_18": "Tenāha ‘‘sekkhāsekkhabhūmiyo niddiṭṭhā’’ti.",
  "tika-s0302t0:125_0": "Dhammakathikasuttavaṇṇanā niṭṭhitā.",
  "tika-s0302t0:126_0": "7. Acelakassapasuttavaṇṇanā",
  "tika-s0302t0:127_0": "17.Liṅgenaacelakoti pabbajitaliṅgena acelako.",
  "tika-s0302t0:127_1": "Tena acelakacaraṇena acelo, na niccelatāmattenāti dasseti.",
  "tika-s0302t0:127_2": "Nāmenāti gottanāmena kassapoti.",
  "tika-s0302t0:127_3": "Deseti pavedeti saṁsayavigamanaṁ etenāti deso, nicchayahetūti āha ‘‘kiñcideva desa’’ntiādi.",
  "tika-s0302t0:127_4": "So hi saṁsayavigamanaṁ karotīti kāraṇaṁ.",
  "tika-s0302t0:127_5": "Okāsanti avasaṁsandanapadesaṁ. Tenāha ‘‘khaṇaṁ kāla’’nti. Antaragharaṁ antonivesanaṁ.",
  "tika-s0302t0:127_6": "Antare gharāni etassāti antaragharaṁ, antogāmo. Yadākaṅkhasīti yaṁ ākaṅkhasi.",
  "tika-s0302t0:127_7": "Iti bhagavā sabbaññupavāraṇāya pavāreti. Tenāha ‘‘yaṁ icchasī’’ti.",
  "tika-s0302t0:127_8": "Yadākaṅkhasīti yaṁ ākaṅkhasi, kassapa, tikkhattuṁ paṭikkhipantopi pucchasi, yaṁ ākaṅkhasi, tameva pucchāti attho.",
  "tika-s0302t0:128_0": "‘‘Yāvatatiyaṁ paṭikkhipī’’ti vuttattā ‘‘tatiyampi kho’’tiādinā pāṭhena bhavitabbaṁ.",
  "tika-s0302t0:128_1": "So pana nayavasena saṁkhittoti daṭṭhabbo.",
  "tika-s0302t0:128_2": "Yena kāraṇena bhagavā acelakassa tikkhattuṁ yācāpetvā cassa pañhaṁ kathesi, taṁ dassetuṁ ‘‘kasmā panā’’tiādimāha.",
  "tika-s0302t0:128_3": "Gāravajananatthaṁ yāvatatiyaṁ paṭikkhipi tañca dhammassa sussūsāya.",
  "tika-s0302t0:128_4": "Dhammagarukā hi buddhā bhagavanto.",
  "tika-s0302t0:128_5": "Sattānaṁ ñāṇaparipākaṁ āgamayamāno yāvatatiyaṁ yācāpetīti vibhattivipariṇāmavasena sādhāraṇato padaṁ yojetvā puna ‘‘ettakena kālenā’’ti kassapassa vasena yojetabbaṁ.",
  "tika-s0302t0:129_0": "Māti paṭisedhe nipāto.",
  "tika-s0302t0:129_1": "Bhaṇīti punavacanavasena kiriyāpadaṁ vadati.",
  "tika-s0302t0:129_2": "Mā evaṁ bhaṇi, kathesīti attho.",
  "tika-s0302t0:129_3": "‘‘Iti bhagavā avocā’’ti pana saṅgītikāravacanaṁ.",
  "tika-s0302t0:129_4": "Sayaṁkataṁ dukkhanti purisassa uppajjamānadukkhaṁ, tena kataṁ nāma tassa kāraṇassa pubbe teneva kammassa upacitattāti ayaṁ nayo anavajjo.",
  "tika-s0302t0:129_5": "Diṭṭhigatiko pana pañcakkhandhavinimuttaṁ niccaṁ kārakavedakalakkhaṇaṁ attānaṁ parikappetvā tassa vasena ‘‘sayaṁkataṁ dukkha’’nti pucchatīti bhagavā ‘‘mā heva’’nti avoca, tenāha ‘‘sayaṁkataṁ dukkhanti vattuṁ na vaṭṭatī’’tiādi.",
  "tika-s0302t0:129_6": "Ettha ca yadi bāhirakehi parikappito attā nāma koci atthi, so ca nicco, tassa nibbikāratāya, purimarūpāvijahanato kassaci visesādhānassa kātuṁ asakkuṇeyyatāya ahitato nivattanatthaṁ, hite ca vattanatthaṁ upadeso ca nippayojano siyā attavādino.",
  "tika-s0302t0:129_7": "Kathaṁ vā so upadeso pavattīyati? Vikārābhāvato.",
  "tika-s0302t0:129_8": "Evañca attano ajaṭākāsassa viya dānādikiriyā hiṁsādikiriyā ca na sambhavati, tathā sukhassa dukkhassa ca anubhavanabandho eva attavādino na yujjati kammabandhābhāvato.",
  "tika-s0302t0:129_9": "Jātiādīnañca asambhavato kuto vimokkho.",
  "tika-s0302t0:129_10": "Atha pana ‘‘dhammamattaṁ tassa uppajjati ceva vinassati ca.",
  "tika-s0302t0:129_11": "Yassa vasenāyaṁ kiriyāvohāro’’ti vadeyya, evampi purimarūpāvijahanena avaṭṭhitassa attano dhammamattanti na sakkā sambhāvetuṁ.",
  "tika-s0302t0:129_12": "Te vā panassa dhammā avatthābhūtā, tato aññe vā siyuṁ anaññe vā.",
  "tika-s0302t0:129_13": "Yadi aññe, na tāhi tassa uppannāhipi koci viseso atthi.",
  "tika-s0302t0:129_14": "Yo hi karoti paṭisaṁvedeti cavati upapajjati cāti icchitaṁ, tasmā tadattho eva yathāvuttadoso.",
  "tika-s0302t0:129_15": "Kiñca dhammakappanāpi niratthikā siyā.",
  "tika-s0302t0:129_16": "Atha anaññe, uppādavināsavantīhi avatthāhi anaññassa attano tāsaṁ viya uppādavināsasambhavato kuto niccatāvakāso.",
  "tika-s0302t0:129_17": "Tāsampi vā attano viya niccatāpattīti bandhavimokkhānaṁ asambhavo evāti na yujjatevāyaṁ attavādo.",
  "tika-s0302t0:129_18": "Tenāha ‘‘attā nāma koci dukkhassa kārako natthīti dīpetī’’ti.",
  "tika-s0302t0:129_19": "Paratoti ‘‘paraṁkataṁ dukkha’’ntiādike parasmiṁ tividhepi naye.",
  "tika-s0302t0:129_20": "Adhiccasamuppannanti adhicca yadicchāya kiñci kāraṇaṁ kassaci vā pubbaṁ vinā samuppannaṁ.",
  "tika-s0302t0:129_21": "Tenāha ‘‘akāraṇena yadicchāya uppanna’’nti.",
  "tika-s0302t0:129_22": "Kasmā evamāhāti evaṁ vakkhamānoti adhippāyo. Assāti acelassa.",
  "tika-s0302t0:129_23": "Ayanti bhagavantaṁ sandhāya vadati.",
  "tika-s0302t0:129_24": "Sodhentoti sayaṁ visuddhaṁ katvā pucchitamatthaṁ eva attano pucchāya suddhiṁ dassento.",
  "tika-s0302t0:129_25": "Laddhiyā ‘‘sayaṁkataṁ dukkha’’nti micchāgahaṇassa paṭisedhanatthāya.",
  "tika-s0302t0:130_0": "So karotīti so kammaṁ karoti.",
  "tika-s0302t0:130_1": "So paṭisaṁvedayatīti kārakavedakānaṁ anaññattadassanaparaṁ etaṁ, na pana kammakiriyāphalānaṁ paṭisaṁvedanānaṁ samānakālatādassanaparaṁ. Itīti nidassanatthe nipāto. Khoti avadhāraṇe. ‘‘So evā’’ti dassito. Aniyatādesā hi ete nipātā.",
  "tika-s0302t0:130_2": "Āditoti bhummatthe nissakkavacananti āha ‘‘ādimhiyevā’’ti.",
  "tika-s0302t0:130_3": "‘‘Sayaṁkataṁ dukkha’’nti laddhiyā pageva ‘‘so karoti, so paṭisaṁvedayatī’’ti saññācittavipallāsā bhavanti.",
  "tika-s0302t0:130_4": "Saññāvipallāsato hi cittavipallāso, cittavipallāsato diṭṭhivipallāso, tenāha ‘‘evaṁ sati pacchā sayaṁkataṁ dukkhanti ayaṁ laddhi hotī’’ti.",
  "tika-s0302t0:130_5": "Evaṁ sati saññācittavipallāsānaṁ brūhito micchābhiniveso, yadidaṁ ‘‘sayaṁkataṁ dukkha’’nti laddhi.",
  "tika-s0302t0:130_6": "Tasmā paṭinissajjetuṁ pāpakaṁ diṭṭhigatanti dasseti.",
  "tika-s0302t0:130_7": "Tenāha bhagavā ‘‘sayaṁkataṁ…pe… etaṁ paretī’’ti.",
  "tika-s0302t0:130_8": "Vaṭṭadukkhaṁ adhippetaṁ avisesato atthīti ca vuttattā.",
  "tika-s0302t0:130_9": "Sassataṁ sassatagāhaṁ dīpeti paresaṁ pakāseti, tathābhūto ca sassataṁ daḷhaggāhaṁ gaṇhātīti. Tassāti diṭṭhigatikassa.",
  "tika-s0302t0:130_10": "Taṁ ‘‘sayaṁkataṁ dukkha’’nti evaṁ pavattaṁ viparītadassanaṁ. Etaṁ sassataggahaṇaṁ. Pareti upeti.",
  "tika-s0302t0:130_11": "Tenāha ‘‘kārakañca…pe… attho’’ti.",
  "tika-s0302t0:130_12": "Ekameva gaṇhantanti satipi vatthubhede ayoniso uppajjanena ekameva katvā gaṇhantaṁ.",
  "tika-s0302t0:131_0": "Idha ‘‘ādimhiyevā’’ti pade.",
  "tika-s0302t0:131_1": "‘‘Paraṁkataṁ dukkha’’nti laddhiyā pagevātiādinā hettha vuttanayānusārena attho veditabbo.",
  "tika-s0302t0:131_2": "Ayañhettha yojanā – ‘‘paraṁkataṁ dukkha’’nti laddhiyā pageva añño karoti, añño paṭisaṁvedayatīti saññācittavipallāsā bhavantīti sabbaṁ heṭṭhā vuttanayeneva yojetabbaṁ.",
  "tika-s0302t0:131_3": "Evaṁ satīti evaṁ muduke ucchedavipallāse paṭhamuppanne sati pacchā ‘‘paraṁkataṁ dukkha’’nti ayaṁ laddhi hotīti sambandho. Kārakoti kammassa kārako.",
  "tika-s0302t0:131_4": "Tena katanti kammakārakena kataṁ.",
  "tika-s0302t0:131_5": "Kammunā hi phalassa vohāro abhedopacārakattā.",
  "tika-s0302t0:131_6": "Evanti diṭṭhisahagatā vedanā sātasabhāvā kilesapariḷāhādinā saparissayā saupāyāsā, evaṁ.",
  "tika-s0302t0:131_7": "‘‘Pageva itare’’ti vuttavedanāya abhitunnassa viddhassa.",
  "tika-s0302t0:131_8": "‘‘Vuttanayena yojetabba’’nti vatvā taṁ yojanaṁ dassento ‘‘tatrāya’’ntiādimāha.",
  "tika-s0302t0:131_9": "Ucchedanti sato sattassa ucchedaṁ vināsaṁ, vibhavanti attho.",
  "tika-s0302t0:131_10": "Asato hi vināsāsambhavato atthibhāvanibandhano ucchedo.",
  "tika-s0302t0:131_11": "Yathā hetuphalabhāvena pavattamānānaṁ sabhāvadhammānaṁ satipi ekasantānapariyāpannānaṁ bhinnasantatipatitehi visese hetuphalānaṁ paramatthato avinābhāvattā bhinnasantānapatitānaṁ viya accantabhedasanniṭṭhānena nānattanayassa micchāgahaṇaṁ ucchedābhinivesassa kāraṇaṁ.",
  "tika-s0302t0:131_12": "Evaṁ hetuphalabhūtānaṁ dhammānaṁ vijjamānepi sabhāvabhede ekasantatipariyāpannatāya ekattanayena accantābhedagahaṇampi kāraṇamevāti dassetuṁ ‘‘sattassā’’ti vuttaṁ pāḷiyaṁ.",
  "tika-s0302t0:131_13": "Santānavasena hi vattamānesu khandhesu ghanavinibbhogābhāvena ekattagahaṇanibandhano sattaggāho, sattassa ca atthibhāvaggāhanibandhano ucchedaggāho, yāvāyaṁ attā na ucchijjati, tāvāyaṁ vijjatiyevāti gahaṇato nirudayavināso idha ucchedoti adhippetoti ‘‘uccheda’’nti vuttaṁ. Visesena nāso vināso, abhāvo.",
  "tika-s0302t0:131_14": "So pana maṁsacakkhupaññācakkhūnaṁ dassanapathātikkamoyeva hotīti vuttaṁ ‘‘adassana’’nti.",
  "tika-s0302t0:131_15": "Adassane hi nāsasaddo loke niruḷhoti.",
  "tika-s0302t0:131_16": "Sabhāvavigamo sabhāvāpagamo vibhavo.",
  "tika-s0302t0:131_17": "Yo hi nirudayavināsena ucchijjati, na so attano sabhāvena tiṭṭhati.",
  "tika-s0302t0:132_0": "Ete teti vā ye ime tayā ‘‘sayaṁkataṁ dukkha’’nti ca puṭṭhena mayā ‘‘so karoti, so paṭisaṁvedayatī’’tiādinā, ‘‘añño karoti, añño paṭisaṁvedayatī’’tiādinā ca paṭikkhittā sassatucchedasaṅkhātā antā, te ubho anteti yojanā.",
  "tika-s0302t0:132_1": "Atha vā ete teti yattha puthū aññatitthiyā anupacitañāṇasambhāratāya paramagambhīraṁ saṇhaṁ sukhumaṁ suññataṁ appajānantā sassatucchede nimuggā sīsaṁ ukkhipituṁ na visahanti, ete te ubho ante anupagammāti yojanā.",
  "tika-s0302t0:132_2": "Desetīti paṭhamaṁ tāva anaññasādhāraṇe paṭipattidhamme ñāṇānubhāvena majjhimāya paṭipadāya ṭhito, karuṇānubhāvena desanādhamme majjhimāya paṭipadāya ṭhito dhammaṁ deseti.",
  "tika-s0302t0:132_3": "Ettha hīti hi-saddo hetuattho.",
  "tika-s0302t0:132_4": "Yasmā kāraṇato…pe… niddiṭṭho, tasmā majjhimāya paṭipadāya ṭhito dhammaṁ desetīti yojanā.",
  "tika-s0302t0:132_5": "Kāraṇato phalaṁ dīpitanti yojanā, abhidheyyānurūpañhi liṅgavacanāni honti. Assāti phalassa.",
  "tika-s0302t0:132_6": "Na koci kārako vā vedako vā niddiṭṭho, aññadatthu paṭikkhitto hetuphalamattatādassanato kevalaṁ dukkhakkhandhagahaṇatoti.",
  "tika-s0302t0:132_7": "Ettāvatāti ‘‘ete te, kassapa…pe… dukkhakkhandhassa nirodho hotī’’ti ettakena tāva padena.",
  "tika-s0302t0:132_8": "Sesapañhāti ‘‘sayaṁkatañca paraṁkatañca dukkha’’ntiādikā sesā cattāro pañhā.",
  "tika-s0302t0:132_9": "Aṭṭhakathāyaṁ pana ‘‘kiṁ nu kho, bho gotama, natthi dukkha’’nti pañho pāḷiyaṁ sarūpeneva paṭikkhittoti na uddhato.",
  "tika-s0302t0:132_10": "Paṭisedhitā hontīti tatiyapañho, tāva paṭhamadutiyapañhapaṭikkhepeneva paṭikkhitto, so hi pañho visuṁ visuṁ paṭikkhepena ekajjhaṁ paṭikkhepena ca.",
  "tika-s0302t0:132_11": "Tenāha ‘‘ubho…pe… paṭikkhitto’’ti.",
  "tika-s0302t0:132_12": "Ettha ca yassa attā kārako vedako vā icchito, tena vipariṇāmadhammo attā anuññāto hoti.",
  "tika-s0302t0:132_13": "Tathā ca sati anupubbadhammappavattiyā rūpādidhammānaṁ viya , sukhādidhammānaṁ viya cassa paccayāyattavuttitāya uppādavantatā āpajjati.",
  "tika-s0302t0:132_14": "Uppāde ca sati avassaṁbhāvī nirodhoti anavakāsā niccatāti.",
  "tika-s0302t0:132_15": "Tassa ‘‘sayaṁkata’’nti paṭhamapañhapaṭikkhepo pacchā ce attano niruḷhassa samudayo hotīti pubbe viya anena bhavitabbaṁ, pubbe viya vā pacchāpi. Sesapañhāti tatiyapañhādayo.",
  "tika-s0302t0:132_16": "Tatiyapañho paṭikkhittoti evañca tatiyapañho paṭikkhitto veditabbo – ‘‘avijjāpaccayā saṅkhārā’’tiādinā satataṁ samitaṁ paccayāyattassa dīpanena dukkhassa adhiccasamuppannatā paṭikkhittā, tato eva tassa ajānanañca paṭikkhittaṁ.",
  "tika-s0302t0:132_17": "Tenāha bhagavā ‘‘evametassa kevalassa dukkhakkhandhassa samudayo hotī’’ti (ma. ni. 3.126; saṁ. ni. 2.39-40; mahāva. 1; udā. 1).",
  "tika-s0302t0:133_0": "Yaṁ parivāsaṁ samādiyitvā parivasatīti yojanā.",
  "tika-s0302t0:133_1": "Vacanasiliṭṭhatāvasenāti ‘‘bhagavato santike pabbajjaṁ labheyyaṁ upasampada’’nti yācantena tena vuttavacanasiliṭṭhatāvasena.",
  "tika-s0302t0:133_2": "Gāmappavesanādīnīti ādi-saddena nātidivāpaṭikkamanaṁ, navesiyādigocaratā, sabrahmacārīnaṁ kiccesu dakkhatādi, uddesādīsu tibbacchandatā, titthiyānaṁ avaṇṇabhaṇane attamanatā, buddhādīnaṁ avaṇṇabhaṇane anattamanatā, titthiyānaṁ vaṇṇabhaṇane anattamanatā, buddhādīnaṁ vaṇṇabhaṇane attamanatāti (mahāva. 87) imesaṁ saṅgaho.",
  "tika-s0302t0:133_3": "Aṭṭha vattānīti imāni aṭṭha titthiyavattāni pūrentena.",
  "tika-s0302t0:133_4": "Ettha ca nātikālena gāmappavesanā tattha visuddhakāyavacīsamācārena piṇḍāya caritvā nātidivāpaṭikkamananti idamekaṁ vattaṁ.",
  "tika-s0302t0:134_0": "Ayamettha pāṭhoti etasmiṁ kassapasutte ayaṁ pāṭho.",
  "tika-s0302t0:134_1": "Aññatthāti sīhanādasuttādīsu (dī. ni. 1.402-403).",
  "tika-s0302t0:134_2": "Ghaṁsitvā koṭṭetvāti yathā suvaṇṇaṁ nighaṁsitvā adhikaraṇiyā koṭṭetvā niddosameva gayhati, evaṁ parivāsavattacaraṇena ghaṁsitvā suddhabhāvavīmaṁsanena koṭṭetvā suddho eva aññatitthiyapubbo idha gayhati.",
  "tika-s0302t0:134_3": "Tibbacchandatanti sāsanaṁ anupavisitvā brahmacariyavāse tibbacchandataṁ daḷhatarābhirucitaṁ.",
  "tika-s0302t0:134_4": "Aññataraṁ bhikkhuṁ āmantesīti nāmagottena apākaṭaṁ ekaṁ bhikkhuṁ āṇāpesi ehibhikkhuupasampadāya upanissayābhāvato.",
  "tika-s0302t0:134_5": "Gaṇe nisīditvāti bhikkhū attano santike pattāsanavasena gaṇe nisīditvā.",
  "tika-s0302t0:135_0": "Acelakassapasuttavaṇṇanā niṭṭhitā.",
  "tika-s0302t0:136_0": "8. Timbarukasuttavaṇṇanā",
  "tika-s0302t0:137_0": "18.",
  "tika-s0302t0:137_1": "Yasmā timbaruko ‘‘vedanā attā.",
  "tika-s0302t0:137_2": "Attāva vedayatī’’ti evaṁladdhiko, tasmā tāya laddhiyā ‘‘sayaṁkataṁ sukhadukkha’’nti vadati, taṁ paṭisaṁharituṁ bhagavā ‘‘sā vedanā’’tiādiṁ avoca.",
  "tika-s0302t0:137_3": "Tenāha ‘‘sā vedanātiādi sayaṁkataṁ sukhadukkhanti laddhiyā nisedhanatthaṁ vutta’’nti. Etthāpīti imasmimpi sutte.",
  "tika-s0302t0:137_4": "Tatrāti yaṁ vuttaṁ ‘‘sā vedanā…pe… sukhadukkha’’nti, tasmiṁ pāṭhe.",
  "tika-s0302t0:137_5": "Ādimhiyevāti ettha bhummavacanena ‘‘ādito’’ti to-saddo na nissakkavacane.",
  "tika-s0302t0:137_6": "Eva-kārena kho-saddo avadhāraṇeti dasseti.",
  "tika-s0302t0:137_7": "Yaṁ panettha vattabbaṁ, taṁ anantarasutte vuttameva.",
  "tika-s0302t0:137_8": "Tattha pana ‘‘vedanāto añño attā, vedanāya kārako’’ti laddhikassa diṭṭhigatikassa vādo paṭikkhitto, idha ‘‘vedanā attā’’ti evaṁladdhikassāti ayameva viseso.",
  "tika-s0302t0:137_9": "Tenāha ‘‘evañhi sati vedanāya eva vedanā katā hotī’’tiādi.",
  "tika-s0302t0:137_10": "Imissāti yāya vedanāya sukhadukkhaṁ kataṁ, imissā.",
  "tika-s0302t0:137_11": "Pubbepīti sassatākārato pubbepi.",
  "tika-s0302t0:137_12": "Purimañhi atthanti anantarasutte vuttaṁ atthaṁ.",
  "tika-s0302t0:137_13": "Aṭṭhakathāyanti porāṇaṭṭhakathāyaṁ.",
  "tika-s0302t0:137_14": "Tanti purimasutte vuttamatthaṁ. Assāti imassa suttassa.",
  "tika-s0302t0:137_15": "Yasmā timbaruko ‘‘vedanāva attā’’ti gaṇhāti, tasmā vuttaṁ ‘‘ahaṁ sā vedanā…pe… na vadāmī’’ti.",
  "tika-s0302t0:138_0": "Aññā vedanātiādīsupi yaṁ vattabbaṁ, taṁ anantarasutte vuttanayameva.",
  "tika-s0302t0:138_1": "Kārakavedanāti kattubhūtavedanā.",
  "tika-s0302t0:138_2": "Vedanāsukhadukkhanti vedanābhūtasukhadukkhaṁ kathitaṁ, na vaṭṭasukhadukkhaṁ.",
  "tika-s0302t0:138_3": "‘‘Vipākasukhadukkhameva vaṭṭatī’’ti vuttaṁ ‘‘sayaṁkataṁ sukhaṁ dukkha’’ntiādivacanato.",
  "tika-s0302t0:139_0": "Timbarukasuttavaṇṇanā niṭṭhitā.",
  "tika-s0302t0:140_0": "9. Bālapaṇḍitasuttavaṇṇanā",
  "tika-s0302t0:141_0": "19.",
  "tika-s0302t0:141_1": "Avijjā nīvaraṇā bhavādi-ādīnavassa nivāritapaṭicchādikā etassāti avijjānīvaraṇo, avijjāya nivutoti āha ‘‘avijjāya nivāritassā’’ti.",
  "tika-s0302t0:141_2": "Ayaṁ kāyoti bālassa appahīnakilesassa paccuppannaṁ attabhāvaṁ rakkhaṁ katvā avijjāya paṭicchāditādīnave ayāthāvadassanavasena taṇhāya paṭiladdhacittassa taṁtaṁbhavūpagā saṅkhārā saṅkharīyanti.",
  "tika-s0302t0:141_3": "Tehi ca attabhāvassa abhinibbatti, tasmā ayañca avijjāya kāyo nibbattoti. Assāti bālassa.",
  "tika-s0302t0:141_4": "Ayaṁ atthoti ‘‘ayaṁ kāyo nāmarūpanti ca vutto’’ti attho dīpetabbo upādānakkhandhasaḷāyatanasaṅgahato tesaṁ dhammānaṁ.",
  "tika-s0302t0:141_5": "Evametaṁ dvayanti evaṁ avijjāya nivāritattā, taṇhāya ca saṁyuttattā evaṁ saparasantānagatasaviññāṇakakāyasaṅkhātaṁ dvayaṁ hoti. Aññatthāti suttantaresu.",
  "tika-s0302t0:141_6": "‘‘Cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso’’tiādinā (ma. ni. 1.204, 400; 3.421, 425-426; saṁ. ni. 2.43-45; 4.60-61; kathā.",
  "tika-s0302t0:141_7": "465, 467) ajjhattikabāhirāyatanāni bhinditvā cakkhurūpādidvayāni paṭicca cakkhusamphassādayo vuttā, idha pana abhinditvā cha ajjhattikabāhirāyatanāni paṭicca cakkhusamphassādayo vuttā ‘‘dvayaṁ paṭicca phasso’’ti, tasmā mahādvayaṁ nāma kiretaṁ anavasesato ajjhattikabāhirāyatanānaṁ gahitattā.",
  "tika-s0302t0:141_8": "Ajjhattikabāhirāni āyatanānīti etthāpi hi saḷāyatanāni saṅgahitāneva.",
  "tika-s0302t0:141_9": "Phassakāraṇānīti phassapavattiyā paccayāni.",
  "tika-s0302t0:141_10": "Yehīti hetudassanamattanti āha ‘‘yehi kāraṇabhūtehī’’ti.",
  "tika-s0302t0:141_11": "Phasso eva phusanakicco, na phassāyatanānīti vuttaṁ ‘‘phassena phuṭṭho’’ti.",
  "tika-s0302t0:141_12": "Paripuṇṇavasenāti avekallavasena.",
  "tika-s0302t0:141_13": "Aparipuṇṇāyatanānaṁ hīnāni phassassa kāraṇāni honti, tesaṁ viyāti ‘‘etesaṁ vā aññatarenā’’ti vuttaṁ.",
  "tika-s0302t0:141_14": "Kāyanibbattanādimhīti saviññāṇakassa kāyassa nibbattanaṁ kāyanibbattanaṁ, kāyo vā nibbattati etenāti kāyanibbattanaṁ, kilesābhisaṅkhārā.",
  "tika-s0302t0:141_15": "Ādisaddena phassasaḷāyatanādisaṅgaho.",
  "tika-s0302t0:141_16": "Adhikaṁ payasati payuñjati etenāti adhippayāso, visesakāraṇanti āha ‘‘adhikapayogo’’ti.",
  "tika-s0302t0:142_0": "Bhagavā amhākaṁ uppādakabhāvena mūlabhāvena bhagavaṁmūlakā.",
  "tika-s0302t0:142_1": "Ime dhammāti ime kāraṇadhammā.",
  "tika-s0302t0:142_2": "Yehi mayaṁ bālapaṇḍitānaṁ samānepi kāyanibbattanādimhi visesaṁ jāneyyāma, tenāha ‘‘pubbe kassapasammāsambuddhena uppāditā’’tiādi.",
  "tika-s0302t0:142_3": "Ājānāmāti abhimukhaṁ paccakkhato jānāma.",
  "tika-s0302t0:142_4": "Paṭivijjhāmāti tasseva vevacanaṁ, adhigacchāmāti attho.",
  "tika-s0302t0:142_5": "Netāti amhākaṁ santāne pāpetā.",
  "tika-s0302t0:142_6": "Vinetāti yathā alamariyañāṇadassanaviseso hoti, evaṁ visesato netā, tadaṅgavinayādivasena vā vinetā. Anunetāti anurūpaṁ netā.",
  "tika-s0302t0:142_7": "Antarantarā yathādhammapaññattiyā paññāpitānaṁ dhammānaṁ anurūpato dassanaṁ hotīti āha ‘‘yathāsabhāvato…pe… dassetā’’ti.",
  "tika-s0302t0:142_8": "Āpāthaṁ upagacchantānaṁ bhagavā paṭisaraṇaṁ samosaraṇaṭṭhānanti bhagavaṁpaṭisaraṇā dhammā.",
  "tika-s0302t0:142_9": "Tenāha ‘‘catubhūmakadhammā’’tiādi.",
  "tika-s0302t0:142_10": "Paṭisarati paṭivijjhatīti paṭisaraṇaṁ, tasmā paṭivijjhanavasena bhagavā paṭisaraṇaṁ etesanti bhagavaṁpaṭisaraṇā. Tenāha ‘‘api cā’’tiādi.",
  "tika-s0302t0:142_11": "Phasso āgacchatīti paṭivijjhanakavasena phasso ñāṇassa āpāthaṁ āgacchati, āpāthaṁ āgacchantoyeva so atthato ‘‘ahaṁ kinnāmo’’ti nāmaṁ pucchanto viya, bhagavā cassa nāmaṁ karonto viya hotīti vuttaṁ ‘‘ahaṁ bhagavā’’tiādi.",
  "tika-s0302t0:142_12": "Upaṭṭhātūti ñāṇassa paccupaṭṭhātu.",
  "tika-s0302t0:142_13": "Bhagavantaṁyeva paṭibhātūti bhagavato eva bhāgo hotu, bhagavāva naṁ attano bhāgaṁ katvā vissajjetūti attho, bhagavato bhāgo yadidaṁ dhammassa akkhānaṁ, amhākaṁ pana savanaṁ bhāgoti ayamettha adhippāyo.",
  "tika-s0302t0:142_14": "Evañhi saddalakkhaṇena sameti.",
  "tika-s0302t0:142_15": "Keci pana paṭibhātūti atthaṁ vadanti ñāṇena dissatu desīyatūti vā attho.",
  "tika-s0302t0:142_16": "Tenāha ‘‘tumheyeva no kathetvā dethāti attho’’ti.",
  "tika-s0302t0:143_0": "Bālassa paṇḍitassa ca kāyassa nibbattiyā paccayabhūtā avijjā ca taṇhā ca.",
  "tika-s0302t0:143_1": "Tenāha ‘‘kammaṁ…pe… niruddhā’’ti.",
  "tika-s0302t0:143_2": "Javāpetvāti gahitajavanaṁ katvā, yathā paṭisandhiṁ ākaḍḍhituṁ samatthaṁ hoti, evaṁ katvā.",
  "tika-s0302t0:143_3": "Yadi niruddhā, kathaṁ appahīnāti vuttanti āha ‘‘yathā panā’’tiādi.",
  "tika-s0302t0:143_4": "Bhavati hi taṁsadisepi tabbohāro yathā ‘‘sā eva tittirī, tāneva osadhāni, tasseva kammassa vipākāvasesenā’’ti ca.",
  "tika-s0302t0:143_5": "Dukkhakkhayāyāti tadatthavisesanatthanti āha ‘‘khayatthāyā’’ti.",
  "tika-s0302t0:143_6": "Paṭisandhikāyanti paṭisandhigahaṇapubbakaṁ kāyaṁ.",
  "tika-s0302t0:143_7": "Pāḷiyaṁ ‘‘bālenā’’ti karaṇavacanaṁ nissakketi āha ‘‘bālato’’ti.",
  "tika-s0302t0:143_8": "Bhāvinā saha paṭisandhinā sappaṭisandhiko.",
  "tika-s0302t0:143_9": "Yo pana ekantato tenattabhāvena arahattaṁ pattuṁ bhabbo, so bhāvinā paṭisandhinā ‘‘appaṭisandhiko’’ti, tato visesanatthaṁ ‘‘sappaṭisandhiko’’ti vuttaṁ.",
  "tika-s0302t0:143_10": "Kiñcāpi vuttaṁ, so ca yāva ariyabhūmiṁ na okkamati, tāva bāladhammasamaṅgī evāti katvā ‘‘sabbopi puthujjano bālo’’ti vuttaṁ.",
  "tika-s0302t0:143_11": "Tathā hi ‘‘appaṭisandhiko khīṇāsavo paṇḍito’’ti khīṇāsava-saddena appaṭisandhiko visesito.",
  "tika-s0302t0:143_12": "Yadi evaṁ sekkhā kathanti āha ‘‘sotāpannā’’tiādi.",
  "tika-s0302t0:143_13": "Te hi sikhāpattapaṇḍiccabhāvalakkhaṇābhāvato paṇḍitāti na vattabbā khīṇāsavā viya, balavatarānaṁ pana bāladhammānaṁ pahīnattā bālātipi na vattabbā puthujjanā viya.",
  "tika-s0302t0:143_14": "Bhajiyamānā pana catusaccasampaṭivedhaṁ upādāya paṇḍitapakkhaṁ bhajanti, na bālapakkhaṁ vuttakāraṇenāti.",
  "tika-s0302t0:144_0": "Bālapaṇḍitasuttavaṇṇanā niṭṭhitā.",
  "tika-s0302t0:145_0": "10. Paccayasuttavaṇṇanā",
  "tika-s0302t0:146_0": "20.",
  "tika-s0302t0:146_1": "Sabbampi saṅkhataṁ appaṭicca uppannaṁ nāma natthīti paccayadhammopi attano paccayadhammaṁ upādāya paccayuppanno, tathā paccayuppannadhammopi attano paccayuppannaṁ upādāya paccayadhammoti yathārahaṁ dhammānaṁ paccayapaccayuppannatā.",
  "tika-s0302t0:146_2": "Yesaṁ vineyyānaṁ paṭiccasamuppādadesanāyeva subodhato upaṭṭhāti, tesaṁ vasena suṭṭhu vibhāgaṁ katvā paṭiccasamuppādo desito.",
  "tika-s0302t0:146_3": "Yesaṁ pana vineyyānaṁ tadubhayasmiṁ vibhajja sute eva dhammābhisamayo hoti, te sandhāya bhagavā tadubhayaṁ vibhajja dassento ‘‘paṭiccasamuppādañca vo, bhikkhave, desessāmi paṭiccasamuppanne ca dhamme’’ti imaṁ desanaṁ ārabhīti imamatthaṁ vibhāvento ‘‘satthā imasmiṁ sutte’’tiādimāha.",
  "tika-s0302t0:146_4": "Paccayassa bhāvo paccayattaṁ, paccayanibbattatā.",
  "tika-s0302t0:146_5": "Asabhāvadhamme na labbhatīti ‘‘sabhāvadhamme’’ti vuttaṁ.",
  "tika-s0302t0:146_6": "Nanu ca jāti jarā maraṇañca sabhāvadhammo na hoti, yesaṁ pana khandhānaṁ jāti jarā maraṇañca, te eva sabhāvadhammā, atha kasmā desanāya te gahitāti?",
  "tika-s0302t0:146_7": "Nāyaṁ doso, jāti jarā maraṇañhi paccayanibbattānaṁ sabhāvadhammānaṁ vikāramattaṁ, naññesaṁ, tasmā te gahitāti.",
  "tika-s0302t0:146_8": "Uppādā vā tathāgatānanti na vineyyapuggalānaṁ maggaphaluppatti viya jātipaccayā jarāmaraṇuppatti tathāgatuppādāyattā, atha kho sā tathāgatānaṁ uppādepi anuppādepi hotiyeva.",
  "tika-s0302t0:146_9": "Tasmā sā kāmaṁ asaṅkhatā viya dhātu na niccā, tathāpi ‘‘sabbakālikā’’ti etena jātipaccayato jarāmaraṇuppattīti dasseti.",
  "tika-s0302t0:146_10": "Tenāha ‘‘jātiyeva jarāmaraṇassa paccayo’’ti.",
  "tika-s0302t0:146_11": "Jātipaccayāti ca jātisaṅkhātapaccayā. Hetumhi nissakkavacanaṁ.",
  "tika-s0302t0:146_12": "Ṭhitāva sā dhātu, yāyaṁ idappaccayatā jātiyā jarāmaraṇassa paccayatā tassa byabhicārābhāvato.",
  "tika-s0302t0:146_13": "Idāni na kadāci jāti jarāmaraṇassa paccayo na hoti hotiyevāti jarāmaraṇassa paccayabhāve niyameti.",
  "tika-s0302t0:146_14": "Ubhayenapi yathāvuttassa paccayabhāvo yattha hoti, tattha avassaṁbhāvitaṁ dasseti.",
  "tika-s0302t0:146_15": "Tenāha bhagavā ‘‘ṭhitāva sā dhātū’’ti. Dvīhi padehi.",
  "tika-s0302t0:146_16": "Tiṭṭhantīti yassa vasena dhammānaṁ ṭhiti, sā idappaccayatā dhammaṭṭhitatā.",
  "tika-s0302t0:146_17": "Dhammeti paccayuppanne dhamme. Niyameti viseseti.",
  "tika-s0302t0:146_18": "Hetugatavisesasamāyogo hi hetuphalassa evaṁ dhammatāniyāmo evāti.",
  "tika-s0302t0:147_0": "Aparo nayo – ṭhitāva sā dhātūti yāyaṁ jarāmaraṇassa idappaccayatā ‘‘jātipaccayā jarāmaraṇa’’nti, esā dhātu esa sabhāvo.",
  "tika-s0302t0:147_1": "Tathāgatānaṁ uppādato pubbe uddhañca appaṭivijjhiyamāno, majjhe ca paṭivijjhiyamāno na tathāgatehi uppādito, atha kho sambhavantassa jarāmaraṇassa sabbakālaṁ jātipaccayato sambhavoti ṭhitāva sā dhātu, kevalaṁ pana sayambhuñāṇena abhisambujjhanato ‘‘ayaṁ dhammo tathāgatena abhisambuddho’’ti pavedanato ca tathāgato ‘‘dhammasāmī’’ti vuccati, na apubbassa uppādanato.",
  "tika-s0302t0:147_2": "Tena vuttaṁ ‘‘ṭhitāva sā dhātū’’ti.",
  "tika-s0302t0:147_3": "Sā eva ‘‘jātipaccayā jarāmaraṇa’’nti ettha vipallāsābhāvato evaṁ avabujjhamānassa etassa sabhāvassa, hetuno vā tatheva bhāvato ṭhitatāti dhammaṭṭhitatā, jāti vā jarāmaraṇassa uppādaṭṭhiti pavattaāyūhana-saṁyoga-palibodha-samudaya-hetupaccayaṭṭhitīti taduppādādibhāvenassā ṭhitatā ‘‘dhammaṭṭhitatā’’ti phalaṁ pati sāmatthiyato hetumeva vadati.",
  "tika-s0302t0:147_4": "Dhārīyati paccayehīti vā dhammo, tiṭṭhati tattha tadāyattavuttitāya phalanti ṭhiti, dhammassa ṭhiti dhammaṭṭhiti.",
  "tika-s0302t0:147_5": "Dhammoti vā kāraṇaṁ paccayabhāvena phalassa dhāraṇato, tassa ṭhiti sabhāvo, dhammato ca añño sabhāvo natthīti dhammaṭṭhiti, paccayo.",
  "tika-s0302t0:147_6": "Tenāha ‘‘paccayapariggahe paññā dhammaṭṭhitiñāṇa’’nti (paṭi. ma. mātikā 4).",
  "tika-s0302t0:147_7": "Dhammaṭṭhiti eva dhammaṭṭhitatā.",
  "tika-s0302t0:147_8": "Sā eva dhātu ‘‘jātipaccayā jarāmaraṇa’’nti imassa sabhāvassa, hetuno vā aññathattābhāvato, ‘‘na jātipaccayā jarāmaraṇa’’nti viññāyamānassa ca tabbhāvābhāvato niyāmatā vavatthitabhāvoti dhammaniyāmatā.",
  "tika-s0302t0:147_9": "Phalassa vā jarāmaraṇassa jātiyā sati sambhavo dhamme hetumhi ṭhitatāti dhammaṭṭhitatā, asati asambhavo dhammaniyāmatāti evaṁ phalena hetuṁ vibhāveti, taṁ ‘‘ṭhitāva sā dhātū’’tiādinā vuttaṁ.",
  "tika-s0302t0:147_10": "Imesaṁ jarāmaraṇādīnaṁ paccayatāsaṅkhātaṁ idappaccayataṁ abhisambujjhati paccakkhakaraṇena abhimukhaṁ bujjhati yāthāvato paṭivijjhati, tato eva abhisameti abhimukhaṁ samāgacchati, ādito kathento ācikkhati, uddisatīti attho.",
  "tika-s0302t0:147_11": "Tameva uddesaṁ pariyosāpento deseti.",
  "tika-s0302t0:147_12": "Yathāuddiṭṭhamattaṁ niddisanavasena pakārehi ñāpento paññāpeti.",
  "tika-s0302t0:147_13": "Pakārehi eva patiṭṭhapento paṭṭhapeti.",
  "tika-s0302t0:147_14": "Yathāniddiṭṭhaṁ paṭiniddesavasena vivarati vibhajati.",
  "tika-s0302t0:147_15": "Vivaṭañhi vibhattañca atthaṁ hetūdāharaṇadassanehi pākaṭaṁ karonto uttānīkaroti.",
  "tika-s0302t0:147_16": "Uttānīkaronto tathā paccakkhabhūtaṁ katvā nigamanavasena passathāti cāha.",
  "tika-s0302t0:148_0": "Jātipaccayā jarāmaraṇantiādīsūti jātiādīnaṁ jarāmaraṇapaccayabhāvesu.",
  "tika-s0302t0:148_1": "Tehi tehi paccayehīti yāvatakehi paccayehi yaṁ phalaṁ uppajjamānārahaṁ, avikalehi teheva tassa uppatti, na ūnādhikehīti. Tenāha ‘‘anūnādhikehevā’’ti.",
  "tika-s0302t0:148_2": "Yathā taṁ cakkhurūpālokamanasikārehi cakkhuviññāṇassa sambhavoti.",
  "tika-s0302t0:148_3": "Tena taṁtaṁphalanipphādane tassā paccayasāmaggiyā tappakāratā tathatāti vuttāti dasseti.",
  "tika-s0302t0:148_4": "Sāmagginti samodhānaṁ, samavāyanti attho.",
  "tika-s0302t0:148_5": "Asambhavābhāvatoti anuppajjanassa abhāvato.",
  "tika-s0302t0:148_6": "Tathāvidhapaccayasāmaggiyañhi satipi phalassa anuppajjane tassāvitathatā siyā.",
  "tika-s0302t0:148_7": "Aññadhammapaccayehīti aññassa phaladhammassa paccayehi.",
  "tika-s0302t0:148_8": "Aññadhammānuppattitoti tato aññassa phaladhammassa anuppajjanato.",
  "tika-s0302t0:148_9": "Na hi kadāci cakkhurūpālokamanasikārehi sotaviññāṇassa sambhavo atthi.",
  "tika-s0302t0:148_10": "Yadi siyā, tassā sāmaggiyā aññathatā nāma siyā, na cetaṁ atthīti ‘‘anaññathatā’’ti vuttaṁ. Paccayatoti paccayabhāvato.",
  "tika-s0302t0:148_11": "Paccayasamūhatoti etthāpi eseva nayo.",
  "tika-s0302t0:148_12": "Idappaccayā eva idappaccayatāti tā-saddena padaṁ vaḍḍhitaṁ yathā ‘‘devoyeva devatā’’ti, idappaccayānaṁ samūho idappaccayatāti samūhattho tāsaddo yathā ‘‘janānaṁ samūho janatā’’ti imamatthaṁ sandhāyāha ‘‘lakkhaṇaṁ panettha saddasatthato veditabba’’nti.",
  "tika-s0302t0:149_0": "Na niccaṁ sassatanti aniccaṁ.",
  "tika-s0302t0:149_1": "Jarāmaraṇaṁ na aniccaṁ saṅkhārānaṁ vikārabhāvato anipphannattā, tathāpi ‘‘anicca’’nti pariyāyena vuttaṁ. Esa nayo saṅkhatādīsupi.",
  "tika-s0302t0:149_2": "Samāgantvā kataṁ sahiteheva paccayehi nibbattetabbato yathāsabhāvaṁ samecca sambhuyya paccayehi katanti saṅkhataṁ.",
  "tika-s0302t0:149_3": "Paccayārahaṁ paccayaṁ paṭicca na vinā tena sahitasametameva uppannanti paṭiccasamuppannaṁ.",
  "tika-s0302t0:149_4": "Tenāha ‘‘paccaye nissāya uppanna’’nti.",
  "tika-s0302t0:149_5": "Khayasabhāvanti bhijjanasabhāvaṁ.",
  "tika-s0302t0:149_6": "Vigacchanakasabhāvanti sakabhāvato apagacchanakasabhāvaṁ.",
  "tika-s0302t0:149_7": "Virajjanakasabhāvanti palujjanakasabhāvaṁ.",
  "tika-s0302t0:149_8": "Nirujjhanakasabhāvanti khaṇabhaṅgavasena pabhaṅgusabhāvaṁ.",
  "tika-s0302t0:149_9": "Vuttanayenāti jarāya vuttanayena. Janakappaccayānaṁ kammādīnaṁ.",
  "tika-s0302t0:149_10": "Kiccānubhāvakkhaṇeti ettha kiccānubhāvo nāma yathā pavattamāne paccaye tassa phalaṁ uppajjati, tathā pavatti, evaṁ santassa pavattanakkhaṇe.",
  "tika-s0302t0:149_11": "Idaṁ vuttaṁ hoti – yasmiṁ khaṇe paccayo attano phaluppādanaṁ pati byāvaṭo nāma hoti, imasmiṁ khaṇe ye dhammā rūpādayo upalabbhanti tato pubbe, pacchā ca anupalabbhamānā, tesaṁ tato uppatti niddhārīyati, evaṁ jātiyāpi sā niddhāretabbā taṁkhaṇūpaladdhatoti.",
  "tika-s0302t0:149_12": "Yadi evaṁ nippariyāyatova jātiyā kutoci uppatti siddhi, atha kasmā ‘‘ekena pariyāyenā’’ti vuttanti?",
  "tika-s0302t0:149_13": "Jāyamānadhammānaṁ vikārabhāvena upaladdhabbattā.",
  "tika-s0302t0:149_14": "Yadi nipphannadhammā viya jāti upalabbheyya, nippariyāyatova tassā kutoci uppatti siyā, na cevaṁ upalabbhati, atha kho anipphannattā vikārabhāvena upalabbhati.",
  "tika-s0302t0:149_15": "Tasmā ‘‘ekena pariyāyenettha aniccātiādīni yujjantī’’ti vuttaṁ.",
  "tika-s0302t0:149_16": "Na pana jarāmaraṇe, janakappaccayānaṁ kiccānubhāvakkhaṇe tassa alabbhanato.",
  "tika-s0302t0:149_17": "Teneva ‘‘ettha ca aniccanti…pe… aniccaṁ nāma jāta’’nti vuttaṁ.",
  "tika-s0302t0:150_0": "Savipassanāyāti ettha saha-saddo appadhānabhāvadīpano ‘‘samakkhikaṁ, samakasa’’ntiādīsu viya.",
  "tika-s0302t0:150_1": "Appadhānabhūtā hi vipassanā, yathābhūtadassanamaggapaññā pajānāti.",
  "tika-s0302t0:150_2": "‘‘Purimaṁ anta’’nti vuccamāne paccuppannabhāvassapi gahaṇaṁ siyāti ‘‘purimaṁ antaṁ atīta’’nti vuttaṁ.",
  "tika-s0302t0:150_3": "Vijjamānatañca avijjamānatañcāti sassatāsaṅkaṁ nissāya ‘‘ahosiṁ nu kho ahamatītamaddhāna’’nti atīte attano vijjamānataṁ, adhiccasamuppattiāsaṅkaṁ nissāya ‘‘yato pabhuti ahaṁ, tato pubbe na nu kho ahosi’’nti atīte attano avijjamānatañca kaṅkhati. Kasmā?",
  "tika-s0302t0:150_4": "Vicikicchāya ākāradvayāvalambanato.",
  "tika-s0302t0:150_5": "Tassā pana atītavatthutāya gahitattā sassatādhiccasamuppattiākāranissitatā dassitā eva.",
  "tika-s0302t0:150_6": "Āsappanaparisappanapavattikaṁ katthacipi appaṭivattihetubhūtaṁ vicikicchaṁ kasmā uppādetīti na vicāretabbametanti dassento āha ‘‘kiṁkāraṇanti na vattabba’’nti .",
  "tika-s0302t0:150_7": "Kāraṇaṁ vā vicikicchāya ayonisomanasikāro, tassa andhabālaputhujjanabhāvo, ariyānaṁ adassāvitā cāti daṭṭhabbaṁ.",
  "tika-s0302t0:150_8": "Jātiliṅgupapattiyoti khattiyabrāhmaṇādijātiṁ, gahaṭṭhapabbajitādiliṅgaṁ, devamanussādiupapattiñca. Nissāyāti upādāya.",
  "tika-s0302t0:150_9": "Tasmiṁ kāle yaṁ santānaṁ majjhimaṁ pamāṇaṁ, tena yutto pamāṇiko, tadabhāvato adhikabhāvato vā ‘‘appamāṇiko’’ti veditabbo. Kecīti sārasamāsācariyā.",
  "tika-s0302t0:150_10": "Te hi ‘‘kathaṁ nu kho’’ti issarena vā brahmunā vā pubbakatena vā ahetuto vā nibbattoti cintetīti vadanti.",
  "tika-s0302t0:150_11": "Ahetuto nibbattikaṅkhāpi hi hetuparāmasanamevāti.",
  "tika-s0302t0:150_12": "Paramparanti pubbāparappavattiṁ.",
  "tika-s0302t0:150_13": "Addhānanti kālādhivacanaṁ, tañca bhummatthe upayogavacanaṁ daṭṭhabbaṁ.",
  "tika-s0302t0:150_14": "Vijjamānatañca avijjamānatañcāti sassatāsaṅkaṁ nissāya ‘‘bhavissāmi nu kho ahaṁ anāgatamaddhāna’’nti anāgate attano vijjamānataṁ, ucchedāsaṅkaṁ nissāya ‘‘yasmiñca attabhāve ucchedanakaṅkhā, tato paraṁ nu kho bhavissāmī’’ti anāgate attano avijjamānatañca kaṅkhatīti heṭṭhā vuttanayena yojetabbaṁ.",
  "tika-s0302t0:151_0": "Paccuppannaṁ addhānanti addhāpaccuppannassa idhādhippetattā ‘‘paṭisandhimādiṁ katvā’’tiādi vuttaṁ.",
  "tika-s0302t0:151_1": "‘‘Idaṁ kathaṁ, idaṁ katha’’nti pavattanato kathaṁkathā, vicikicchā, sā assa atthīti kathaṁkathī. Tenāha ‘‘vicikicchī’’ti. Kā ettha cintā?",
  "tika-s0302t0:151_2": "Ummattako viya bālaputhujjanoti paṭikacceva vuttanti adhippāyo. Taṁ mahāmātāya puttaṁ.",
  "tika-s0302t0:151_3": "Muṇḍesunti muṇḍena anicchantaṁ jāgaraṇakāle na sakkāti suttaṁ muṇḍesuṁ kuladhammavasena yathā ekacce kulatāpasā. Rājabhayenāti ca vadanti.",
  "tika-s0302t0:151_4": "Sītibhūtanti idaṁ madhurakabhāvappattiyā kāraṇavacanaṁ.",
  "tika-s0302t0:151_5": "‘‘Setabhūta’’ntipi pāṭho, udake ciraṭṭhānena setabhāvaṁ pattanti attho.",
  "tika-s0302t0:152_0": "Attano khattiyabhāvaṁ kaṅkhati kaṇṇo viya sūtaputtasaññī, sūtaputtasaññīti sūriyadevaputtassa puttasaññī.",
  "tika-s0302t0:152_1": "Jātiyā vibhāviyamānāya ‘‘aha’’nti tassa attano parāmasanaṁ sandhāyāha ‘‘evampi siyā kaṅkhā’’ti.",
  "tika-s0302t0:152_2": "Manussāpi ca rājāno viyāti manussāpi ca keci ekacce rājāno viyāti adhippāyo.",
  "tika-s0302t0:152_3": "Vuttanayameva ‘‘saṇṭhānākāraṁ nissāyā’’tiādinā.",
  "tika-s0302t0:152_4": "Etthāti ‘‘kathaṁ nu khosmī’’ti pade.",
  "tika-s0302t0:152_5": "Abbhantare jīvoti paraparikappitaṁ antarattānaṁ vadati.",
  "tika-s0302t0:152_6": "Soḷasaṁsādīnanti ādi-saddena sarīraparimāṇaaṅguṭṭha-yavaparamāṇuparimāṇatādike saṅgaṇhāti.",
  "tika-s0302t0:152_7": "Sattapaññatti jīvavisayāti diṭṭhigatikānaṁ matimattaṁ, paramatthato pana sā attabhāvavisayāvāti āha ‘‘attabhāvassa āgatigatiṭṭhāna’’nti.",
  "tika-s0302t0:152_8": "Yatāyaṁ āgato, yattha ca gamissati, taṁ ṭhānanti attho.",
  "tika-s0302t0:152_9": "Sotāpanno adhippeto vicikicchāpahānassa diṭṭhattā.",
  "tika-s0302t0:152_10": "Itarepi tayoti sakadāgāmīādayo avāritā eva.",
  "tika-s0302t0:152_11": "‘‘Ayañca…pe… sudiṭṭhā’’ti nippadesato saccasaṁpaṭivedhassa jotitattā.",
  "tika-s0302t0:153_0": "Paccayasuttavaṇṇanā niṭṭhitā.",
  "tika-s0302t0:154_0": "Āhāravaggavaṇṇanā niṭṭhitā.",
  "tika-s0302t0:155_0": "3. Dasabalavaggo",
  "tika-s0302t0:156_0": "1. Dasabalasuttavaṇṇanā",
  "tika-s0302t0:157_0": "21.Paṭhamaṁdutiyasseva saṅkhepo paṭhamasutte saṅkhepavuttassa atthassa vitthāravasena dutiyasuttassa desitattā, tañca pana bhagavā paṭhamasuttaṁ saṅkhepato desesi, dutiyaṁ tato vitthārato.",
  "tika-s0302t0:157_1": "Paṭhamaṁ vā saṁkhittarucīnaṁ puggalānaṁ ajjhāsayena saṅkhepato desesi, dutiyaṁ pana attano ruciyā tato vitthārato.",
  "tika-s0302t0:157_2": "Sīhasamānavuttikā hi buddhā bhagavanto, te attano ruciyā kathentā attano thāmaṁ dassentāva kathenti, tasmā dutiyasuttavasena cettha atthavaṇṇanaṁ karissāma, tasmiṁ saṁvaṇṇite paṭhamaṁ saṁvaṇṇitameva hotīti adhippāyo.",
  "tika-s0302t0:158_0": "Dasabalasuttavaṇṇanā niṭṭhitā.",
  "tika-s0302t0:159_0": "2. Dutiyadasabalasuttavaṇṇanā",
  "tika-s0302t0:160_0": "22.Tatthāti dutiyasutte.",
  "tika-s0302t0:160_1": "Dasahi balehīti dasahi anaññasādhāraṇehi ñāṇabalehi, tāni tathāgatasseva balānīti tathāgatabalānīti vuccanti.",
  "tika-s0302t0:160_2": "Kāmañca tāni ekaccānaṁ sāvakānampi uppajjanti, yādisāni pana buddhānaṁ ṭhānāṭṭhānañāṇādīni uppajjanti, na tādisāni tadaññesaṁ kadācipi uppajjantīti.",
  "tika-s0302t0:160_3": "Hatthikulānusārenāti vakkhamānahatthikulānusārena.",
  "tika-s0302t0:160_4": "Kāḷāvakanti kulasaddāpekkhāya napuṁsakaniddeso. Esa nayo sesesupi.",
  "tika-s0302t0:160_5": "Pakatihatthikulanti giricaranadicaravanacarādippabhedā gocariyakāḷāvakanāmā sabbāpi balena pākatikā hatthijāti.",
  "tika-s0302t0:160_6": "Dasannaṁ purisānanti thāmamajjhimānaṁ dasannaṁ purisānaṁ.",
  "tika-s0302t0:160_7": "Ekassa tathāgatassa kāyabalanti ānetvā sambandho.",
  "tika-s0302t0:160_8": "Ekassāti ca tathā heṭṭhākathāyaṁ āgatattā desanāsotena vuttaṁ.",
  "tika-s0302t0:160_9": "Nārāyanasaṅghātabalanti ettha nārā vuccanti rasmiyo, tā bahū nānāvidhā ito uppajjantīti nārāyanaṁ, vajiraṁ, tasmā nārāyanasaṅghātabalanti vajirasaṅghātabalanti attho.",
  "tika-s0302t0:160_10": "Tathāgatassa kāyabalanti tathāgatassa pākatikakāyabalaṁ.",
  "tika-s0302t0:160_11": "Saṅgahaṁ na gacchati attano balābhāvato, tato evassa bāhirakatā lāmakatā ca.",
  "tika-s0302t0:160_12": "Tadubhayaṁ panassa kāraṇena dassetuṁ ‘‘etañhi nissāyā’’tiādi vuttaṁ.",
  "tika-s0302t0:160_13": "Aññanti kāyabalato aññaṁ tato visuṁyeva.",
  "tika-s0302t0:160_14": "Dasasu ṭhānesu dasasu ñātabbaṭṭhānesu.",
  "tika-s0302t0:160_15": "Yāthāvapaṭivedhato sayañca akampayaṁ, puggalañca taṁsamaṅgiṁ neyyesu adhibalaṁ karotīti āha ‘‘akampanaṭṭhena upatthambhanaṭṭhena cā’’ti.",
  "tika-s0302t0:161_0": "Ṭhānañcaṭhānatoti kāraṇañca kāraṇato.",
  "tika-s0302t0:161_1": "Kāraṇañhi yasmā phalaṁ tiṭṭhati tadāyattavuttitāya uppajjati ceva pavattati ca, tasmā ‘‘ṭhāna’’nti vuccati.",
  "tika-s0302t0:161_2": "Vipariyāyena aṭṭhānanti akāraṇaṁ veditabbaṁ.",
  "tika-s0302t0:161_3": "Tadubhayaṁ bhagavā yena ñāṇena ye ye dhammā yesaṁ yesaṁ dhammānaṁ hetū paccayā uppādāya, taṁ taṁ ṭhānaṁ, ye ye dhammā yesaṁ yesaṁ dhammānaṁ na hetū na paccayā uppādāya, taṁ taṁ aṭṭhānanti pajānāti.",
  "tika-s0302t0:161_4": "Taṁ sandhāyāha ‘‘ṭhānañca…pe… jānanaṁ eka’’nti.",
  "tika-s0302t0:161_5": "Kammasamādānānanti kammaṁ samādiyitvā katānaṁ kusalākusalakammānaṁ, kammaññeva vā kammasamādānaṁ.",
  "tika-s0302t0:161_6": "Ṭhānaso hetusoti paccayato ca hetuto ca.",
  "tika-s0302t0:161_7": "Tattha gatiupadhikālapayogā vipākassa ṭhānaṁ, kammaṁ hetu.",
  "tika-s0302t0:161_8": "Sabbatthagāminīpaṭipadājānananti sabbagatigāminiyā agatigāminiyā ca paṭipadāya maggassa jānanaṁ, bahūsupi manussesu ekameva pāṇaṁ hanantesu ‘‘imassa cetanā nirayagāminī bhavissati, imassa tiracchānayonigāminī’’ti iminā nayena ekavatthusmimpi kusalākusalacetanāsaṅkhātānaṁ paṭipattīnaṁ aviparītato sabhāvajānanaṁ .",
  "tika-s0302t0:161_9": "Anekadhātunānādhātulokajānananti cakkhudhātuādīhi kāmadhātuādīhi vā bahudhātuno, tāsaṁyeva dhātūnaṁ viparītatāya nānappakāradhātuno khandhāyatanadhātulokassa jānanaṁ.",
  "tika-s0302t0:161_10": "Parasattānanti paresaṁ sattānaṁ.",
  "tika-s0302t0:161_11": "Nānādhimuttikatājānananti hīnādīhi adhimuttīhi nānādhimuttikabhāvassa jānanaṁ. Tesaṁyevāti parasattānaṁyeva.",
  "tika-s0302t0:161_12": "Indriyaparopariyattajānananti saddhādīnaṁ indriyānaṁ parabhāvassa aparabhāvassa vuddhiyā ceva hāniyā ca jānanaṁ.",
  "tika-s0302t0:161_13": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ.",
  "tika-s0302t0:161_14": "Saṁkilesavodānavuṭṭhānajānananti hānabhāgiyassa, visesabhāgiyassa ‘‘vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna’’nti (vibha.",
  "tika-s0302t0:161_15": "828) evaṁ vuttapaguṇajjhānassa ceva bhavaṅgaphalasamāpattīnañca jānanaṁ.",
  "tika-s0302t0:161_16": "Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā vodānampi ‘‘vuṭṭhāna’’nti vuccati.",
  "tika-s0302t0:161_17": "Bhavaṅgena pana sabbajhānehi vuṭṭhānaṁ hoti.",
  "tika-s0302t0:161_18": "Phalasamāpattiyā nirodhasamāpattito vuṭṭhānameva sandhāya ‘‘tamhā tamhā samādhimhā vuṭṭhāna’’nti vuttaṁ.",
  "tika-s0302t0:161_19": "Pubbenivāsajānananti pubbenivāsānussatiñāṇena nivuṭṭhakkhandhānaṁ jānanaṁ.",
  "tika-s0302t0:161_20": "Cutūpapātajānananti sattānaṁ cutiyā upapattiyā ca yāthāvato jānanaṁ.",
  "tika-s0302t0:161_21": "Ayamettha saṅkhepo, vitthāro pana visuddhimagge vuttanayeneva veditabbo.",
  "tika-s0302t0:161_22": "Āsavakkhayajānanaṁ āsavakkhayañāṇaṁ, maggañāṇanti attho.",
  "tika-s0302t0:161_23": "Yattha panetāni vitthārato āgatāni saṁvaṇṇitāni, tāni dassento ‘‘abhidhamme panā’’tiādimāha.",
  "tika-s0302t0:162_0": "Byāmohabhayavasena saraṇapariyesanaṁ sārajjanaṁ sārado, byāmohabhayaṁ.",
  "tika-s0302t0:162_1": "Vigato sārado etassāti visārado, tassa bhāvo vesārajjaṁ.",
  "tika-s0302t0:162_2": "Taṁ pana ñāṇasampadaṁ pahānasampadaṁ desanāvisesasampadaṁ khemaṁ nissāya pavattaṁ catubbidhaṁ paccavekkhaṇāñāṇaṁ.",
  "tika-s0302t0:162_3": "Tenāha ‘‘catūsu ṭhānesū’’tiādi.",
  "tika-s0302t0:162_4": "Catūsūti paraparikappitesu vatthūsu.",
  "tika-s0302t0:162_5": "Paraparikappitesu vā vatthumattesu codanākāraṇesu.",
  "tika-s0302t0:162_6": "Sammāsambuddhassa te paṭijānatoti ‘‘ahaṁ sammāsambuddho’’ti evaṁ paṭijānantena tayā.",
  "tika-s0302t0:162_7": "Ime dhammāti ‘‘idaṁ pañcamaṁ ariyasaccaṁ, ayaṁ chaṭṭho upādānakkhandho, idaṁ terasamaṁ āyatana’’nti veditabbā ime dhammā.",
  "tika-s0302t0:162_8": "Anabhisambuddhā appaṭividdhattāti.",
  "tika-s0302t0:163_0": "Tatrāti tasmiṁ anabhisambuddhadhammasaṅkhāte codanāvatthusmiṁ.",
  "tika-s0302t0:163_1": "Kocīti samaṇādīhi añño vā yo koci. Saha dhammenāti saha hetunā.",
  "tika-s0302t0:163_2": "‘‘Dhammapaṭisambhidā’’tiādīsu viya hetupariyāyo idha dhamma-saddo.",
  "tika-s0302t0:163_3": "Hetūti ca uppattisādhanahetu veditabbo, na kārako sampāpako vā.",
  "tika-s0302t0:163_4": "Nimittanti kāraṇaṁ, taṁ panettha codanāvatthumeva.",
  "tika-s0302t0:163_5": "Na samanupassāmi sammāsambuddhabhāvato.",
  "tika-s0302t0:163_6": "Khemappattoti akhemappattarūpāya codanāya anupaddavaṁ patto niccalabhāvappatto.",
  "tika-s0302t0:163_7": "Vesārajjappattoti visāradabhāvappatto. Sesesupi eseva nayo.",
  "tika-s0302t0:163_8": "Ayaṁ pana viseso – ime āsavāti kāmāsavādīsu ime nāma āsavā na parikkhīṇāti āsavakkhayavacanenettha sabbakilesappahānaṁ vuttaṁ.",
  "tika-s0302t0:163_9": "Na hi so kileso atthi, yo sabbaso āsavesu khīṇesu nappahīyeyya.",
  "tika-s0302t0:163_10": "Antarāyikāti antarāyakarā, saggavimokkhādhigamassa antarāyakarāti attho.",
  "tika-s0302t0:163_11": "Dhammo hi yo saṁkilesato niyyāti, so ‘‘niyyāniko’’ti vutto.",
  "tika-s0302t0:163_12": "Dhamme niyyante taṁsamaṅgīpuggalo niyyānikoti voharito hotīti tassa paṭikkhipanto ‘‘so na niyyātī’’ti āha.",
  "tika-s0302t0:163_13": "Kathaṁ pana desanādhammo niyyātīti vuccati?",
  "tika-s0302t0:163_14": "Niyyānatthasamādhānato, so abhedopacārena ‘‘niyyātī’’ti vutto.",
  "tika-s0302t0:163_15": "Atha vā ‘‘dhammo desito’’ti ariyadhammassa adhippetattā na koci virodho.",
  "tika-s0302t0:164_0": "Usabhassa idanti āsabhaṁ, asantasanaṭṭhena āsabhaṁ viyāti āsabhaṁ, seṭṭhaṭṭhānaṁ sabbaññutaṁ.",
  "tika-s0302t0:164_1": "Āsabhaṭṭhānaṭṭhāyitāya āsabhā nāma pubbabuddhā.",
  "tika-s0302t0:164_2": "Sabbaññutapaṭijānanavasena abhimukhaṁ gacchanti, catasso vā parisā upasaṅkamantīti āsabhā.",
  "tika-s0302t0:164_3": "Catassopi hi parisā buddhābhimukhā evaṁ tiṭṭhanti, na tiṭṭhanti parammukhā.",
  "tika-s0302t0:164_4": "Idampīti ‘‘usabho’’ti idampi padaṁ. Tassāti nisabhassa.",
  "tika-s0302t0:164_5": "Yesaṁ baluppādāvaṭṭhānānaṁ vasena usabhassa āsabhaṇṭhānaṁ icchitaṁ, tato sātisayānaṁ eva tesaṁ vasena āsabhaṇṭhānaṁ hotīti daṭṭhabbaṁ.",
  "tika-s0302t0:164_6": "Yaṁ kiñci loke upamaṁ nāma buddhaguṇānaṁ nidassanabhāvena vuccati, sabbaṁ taṁ nihīnameva.",
  "tika-s0302t0:164_7": "Tiṭṭhamāno cāti atiṭṭhantopi tiṭṭhamāno eva paṭijānāti nāma. Upagacchatīti anujānāti.",
  "tika-s0302t0:165_0": "Aṭṭhakho imāti idaṁ vesārajjañāṇassa baladassanaṁ.",
  "tika-s0302t0:165_1": "Yathā hi byattaṁ parisaṁ ajjhogāhetvā viññūnaṁ cittaṁ ārādhanasamatthāya kathāya dhammakathikassa chekabhāvo paññāyati, evaṁ imā aṭṭha parisā patvā satthu vesārajjañāṇassa balaṁ pākaṭaṁ hoti. Tena vuttaṁ ‘‘parisāsū’’ti.",
  "tika-s0302t0:165_2": "Khattiyaparisāti khattiyānaṁ sannipatitānaṁ samūho. Esa nayo sabbattha.",
  "tika-s0302t0:165_3": "Māraparisāti mārakāyikānaṁ sannipatitānaṁ samūho.",
  "tika-s0302t0:165_4": "Mārasadisānaṁ mārānaṁ parisāti māraparisā.",
  "tika-s0302t0:165_5": "Sabbā cetā parisā uggaṭṭhānadassanavasena gahitā.",
  "tika-s0302t0:165_6": "Manussā hi ‘‘ettha rājā nisinno’’ti vutte pakativacanampi vattuṁ na sakkonti, kacchehi sedā muccanti, evaṁ uggā khattiyaparisā, brāhmaṇā tīsu vedesu kusalā honti, gahapatayo nānāvohāresu ca akkharacintāya ca kusalā, samaṇā sakavādaparavādesu kusalā, tesaṁ majjhe dhammakathākathanaṁ nāma ativiya bhāriyaṁ.",
  "tika-s0302t0:165_7": "Devānaṁ uggabhāve vattabbameva natthi.",
  "tika-s0302t0:165_8": "Amanussoti hi vuttamatte manussānaṁ sakalasarīraṁ kampati, tesaṁ rūpaṁ disvāpi saddaṁ sutvāpi sattā visaññitāpi honti. Evaṁ amanussaparisā uggā.",
  "tika-s0302t0:165_9": "Iti cetā parisā uggaṭṭhānadassanavasena vuttā.",
  "tika-s0302t0:165_10": "Kasmā panettha yāmādiparisā na gahitāti?",
  "tika-s0302t0:165_11": "Bhusaṁ kāmābhigiddhatāya yonisomanasikāravirahato.",
  "tika-s0302t0:165_12": "Yāmādayo hi uḷāruḷāre kāme paṭisevantā tatthābhigiddhatāya dhammassavanāya sabhāvena cittampi na uppādenti, mahābodhisattānaṁ pana buddhānañca ānubhāvena ākaḍḍhiyamānā kadāci nesaṁ payirupāsanādīni karonti tādise mahāsamaye.",
  "tika-s0302t0:165_13": "Teneva hi vimānavatthudesanāpi taṁnimittā bahulā nāhosi.",
  "tika-s0302t0:165_14": "Seṭṭhanādanti kenaci appaṭihatabhāvena uttamanādaṁ.",
  "tika-s0302t0:165_15": "Abhītanādanti vesārajjayogato kutoci nibbhayanādaṁ.",
  "tika-s0302t0:165_16": "Sīhanādasuttenāti khandhiyavagge āgatena sīhanādasuttena. Sahanatoti khamanato.",
  "tika-s0302t0:165_17": "Hananatoti vidhamanato viddhaṁsanato.",
  "tika-s0302t0:165_18": "Yathā vātiādi ‘‘sīhanādasadisaṁ vā nādaṁ nadatī’’ti saṅkhepato vuttassa atthassa viññāpanaṁ.",
  "tika-s0302t0:166_0": "Etanti ‘‘brahmacakka’’nti etaṁ padaṁ.",
  "tika-s0302t0:166_1": "Paññāpabhāvitanti cirakālaparibhāvitāya pāramitāpaññāya vipassanāpaññāya ca uppāditaṁ.",
  "tika-s0302t0:166_2": "Karuṇāpabhāvitanti ‘‘kicchaṁ vatāyaṁ loko āpanno’’tiādinayappavattāya mahākaruṇāya uppāditaṁ.",
  "tika-s0302t0:166_3": "Yathā abhinikkhamanato pabhuti mahābodhisattānaṁ ariyamaggādhigamanavirodhinī paṭipatti natthi, evaṁ tusitabhavanato niyatabhāvāpattito ca paṭṭhāyāti dutiyatatiyanayā ca gahitā.",
  "tika-s0302t0:166_4": "Phalakkhaṇeti aggaphalakkhaṇe.",
  "tika-s0302t0:166_5": "Paṭivedhaniṭṭhattā arahattamaggañāṇaṁ vajirūpamatāyeva sātisayo paṭivedhoti ‘‘phalakkhaṇe uppannaṁ nāmā’’ti vuttaṁ.",
  "tika-s0302t0:166_6": "Tena paṭiladdhassapi desanāñāṇassa kiccanipphatti parassa bujjhanamattena hotīti ‘‘aññāsikoṇḍaññassa sotāpatti…pe… phalakkhaṇe pavattanaṁ nāmā’’ti vuttaṁ.",
  "tika-s0302t0:166_7": "Tato paraṁ pana yāva parinibbānā desanāñāṇappavatti, tasseva pavattitassa dhammacakkassa ṭhānanti veditabbaṁ pavattitacakkassa cakkavattino cakkaratanassa ṭhānaṁ viya.",
  "tika-s0302t0:166_8": "Ubhayampīti pi-saddena lokiyadesanāñāṇassa itarena anaññasādhāraṇatāvasena samānataṁ sampiṇḍeti.",
  "tika-s0302t0:166_9": "Urasi jātatāya uraso sambhūtanti orasaṁ ñāṇaṁ.",
  "tika-s0302t0:167_0": "Iti rūpanti ettha iti-saddo anavasesato rūpassa sarūpanidassanatthoti tassa ‘‘idaṁ rūpa’’nti etena sādhāraṇato ca sarūpanidassanamāha.",
  "tika-s0302t0:167_1": "Ettakaṁ rūpanti etena anavasesato ‘‘ito uddhaṁ rūpaṁ natthī’’ti nimittassa aññassa abhāvaṁ.",
  "tika-s0302t0:167_2": "Idāni tamatthaṁ vitthārato dassetuṁ ‘‘ruppanasabhāvañcevā’’tiādi vuttaṁ.",
  "tika-s0302t0:167_3": "Tattha ruppanaṁ sītādivirodhipaccayasamavāye visadisuppatti.",
  "tika-s0302t0:167_4": "Ādi-saddena ajjhattikabāhirādibhedaṁ saṅgaṇhāti.",
  "tika-s0302t0:167_5": "Lakkhaṇa…pe… vasenāti kakkhaḷattādilakkhaṇavasena sandhāraṇādirasavasena sampaṭicchanādipaccupaṭṭhānavasena bhūtattayādipadaṭṭhānavasena ca.",
  "tika-s0302t0:167_6": "Evaṁ pariggahitassāti evaṁ sādhāraṇato ca lakkhaṇādito ca pariggahitassa.",
  "tika-s0302t0:167_7": "Avijjāsamudayāti avijjāya uppādā, atthibhāvāti attho.",
  "tika-s0302t0:167_8": "Nirodhavirodhī hi atthibhāvo hoti, tasmā nirodhe asati atthibhāvo hoti, tasmā purimabhave siddhāya avijjāya sati imasmiṁ bhave rūpassa samudayo rūpassa uppādo hotīti attho.",
  "tika-s0302t0:167_9": "Taṇhāsamudayā kammasamudayāti etthāpi eseva nayo.",
  "tika-s0302t0:167_10": "Avijjādīhi ca tīhi atītakālikattā tesaṁ sahakārīkāraṇabhūtaṁ upādānampi gahitamevāti veditabbaṁ.",
  "tika-s0302t0:167_11": "Pavattipaccayesu kabaḷīkāraāhārassa balavatāya, so eva gahito, ‘‘āhārasamudayā’’ti pana gahitena pavattipaccayatāmattena utucittānipi gahitāneva hontīti dvādasasamuṭṭhānikaṁ rūpassa paccayato dassanampi bhavitabbamevāti daṭṭhabbaṁ.",
  "tika-s0302t0:167_12": "Nibbattilakkhaṇantiādinā kālavasena udayadassanamāha.",
  "tika-s0302t0:167_13": "Tattha bhūtavasena magge udayaṁ passitvā ṭhito idha santativasena anukkamena khaṇavasena passati.",
  "tika-s0302t0:167_14": "Avijjānirodhā rūpanirodhoti aggamaggañāṇena avijjāya anuppādanirodhato anāgatassa anuppādanirodho hoti paccayābhāve abhāvato.",
  "tika-s0302t0:167_15": "Paccayanirodhenāti avijjāsaṅkhātassa paccayassa nirodhabhāvena.",
  "tika-s0302t0:167_16": "Taṇhānirodhāti etthāpi eseva nayo.",
  "tika-s0302t0:167_17": "Āhāranirodhāti pavattipaccayassa kabaḷīkārāhārassa abhāvā.",
  "tika-s0302t0:167_18": "Rūpanirodhāti taṁsamuṭṭhānarūpassa abhāvo hoti.",
  "tika-s0302t0:167_19": "Sesaṁ heṭṭhā vuttanayānusārena veditabbaṁ.",
  "tika-s0302t0:167_20": "Vipariṇāmalakkhaṇanti bhavakālavasena hetudvayadassanaṁ.",
  "tika-s0302t0:167_21": "Tasmā taṁ padaṭṭhānavasena pageva passitvā ṭhito idha santativasena disvā anukkamena khaṇavasena passati.",
  "tika-s0302t0:168_0": "Iti vedanātiādīsupi vuttanayena attho veditabbo.",
  "tika-s0302t0:168_1": "Sukhādibhedanti sukhadukkhaadukkhamasukhādivibhāgaṁ.",
  "tika-s0302t0:168_2": "Rūpasaññādibhedanti rūpasaññā, sadda… gandha… rasa… phoṭṭhabba … dhammasaññādivibhāgaṁ.",
  "tika-s0302t0:168_3": "Phassādibhedanti phassacetanāmanasikārādivibhāgaṁ.",
  "tika-s0302t0:168_4": "Lakkhaṇa…pe… vasenāti iṭṭhānubhavanalakkhaṇādilakkhaṇavasena iṭṭhākārasambhogarasādirasavasena kāyikaassādādipaccupaṭṭhānavasena iṭṭhārammaṇādipadaṭṭhānavasena.",
  "tika-s0302t0:168_5": "‘‘Phuṭṭho vedeti, phuṭṭho sañjānāti, phuṭṭho cetetī’’ti (saṁ. ni.",
  "tika-s0302t0:168_6": "4.93) vacanato tīsu vedanādīsu khandhesu phassasamudayāti vattabbaṁ.",
  "tika-s0302t0:168_7": "Viññāṇappaccayā nāmarūpa’’nti vacanato viññāṇakkhandhe nāmarūpasamudayāti vattabbaṁ.",
  "tika-s0302t0:168_8": "Tesaṁyeva vasenāti ‘‘avijjānirodho vedanānirodho’’tiādinā tesaṁyeva avijjādīnaṁ vasena yojetabbaṁ.",
  "tika-s0302t0:169_0": "Upādānakkhandhānaṁ samudayatthaṅgamavasena titthiyānaṁ avisayopi sappadeso sīhanādo dassito.",
  "tika-s0302t0:169_1": "Idāni nippadeso anulomapaṭilomavasena saṅkhepato vitthārato paccayākāravisayo anaññasādhāraṇo dassīyatīti āha, ‘‘ayampi aparo sīhanādo’’ti.",
  "tika-s0302t0:169_2": "Tassāti ‘‘imasmiṁ satī’’tiādinā saṅkhepato vuttapaṭiccasamuppādapāḷiyā.",
  "tika-s0302t0:169_3": "Ettha ca ‘‘imasmiṁ sati idaṁ hoti, imassa nirodhā idaṁ nirujhtī’’ti avijjādīnaṁ bhāve saṅkhārādīnaṁ bhāvassa, avijjādīnaṁ nirodhe saṅkhārādīnaṁ nirodhassa kathanena purimasmiṁ paccayalakkhaṇe niyamo dassito ‘‘imasmiṁ sati eva, nāsati, imassa uppādā eva, nānuppādā, nirodhā eva, nānirodhā’’ti.",
  "tika-s0302t0:169_4": "Tenedaṁ lakkhaṇaṁ antogadhaniyamaṁ idha paṭiccasamuppādassa vuttanti daṭṭhabbaṁ.",
  "tika-s0302t0:169_5": "Nirodhoti ca avijjādīnaṁ virāgā vigamena āyatiṁ anuppādo appavatti.",
  "tika-s0302t0:169_6": "Tathā hi vuttaṁ ‘‘avijjāya tveva asesavirāganirodhā’’tiādi.",
  "tika-s0302t0:169_7": "Nirodhavirodhī ca uppādo, yena so uppādanirodhavibhāgena vutto ‘‘imassa nirodhā idaṁ nirujjhatī’’ti.",
  "tika-s0302t0:169_8": "Tenetaṁ dasseti ‘‘asati nirodhe uppādo nāma, so cettha atthibhāvoti vuccatī’’ti.",
  "tika-s0302t0:169_9": "‘‘Imasmiṁ sati idaṁ hotī’’ti idameva hi lakkhaṇaṁ.",
  "tika-s0302t0:169_10": "Pariyāyantarena ‘‘imassa uppādā idaṁ uppajjatī’’ti vadantena parena purimaṁ visesitaṁ hoti.",
  "tika-s0302t0:169_11": "Tasmā na vattamānaṁyeva sandhāya ‘‘imasmiṁ satī’’ti vuttaṁ, atha kho maggena anirujjhanasabhāvañcāti viññāyati.",
  "tika-s0302t0:169_12": "Yasmā ca ‘‘imasmiṁ asati idaṁ na hoti, imassa nirodhā idaṁ nirujjhatī’’ti dvidhāpi uddiṭṭhassa lakkhaṇassa niddesaṁ vadantena bhagavatā ‘‘avijjāya tveva asesavirāganirodhā saṅkhāranirodho’’tiādinā nirodhova vutto, tasmā natthibhāvopi nirodho evāti natthibhāvaviruddho atthibhāvo anirodhoti dassitaṁ hoti.",
  "tika-s0302t0:169_13": "Tena anirodhasaṅkhātena atthibhāvena uppādaṁ viseseti.",
  "tika-s0302t0:169_14": "Tato idha na kevalaṁ atthibhāvamattaṁ uppādoti attho adhippeto, atha kho anirodhasaṅkhāto atthibhāvo cāti ayamattho vibhāvito hoti.",
  "tika-s0302t0:169_15": "Evametaṁ lakkhaṇadvayavacanaṁ aññamaññaṁ visesanavisesitabbabhāvena sātthakanti veditabbaṁ.",
  "tika-s0302t0:169_16": "Ko panāyaṁ anirodho nāma, yo ‘‘atthibhāvo, uppādo’’ti ca vuttoti?",
  "tika-s0302t0:169_17": "Appahīnabhāvo ca anibbattitaphalabhāvena phaluppādanārahatā cāti ayamettha saṅkhepo.",
  "tika-s0302t0:169_18": "Vitthāro pana paramatthadīpaniyaṁ udānaṭṭhakathāyaṁ (udā. aṭṭha. 1). Vuttanayena veditabbo.",
  "tika-s0302t0:170_0": "Pañcakkhandhavibhajanādivasenāti pañcannaṁ upādānakkhandhānaṁ dvādasapadikassa paccayākārassa vibhajanavasena.",
  "tika-s0302t0:170_1": "Imasmiñhi dasabalasutte dhammassa desitākāro pañcakkhandhapaccayākāramatto.",
  "tika-s0302t0:170_2": "Tenāha ‘‘pañcakkhandhapaccayākāradhammo’’ti.",
  "tika-s0302t0:170_3": "Ācariyamuṭṭhiyā akaraṇena vibhūto, so pana atthato ca saddato ca pihito heṭṭhāmukhajāto vā na hotīti āha ‘‘anikujjito’’ti. Vivaṭoti vibhāvito.",
  "tika-s0302t0:170_4": "Tenāha ‘‘vivaritvā ṭhapito’’ti .",
  "tika-s0302t0:170_5": "Pakāsitoti ñāṇobhāsena obhāsito ādīpitoti āha ‘‘dīpito jotito’’ti.",
  "tika-s0302t0:170_6": "Tattha tattha chinnabhinnaṭṭhāne.",
  "tika-s0302t0:170_7": "Sibbitagaṇṭhitanti vākaṁ gahetvā sibbitaṁ, sibbituṁ asakkuṇeyyaṭṭhāne vākena gaṇṭhitañca.",
  "tika-s0302t0:170_8": "Chinnapilotikābhāvena vigatapilotiko dhammo, tassa chinnapilotikassa paṭilomatā chinnabhinnatābhāvenāti dassento ‘‘na hetthā’’tiādimāha.",
  "tika-s0302t0:170_9": "Nivāsanapārupanaṁ pariggahaṇaṁ. Sayaṁ paṭibhānaṁ kappetvā. Vaḍḍhentā attano samayaṁ.",
  "tika-s0302t0:170_10": "Samaṇakacavaranti samaṇavesadhāraṇavasena samaṇapaṭirūpatāya samaṇānaṁ kacavarabhūtaṁ.",
  "tika-s0302t0:170_11": "Attano rūpapavattiyā karaṇḍaṁ kucchitaṁ dhuttaṁ vāti pavattetīti kāraṇḍavo, dussīlo. Taṁ kāraṇḍavaṁ. Niddhamathāti nīharatha. Kasambunti samaṇakasaṭaṁ.",
  "tika-s0302t0:170_12": "Apakassathāti apakaḍḍhatha nanti attho. Palāpeti palāpasadise.",
  "tika-s0302t0:170_13": "Tathā hi taṇḍulasārarahito dhaññapaṭirūpako thusamattako palāpoti vuccati, evaṁ sīlādisārarahito samaṇapaṭirūpako palāpo viyāti palāpo, dussīlo. Te palāpe. Vāhethāti apanetha.",
  "tika-s0302t0:170_14": "Patissatāti bāḷhasatitāya patissatā hothāti.",
  "tika-s0302t0:171_0": "Saddhāya pabbajitenāti rājūpaddavādīhi anupaddutena ‘‘evañhi taṁ otiṇṇaṁ jātiādisaṁsārabhayaṁ vijinissāmī’’ti vaṭṭanissaraṇatthaṁ āgatāya saddhāya vasena pabbajitena.",
  "tika-s0302t0:171_1": "Ācārakulaputtoti ācārena abhijāto. Tenāha ‘‘yato kutocī’’tiādi.",
  "tika-s0302t0:171_2": "Jātikulaputtoti jātisampattiyā abhijāto.",
  "tika-s0302t0:171_3": "Viññuppasatthāni aṅgāni sammāpadhāniyaṅgabhāvena, kāye ca jīvite ca nirapekkhabhāvena vīriyaṁ ārabhantassa tathāpavattavīriyavasena ‘‘taco ekaṁ aṅga’’nti vuttaṁ. Esa nayo sesesupi.",
  "tika-s0302t0:171_4": "Navasu ṭhānesu samādhātabbanti ‘‘kālavasena pañcasu, iriyāpathavasena catūsū’’ti evaṁ navasu ṭhānesu vīriyaṁ samādhātabbaṁ pavattetabbaṁ.",
  "tika-s0302t0:172_0": "So dukkhaṁ viharatīti kusītapuggalo niyyānikasāsane vīriyārambhassa akaraṇena sāmaññatthassa anuppattiyā dukkhaṁ viharati.",
  "tika-s0302t0:172_1": "Sakaṁ vā atthaṁ sadatthaṁ ka-kārassa da-kāraṁ katvā .",
  "tika-s0302t0:172_2": "Kusītassa atthaparihāyanaṁ mūlato paṭṭhāya dassetuṁ ‘‘cha dvārānī’’tiādi vuttaṁ.",
  "tika-s0302t0:172_3": "Nisajjāvasena pīṭhamaddanato pīṭhamaddano, nirassanavacanaṁ tassa, kassacipatthassa adhāraṇato kevalaṁ pīṭhabhārabhūtoti adhippāyo.",
  "tika-s0302t0:172_4": "Aññattha pana ‘‘makhamaddano’’ti vuccati, tattha dānamicchāya paresaṁ makhaṁ passantoti attho.",
  "tika-s0302t0:172_5": "Laṇḍapūrakoti kucchipūraṁ bhuñjitvā vaccakuṭipūrako.",
  "tika-s0302t0:173_0": "‘‘Āraddhavīriyo’’tiādīsu ‘‘kusīto puggalo’’ti ettha vuttavipariyāyena attho veditabbo, āsīsāya vasena thomito.",
  "tika-s0302t0:173_1": "Āraddhavīriyeti paggahitavīriye.",
  "tika-s0302t0:173_2": "Pahitatteti nibbānaṁ patipesitacitte.",
  "tika-s0302t0:173_3": "Etena sāvakānaṁ sammāpaṭipattiṁ satthuvandanānisaṁsañca dassesi.",
  "tika-s0302t0:174_0": "Hīnenāti vaṭṭanissitena dhammena.",
  "tika-s0302t0:174_1": "Tenāha ‘‘hīnāya saddhāyā’’tiādi.",
  "tika-s0302t0:174_2": "Aggenāti seṭṭhena vivaṭṭanissitena dhammena, īsakampi katakālusiyavigataṭṭhena maṇḍaṭṭhena ca pasannampi surādi na pātabbaṁ.",
  "tika-s0302t0:174_3": "Sāsananti pariyattipaṭipattipaṭivedhalakkhaṇaṁ sāsanaṁ.",
  "tika-s0302t0:174_4": "Pasannaṁ vigatadosamalattā pasādaniyattā ca.",
  "tika-s0302t0:174_5": "Pātabbañca pattena viya sukhena paribhuñjitabbato duccaritasabbakilesakasāvamalapaṅkadosarahitattā ca.",
  "tika-s0302t0:175_0": "Maṇḍabhūtā bodhipakkhiyadhammadesanāpi desanāmaṇḍo.",
  "tika-s0302t0:175_1": "Tassa ekasseva pana desanāmaṇḍassa paṭiggāhakā suppaṭipannā dosarahitā catasso parisā paṭiggahamaṇḍo.",
  "tika-s0302t0:175_2": "Maggabrahmacariyaṁ taggatikattā sakalopi bodhipakkhiyadhammarāsi brahmacariyamaṇḍo.",
  "tika-s0302t0:175_3": "Tenāha ‘‘katamo desanāmaṇḍo’’tiādi.",
  "tika-s0302t0:175_4": "Tattha viññātāroti saccānaṁ abhisametāvino.",
  "tika-s0302t0:175_5": "Tathā hi ādito ‘‘catunnaṁ ariyasaccānaṁ ācikkhaṇā’’tiādi vuttaṁ.",
  "tika-s0302t0:175_6": "Pubbabhāge ‘‘atthi ayaṁ loko’’tiādinā idhalokaparalokagatasammosavigamena pavatto adhimokkhova adhimokkhamaṇḍo.",
  "tika-s0302t0:175_7": "Chaḍḍetvā samucchedavasena vijahitvā.",
  "tika-s0302t0:175_8": "Catubhūmakassa saddhindriyassa adhimokkhamaṇḍena maṇḍabhūtaṁ adhimokkhaṁ.",
  "tika-s0302t0:175_9": "Ādi-saddena ‘‘paggahamaṇḍo vīriyindriyaṁ kosajjakasaṭa’’ntiādiṁ pāḷisesaṁ saṅgaṇhāti.",
  "tika-s0302t0:175_10": "Etthāti etasmiṁ sāsane, ‘‘maṇḍasmi’’nti vā vacane.",
  "tika-s0302t0:175_11": "Kāraṇavacanaṁ, tena ‘‘satthā sammukhībhūto’’ti sammukhabhāvanāyogo nirāsaṅkaphalāvahoti dasseti. Tenāha ‘‘asammukhā’’tiādi.",
  "tika-s0302t0:175_12": "Pamāṇanti anurūpaṁ bhesajjassa pamāṇaṁ.",
  "tika-s0302t0:175_13": "Uggamananti bhesajjassa vamanaṁ virecanaṁ, tassa vā vasena dosadhātūnaṁ vamanaṁ virecanaṁ.",
  "tika-s0302t0:175_14": "Evamevāti yathā bhesajjamaṇḍaṁ vejjasammukhā nirāsaṅkā pivanti, evameva ‘‘satthā sammukhībhūto’’ti nirāsaṅkā vīriyaṁ katvā, maṇḍapeyya sāsanaṁ pivathāti yojanā.",
  "tika-s0302t0:175_15": "Abhiññāsamāpattipaṭilābhena sānisaṁsā.",
  "tika-s0302t0:175_16": "Maggaphalādhigamanena savaḍḍhi.",
  "tika-s0302t0:175_17": "Paratthanti attano diṭṭhānugatiāpattiyā, tathā sammāpaṭipajjantānaṁ paresaṁ atthanti evamettha attho daṭṭhabbo.",
  "tika-s0302t0:176_0": "Dutiyadasabalasuttavaṇṇanā niṭṭhitā.",
  "tika-s0302t0:177_0": "3. Upanisasuttavaṇṇanā",
  "tika-s0302t0:178_0": "23.Jānato passatoti ettha dassanaṁ paññācakkhunāva dassanaṁ adhippetaṁ, na maṁsacakkhunāti āha ‘‘dvepi padāni ekatthānī’’ti.",
  "tika-s0302t0:178_1": "Evaṁ santepīti padadvayassa ekatthattepi ñāṇalakkhaṇañāṇappabhāvavisayasssa tathādassanabhāvāvirodhanāti attho.",
  "tika-s0302t0:178_2": "Tenāha ‘‘jānanalakkhaṇañhi ñāṇa’’ntiādi.",
  "tika-s0302t0:178_3": "Ñāṇappabhāvanti ñāṇānubhāvena ñāṇakiccavisayobhāsanti attho.",
  "tika-s0302t0:178_4": "Tenāha ‘‘ñāṇena vivaṭṭe dhamme passatī’’ti.",
  "tika-s0302t0:178_5": "Jānato passatoti ca jānanadassanamukhena puggalādhiṭṭhānā desanā pavattāti āha – ‘‘ñāṇalakkhaṇaṁ upādāyā’’tiādi.",
  "tika-s0302t0:178_6": "Jānatoti vā pubbabhāgañāṇena jānato, aparabhāgena ñāṇena passato.",
  "tika-s0302t0:178_7": "Jānatoti vā vatvā na jānanaṁ anussavākāraparivitakkamattavasena idhādhippetaṁ, atha kho rūpāni viya cakkhuviññāṇena rūpādīni tesañca samudayādike paccakkhe katvā dassananti vibhāvetuṁ ‘‘passato’’ti vuttanti evaṁ vā ettha attho.",
  "tika-s0302t0:179_0": "Āsavānaṁ khayanti āsavānaṁ accantappahānaṁ.",
  "tika-s0302t0:179_1": "So pana tesaṁ anuppādanirodho sabbena sabbaṁ abhāvo evāti āha ‘‘asamuppādo khīṇākāro natthibhāvo’’ti.",
  "tika-s0302t0:179_2": "Āsavakkhayasaddassa khīṇākārādīsu āgataṭṭhānaṁ dassetuṁ ‘‘āsavānaṁ khayā’’tiādi vuttaṁ.",
  "tika-s0302t0:179_3": "Ujumaggānusārinoti kilesavaṅkakāyavaṅkādīnaṁ pahānena ujubhūte savipassanāheṭṭhimamaggadhamme anussarantassa. Yadeva hissa parikkhīṇaṁ.",
  "tika-s0302t0:179_4": "Khayasmiṁ paṭhamaṁ ñāṇaṁ ‘‘tato aññā anantarā’’ti khayasaṅkhāte aggamagge tappariyāpannameva ñāṇaṁ paṭhamaṁ uppajjati, tadanantaraṁ pana aññā arahattanti.",
  "tika-s0302t0:179_5": "Yadipi gāthāya ‘‘khayasmiṁ’’icceva vuttaṁ, samucchedavasena pana ‘‘āsave khīṇe maggo khayo’’ti vuccatīti āha ‘‘maggo āsavakkhayoti vutto’’ti.",
  "tika-s0302t0:179_6": "Samaṇoti samitapāpo adhippeto, so pana khīṇāsavo hotīti.",
  "tika-s0302t0:179_7": "‘‘Āsavānaṁ khayā’’ti idha phalaṁ, pariyāyena pana āsavakkhayo maggo, tena pattabbato phalaṁ.",
  "tika-s0302t0:179_8": "Eteneva nibbānassapi āsavakkhayabhāvo vuttoti veditabbo.",
  "tika-s0302t0:180_0": "Jānato eva passato evāti evamettha niyamo icchito, na aññathā visesābhāvato aniṭṭhāpannovāti tassa niyamassa phalaṁ dassetuṁ ‘‘no ajānato no apassato’’ti vuttanti āha ‘‘yo pana na jānāti, na passati, tassa no vadāmīti attho’’ti.",
  "tika-s0302t0:180_1": "Iminā khandhānaṁ pariññā āsavakkhayassa ekantikakāraṇanti dasseti.",
  "tika-s0302t0:180_2": "Etenāti ‘‘no ajānato, no apassato’’ti etena vacanena.",
  "tika-s0302t0:180_3": "Te paṭikkhittāti ke pana teti?",
  "tika-s0302t0:180_4": "‘‘Bāle ca paṇḍite ca sandhāvitvā saṁsaritvā dukkhassantaṁ karissanti (dī. ni. 1.168; ma. ni.",
  "tika-s0302t0:180_5": "2.228) ahetū appaccayā sattā visujjhantī’’ti (dī. ni. 1.168; ma. ni. 2.101, 227) evamādivādā.",
  "tika-s0302t0:180_6": "Tesu keci abhijātisaṅkantimattena saṁsārasuddhiṁ paṭijānanti, aññe issarapajāpatikāraṇādivasena.",
  "tika-s0302t0:180_7": "Tayidaṁ sabbaṁ saṁsārādīhīti ettheva saṅgahitanti daṭṭhabbaṁ.",
  "tika-s0302t0:180_8": "Purimena padadvayenāti ‘‘jānato passato’’ti iminā padadvayena.",
  "tika-s0302t0:180_9": "Upāyo vutto ‘‘āsavakkhayā’’ti adhikārato.",
  "tika-s0302t0:180_10": "Imināti ‘‘no ajānato, no apassato’’ti iminā padadvayena.",
  "tika-s0302t0:180_11": "Anupāyo hoti esa āsavānaṁ khayassa, yadidaṁ pañcannaṁ khandhānaṁ apariññāti ‘‘jānato passato’’ti imināva aniyamavacanena anupāyapaṭisedhopi atthato bodhito hotīti.",
  "tika-s0302t0:180_12": "Tameva hi atthato bodhitabhāvaṁ vibhāvetuṁ evaṁ saṁvaṇṇanā katāti daṭṭhabbaṁ.",
  "tika-s0302t0:181_0": "Dabbajātikoti dabbarūpo.",
  "tika-s0302t0:181_1": "So hi ‘‘drabyo’’ti vuccati ‘‘drabyaṁ vinassati nādrabya’’ntiādīsu.",
  "tika-s0302t0:181_2": "Dabbajātiko vā sārasabhāvo, sāruppasīlācāroti attho.",
  "tika-s0302t0:181_3": "Yathāha ‘‘na kho dabba dabbā evaṁ nibbeṭhentī’’ti (pārā. 384).",
  "tika-s0302t0:181_4": "Vattasīse ṭhatvāti vattaṁ uttamaṁ dhuraṁ katvā.",
  "tika-s0302t0:181_5": "Yo hi parisuddhājīvo kātuṁ ajānantānaṁ sabrahmacārīnaṁ attano vā vassavātādipaṭibāhanatthaṁ chattādīni karoti, so vattasīse ṭhatvā karoti nāma.",
  "tika-s0302t0:181_6": "Padaṭṭhānaṁ na hotīti na vattabbaṁ nāthakaraṇadhammabhāvena maggaphalādhigamassa upanissayabhāvato.",
  "tika-s0302t0:181_7": "Vuttañhi ‘‘yāni tāni sabrahmacārīnaṁ uccāvacāni kiccakaraṇīyāni, tattha dakkho hotī’’tiādi (dī. ni. 3.345).",
  "tika-s0302t0:181_8": "Evaṁ jānatoti evaṁ vejjakammādīnaṁ jānanahetu micchājīvapaccayā kāmāsavādayo āsavā vaḍḍhantiyeva, na pahīyanti.",
  "tika-s0302t0:181_9": "‘‘Evaṁ kho…pe… āsavānaṁ khayo hotī’’ti imāya pāḷiyā arahattasseva gahaṇaṁ yuttaṁ phalaggahaṇena hetuno avuttasiddhattā.",
  "tika-s0302t0:181_10": "Tenāha ‘‘āsavānaṁ khayante jātattā’’ti.",
  "tika-s0302t0:182_0": "Āgamanaṁ āgamo, taṁ āvahatīti āgamanīyā, pubbabhāgapaṭipadā.",
  "tika-s0302t0:182_1": "Khayasminti bhāvenabhāvalakkhaṇe bhummaṁ, khayeti pana visaye.",
  "tika-s0302t0:182_2": "Tenāha ‘‘āsavakkhayasaṅkhāte’’ti.",
  "tika-s0302t0:182_3": "Upanisīdati phalaṁ etthāti kāraṇaṁ upanisā.",
  "tika-s0302t0:182_4": "Arahattaphalavimutti ukkaṭṭhaniddesato. Sāti vimutti. Assāti paccavekkhaṇañāṇassa.",
  "tika-s0302t0:182_5": "Manasmiṁ vivaṭṭanissite pana anantarūpanissayāpi paccayā sambhavantīti ‘‘labbhamānavasena paccayabhāvo veditabbo’’ti vuttaṁ.",
  "tika-s0302t0:183_0": "Virajjati asesasaṅkhārato etenāti virāgo, maggo.",
  "tika-s0302t0:183_1": "Nibbindati etāyāti nibbidā, balavavipassanā. Tenāha ‘‘etenā’’tiādi.",
  "tika-s0302t0:183_2": "Paṭisaṅkhānupassanāpi muccitukamyatāpakkhikā evāti adhippāyena ‘‘catunnaṁ ñāṇānaṁ adhivacana’’nti vuttaṁ.",
  "tika-s0302t0:183_3": "‘‘Yāva maggāmaggañāṇadassanavisuddhi, tāva taruṇavipassanā’’ti hi vacanato upakkilesavimuttaudayabbayañāṇato paraṁ balavavipassanā.",
  "tika-s0302t0:183_4": "Rūpārūpadhammānaṁ visesabhūto sāmaññabhūto ca yo yo sabhāvo yathāsabhāvo, tassa jānanaṁ yathāsabhāvajānanaṁ. Tadeva dassanaṁ.",
  "tika-s0302t0:183_5": "Paccakkhakaraṇatthena ñātapariññā tīraṇapariññā ca gahitā hoti.",
  "tika-s0302t0:183_6": "Tenāha ‘‘taruṇavipassana’’ntiādi.",
  "tika-s0302t0:183_7": "Saṅkhāraparicchedeñāṇanti nāmarūpapariggahañāṇaṁ vadati.",
  "tika-s0302t0:183_8": "Kaṅkhāvitaraṇaṁ paccayapariggaho dhammaṭṭhitiñāṇantipi vuccati.",
  "tika-s0302t0:183_9": "Nayavipassanādikaṁ anupassanāñāṇaṁ sammasanaṁ.",
  "tika-s0302t0:183_10": "Maggāmaggeñāṇanti maggāmaggaṁ vavatthapetvā ṭhitaṁ ñāṇaṁ.",
  "tika-s0302t0:183_11": "So hi pādakajjhānasamādhi taruṇavipassanāya paccayo hoti.",
  "tika-s0302t0:183_12": "‘‘Samāhito yathābhūtaṁ pajānāti passatī’’ti (saṁ. ni. 3.5.; 4.99; 5.1071) hi vuttaṁ.",
  "tika-s0302t0:184_0": "Pubbabhāgasukhanti upacārajjhānasahitasukhaṁ.",
  "tika-s0302t0:184_1": "Daratha paṭippassaddhīti kāmacchandādikilesadarathassa paṭipassambhanaṁ.",
  "tika-s0302t0:184_2": "‘‘Sukhaṁpāhaṁ, bhikkhave, saupanisaṁ vadāmī’’ti ettha adhippetasukhaṁ dassetuṁ ‘‘appanāpubbabhāgassa sukhassā’’ti vuttaṁ.",
  "tika-s0302t0:184_3": "‘‘Passaddhakāyo sukhaṁ vedetī’’ti (dī. ni. 1.466;3.359; a.ni.",
  "tika-s0302t0:184_4": "1.3.96) vuttaappanāsukhassa passaddhiyā paccayatte vattabbameva natthi. Sukhanti etthāpi eseva nayo.",
  "tika-s0302t0:184_5": "Balavapītīti pharaṇalakkhaṇappattā pīti.",
  "tika-s0302t0:184_6": "Tādisā hi vitakkavicārasukhasamādhīhi laddhappaccayā nīvaraṇaṁ vikkhambhantī taṁnimittaṁ darathaṁ pariḷāhaṁ paṭipassambheti.",
  "tika-s0302t0:184_7": "Tenāha ‘‘sā hi darathappassaddhiyā paccayo hotī’’ti. Dubbalapītīti taruṇapīti.",
  "tika-s0302t0:184_8": "Tenāha ‘‘sā hi balavapītiyā paccayo hotī’’ti.",
  "tika-s0302t0:184_9": "Saddhāti ratanattayaguṇānaṁ kammaphalassa ca saddahanavasena pavatto adhimokkho, sā pana yasmā attano visaye punappunaṁ uppajjati, na ekavārameva, tasmā āha ‘‘aparāparaṁ uppajjanasaddhā’’ti.",
  "tika-s0302t0:184_10": "Yasmā saddahanto saddheyyavatthusmiṁ pamudito hoti, tasmā āha ‘‘sā hi dubbalapītiyā paccayo hotī’’ti.",
  "tika-s0302t0:184_11": "Dukkhadukkhādibhedassa sabbassapi dukkhassa vaṭṭadukkhantogadhattā tassa ca idhādhippetattā vuttaṁ ‘‘dukkhanti vaṭṭadukkha’’nti.",
  "tika-s0302t0:184_12": "Jarāmaraṇadukkhanti keci, sokādayo cāti apare.",
  "tika-s0302t0:184_13": "Tadubhayassapi saṅgaṇhanato paṭhamo evattho yutto.",
  "tika-s0302t0:184_14": "Yasmā dukkhappatto kammassa phalāni saddahati, ratanattaye ca pasādaṁ uppādeti, tasmā vuttaṁ ‘‘tañhi aparāparasaddhāya paccayo hotī’’ti.",
  "tika-s0302t0:184_15": "Yasmā ‘‘ācariyānaṁ santike dhammaṁ sutvā pavattidukkha’’nti cintayato ‘‘ekantato ayaṁ dhammo imassa dukkhassa samatikkamāya hotī’’ti saddhā uppajjati.",
  "tika-s0302t0:184_16": "Tenāha ‘‘dhammaṁ sutvā tathāgate saddhaṁ paṭilabhatī’’tiādi (dī. ni. 1.191).",
  "tika-s0302t0:184_17": "Savikārāti uppādavikārena savikārā khandhajāti jāyanaṭṭhena.",
  "tika-s0302t0:184_18": "Jātiyā pana asati tattha tattha bhave natthi dukkhassa sambhavoti āha ‘‘sā hi vaṭṭadukkhassa paccayo’’ti.",
  "tika-s0302t0:184_19": "Kammabhavoti kammabhavādiko tividhopi kammabhavo.",
  "tika-s0302t0:184_20": "So hi upapattibhavassa paccayo.",
  "tika-s0302t0:184_21": "Evamādiṁ sandhāyāha ‘‘etenupāyenā’’ti. Sesapadānīti upādānādipadāni.",
  "tika-s0302t0:184_22": "Anulomañāṇaṁ saṅkhārupekkhāpakkhikattā nibbānaggahaṇena gahitaṁ, gotrabhuñāṇaṁ paṭhamamaggassa āvajjanaṁ.",
  "tika-s0302t0:184_23": "So hi tena vipassanāya kiñci kiñci visesaṭṭhānaṁ kayiratīti taṁ anāmasitvā nibbidūpaniso virāgoti ‘‘virāgo’’icceva vuttaṁ.",
  "tika-s0302t0:185_0": "Kena udakena vidārayitvā gatapadesoti katvā kandaro. Nitambotipi udakassa.",
  "tika-s0302t0:185_1": "Yathā ninnaṁ udakaṁ pavattati, tathā nivattanabhāvena nadīkuñchotipi vuccati.",
  "tika-s0302t0:185_2": "Hemantagimhautuvasena aṭṭha māse pavatto pathavīvivaroti katvā padaro.",
  "tika-s0302t0:185_3": "Khuddikā udakavāhiniyo sākhā viyāti sākhā, khuddakā sobbhā kusubbhā o-kārassa u-kāraṁ katvā.",
  "tika-s0302t0:185_4": "Evameva khotiādi ‘‘seyyathāpi, bhikkhave’’tiādinā upanītāya upamāya upameyyena saṁsandananti, taṁ yojetvā dassetuṁ ‘‘avijjā pabbatoti daṭṭhabbā’’tiādi vuttaṁ.",
  "tika-s0302t0:185_5": "Tattha avijjā ca santānavasena ciraṁtanakālappavattanato pacurajanehi duppajahanato ‘‘pabbato’’ti vuttā.",
  "tika-s0302t0:185_6": "Lokattayābhibyāpanato abhisandanato ca abhisaṅkhārā meghasadisā.",
  "tika-s0302t0:185_7": "Abhisaṅkhārā meghoti daṭṭhabbāti ānetvā sambandho. Tathā sesapadadvayepi.",
  "tika-s0302t0:185_8": "Viññāṇādivaṭṭaṁ anupavattito paramparapaccayato ca kandarādisadisā.",
  "tika-s0302t0:185_9": "Vimutti ekarasattā, hānivuddhiabhāvato ca sāgarasadisāti upamāsaṁsandanaṁ.",
  "tika-s0302t0:186_0": "Tattha yasmā purimasiddhāya avijjāya sati abhisaṅkhārā, nāsati, tasmā te uparipabbate pavattā viya hontīti vuttaṁ ‘‘avijjā…pe… vassanaṁ veditabba’’nti.",
  "tika-s0302t0:186_1": "Assutavā hītiādi vuttasseva atthassa samatthanaṁ.",
  "tika-s0302t0:186_2": "Taṇhāya abhilāsaṁ katvāti etena sabbassapi abhisaṅkhāravuṭṭhitemanatthaṁ dīpeti. Taṇhā hi ‘‘sneho’’ti vuttā.",
  "tika-s0302t0:186_3": "Antimabhavikassa antabhavanibbattako abhisaṅkhāro nibbānaṁ na patto, tadantassa bhāgassa nibbānaṁ āhacca ṭhito viya hotīti ‘‘mahāsamuddaṁ āhacca ṭhitakālo viyā’’ti upamānidassanaṁ kataṁ.",
  "tika-s0302t0:186_4": "Viññāṇādivaṭṭaṁ pūretvāpi imināpi hi antimabhavikasseva viññāṇappavatti dassitā.",
  "tika-s0302t0:186_5": "Sā hi pūritāti vattabbā tato paraṁ viññāṇādivaṭṭasseva abhāvato.",
  "tika-s0302t0:186_6": "Jātassa puggalassa jātipaccayavaṭṭadukkhavedanāya dhammassavanaṁ icchitabbaṁ, taṁ pana yadipi imasmiṁ sutte na āgataṁ, suttantaresu pana āgatamevāti tato āharitvā taṁ vattabbanti dassento ‘‘buddhavacanaṁ panā’’tiādimāha.",
  "tika-s0302t0:186_7": "Tayidaṁ sāvakabodhisattānaṁ vasenāyaṁ desanāti katvā vuttaṁ.",
  "tika-s0302t0:186_8": "Itaresaṁ pana vasena vuccamānaṁ suttantaraggahaṇatthaṁ payojanaṁ natthīti ‘‘yā hī’’tiādimāha.",
  "tika-s0302t0:186_9": "Pāḷiyā vasena gahitamevāti saṅkhepato vuttaatthassa vitthārato dassanaṁ.",
  "tika-s0302t0:186_10": "Nibbattīti nibbattamānā khandhā gahitāti āha ‘‘savikārā’’ti.",
  "tika-s0302t0:186_11": "Aniccatālakkhaṇādidīpanato lakkhaṇāhaṭaṁ. Kammākammanti vinicchayaṁ.",
  "tika-s0302t0:186_12": "Nijjaṭanti niggumbaṁ, suddhanti attho.",
  "tika-s0302t0:186_13": "Pathavīkasiṇādīsu kammaṁ ārabhatītiādi pāḷiyaṁ samathapubbaṅgamā vipassanā dassitāti katvā vuttaṁ .",
  "tika-s0302t0:186_14": "Evañhi pāmojjādidassanaṁ sambhavatīti. Devassāti meghassa.",
  "tika-s0302t0:186_15": "Kasmā panettha ‘‘khīṇāsavassa…pe… ṭhitakālo veditabbo’’ti vuttaṁ, nanu pubbe devaṭṭhāniyo abhisaṅkhāro vutto, na abhisaṅkhāro khīṇāsavoti?",
  "tika-s0302t0:186_16": "Nāyaṁ doso, kāraṇūpacārena phalassa vuttattā.",
  "tika-s0302t0:186_17": "Abhisaṅkhāramūlako hi khandhasantāno khandhasantāne ca ucchinnasaṁyoge khīṇāsavasamaññāti.",
  "tika-s0302t0:187_0": "Upanisasuttavaṇṇanā niṭṭhitā.",
  "tika-s0302t0:188_0": "4. Aññatitthiyasuttavaṇṇanā",
  "tika-s0302t0:189_0": "24.Soti sāriputtatthero.",
  "tika-s0302t0:189_1": "Yadi na tāva paviṭṭho, kasmā ‘‘pāvisī’’ti vuttanti āha ‘‘pavisissāmī’’tiādi.",
  "tika-s0302t0:189_2": "Tena avassambhāvini bhūte viya upacāro hotīti dasseti.",
  "tika-s0302t0:189_3": "Idāni tamatthaṁ upamāya vibhāvento ‘‘yathā ki’’ntiādimāha.",
  "tika-s0302t0:189_4": "Atippagoyeva nikkhantadivasoti pakatiyā bhikkhācaraṇavelāya ativiya pāto eva vihārato nikkhantadivasabhāgo.",
  "tika-s0302t0:189_5": "Etadahosīti etaṁ ‘‘atippago kho’’tiādikaṁ cintanaṁ ahosi.",
  "tika-s0302t0:189_6": "Dakkhiṇadvārassāti rājagahanagare dakkhiṇadvārassa veḷuvanassa ca antarā ahosi, tasmā ‘‘tenupasaṅkamissa’’nti cintanā ahosīti adhippāyo.",
  "tika-s0302t0:189_7": "Kiṁ vādīti catūsu vādesu kataraṁ vādaṁ vadasi.",
  "tika-s0302t0:189_8": "Kimakkhāyīti tasseva vevacanaṁ.",
  "tika-s0302t0:189_9": "Kiṁ vadatīti pana cattāro vāde sāmaññato gahetvā napuṁsakaliṅgena vadati yathā kiṁ te jātaliṅgaṁ.",
  "tika-s0302t0:189_10": "Sabbanāmañhetaṁ, yadidaṁ napuṁsakaliṅgaṁ.",
  "tika-s0302t0:189_11": "Vadati etenāti vādo, dassanaṁ.",
  "tika-s0302t0:189_12": "Taṁ sandhāyāha ‘‘kiṁ ettha…pe… dassananti pucchantī’’ti.",
  "tika-s0302t0:189_13": "‘‘Dhammapaṭisambhidā’’tiādīsu viya dhamma-saddo hetuatthoti āha ‘‘yaṁ vuttaṁ kāraṇaṁ, tassa anukāraṇa’’nti.",
  "tika-s0302t0:189_14": "Vādassa vacanassa anuppatti vādappavatti.",
  "tika-s0302t0:190_0": "Idaṁ vacananti ‘‘ekamidāha’’ntiādivacanaṁ.",
  "tika-s0302t0:190_1": "Sāti ‘‘eke samaṇabrāhmaṇā kammavādā’’ti evaṁ pavattakathā.",
  "tika-s0302t0:190_2": "Accharaṁ aṅguliphoṭanaṁ arahatīti acchariyaṁ.",
  "tika-s0302t0:190_3": "Abbhutanti niruttinayena padasiddhi daṭṭhabbā.",
  "tika-s0302t0:190_4": "Sabbavādānanti sabbesaṁ catubbidhavādānaṁ.",
  "tika-s0302t0:190_5": "Paṭhamo hettha sassatavādo, dutiyo ucchedavādo, tatiyo ekaccasassatavādo, catuttho adhiccasamuppannavādo, tesaṁ sabbesaṁ paṭikkhepato paṭikkhepakāraṇaṁ vuttaṁ.",
  "tika-s0302t0:190_6": "Paṭiccasamuppādakittanaṁ vā pacurajanañāṇassa alabbhaneyyapatiṭṭhatāya gambhīrañceva, tathā avabhāsanato cetasi upaṭṭhānato gambhīrāvabhāsañca karonto.",
  "tika-s0302t0:190_7": "Tadeva padanti phassapadaṁyeva ādibhūtaṁ gahetvā.",
  "tika-s0302t0:191_0": "Aññatitthiyasuttavaṇṇanā niṭṭhitā.",
  "tika-s0302t0:192_0": "5. Bhūmijasuttavaṇṇanā",
  "tika-s0302t0:193_0": "25.Purimasutteti anantare purime sutte.",
  "tika-s0302t0:193_1": "Vuttanayeneva veditabbanti padatthe tato visiṭṭhaṁ aniddisitvā itaraṁ atthato vibhāvetuṁ ‘‘ayaṁ pana viseso’’tiādimāha.",
  "tika-s0302t0:193_2": "Na kevalaṁ phassapaccayā uppajjati, atha kho phassassa sahakārīkāraṇabhūtaaññapaccayā ca uppajjatīti.",
  "tika-s0302t0:193_3": "Kāyenāti copanakāyena, kāyaviññattiyāti attho.",
  "tika-s0302t0:193_4": "Sā hi kāmaṁ paṭṭhāne āgatesu catuvīsatiyā paccayesu kenaci paccayena cetanāya paccayo na hoti.",
  "tika-s0302t0:193_5": "Yasmā pana kāye sati eva kāyakammaṁ nāma hoti, nāsati, tasmā sā tassā sāmaggiyabhāvena icchitabbāti vuttaṁ ‘‘kāyenapi kariyamānaṁ karīyatī’’ti.",
  "tika-s0302t0:193_6": "Tenāha bhagavā ‘‘kāye vā, hānanda, sati kāyasañcetanāhetu uppajjati ajjhattaṁ sukhaṁ dukkha’’nti.",
  "tika-s0302t0:193_7": "Vācāyapīti etthāpi eseva nayo.",
  "tika-s0302t0:193_8": "Manasāti pātubhūtena manasā, na manamattenāti. Attanā parehi anussāhitena. Parenāti parena anussāhena.",
  "tika-s0302t0:193_9": "Sampajānenāti ñāṇasampayuttacittavasena pajānantena.",
  "tika-s0302t0:193_10": "Asampajānenāti tathā na sampajānantena. Tassāti sukhadukkhassa.",
  "tika-s0302t0:193_11": "Kāyasañcetanāhetūti kāyakammanimittaṁ, kāyikassa kammassa katattā upacitattāti attho. Esa nayo sesasañcetanāsupi.",
  "tika-s0302t0:193_12": "Uddhaccasahagatacetanā pavattiyaṁ vipākaṁ detiyevāti ‘‘vīsati cetanā labbhantī’’ti vuttaṁ.",
  "tika-s0302t0:193_13": "Tathā vacīdvāreti ettha ‘‘kāmāvacarakusalākusalavasena vīsati cetanā labbhantī’’ti idaṁ tathā-saddena upasaṁharati.",
  "tika-s0302t0:193_14": "Rūpārūpacetanāhīti rūpāvacarārūpāvacarakusalacetanāhi.",
  "tika-s0302t0:193_15": "Tappaccayaṁ yathārahanti adhippāyo.",
  "tika-s0302t0:193_16": "Tāpi cetanāti yathāvuttā ekūnavīsati cetanā avijjāpaccayā honti kusalānampi pageva itarādhiṭṭhahitāvijjasseva uppajjanato, aññathā anuppajjanato.",
  "tika-s0302t0:193_17": "Yathāvuttacetanābhedanti yathāvuttaṁ kāyacetanādivibhāgaṁ.",
  "tika-s0302t0:193_18": "Parehi anussāhito saraseneva pavattamāno.",
  "tika-s0302t0:193_19": "Parehi kāriyamānoti parehi ussāhito hutvā kayiramāno.",
  "tika-s0302t0:193_20": "Jānantopīti anussavādivasena jānantopi.",
  "tika-s0302t0:193_21": "Kammameva jānantoti tadā attanā kariyamānakammameva jānanto.",
  "tika-s0302t0:194_0": "Catūsūti ‘‘sāmaṁ vā pare vā sampajāno vā asampajāno vā’’ti evaṁ vuttesu catūsu ṭhānesu.",
  "tika-s0302t0:194_1": "Yathāvutte ekūnavīsaticetanādhamme asaṅkhārikasasaṅkhārikabhāvena sampajānakatāsampajānakatabhāvena catuguṇe katvā vuttaṁ ‘‘chasattati dvesatā cetanādhammā’’ti.",
  "tika-s0302t0:194_2": "Yesaṁ sahajātakoṭi labbhati, tesampi upanissayakoṭi labbhatevāti ‘‘upanissayakoṭiyā anupatitā’’tiicceva vuttā.",
  "tika-s0302t0:194_3": "Teti yathāvuttā sabbepi dhammā.",
  "tika-s0302t0:194_4": "So kāyo na hotīti ettha pasādakāyopi gahetabbo.",
  "tika-s0302t0:194_5": "Tenāha ‘‘yasmiṁ kāye satī’’tiādi.",
  "tika-s0302t0:194_6": "So kāyo na hotīti so kāyo paccayanirodhena na hoti. Vācāti saddavācā. Manoti yaṁ kiñci viññāṇaṁ.",
  "tika-s0302t0:194_7": "Idāni kammavaseneva yojetuṁ ‘‘apicā’’tiādi vuttaṁ.",
  "tika-s0302t0:194_8": "Eseva nayo ‘‘vācāpi dvārabhūtā manopi dvārabhūto’’ti.",
  "tika-s0302t0:194_9": "Khīṇāsavassa kathaṁ kāyo na hoti, na tassa kāyakammādhiṭṭhānanti adhippāyo.",
  "tika-s0302t0:194_10": "Avipākattāti avipākadhammattāti attho.",
  "tika-s0302t0:194_11": "Kāyo na hotīti vuttaṁ akammakaraṇabhāvato.",
  "tika-s0302t0:195_0": "Tanti kammaṁ.",
  "tika-s0302t0:195_1": "Khettaṁ na hotīti tassa dukkhassa aviruhanaṭṭhānattā.",
  "tika-s0302t0:195_2": "Viruhanaṭṭhānādayo byatirekavasena vuttā. Tenāha ‘‘na hotī’’ti.",
  "tika-s0302t0:195_3": "Kāraṇaṭṭhenāti ādhārabhūtakāraṇabhāvena.",
  "tika-s0302t0:195_4": "Sañcetanāmūlakanti sañcetanānimittaṁ.",
  "tika-s0302t0:195_5": "Viruhanādīnaṁ atthānanti ‘‘viruhanaṭṭhenā’’tiādinā vuttānaṁ atthānaṁ.",
  "tika-s0302t0:195_6": "Iminā viruhanādibhāvena vedanā ‘‘sukhadukkhavedanā’’ti kathitā, nayidha jeṭṭhalakkhaṇaṁ sukhadukkhaṁ nippayojakassa sukhassa dukkhassa ca adhippetattā.",
  "tika-s0302t0:195_7": "Upekkhāvedanāpettha sukhasaṇhasabhāvavipākabhūtā vedanāva.",
  "tika-s0302t0:196_0": "Bhūmijasuttavaṇṇanā niṭṭhitā.",
  "tika-s0302t0:197_0": "6. Upavāṇasuttavaṇṇanā",
  "tika-s0302t0:198_0": "26.Vaṭṭadukkhamevakathitaṁ itaradukkhassapi vipākassa saṅgaṇhanato.",
  "tika-s0302t0:199_0": "Upavāṇasuttavaṇṇanā niṭṭhitā.",
  "tika-s0302t0:200_0": "7. Paccayasuttavaṇṇanā",
  "tika-s0302t0:201_0": "27.Paṭipāṭiyāti paṭipāṭiyā ṭhapanena.",
  "tika-s0302t0:201_1": "Catusaccayojanaṁ dassetuṁ pariyosāna…pe… ādi vuttaṁ.",
  "tika-s0302t0:201_2": "Dukkhasaccavasenāti pariññeyyabhāvavasena.",
  "tika-s0302t0:201_3": "Jarāmaraṇāpadesena hi pañcupādānakkhandhā vuttā, te cassa attano phalassa paccayā na honti.",
  "tika-s0302t0:201_4": "Taṁ sandhāya vuttaṁ ‘‘paccayaṁ jānātī’’ti.",
  "tika-s0302t0:201_5": "Vineyyajjhāsayavasena hettha desanā pavattā. Sampannoti samannāgato.",
  "tika-s0302t0:201_6": "Āgatoti upagato, adhigatoti attho.",
  "tika-s0302t0:201_7": "Passatīti paccavekkhaṇañāṇena paccakkhato passati, maggapaññāya evaṁ asammohapaṭivedhavasena passati.",
  "tika-s0302t0:201_8": "Maggañāṇeneva, na phalañāṇena.",
  "tika-s0302t0:201_9": "Dhammasotaṁ samāpannoti ariyadhammasotaṁ sammadeva āpanno patto.",
  "tika-s0302t0:201_10": "Anaye nairiyanato, aye ca iriyanato, sadevakena ca lokena ‘‘saraṇa’’nti akaraṇīyato ariyapakkhaṁ bhajanto puthujjanabhūmiṁ atikkanto.",
  "tika-s0302t0:201_11": "Nibbedhikapaññāyāti catunnaṁ ariyasaccānaṁ nibbijjhanakapaññāya.",
  "tika-s0302t0:201_12": "Āhacca tiṭṭhati maggakkhaṇe, phalakkhaṇe pana āhacca ṭhito nāma.",
  "tika-s0302t0:202_0": "Paccayasuttavaṇṇanā niṭṭhitā.",
  "tika-s0302t0:203_0": "8. Bhikkhusuttavaṇṇanā",
  "tika-s0302t0:204_0": "28.Uttānameva sabbasova sattame āgatanayattā, vineyyajjhāsayavasena hi idaṁ suttaṁ satthārā aññasmiṁ āsane desitaṁ, parisāya vivaṭṭena sātthikāti satthu desanā āgatāti ayaṁ paṭiggāhakādhīnā hotīti dhammagāravena saṅgahaṁ āropentiyeva.",
  "tika-s0302t0:205_0": "Bhikkhusuttavaṇṇanā niṭṭhitā.",
  "tika-s0302t0:206_0": "9. Samaṇabrāhmaṇasuttavaṇṇanā",
  "tika-s0302t0:207_0": "29.Akkharabhāṇakānanti akkhararucīnaṁ.",
  "tika-s0302t0:207_1": "Upasaggena padavaḍḍhanampi ruccanti. Tenāha ‘‘te hī’’tiādi.",
  "tika-s0302t0:208_0": "Samaṇabrāhmaṇasuttavaṇṇanā niṭṭhitā.",
  "tika-s0302t0:209_0": "10. Dutiyasamaṇabrāhmaṇasuttavaṇṇanā",
  "tika-s0302t0:210_0": "30.Dvīsu suttesūti navamadasamasuttesu.",
  "tika-s0302t0:211_0": "Dutiyasamaṇabrāhmaṇasuttavaṇṇanā niṭṭhitā.",
  "tika-s0302t0:212_0": "Dasabalavaggavaṇṇanā niṭṭhitā.",
  "tika-s0302t0:213_0": "4. Kaḷārakhattiyavaggo",
  "tika-s0302t0:214_0": "1. Bhūtasuttavaṇṇanā",
  "tika-s0302t0:215_0": "31.Ajitamāṇavenāti soḷasasu bāvariyabrāhmaṇaparicārakesu ‘‘ajito’’ti laddhanāmena māṇavena.",
  "tika-s0302t0:215_1": "Saṅkhā vuccati paññā, saṅkhātā pariññātā dhammā yesaṁ te saṅkhātadhammā, paṭividdhasaccā khīṇāsavā.",
  "tika-s0302t0:215_2": "Sekkhā pana vipākassa apariññātattā ‘‘saṅkhātadhammā’’ti na vuccanti.",
  "tika-s0302t0:215_3": "Sekkhadhammasamannāgamena te sekkhā.",
  "tika-s0302t0:215_4": "Te pana kāmaṁ puggalapaṭilābhavasena anekasahassāva honti, catumaggaheṭṭhimaphalattayassa pana vasena taṁsamaṅgitāsāmaññena na sattajanato uddhanti āha ‘‘satta jane’’ti niyametvā viseseti.",
  "tika-s0302t0:215_5": "Saṁkilesavajjaṁ, tato vā attānaṁ viya vineyyalokaṁ nipāti rakkhatīti nipako, tassa bhāvo nepakkaṁ, ñāṇanti āha ‘‘nepakkaṁ vuccati paññā, tāya samannāgatattā nipako’’ti.",
  "tika-s0302t0:216_0": "‘‘Ko nu kho imassa pañhassa attho’’ti cintento pañhāya kaṅkhati nāma.",
  "tika-s0302t0:216_1": "‘‘Kathaṁ byākaramāno nu kho satthu ajjhāsayaṁ na virodhemī’’ti cintento ajjhāsayaṁ kaṅkhati nāma.",
  "tika-s0302t0:216_2": "Sujānanīyatthaparicchedaṁ katvā cintanā hettha ‘‘kaṅkhā’’ti adhippetā, na vicikicchāti.",
  "tika-s0302t0:216_3": "Pahīnavicikiccho hi mahāthero āyasmato assajimahātherassa santikeyeva, vicinanabhūtaṁ kukkuccasadisaṁ panetaṁ vīmaṁsanamattanti daṭṭhabbaṁ.",
  "tika-s0302t0:216_4": "Pattaṁ ādāya carantoti pabbajitabhāvalakkhaṇaṁ.",
  "tika-s0302t0:216_5": "Dhammasenāpatibhāvena vā mama pattadhammadesanāvāraṁ ādāya carantoti evaṁ vā ettha attho daṭṭhabbo.",
  "tika-s0302t0:217_0": "Jātanti yathārahaṁ paccayato uppannaṁ, saṅkhatanti attho.",
  "tika-s0302t0:217_1": "Pañhabyākaraṇaṁ upaṭṭhāsīti pañhassa byākaraṇatā paṭibhāsi.",
  "tika-s0302t0:217_2": "‘‘Sammappaññāya passatī’’ti pāṭho, aṭṭhakathāyaṁ pana ‘‘sammappaññāya passato’’ti padaṁ uddharitvā ‘‘passantassā’’ti attho vutto.",
  "tika-s0302t0:217_3": "Taṁ ‘‘bhūtanti…pe… paṭipanno hotī’’ti imāya pāḷiyā na sameti, tasmā yathādassitapāṭho eva yutto.",
  "tika-s0302t0:217_4": "Yāva arahattamaggā nibbidādīnaṁ atthāyāti samitāpekkhadhammavasā padaṁ vadanti.",
  "tika-s0302t0:217_5": "Āhārasambhavanti paccayahetukaṁ.",
  "tika-s0302t0:217_6": "Sekkhapaṭipadā kathitā ‘‘nibbidāya virāgāya nirodhāya paṭipanno hotī’’ti vacanato. Esa nayo nirodhavārepi.",
  "tika-s0302t0:217_7": "Nibbidāti karaṇe paccattavacanaṁ, virāgā nirodhāti karaṇe nissakkavacananti āha ‘‘sabbāni kāraṇavacanānī’’ti. Anupādāti anupādāya.",
  "tika-s0302t0:217_8": "Bhūtamidantiādimāha sabbasuttaṁ āhaccabhāsitaṁ jinavacanameva karonto.",
  "tika-s0302t0:218_0": "Bhūtasuttavaṇṇanā niṭṭhitā.",
  "tika-s0302t0:219_0": "2. Kaḷārasuttavaṇṇanā",
  "tika-s0302t0:220_0": "32.Tassa therassa nāmaṁ jātisamudāgataṁ.",
  "tika-s0302t0:220_1": "Nivattoti pubbe vaṭṭasotassa paṭisotaṁ gantuṁ āraddho, taṁ avisahanto anusotameva gacchanto, tato nivatto pariklesavidhame asaṁsaṭṭho viyutto hoti. Ettha cetanāti vā assāso.",
  "tika-s0302t0:220_2": "Hīnāyāvattanaṁ nāma kāmesu sāpekkhatāya, tattha ca nirapekkhatā tatiyamaggādhigamenāti dassento ‘‘tayo magge’’tiādimāha.",
  "tika-s0302t0:220_3": "Sāvakapāramīñāṇaṁ therassa arahattādhigamena nipphannaṁ, tasmā tassa taṁ uparimakoṭiyā assāso vutto.",
  "tika-s0302t0:220_4": "Ugghāṭitāti vivaṭā, vūpasamitāti attho. Tatthāti arahattappattiyaṁ.",
  "tika-s0302t0:220_5": "Vicikicchābhāvanti nibbematikataṁ.",
  "tika-s0302t0:221_0": "Naevaṁ byākatāti ‘‘khīṇā jātī’’tiādikā evaṁ uttānakaṁ na byākatā, pariyāyena pana byākatā. Kenacīti kenacipi kāraṇena. Evaṁ uttānakaṁ byākarissati.",
  "tika-s0302t0:222_0": "Tassa paccayassa khayāti tassa kammabhavasaṅkhātassa paccayassa avijjāya sahakāritāyaṁ saṅgahitassa khayā anuppādā nirodhā. Khīṇasminti khīṇe.",
  "tika-s0302t0:222_1": "Anuppādanirodhena niruddhe jātiyā yathāvutte paccaye.",
  "tika-s0302t0:222_2": "Jātisaṅkhātaṁ phalaṁ khīṇaṁ anuppattidhammataṁ āpāditanti. Viditaṁ ñātaṁ.",
  "tika-s0302t0:222_3": "Ājānāti catusaccaṁ heṭṭhimamaggehi ñātaṁ anatikkamitvāva paṭivijjhatīti aññā aggamaggo.",
  "tika-s0302t0:222_4": "Tadupacārena aggaphalaṁ idha ‘‘aññā’’ nāma.",
  "tika-s0302t0:222_5": "Paccayoti bhavūpapattiyā paccayo paṭiccasamuppādo.",
  "tika-s0302t0:223_0": "Meti mayā.",
  "tika-s0302t0:223_1": "Aññāsi ākāraggahaṇena cittācāraṁ jānāti. Tenāti bhagavatā.",
  "tika-s0302t0:223_2": "Byākaraṇaṁ anumoditaṁ pañhabyākaraṇassa visayakatabhāvato.",
  "tika-s0302t0:224_0": "Ayamassa visayoti ayaṁ vedanā assa sāriputtattherassa savisayo tattha visayabhāvena pavattattā.",
  "tika-s0302t0:224_1": "Kiñcāpīti kiñcāpi sukhā vedanā ṭhitisukhā dukkhā vedanā vipariṇāmasukhā, adukkhamasukhā vedanā ñāṇasukhā.",
  "tika-s0302t0:224_2": "Vipariṇāmakoṭiyāti aniccabhāvena sabbāva vedanā dukkhā nāma.",
  "tika-s0302t0:224_3": "Sukhapaṭikkhepatopi hi sukhapītiyā pharaṇatāya sukhāti tikkhamattena vipariṇāmadukkhāti vipariṇāmato abhāvādhigamena sukhanirodhakkhaṇamattena.",
  "tika-s0302t0:224_4": "Tathā hi vuttaṁ papañcasūdaniyaṁ ‘‘sukhāya vedanāya atthibhāvo sukha’’nti. Sukhakāmo dukkhaṁ titikkhati.",
  "tika-s0302t0:224_5": "Apariññātavatthukānañhi sukhavedanuparamo dukkhato upaṭṭhāti, tasmāyamattho viyogena dīpetabbo.",
  "tika-s0302t0:224_6": "‘‘Dukkhā vipariṇāmasukhā’’ti etthāpi eseva nayo.",
  "tika-s0302t0:224_7": "Tathācāha papañcasūdaniyaṁ ‘‘dukkhāya vedanāya natthibhāvo sukha’’nti.",
  "tika-s0302t0:224_8": "Dukkhavedanuparamo hi vuttānaṁ sukhato upaṭṭhāti evāti vadanti.",
  "tika-s0302t0:224_9": "Tassa yogassa vūpasamena ‘‘aho sukhaṁ jāta’’nti majjhattavedanāya jānanabhāvo yāthāvato avabujjhanaṁ sukhaṁ.",
  "tika-s0302t0:224_10": "Adukkhamasukhāpi vedanā vijānantassa sukhaṁ hoti tassa sukhumatāya viññeyyabhāvato.",
  "tika-s0302t0:224_11": "Yathā rūpārūpadhammānaṁ salakkhaṇato sāmaññalakkhaṇato ca sammadeva avabodho paramaṁ sukhaṁ. Tenāha –",
  "tika-s0302t0:225_0": "‘‘Yato yato sammasati, khandhānaṁ udayabbayaṁ;",
  "tika-s0302t0:226_0": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0302t0:227_0": "Aññāṇadukkhāti ajānanabhāvo adukkhamasukhāvedanāya dukkhaṁ.",
  "tika-s0302t0:227_1": "Sammā vibhāgajānanasabhāvo ñāṇassa sambhavo.",
  "tika-s0302t0:227_2": "Ñāṇasampayuttā hi ñāṇūpanissayā adukkhamasukhā vedanā pasatthākārā, yato sā iṭṭhā ceva iṭṭhaphalā cāti.",
  "tika-s0302t0:227_3": "Ajānanabhāvoti ettha vuttavipariyāyena attho veditabbo.",
  "tika-s0302t0:227_4": "‘‘Dukkhanti vidito’’ti pāḷi, aṭṭhakathāyaṁ pana viditanti paduddhāro kato, taṁ atthadassanamattanti daṭṭhabbaṁ.",
  "tika-s0302t0:228_0": "Vedanāparicchedajānaneti ‘‘tisso imā vedanā’’ti evaṁ paricchedato jānane. Aññāsīti kadā aññāsi?",
  "tika-s0302t0:228_1": "Imasmiṁ desanākāleti vadanti, paṭivedhakāleti pana yuttaṁ.",
  "tika-s0302t0:228_2": "Yathāpaṭividdhā hi vedanā idha therena desitāti.",
  "tika-s0302t0:228_3": "Iminā kāraṇenāti ‘‘yadaniccaṁ taṁ dukkha’’nti vedanānaṁ aniccatāya dukkhabhāvajānanasaṅkhātena kāraṇena.",
  "tika-s0302t0:228_4": "Taṁnimittaṁ hissa vedanāsu taṇhā na uppajjati. Atippapañcoti ativitthāro.",
  "tika-s0302t0:228_5": "Dukkhasmiṁ antogadhaṁ dukkhapariyāpannattā.",
  "tika-s0302t0:228_6": "Dukkhanti sabbaṁ vedayitaṁ dukkhaṁ saṅkhāradukkhabhāvato.",
  "tika-s0302t0:228_7": "Ñātamatteti yāthāvato avabujjhanamatte.",
  "tika-s0302t0:228_8": "Taṇhā na tiṭṭhatīti na santiṭṭhati nappavattati.",
  "tika-s0302t0:229_0": "Kathaṁ vimokkhāti ajjhattabahiddhābhedesu vimuttā.",
  "tika-s0302t0:229_1": "Hetumhi cetaṁ nissakkavacananti hetuatthena karaṇavacanena atthamāha ‘‘katarena vimokkhenā’’ti.",
  "tika-s0302t0:229_2": "Karaṇatthepi vā etaṁ nissakkavacananti tathā vuttaṁ. Abhinivesoti vipassanārambho.",
  "tika-s0302t0:229_3": "Bahiddhādhammāpi daṭṭhabbāyeva sabbassapi pariññeyyassa parijānitabbato. Ñāṇaṁ pavattetvā. Teti ajjhattasaṅkhāre.",
  "tika-s0302t0:229_4": "Vavatthapetvāti salakkhaṇato paricchinditvā.",
  "tika-s0302t0:229_5": "Bahiddhā otāretīti bahiddhāsaṅkhāresu ñāṇaṁ otāreti.",
  "tika-s0302t0:229_6": "Ajjhattaṁ otāretīti ajjhattasaṅkhāre sammasati. Tatra tasmiṁ catukke.",
  "tika-s0302t0:229_7": "Tesaṁ vavatthānakāleti tesaṁ ajjhattasaṅkhārānaṁ vipassanākāle.",
  "tika-s0302t0:230_0": "Sabbupādānakkhayāti sabbaso upādānānaṁ khayā.",
  "tika-s0302t0:230_1": "Kāmaṁ diṭṭhisīlabbataattavādupādānāni paṭhamamaggeneva khīyanti, kāmupādānaṁ pana aggamaggenāti tassa vasena ‘‘sabbupādānakkhayā’’ti vadanto thero attano arahattapattiṁ byākaroti.",
  "tika-s0302t0:230_2": "Tenāha ‘‘āsavā nānussavantī’’ti.",
  "tika-s0302t0:230_3": "Satoti iminā sativepullappattiṁ dasseti.",
  "tika-s0302t0:230_4": "Cakkhuto rūpe savantīti cakkhuviññāṇavīthiyaṁ tadanugatamanoviññāṇavīthiyañca rūpārammaṇā āsavā pavattantīti.",
  "tika-s0302t0:230_5": "Kiñcāpi tattha kusalādīnampi pavatti atthi, kāmāsavādayo eva vaṇato yūsaṁ viya paggharaṇakaasucibhāvena sandanti, tathā sesavāresu.",
  "tika-s0302t0:230_6": "Tenāha ‘‘eva’’ntiādi, tasmā te eva ‘‘āsavā’’ti vuccanti.",
  "tika-s0302t0:230_7": "Tattha hi paggharaṇakaasucimhi niruḷho āsavasaddo.",
  "tika-s0302t0:230_8": "‘‘Attānaṁ nāvajānāmī’’ti vuttattā ‘‘omānapahānaṁ kathita’’nti āha.",
  "tika-s0302t0:230_9": "Tena āsavesu samudāyupalakkhaṇaṁ kathitanti daṭṭhabbaṁ.",
  "tika-s0302t0:230_10": "Na hi seyyamānādippahānena vinā hīnamānaṁyeva pajahati.",
  "tika-s0302t0:230_11": "Pajānanāti ‘‘nāparaṁ itthattāyā’’ti vuttapajānanasampanno hotīti.",
  "tika-s0302t0:231_0": "Sarūpabhedatopīti ‘‘cattāro’’ti evaṁ parimāṇaparicchedatopi.",
  "tika-s0302t0:231_1": "Idaṁ bhagavā dassento āhāti sambandho.",
  "tika-s0302t0:231_2": "Idanti ca ‘‘ayampi kho’’tiādivacanaṁ sandhāyāha.",
  "tika-s0302t0:232_0": "Asambhinnāya evāti yathānisinnāya eva, avuṭṭhitāya evāti attho.",
  "tika-s0302t0:232_1": "Puggalathomanatthanti desanākusalānaṁ ānandattherādīnaṁ puggalānaṁ pasaṁsanatthaṁ ukkaṁsanatthaṁ.",
  "tika-s0302t0:232_2": "Dhammathomanatthanti paṭipattidhammassa pasaṁsanatthaṁ.",
  "tika-s0302t0:232_3": "Tepīti ānandattherādayo bhikkhūpi. Dhammapaṭiggāhakā bhikkhū. Attheti sīlādiatthe. Dhammeti pāḷidhamme.",
  "tika-s0302t0:233_0": "Assāti bhagavato.",
  "tika-s0302t0:233_1": "Ānubhāvaṁ karissati ‘‘divasañcepi bhagavā’’tiādinā. Nanti sāriputtattheraṁ.",
  "tika-s0302t0:233_2": "Ahampi tatheva thomessāmi ‘‘sā hi bhikkhū’’tiādinā.",
  "tika-s0302t0:233_3": "Evaṁ cintesīti evaṁ vakkhamānena dhammadāyādadesanāya cintitākārena cintesi. Tenāha ‘‘yathā’’tiādi.",
  "tika-s0302t0:233_4": "Ekajjhāsayāyāti samānādhippāyāya. Matiyāti paññāya.",
  "tika-s0302t0:233_5": "Ayaṁ desanā aggāti bhagavā dhammasenāpatiṁ guṇato evaṁ paggaṇhātīti katvā vuttaṁ.",
  "tika-s0302t0:234_0": "Pakāsetvāti guṇato pākaṭaṁ paññātaṁ katvā sabbasāvakehi seṭṭhabhāve ṭhapetukāmo.",
  "tika-s0302t0:234_1": "Cittagatiyā cittavasena kāyassa pariṇāmanena ‘‘ayaṁ kāyo idaṁ cittaṁ viya hotū’’ti kāyasamānagatikattādhiṭṭhānena.",
  "tika-s0302t0:234_2": "Kathaṁ pana kāyo dandhappavattiko lahuparivattena cittena samānagatiko hotīti? Na sabbathā samānagatiko.",
  "tika-s0302t0:234_3": "Yatheva hi kāyavasena cittavipariṇāmane cittaṁ sabbathā kāyena samānagatikaṁ hoti.",
  "tika-s0302t0:234_4": "Na hi tadā cittaṁ sabhāvasiddhena attano khaṇena avattitvā dandhavuttikassa rūpadhammassa khaṇena vattituṁ sakkoti, ‘‘idaṁ cittaṁ ayaṁ kāyo viya hotū’’ti panādhiṭṭhānena dandhagatikassa kāyassa anuvattanato yāva icchitaṭṭhānappatti hoti, tāva kāyagatianulomeneva hutvā santānavasena pavattamānaṁ cittaṁ kāyagatiyā pariṇāmitaṁ nāma hoti, evaṁ ‘‘ayaṁ kāyo idaṁ cittaṁ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṁ viya dandhaṁ avattitvā yathā lahukatipayacittavāreheva icchitaṭṭhānappati hoti, evaṁ pavattarūpatā viññāyatīti.",
  "tika-s0302t0:235_0": "Adhippāyānurūpameva tassa bhagavato thomanāya katattā.",
  "tika-s0302t0:235_1": "Idaṁ nāma atthajātaṁ bhagavā pucchissatīti pubbe mayā aviditaṁ apassaṁ.",
  "tika-s0302t0:235_2": "Āsayajānanatthanti ‘‘evaṁ byākarontena satthu ajjhāsayo gahito hotī’’ti evaṁ satthu ajjhāsayajānanatthaṁ.",
  "tika-s0302t0:235_3": "Dutiyaṁ pañhaṁ pucchanto bhagavā paṭhamaṁ pañhaṁ anumodi dutiyaṁ pañhaṁ pucchanteneva paṭhamapañhavissajjanassa sampaṭicchitabhāvato.",
  "tika-s0302t0:236_0": "Etaṁ ahosīti etaṁ parivitakkanaṁ ahosi.",
  "tika-s0302t0:236_1": "Assāti kaḷārakhattiyassa bhikkhuno.",
  "tika-s0302t0:236_2": "Dhamme dahatīti dhammadhātu, sāvakapāramīñāṇaṁ, sāvakavisaye dhamme dahati yāthāvato ajite katvā ṭhapetīti attho. Tenāha ‘‘dhammadhātū’’tiādi.",
  "tika-s0302t0:236_3": "Sabbaññutaññāṇagatikameva visaye.",
  "tika-s0302t0:236_4": "Gocaradhammeti gocarabhūte ñeyyadhamme.",
  "tika-s0302t0:237_0": "Kaḷārasuttavaṇṇanā niṭṭhitā.",
  "tika-s0302t0:238_0": "3. Ñāṇavatthusuttavaṇṇanā",
  "tika-s0302t0:239_0": "33.Ñāṇameva ñāṇavatthu sampattīnaṁ kāraṇabhāvato.",
  "tika-s0302t0:239_1": "Catūsūti catusaccassa bodhanavasena vuttesu catūsu ñāṇesu.",
  "tika-s0302t0:239_2": "Paṭhamanti ‘‘jarāmaraṇe ñāṇa’’nti evaṁ vuttaṁ ñāṇaṁ, yena dhāraṇaparicayamanasikāravasena pavattaṁ sabbaṁ gaṇhi.",
  "tika-s0302t0:239_3": "Sannicayañāṇamayaṁ savanamayaṁ nāmatveva veditabbaṁ.",
  "tika-s0302t0:239_4": "Sabhāvato paccayato cassa pariggaṇhanañāṇaṁ sammasanañāṇaṁtveva veditabbaṁ.",
  "tika-s0302t0:239_5": "Jarāmaraṇasīsena cettha jarāmaraṇavantova dhammā gahitā.",
  "tika-s0302t0:239_6": "Paṭivedhañāṇanti asammohato paṭivijjhanañāṇaṁ.",
  "tika-s0302t0:239_7": "Iminā dhammenāti hetumhi karaṇavacanaṁ.",
  "tika-s0302t0:239_8": "Imassa hi dhammassa adhigamahetu ayaṁ ariyo atītānāgate nayenapi catusaccadhamme abhisambujjhati.",
  "tika-s0302t0:239_9": "Maggañāṇameva pana atītānāgate nayanasadisaṁ katvā dassetuṁ ‘‘maggañāṇadhammena vā’’ti dutiyavikappo vutto.",
  "tika-s0302t0:239_10": "Evañhi ‘‘akālika’’nti samatthitaṁ hoti.",
  "tika-s0302t0:240_0": "Ñāṇacakkhunā diṭṭhenāti dhammacakkhubhūtena ñāṇacakkhunā asammohapaṭivedhavasena paccakkhato diṭṭhena.",
  "tika-s0302t0:240_1": "Paññāya viditenāti maggapaññāya tatheva viditena.",
  "tika-s0302t0:240_2": "Yasmā tathā diṭṭhaṁ viditaṁ sabbaso pattaṁ mahāupāyo hoti, tasmā vuttaṁ ‘‘pariyogāḷhenā’’ti.",
  "tika-s0302t0:240_3": "Diṭṭhenāti vā dassanena, dhammaṁ passitvā ṭhitenāti attho.",
  "tika-s0302t0:240_4": "Viditenāti cattāri saccāni viditvā pākaṭāni katvā ṭhitena.",
  "tika-s0302t0:240_5": "Akālikenāti na kālantaravipākadāyinā.",
  "tika-s0302t0:240_6": "Pattenāti cattāri saccāni patvā ṭhitattā dhammaṁ pattena.",
  "tika-s0302t0:240_7": "Pariyogāḷhenāti catusaccadhamme pariyogāhitvā ṭhitena.",
  "tika-s0302t0:240_8": "Atītānāgate nayaṁ netīti atīte ca anāgate ca nayaṁ neti harati peseti.",
  "tika-s0302t0:240_9": "Idaṁ pana paccavekkhaṇañāṇassa kiccaṁ, satthārā pana maggañāṇaṁ atītānāgate nayanasadisaṁ kataṁ taṁmūlakattā.",
  "tika-s0302t0:240_10": "Atītamaggassa hi paccavekkhaṇaṁ nāma hoti, tasmā maggañāṇaṁ nayanasadisaṁ kataṁ nāma hoti, paccavekkhaṇañāṇena pana nayaṁ neti. Tenāha ‘‘ettha cā’’tiādi. Yathā pana tena nayaṁ neti.",
  "tika-s0302t0:240_11": "Taṁ ākāraṁ dassetuṁ ‘‘ye kho kecī’’tiādi vuttaṁ.",
  "tika-s0302t0:240_12": "Ettha ca nayanuppādanaṁ nayañāṇasseva pavattiviseso.",
  "tika-s0302t0:240_13": "Tena vuttaṁ ‘‘paccavekkhaṇañāṇassa kicca’’nti.",
  "tika-s0302t0:240_14": "Kiñcāpi ‘‘imināti maggañāṇadhammena vā’’ti vuttaṁ, duvidhaṁ pana maggaphalañāṇaṁ sammasanañāṇapaccavekkhaṇāya mūlakāraṇaṁ, na nayanassāti duvidhena ñāṇadhammenāti na na yujjati.",
  "tika-s0302t0:240_15": "Tathā catusaccadhammassa ñātattā maggaphalasaṅkhātassa vā dhammassa saccapaṭivedhasampayogaṁ gatattā ‘‘nayanaṁ hotū’’ti tena ‘‘iminā dhammenā’’ti ñāṇassa visayabhāvena ñāṇasampayogena tadañātenāti ca attho na na yujjati.",
  "tika-s0302t0:240_16": "Anuayeti dhammañāṇassa anurūpavasena aye bujjhanañāṇe diṭṭhānaṁ adiṭṭhānayanato adiṭṭhassa diṭṭhatāya ñāpanato ca.",
  "tika-s0302t0:240_17": "Tenāha ‘‘dhammañāṇassa anugamane ñāṇa’’nti.",
  "tika-s0302t0:240_18": "Khīṇāsavassa sekkhabhūmi nāma aggamaggakkhaṇo .",
  "tika-s0302t0:240_19": "Kasmā panetaṁ evaṁ vuttanti ce?",
  "tika-s0302t0:240_20": "‘‘Evaṁ jarāmaraṇaṁ pajānātī’’tiādinā vattamānavasena desanāya pavattattā.",
  "tika-s0302t0:241_0": "Ñāṇavatthusuttavaṇṇanā niṭṭhitā.",
  "tika-s0302t0:242_0": "4. Dutiyañāṇavatthusuttavaṇṇanā",
  "tika-s0302t0:243_0": "34.Sattarīti ta-kārassa ra-kārādesaṁ vuttaṁ.",
  "tika-s0302t0:243_1": "Sattatisaddena vā samānattho sattarisaddo.",
  "tika-s0302t0:243_2": "Byañjanarucivasena byañjanaṁ bhaṇantīti byañjanabhāṇakā.",
  "tika-s0302t0:243_3": "Tenāha ‘‘bahubyañjanaṁ katvā’’tiādi.",
  "tika-s0302t0:243_4": "Tiṭṭhati tattha phalaṁ tadāyattavuttitāyāti ṭhiti, paccuppannalakkhaṇassa dhammassa ṭhiti dhammaṭṭhiti.",
  "tika-s0302t0:243_5": "Atha vā dhammoti kāraṇaṁ, paccayoti attho.",
  "tika-s0302t0:243_6": "Dhammassa yo ṭhitisabhāvo, sova dhammato añño natthīti dhammaṭṭhiti, paccayo.",
  "tika-s0302t0:243_7": "Tattha ñāṇaṁ dhammaṭṭhitiñāṇaṁ.",
  "tika-s0302t0:243_8": "Tenāha āyasmā dhammasenāpati – ‘‘paccayapariggahe paññā dhammaṭṭhitiñāṇa’’nti (paṭi. ma. mātikā 4).",
  "tika-s0302t0:243_9": "Tathā cāha ‘‘paccayākāre ñāṇa’’ntiādi.",
  "tika-s0302t0:243_10": "Tattha dhammānanti paccayuppannadhammānaṁ.",
  "tika-s0302t0:243_11": "Pavattiṭṭhitikāraṇattāti pavattisaṅkhātāya ṭhitiyā kāraṇattā.",
  "tika-s0302t0:243_12": "‘‘Jātipaccayā jarāmaraṇa’’ntiādinā addhattaye anvayabyatirekavasena pavattiyā chabbidhassa ñāṇassa.",
  "tika-s0302t0:243_13": "Khayo nāma vināso, sova bhedoti. Virajjanaṁ palujjanaṁ. Nirujjhanaṁ antaradhānaṁ.",
  "tika-s0302t0:243_14": "Ekekasminti jarāmaraṇādīsu ekekasmiṁ.",
  "tika-s0302t0:243_15": "Pubbe ‘‘yathābhūtañāṇa’’nti taruṇavipassanaṁ āha.",
  "tika-s0302t0:243_16": "Tasmā idhāpi dhammaṭṭhitiñāṇaṁ vipassanāti gahetvā ‘‘vipassanāpaṭivipassanā kathitā’’ti vuttaṁ.",
  "tika-s0302t0:244_0": "Dutiyañāṇavatthusuttavaṇṇanā niṭṭhitā.",
  "tika-s0302t0:245_0": "5. Avijjāpaccayasuttavaṇṇanā",
  "tika-s0302t0:246_0": "35.Desanaṁ osāpesīti yathāraddhakathaṁ ṭhapesi.",
  "tika-s0302t0:246_1": "Tattha nisinnassa diṭṭhigatikassa laddhiyā bhindanavasena upari kathetukāmo.",
  "tika-s0302t0:246_2": "Buddhānañhi desanāvāraṁ pacchindāpetvā pucchituṁ samattho nāma koci natthi.",
  "tika-s0302t0:246_3": "Tenāha ‘‘diṭṭhigatikassa okāsadānattha’’nti.",
  "tika-s0302t0:246_4": "Duppañho eso sattūpaladdhiyā pucchitattā .",
  "tika-s0302t0:246_5": "Sattūpaladdhivādapadenāti ‘‘satto jīvo upalabbhatī’’ti evaṁ pavattadiṭṭhidīpakapadavasena. Vadanti etenāti vādo.",
  "tika-s0302t0:246_6": "Diṭṭhi-saddo pana dvayasaṅgahito, brahmacariyavāso pana paramatthato ariyamaggabhāvanāti āha ‘‘ariyamaggavāso’’ti.",
  "tika-s0302t0:246_7": "Ayaṁ diṭṭhīti anaññe sarīrajīvāti diṭṭhi.",
  "tika-s0302t0:246_8": "‘‘Jīvo’’ti ca jīvitameva vadanti. Vaṭṭanti duvidhaṁ vaṭṭaṁ.",
  "tika-s0302t0:246_9": "Nirodhentoti anuppattidhammataṁ āpādento.",
  "tika-s0302t0:246_10": "Samucchindantoti appavattiyaṁ pāpanena upacchindanto.",
  "tika-s0302t0:246_11": "Tadetaṁ maggena nirodhetabbaṁ vaṭṭaṁ nirujjhatīti yojanā.",
  "tika-s0302t0:246_12": "‘‘Ayaṁ satto vināsaṁ abhāvaṁ patvā sabbaso ucchijjatī’’ti evaṁ ucchedadiṭṭhiyā gahitākārassa sambhave saccabhāve sati. Na hotīti sātthako na hoti.",
  "tika-s0302t0:247_0": "Gacchatīti sarīrato nikkhamitvā gacchati.",
  "tika-s0302t0:247_1": "Vivaṭṭentoti appavattiṁ karontoti attho.",
  "tika-s0302t0:247_2": "Vivaṭṭetuṁ na sakkoti niccassa appavattiṁ pāpetuṁ asakkuṇeyyattā.",
  "tika-s0302t0:247_3": "Micchādiṭṭhi sammādiṭṭhiṁ vijjhati asamāhitapuggalasevanavasena tathā pavattituṁ appadānavasena ca pajahitabbāpajahanavasena sammādiṭṭhiṁ vijjhati. Visūkamivāti kaṇḍako viya.",
  "tika-s0302t0:247_4": "Na kevalaṁ ananuvattakova, atha kho virodhopi ‘‘nicca’’ntiādinā pavattanadhammatāya viññāpanato.",
  "tika-s0302t0:247_5": "Virūpaṁ bībhacchaṁ phanditaṁ vipphanditaṁ.",
  "tika-s0302t0:247_6": "Paṇṇapupphaphalapallavānaṁ avatthubhūto tālo eva tālāvatthu ‘‘asive sivā’’ti vohāro viya.",
  "tika-s0302t0:247_7": "Keci pana ‘‘tālavatthukatānī’’ti paṭhanti, avatthubhūtatāya tālo viya katānīti attho.",
  "tika-s0302t0:247_8": "Tenāha ‘‘matthakacchinnatālo viyā’’ti. Anuabhāvanti vināsaṁ.",
  "tika-s0302t0:248_0": "Avijjāpaccayasuttavaṇṇanā niṭṭhitā.",
  "tika-s0302t0:249_0": "6. Dutiyaavijjāpaccayasuttavaṇṇanā",
  "tika-s0302t0:250_0": "36.Iti vāti evaṁ vā.",
  "tika-s0302t0:250_1": "Jarāmaraṇassa ceva jarāmaraṇasāmikassa ca khaṇavasena yo vadeyya.",
  "tika-s0302t0:250_2": "Avisāradadhātuko pucchituṁ acchekatāya maṅkubhāvena jāto.",
  "tika-s0302t0:250_3": "Tenāha ‘‘pucchituṁ na sakkotī’’ti.",
  "tika-s0302t0:251_0": "Dutiyaavijjāpaccayasuttavaṇṇanā niṭṭhitā.",
  "tika-s0302t0:252_0": "7. Natumhasuttavaṇṇanā",
  "tika-s0302t0:253_0": "37.Natumhākanti kāyassa anattaniyabhāvadassanameva panetanti yā tassa anattaniyatā, taṁ dassetuṁ ‘‘attani hī’’tiādi vuttaṁ.",
  "tika-s0302t0:253_1": "Yadi na attaniyaṁ, parakiyaṁ nāma siyāti, tampi natthīti dassento ‘‘nāpi aññesa’’nti āha.",
  "tika-s0302t0:253_2": "Nayidaṁ purāṇakammamevāti ‘‘idaṁ kāyo’’ti vuttasarīraṁ purāṇakammameva na hoti. Na hi kāyo vedanāsabhāvo.",
  "tika-s0302t0:253_3": "Paccayavohārenāti kāraṇopacārena.",
  "tika-s0302t0:253_4": "Abhisaṅkhatantiādi napuṁsakaliṅgavacanaṁ.",
  "tika-s0302t0:253_5": "Purimaliṅgasabhāgatāyāti ‘‘purāṇamidaṁ kamma’’nti evaṁ vuttapurimanapuṁsakaliṅgasabhāgatāya.",
  "tika-s0302t0:253_6": "Aññamaññābhimukhehi samecca paccayehi kato abhisaṅkhatoti āha ‘‘paccayehi katoti daṭṭhabbo’’ti.",
  "tika-s0302t0:253_7": "Abhisañcetayitanti tathā abhisaṅkhatattasaṅkhātena abhimukhabhāvena cetayitaṁ pakappitaṁ, pavattitanti attho.",
  "tika-s0302t0:253_8": "Cetanāvatthukoti cetanāhetuko.",
  "tika-s0302t0:253_9": "Vedaniyanti vedanāya hitaṁ vatthārammaṇabhāvena vedanāya paccayabhāvato. Tenāha ‘‘vedaniyavatthū’’ti.",
  "tika-s0302t0:254_0": "Natumhasuttavaṇṇanā niṭṭhitā.",
  "tika-s0302t0:255_0": "8. Cetanāsuttavaṇṇanā",
  "tika-s0302t0:256_0": "38.Yañcāti ettha ca-saddo aṭṭhāne.",
  "tika-s0302t0:256_1": "Tena cetanāya viya pakappānānusayānampi viññāṇassa ṭhitiyā vakkhamānaṁyeva avisiṭṭhaṁ ārammaṇabhāvaṁ joteti.",
  "tika-s0302t0:256_2": "Kāmaṁ tīsupi padesu ‘‘pavatteti’’icceva attho vutto, vattanattho pana cetanādīnaṁ yathākkamaṁ cetayanapakappanānusayanarūpo visiṭṭhaṭṭho daṭṭhabbo.",
  "tika-s0302t0:256_3": "Tebhūmakakusalākusalacetanā gahitā kammaviññāṇassa paccayaniddhāraṇametanti.",
  "tika-s0302t0:256_4": "Taṇhādiṭṭhikappā gahitā yathārahanti adhippāyo.",
  "tika-s0302t0:256_5": "Aṭṭhasupi hi lobhasahagatacittesu taṇhākappo, tattha catūsveva diṭṭhikappoti.",
  "tika-s0302t0:256_6": "Kāmaṁ anusayā lokiyakusalacetanāsupi anusentiyeva, akusalesu pana pavatti pākaṭāti ‘‘dvādasannaṁ cetanāna’’nti vuttaṁ.",
  "tika-s0302t0:256_7": "Sahajātakoṭiyāti idaṁ paccuppannāpi kāmarāgādayo anusayāva vuccanti taṁsadisatāyāti vuttaṁ.",
  "tika-s0302t0:256_8": "Na hi kālabhedena lakkhaṇappabhedo atthīti.",
  "tika-s0302t0:256_9": "Anāgatā eva hi kāmarāgādayo nippariyāyato ‘‘anusayā’’ti vattabbataṁ arahanti.",
  "tika-s0302t0:256_10": "Paccayuppanno vaṭṭatīti āha ‘‘ārammaṇaṁ paccayo’’ti.",
  "tika-s0302t0:256_11": "Kammaviññāṇassa ṭhitatthanti kammaviññāṇasseva pavattiyā.",
  "tika-s0302t0:256_12": "Tasmiṁ paccaye satīti tasmiṁ cetanāpakappanānusayasaññite paccaye sati patiṭṭhā viññāṇassa hoti.",
  "tika-s0302t0:256_13": "Santāne phaladānasamatthatāyeva hotīti ‘‘patiṭṭhā hoti, tasmiṁ patiṭṭhite’’ti vuttaṁ.",
  "tika-s0302t0:256_14": "Sanniṭṭhāpakacetanāvasena viruḷheti.",
  "tika-s0302t0:256_15": "Patiṭṭhiteti hi iminā kammassa katabhāvo vutto, ‘‘viruḷhe’’ti iminā upacitabhāvo.",
  "tika-s0302t0:256_16": "Tenāha ‘‘kammaṁ javāpetvā’’tiādi.",
  "tika-s0302t0:256_17": "Tattha puretaraṁ uppannāhi kammacetanāhi laddhapaccayattā balappattāya sanniṭṭhāpakacetanāya kammaviññāṇaṁ laddhapatiṭṭhaṁ viruḷhamūlañca hotīti vuttaṁ ‘‘nibbattamūle jāte’’ti.",
  "tika-s0302t0:256_18": "Tathā hi sanniṭṭhāpakacetanā vipākaṁ dentaṁ anantare jātivasena deti upapajjavedanīyakammanti.",
  "tika-s0302t0:257_0": "Tebhūmakacetanāyāti tebhūmakakusalākusalacetanāya.",
  "tika-s0302t0:257_1": "Appavattanakkhaṇoti idha pavattanakkhaṇo jāyamānakkhaṇo.",
  "tika-s0302t0:257_2": "Na jāyamānakkhaṇo appavattanakkhaṇo na kevalaṁ bhaṅgakkhaṇo appahīnānusayassa adhippetattā.",
  "tika-s0302t0:257_3": "Appahīnakoṭiyāti asamucchinnabhāvena.",
  "tika-s0302t0:257_4": "Tadidaṁ tebhūmakakusalākusalacetanāsu appavattamānāsu anusayānaṁ sahajātakoṭiādinā pavatti nāma natthi, vipākādīsu appahīnakoṭiyā pavattati karontassa abhāvatoti imamatthaṁ sandhāya vuttaṁ.",
  "tika-s0302t0:257_5": "Avāritattāti paṭipakkheti avāritabbattā.",
  "tika-s0302t0:257_6": "Paccayova hoti viññāṇassa ṭhitiyā.",
  "tika-s0302t0:258_0": "Paṭhamadutiyavārehi vaṭṭaṁ dassetvā tatiyavāre ‘‘no ce’’tiādinā vivaṭṭaṁ dassitanti ‘‘paṭhamapade tebhūmakakusalākusalacetanā nivattā’’tiādi vuttaṁ.",
  "tika-s0302t0:258_1": "Tattha nivattāti akaraṇato appavattiyā apagatā.",
  "tika-s0302t0:258_2": "Taṇhādiṭṭhiyo nivattāti yojanā.",
  "tika-s0302t0:258_3": "Vuttappakāresūti ‘‘tebhūmakavipākesū’’tiādinā vuttappakāresu.",
  "tika-s0302t0:259_0": "Etthāti imasmiṁ sutte.",
  "tika-s0302t0:259_1": "Ettha cetanāpakappanānaṁ pavattanavasena dhammaparicchedo dassitoti ‘‘cetetīti tebhūmakakusalākusalacetanā gahitā’’tiādinayo idheva hotīti dassito.",
  "tika-s0302t0:259_2": "Catassoti paṭighadvayamohamūlasamāgatā catasso akusalacetanā.",
  "tika-s0302t0:259_3": "Catūsu akusalacetanāsūti yathāvuttāsu eva catūsu akusalacetanāsu, itarā pana ‘‘na pakappetī’’ti iminā paṭikkhepena nivattāti.",
  "tika-s0302t0:259_4": "Sutte āgataṁ vāretvāti ‘‘no ca pakappetī’’ti evaṁ paṭikkhepavasena sutte āgataṁ vajjetvā.",
  "tika-s0302t0:259_5": "‘‘Na pakappetī’’ti hi iminā aṭṭhasu lobhasahagatacittesu sahajātakoṭiyā pavattaanusayo nivattito tesaṁ cittānaṁ appavattanato, tasmā taṁ ṭhānaṁ ṭhapetvāti attho.",
  "tika-s0302t0:259_6": "Purimasadisova purimanayesu vuttanayena gahetabbo dhammaparicchedattā.",
  "tika-s0302t0:260_0": "Tadappatiṭṭhiteti samāsabhāvato vibhattilopo, sandhivasena da-kārāgamo, tassa appatiṭṭhitaṁ tadappatiṭṭhitaṁ, tasmiṁ tadappatiṭṭhiteti evamettha samāsapadasiddhi daṭṭhabbā.",
  "tika-s0302t0:260_1": "Etthāti etasmiṁ tatiyavāre arahattamaggassa kiccaṁ kathitaṁ sabbaso anusayanibbattibhedanato.",
  "tika-s0302t0:260_2": "Khīṇāsavassa kiccakaraṇantipi vattuṁ vaṭṭati sabbaso vedanādīnaṁ paṭikkhepabhāvato.",
  "tika-s0302t0:260_3": "Nava lokuttaradhammātipi vattuṁ vaṭṭati maggapaṭipāṭiyā anusayasamugghāṭanato maggānantarāni phalāni, tadubhayārammaṇañca nibbānanti. Viññāṇassāti kammaviññāṇassa.",
  "tika-s0302t0:260_4": "Punabbhavasīsena anantarabhavasaṅgahitaṁ nāmarūpaṁ paṭisandhiviññāṇameva vā gahitanti āha ‘‘punabbhavassa ca antare eko sandhī’’ti.",
  "tika-s0302t0:260_5": "Bhavajātīnanti ettha ‘‘dutiyabhavassa tatiyabhave jātiyā’’ti evaṁ paramparavasena gahetabbaṁ.",
  "tika-s0302t0:260_6": "Āyatiṁ punabbhavābhinibbattigahaṇena pana nānantariyato kammabhavo gahito, jātihetuphalasiddhipettha vuttā evāti veditabbaṁ.",
  "tika-s0302t0:260_7": "Ettha ca ‘‘no ce, bhikkhave, ceteti no ca pakappeti, atha kho anusetī’’ti evaṁ bhagavatā dutiyanaye pubbabhāge bhavanibbattakakusalākusalāyūhanaṁ, pakappanañca vināpi bhavesu diṭṭhādīnavassa yogino anusayapaccayā vipassanācetanāpi paṭisandhijanakā hotīti dassanatthaṁ kusalākusalassa appavatti cepi, tadā vijjamānatebhūmakavipākādidhammesu appahīnakoṭiyā anusayitakilesappaccayā bhavavajjassa kammaviññāṇassa patiṭṭhitatā hotīti dassanatthañca vutto.",
  "tika-s0302t0:260_8": "‘‘Na ceteti pakappeti anusetī’’ti ayaṁ nayo na gahito cetanaṁ vinā pakappanassa abhāvato.",
  "tika-s0302t0:261_0": "Cetanāsuttavaṇṇanā niṭṭhitā.",
  "tika-s0302t0:262_0": "9. Dutiyacetanāsuttavaṇṇanā",
  "tika-s0302t0:263_0": "39.Viññāṇanāmarūpānaṁantare eko sandhīti hetuphalasandhi viññāṇaggahaṇena kammaviññāṇassa gahitattā.",
  "tika-s0302t0:263_1": "Nāmarūpaṁ pana vipākanāmarūpamevāti pākaṭameva. Sesaṁ suviññeyyameva.",
  "tika-s0302t0:264_0": "Dutiyacetanāsuttavaṇṇanā niṭṭhitā.",
  "tika-s0302t0:265_0": "10. Tatiyacetanāsuttavaṇṇanā",
  "tika-s0302t0:266_0": "40.Rūpādīsu chasu ārammaṇesu.",
  "tika-s0302t0:266_1": "Tena cettha bhavattayaṁ saṅgaṇhāti chaḷārammaṇapariyāpannattā.",
  "tika-s0302t0:266_2": "Tasseva bhavattayassa patthanā paṇidhānādivasena nati nāma.",
  "tika-s0302t0:266_3": "Āgatimhi gatīti paccupaṭṭhānavasena abhimukhaṁ gati pavatti etasmāti āgati, kammādinimittaṁ.",
  "tika-s0302t0:266_4": "Tasmiṁ paṭisandhiviññāṇassa gati pavatti nibbatti hoti. Tenāha ‘‘āgate’’tiādi.",
  "tika-s0302t0:266_5": "Cutūpapātoti cavanaṁ cuti, maraṇaṁ.",
  "tika-s0302t0:266_6": "Upapajjanaṁ nibbatti, upapāto. Cutito upapāto punaruppādo.",
  "tika-s0302t0:266_7": "Tenāha ‘‘evaṁ viññāṇassā’’tiādi. Itoti nibbattabhavato.",
  "tika-s0302t0:266_8": "Tatthāti punabbhavasaṅkhāte āyatibhave.",
  "tika-s0302t0:266_9": "Ekova sandhīti eko hetuphalasandhi eva kathito.",
  "tika-s0302t0:267_0": "Tatiyacetanāsuttavaṇṇanā niṭṭhitā.",
  "tika-s0302t0:268_0": "Kaḷārakhattiyavaggavaṇṇanā niṭṭhitā.",
  "tika-s0302t0:269_0": "5. Gahapativaggo",
  "tika-s0302t0:270_0": "1. Pañcaverabhayasuttavaṇṇanā",
  "tika-s0302t0:271_0": "41.Yatoti yasmiṁ kāle.",
  "tika-s0302t0:271_1": "Ayañhi to-saddo dā-saddo viya idha kālavisayo. Tenāha ‘‘yadā’’ti.",
  "tika-s0302t0:271_2": "Bhayaveracetanāyoti bhāyitabbaṭṭhena bhayaṁ, verapasavanaṭṭhena veranti ca laddhanāmā cetanāyo.",
  "tika-s0302t0:271_3": "Pāṇātipātādayo hi yassa pavattanti, yañca uddissa pavattiyanti, ubhaye sabhayabheravāti te eva bhāyitabbabhayaverajanakāvāti.",
  "tika-s0302t0:271_4": "Sotassa ariyamaggassa ādito paṭṭhāya paṭipattiadhigamo sotāpatti , tadatthāya tattha patiṭṭhitassa ca aṅgāni sotāpattiyaṅgāni, tadubhayaṁ sandhāyāha ‘‘duvidhaṁ sotāpattiyā aṅga’’nti, sotāpattiatthaṁ aṅganti attho.",
  "tika-s0302t0:271_5": "Yaṁ pubbabhāgeti yaṁ sayaṁ sotāpattimaggaphalapaṭilābhato pubbabhāge tadatthāya saṁvattati.",
  "tika-s0302t0:271_6": "Kiṁ pana tanti āha ‘‘sappurisasaṁsevo’’tiādi.",
  "tika-s0302t0:271_7": "Sappurisānaṁ buddhādīnaṁ ariyañāṇasaññāṇajātā payirupāsanā, saddhammassavanaṁ catusaccadhammassavanaṁ, yoniso upāyena aniccādito manasi karaṇaṁ yoniso manasikāro, ussukkāpentena dhammassa nibbānassa anudhammapaṭipajjanaṁ dhammānudhammapaṭipattīti etāni sotāpattiyā aṅgāni.",
  "tika-s0302t0:271_8": "Aṭṭhakathāyaṁ pana sotāpattiaṅganti padaṁ apekkhitvā ‘‘evaṁ āgata’’nti vuttaṁ. Ṭhitassa puggalassa aṅgaṁ.",
  "tika-s0302t0:271_9": "Sotāpanno aṅgīyati ñāyati etenāti sotāpannassa aṅgantipi vuccati. Idaṁ pacchā vuttaṁ aṅgaṁ.",
  "tika-s0302t0:271_10": "Dosehi ārakāti ariyoti āha ‘‘niddoso’’ti.",
  "tika-s0302t0:271_11": "Kathaṁ avijjā saṅkhārānaṁ paccayotiādinā kenacipi anupārambhiyattā nirupārambho.",
  "tika-s0302t0:271_12": "Ñāṇaṁ sandhāya ‘‘niddoso’’ti vuttaṁ, paṭiccasamuppādaṁ sandhāya ‘‘nirupārambho’’ti vadanti.",
  "tika-s0302t0:271_13": "Ubhayampi pana sandhāya ubhayaṁ vuttanti apare.",
  "tika-s0302t0:271_14": "Paṭiccasamuppādo ettha adhippeto.",
  "tika-s0302t0:271_15": "Tathā hi vuttaṁ ‘‘aparāparaṁ uppannāya vipassanāpaññāyā’’ti.",
  "tika-s0302t0:271_16": "Na hi maggañāṇaṁ vipassanāpaññāti.",
  "tika-s0302t0:271_17": "Sammā upāyattā tassa paṭiccasamuppanne yāthāvato ñāyatīti ñāyo, paṭiccasamuppādo.",
  "tika-s0302t0:271_18": "Ñāṇaṁ pana ñāyati so etenāti ñāyo.",
  "tika-s0302t0:272_0": "Tatthāti niraye. Maggasotanti maggassa sotaṁ. Āpannoti adhigato.",
  "tika-s0302t0:272_1": "Apāyesu uppajjanasaṅkhāto vinipātadhammo etassāti vinipātadhammo, na vinipātadhammo avinipātadhammo.",
  "tika-s0302t0:272_2": "Paraṁ ayananti ativiya savisaye ayitabbaṁ bujjhitabbaṁ.",
  "tika-s0302t0:272_3": "Yesañhi dhātūnaṁ gatiattho, buddhipi tesaṁ attho.",
  "tika-s0302t0:272_4": "Tenāha ‘‘avassaṁ abhisambujjhanako’’ti.",
  "tika-s0302t0:273_0": "Pāṇātipātakammakāraṇāti pāṇātipātasaṅkhātassa pāpakammassa karaṇahetu.",
  "tika-s0302t0:273_1": "Veraṁ vuccati virodho, tadeva bhāyitabbato bhayanti āha ‘‘bhayaṁ veranti atthato eka’’nti.",
  "tika-s0302t0:273_2": "Idaṁ bāhiraṁ veraṁ nāma tassa verassa mūlabhūtato verakārapuggalato bahibhāvattā.",
  "tika-s0302t0:273_3": "Teneva hi tassa verakārapuggalassa uppannaṁ veraṁ sandhāya ‘‘idaṁ ajjhattikaveraṁ nāmā’’ti vuttaṁ, tannissitassa verassa mūlabhūtā verakārapuggalacetanā uppajjati paharituṁ asamatthassapīti adhippāyo.",
  "tika-s0302t0:273_4": "Na hi nerayikā nirayapālesu paṭipaharituṁ sakkonti.",
  "tika-s0302t0:273_5": "Nirayapālassa cetanā uppajjatīti etena ‘‘atthi niraye nirayapālā’’ti dasseti.",
  "tika-s0302t0:273_6": "Yaṁ panetaṁ bāhiraveranti yamidaṁ diṭṭhadhammikaṁ samparāyikañca bāhiraṁ veraṁ.",
  "tika-s0302t0:273_7": "Puggalaveranti vuttaṁ attakiccaṁ sādhetuṁ asakkonto kevalaṁ parapuggale uppannamattaṁ veranti katvā.",
  "tika-s0302t0:273_8": "Atthato ekameva ‘‘cetasika’’nti visesetvā vuttattā.",
  "tika-s0302t0:273_9": "Sesapadesūti ‘‘adinnādānapaccayā’’tiādinā āgatesu sesakoṭṭhāsesu.",
  "tika-s0302t0:273_10": "Attho bhaggoti attho dhaṁsito .",
  "tika-s0302t0:273_11": "Adhigatenāti maggena adhigatena.",
  "tika-s0302t0:273_12": "‘‘Abhigatenā’’tipi pāṭho, adhivuttenāti attho. Tenāha ‘‘acalappasādenā’’ti.",
  "tika-s0302t0:274_0": "Pañcaverabhayasuttavaṇṇanā niṭṭhitā.",
  "tika-s0302t0:275_0": "2. Dutiyapañcaverabhayasuttavaṇṇanā",
  "tika-s0302t0:276_0": "42.Bhikkhūnaṁ kathitabhāvamattameva visesoti etena yā satthārā ekaccānaṁ desitadesanā, puna tadaññesaṁ veneyyadamakusalena kālantare teneva desitā, sā dhammasaṁgāhakehi ‘‘mā no satthudesanā sampaṭiggahaṁ vinā nassatū’’ti visuṁ saṅgahaṁ āropitāti dasseti.",
  "tika-s0302t0:277_0": "Dutiyapañcaverabhayasuttavaṇṇanā niṭṭhitā.",
  "tika-s0302t0:278_0": "3. Dukkhasuttavaṇṇanā",
  "tika-s0302t0:279_0": "43.",
  "tika-s0302t0:279_1": "Samudayanaṁ samudayo, samudeti etamhāti samudayo, evaṁ ubhinnaṁ samudayānamatthatopi bhedo veditabbo. Paccayāva paccayasamudayo.",
  "tika-s0302t0:279_2": "Āraddhavipassako ‘‘imañca imañca paccayasāmaggiṁ paṭicca ime dhammā khaṇe khaṇe uppajjantī’’ti passanto ‘‘paccayasamudayaṁ passantopi bhikkhu khaṇikasamudayaṁ passatī’’ti vutto paccayadassanamukhena nibbattikkhaṇassa dassanato.",
  "tika-s0302t0:279_3": "So pana khaṇe khaṇe saṅkhārānaṁ nibbattiṁ passituṁ āraddho ‘‘imehi nāma paccayehi nibbattatī’’ti passati.",
  "tika-s0302t0:279_4": "‘‘So khaṇikasamudayaṁ passanto paccayaṁ passatī’’ti vadanti.",
  "tika-s0302t0:279_5": "Yasmā pana paccayato saṅkhārānaṁ udayaṁ passanto khaṇato tesaṁ udayadassanaṁ hoti, khaṇato etesaṁ udayaṁ passato pageva paccayānaṁ suggahitattā paccayato dassanaṁ sukhena ijjhati, tasmā vuttaṁ ‘‘paccayasamudayaṁ passantopī’’tiādi.",
  "tika-s0302t0:279_6": "Atthaṅgamadassanepi eseva nayo.",
  "tika-s0302t0:279_7": "Accantatthaṅgamoti appavatti nirodho nibbānanti.",
  "tika-s0302t0:279_8": "Bhedatthaṅgamoti khaṇikanirodho.",
  "tika-s0302t0:279_9": "Tadubhayaṁ pubbabhāge uggahaparipucchādivasena passanto aññatarassa dassane itaradassanampi siddhameva hoti, pubbabhāge ca ārammaṇavasena khayato vayasammasanādikāle bhedatthaṅgamaṁ passanto atirekavasena anussavādito accantaṁ atthaṅgamaṁ passati.",
  "tika-s0302t0:279_10": "Maggakkhaṇe panārammaṇato accantaatthaṅgamaṁ passati, asammohato itarampi passati.",
  "tika-s0302t0:279_11": "Taṁ sandhāyāha ‘‘accantatthaṅgamaṁ passantopī’’tiādi.",
  "tika-s0302t0:279_12": "Samudayatthaṅgamaṁ nibbattibhedanti samudayasaṅkhātaṁ nibbattiṁ atthaṅgamasaṅkhātaṁ bhedañca.",
  "tika-s0302t0:279_13": "Nissayavasenāti cakkhussa sannissayavasena paccayaṁ katvā.",
  "tika-s0302t0:279_14": "Ārammaṇavasenāti rūpe ārammaṇaṁ katvā.",
  "tika-s0302t0:279_15": "Yaṁ panettha vattabbaṁ, taṁ madhupiṇḍikasuttaṭīkāyaṁ vuttanayena veditabbaṁ.",
  "tika-s0302t0:279_16": "Tiṇṇaṁ saṅgati phassoti ‘‘cakkhu rūpāni viññāṇa’’nti imesaṁ tiṇṇaṁ saṅgati samāgame nibbatti phassoti vuttoti āha ‘‘tiṇṇaṁ saṅgatiyā phasso’’ti.",
  "tika-s0302t0:279_17": "Tiṇṇanti ca pākaṭapaccayavasena vuttaṁ, tadaññepi pana manasikārādayo phassapaccayā hontiyeva.",
  "tika-s0302t0:279_18": "Evanti taṇhādīnaṁ asesavirāganirodhakkamena.",
  "tika-s0302t0:279_19": "Bhinnaṁ hotīti anuppādanirodhena niruddhaṁ hoti. Tenāha ‘‘appaṭisandhiya’’nti.",
  "tika-s0302t0:280_0": "Dukkhasuttavaṇṇanā niṭṭhitā.",
  "tika-s0302t0:281_0": "4. Lokasuttavaṇṇanā",
  "tika-s0302t0:282_0": "44.Ayamettha visesoti ‘‘ayaṁ lokassā’’ti samudayatthaṅgamānaṁ visesadassanaṁ.",
  "tika-s0302t0:282_1": "Ettha catutthasutte tatiyasuttato viseso.",
  "tika-s0302t0:283_0": "Lokasuttavaṇṇanā niṭṭhitā.",
  "tika-s0302t0:284_0": "5. Ñātikasuttavaṇṇanā",
  "tika-s0302t0:285_0": "45.",
  "tika-s0302t0:285_1": "Aññamaññaṁ dvinnaṁ ñātīnaṁ gāmo ñātikoti vuttoti āha ‘‘dvinnaṁ ñātakānaṁ gāme’’ti.",
  "tika-s0302t0:285_2": "Giñjakā vuccanti iṭṭhakā, giñjakāhi eva kato āvasatho giñjakāvasatho.",
  "tika-s0302t0:285_3": "So kira āvāso yathā sudhāparikammena payojanaṁ natthi, evaṁ iṭṭhakāhi eva cinitvā chādetvā kato.",
  "tika-s0302t0:285_4": "Tādisañhi chadanaṁ sandhāya bhagavatā iṭṭhakāchadanaṁ anuññātaṁ.",
  "tika-s0302t0:285_5": "Tena vuttaṁ ‘‘iṭṭhakāhi kate mahāpāsāde’’ti.",
  "tika-s0302t0:285_6": "Tattha dvārabandhakavāṭaphalakādīni pana dārumayāniyeva.",
  "tika-s0302t0:285_7": "Pariyāyati attano phalaṁ pariggahetvā vattatīti pariyāyo, kāraṇanti āha ‘‘dhammapariyāyanti dhammakāraṇa’’nti, pariyattidhammabhūtaṁ visesādhigamassa hetunti attho.",
  "tika-s0302t0:285_8": "Upecca suyyati etthāti upassutīti vuttaṁ ‘‘upassutīti upassutiṭṭhāna’’nti.",
  "tika-s0302t0:285_9": "Attano kammanti yadatthaṁ tattha gato, taṁ pariveṇasamajjanakiriyaṁ. Pahāyāti akatvā.",
  "tika-s0302t0:285_10": "Evaṁ mahatthañhi vimuttāyatanasīse ṭhatvā suṇantassa mahato atthāya saṁvattati.",
  "tika-s0302t0:285_11": "Ekaṅgaṇaṁ ahosīti sabbaṁ vivaṭaṁ ahosi.",
  "tika-s0302t0:285_12": "Tīsu hi bhavesu saṅkhāragataṁ paccayuppannavasena manasikaroto bhagavato kiñci asesetvā sabbampi taṁ ñāṇamukhe āpāthaṁ upagacchi.",
  "tika-s0302t0:285_13": "Tena vuttaṁ ‘‘yāvabhavaggā ekaṅgaṇaṁ ahosī’’ti.",
  "tika-s0302t0:285_14": "Tantivasena tamatthaṁ vācāya nicchārento ‘‘vacasā sajjhāyaṁ karonto’’ti vutto.",
  "tika-s0302t0:285_15": "Paccayapaccayuppannavasena ca atthaṁ āharitvā tesaṁ nirodhena vivaṭṭassa āhatattā ‘‘yathānusandhinā’’ti vuttaṁ. Addasa ñāṇacakkhunā.",
  "tika-s0302t0:286_0": "Manasā sajjhāyaṁ karonto ‘‘tuṇhībhūtova paguṇaṁ karonto’’ti vutto.",
  "tika-s0302t0:286_1": "Padānupadanti padañca anupadañca.",
  "tika-s0302t0:286_2": "Purimañhi padaṁ nāma, tadanantaraṁ anupadaṁ.",
  "tika-s0302t0:286_3": "Ghaṭetvā sambandhaṁ katvā avicchinditvā. Pariyāpuṇātīti ajjhayati.",
  "tika-s0302t0:286_4": "Ādhārappattanti ādhāraṁ cittasantānappattaṁ appamuṭṭhaṁ gatattā ādhārappattaṁ nāma.",
  "tika-s0302t0:286_5": "Kāraṇanissitoti lokuttaradhammassa kāraṇasannissito.",
  "tika-s0302t0:286_6": "Ādibrahmacariyakoti ādibrahmacariyaṁ, tadeva ādibrahmacariyakaṁ.",
  "tika-s0302t0:286_7": "Dhammapariyāyāpekkhāya pulliṅganiddeso.",
  "tika-s0302t0:286_8": "Tīsupi imesūti tatiyacatutthapañcamesu tīsu suttesu.",
  "tika-s0302t0:287_0": "Ñātikasuttavaṇṇanā niṭṭhitā.",
  "tika-s0302t0:288_0": "6. Aññatarabrāhmaṇasuttavaṇṇanā",
  "tika-s0302t0:289_0": "46.Nāmavasenāti gottanāmavasena ca kittivasena ca apākaṭo, tasmā ‘‘jātivasena brāhmaṇo’’ti vuttaṁ.",
  "tika-s0302t0:290_0": "Aññatarabrāhmaṇasuttavaṇṇanā niṭṭhitā.",
  "tika-s0302t0:291_0": "7. Jāṇussoṇisuttavaṇṇanā",
  "tika-s0302t0:292_0": "47.Evaṁladdhanāmoti ‘‘jāṇussoṇī’’ti evaṁladdhanāmo rañño santikā adhigatanāmo.",
  "tika-s0302t0:293_0": "Jāṇussoṇisuttavaṇṇanā niṭṭhitā.",
  "tika-s0302t0:294_0": "8. Lokāyatikasuttavaṇṇanā",
  "tika-s0302t0:295_0": "48.",
  "tika-s0302t0:295_1": "Āyatiṁ hitaṁ tena loko na yatati na īhatīti lokāyataṁ.",
  "tika-s0302t0:295_2": "Na hi taṁ laddhiṁ nissāya sattā puññakiriyāya cittampi uppādenti, kuto payogo, taṁ etassa atthi, tattha vā niyuttoti lokāyatiko.",
  "tika-s0302t0:295_3": "Paṭhamasaddo ādiatthavācakattā jeṭṭhavevacanoti āha ‘‘paṭhamaṁ lokāyata’’nti.",
  "tika-s0302t0:295_4": "Sādhāraṇavacanopi lokasaddo visiṭṭhavisayo idhādhippetoti āha ‘‘bālaputhujjanalokassā’’ti.",
  "tika-s0302t0:295_5": "Ittarabhāvena lakuṇḍakabhāvena tassa vipulādibhāvena bālānaṁ upaṭṭhānamattanti dassento ‘‘āyataṁ mahanta’’ntiādimāha. Parittanti khuddakaṁ. Ekasabhāvanti ekaṁ sabhāvaṁ.",
  "tika-s0302t0:295_6": "Avipariṇāmadhammatāyāti āha ‘‘niccasabhāvamevāti pucchatī’’ti.",
  "tika-s0302t0:295_7": "Purimasabhāvena nānāsabhāvanti purimasabhāvato bhinnasabhāvaṁ.",
  "tika-s0302t0:295_8": "Pacchā na hotīti pacchā kiñci na hoti sabbaso samucchijjanato.",
  "tika-s0302t0:295_9": "Tenāha ‘‘ucchedaṁ sandhāya pucchatī’’ti.",
  "tika-s0302t0:295_10": "Ekattanti sabbakālaṁ attasambhavaṁ.",
  "tika-s0302t0:295_11": "Tathā ceva gahaṇena dvepi vādā sassatadiṭṭhiyo honti. Natthi na hoti.",
  "tika-s0302t0:295_12": "Puthuttaṁ nānāsabhāvaṁ, ekarūpaṁ na hotīti vā gahaṇena dvepi vādā ucchedadiṭṭhiyoti.",
  "tika-s0302t0:296_0": "Lokāyatikasuttavaṇṇanā niṭṭhitā.",
  "tika-s0302t0:297_0": "9. Ariyasāvakasuttavaṇṇanā",
  "tika-s0302t0:298_0": "49.Saṁsayuppattiākāradassananti ‘‘kasmiṁ sati kiṁ hotī’’ti kāraṇassa phalassa ca paccāmasanena vinā kevalaṁ idappaccayatāya saṁsayassa uppajjanākāradassanaṁ.",
  "tika-s0302t0:298_1": "Samudayati samudetīti atthoti āha ‘‘uppajjatī’’ti.",
  "tika-s0302t0:299_0": "Ariyasāvakasuttavaṇṇanā niṭṭhitā.",
  "tika-s0302t0:300_0": "10. Dutiyaariyasāvakasuttavaṇṇanā",
  "tika-s0302t0:301_0": "50.Dvepi nayā ekato vuttāti idaṁ ‘‘viññāṇe sati nāmarūpaṁ hotī’’tiādinā navame vuttassa nayassa ‘‘avijjāya sati saṅkhārā hontī’’tiādinā dasame vuttanaye antogadhattā.",
  "tika-s0302t0:301_1": "Nānattanti purimato navamato dasamassa nānattaṁ.",
  "tika-s0302t0:302_0": "Dutiyaariyasāvakasuttavaṇṇanā niṭṭhitā.",
  "tika-s0302t0:303_0": "Gahapativaggavaṇṇanā niṭṭhitā.",
  "tika-s0302t0:304_0": "6. Dukkhavaggo",
  "tika-s0302t0:305_0": "1. Parivīmaṁsanasuttavaṇṇanā",
  "tika-s0302t0:306_0": "51.Upaparikkhamānoti pavattipavattihetuṁ, nivattinivattihetuñca paritulento. Kuto panetanti?",
  "tika-s0302t0:306_1": "‘‘Sammā dukkhakkhayā’’ti vacanato.",
  "tika-s0302t0:306_2": "Na hi sabbadukkhaparivīmaṁsaṁ vinā sammā dukkhakkhayo sambhavati.",
  "tika-s0302t0:306_3": "Kasmātiādinā jarāmaraṇasseva gahaṇe kāraṇaṁ pucchati.",
  "tika-s0302t0:306_4": "Jātiādīnampi pavatti dukkhabhāvinīti adhippāyo.",
  "tika-s0302t0:306_5": "Yasmā jarāmaraṇe gahite sati jātipi gahitā hoti, tassā abhāve jarāmaraṇasseva abhāvato. Esa nayo bhavādīsupi.",
  "tika-s0302t0:306_6": "Evaṁ yāva jātidhammo jarāmaraṇe gahite gahitova hoti, jarāmaraṇapadesena tabbikāravanto sabbe tebhūmakā saṅkhārā gahitāti evampi jarāmaraṇaggahaṇena sabbampi vaṭṭadukkhaṁ gahitameva hoti.",
  "tika-s0302t0:306_7": "Tenāha ‘‘tasmiṁ gahite sabbadukkhassa gahitattā’’ti.",
  "tika-s0302t0:306_8": "Anekavidhanti bahuvidhaṁ bahukoṭṭhāsaṁ. ‘‘Aneka’’nti vā pāṭho . Anekanti bahulavacanaṁ.",
  "tika-s0302t0:306_9": "Vidhanti khaṇḍiccapāliccādivasena viparītakoṭṭhāsaṁ.",
  "tika-s0302t0:306_10": "Nānappakārakanti tato eva nānappakāraṁ.",
  "tika-s0302t0:306_11": "Nhatvā ṭhitaṁ purisaṁ viyāti bālānaṁ attabhāvassa subhākārena upaṭṭhānaṁ sandhāyāha.",
  "tika-s0302t0:307_0": "‘‘Sāruppabhāvenā’’ti vuttaṁ, kiṁ sabbathā sāruppabhāvenāti āha ‘‘nikkilesatāya parisuddhatāyā’’ti.",
  "tika-s0302t0:307_1": "Na hi tassesā asaṅkhatatādibhāvena sadisā.",
  "tika-s0302t0:307_2": "Paṭipannoti paṭimukho abhisaṅkhāramukho hutvā panno adhigato.",
  "tika-s0302t0:307_3": "Anugatanti anucchavikabhāvena gataṁ, yathā ca nibbānassa adhigamo hoti, evaṁ tadanurūpabhāvena gataṁ.",
  "tika-s0302t0:307_4": "Ettha ca pāḷiyaṁ ‘‘pajānātī’’ti pubbabhāgavasena pajānanā vuttā, ‘‘tathā paṭipanno ca hotī’’ti niyatavasena. ‘‘Aparabhāgavasenā’’ti apare.",
  "tika-s0302t0:307_5": "Keci pana ‘‘yathā paṭipannassa jarāmaraṇaṁ nirujjhati, tathā paṭipanno’’ti vadanti.",
  "tika-s0302t0:307_6": "Padavīmaṁsanā pubbabhāgavasena veditabbā, na maggakkhaṇavasena.",
  "tika-s0302t0:307_7": "Saṅkhāranirodhāyāti ettha nayidaṁ avijjāpaccayasaṅkhāraggahaṇaṁ, atha kho saṅkhatasaṅkhāraggahaṇanti āha ‘‘saṅkhāradukkhassa nirodhatthāyā’’ti.",
  "tika-s0302t0:307_8": "Tenāha ‘‘ettāvatā yāva arahattā desanā kathitā’’ti.",
  "tika-s0302t0:308_0": "‘‘Paccattaṁyeva parinibbāyatī’’tiādinā arahattaphalapaccavekkhaṇaṁ, ‘‘so sukhañca vedanaṁ vedayatī’’tiādinā satatavihārañca dassetvā desanā sabbathāva vaṭṭadesanāto nivattetabbā siyā.",
  "tika-s0302t0:308_1": "Avijjāgatoti ettha iti-saddo ādiattho, tena evamādikaṁ idaṁ vaṭṭavivaṭṭakathanaṁ puna gaṇhāti.",
  "tika-s0302t0:308_2": "Puggalasaddo itarāsaṁ dvinnaṁ pakatīnaṁ vācakoti tato visesetvā gahaṇe paṭhamapakatimeva dassento ‘‘purisapuggalo’’ti avocāti āha ‘‘purisoyeva puggalo’’ti.",
  "tika-s0302t0:308_3": "Ubhayenāti purisapuggalaggahaṇena.",
  "tika-s0302t0:308_4": "Sammutiyā avijjamānāya kathā desanā sammutikathā.",
  "tika-s0302t0:308_5": "Paramatthassa kathā desanā paramatthakathā.",
  "tika-s0302t0:308_6": "Tatthāti sammutiparamatthakathāsu, na sammutiparamatthesu.",
  "tika-s0302t0:308_7": "Tenāha ‘‘evaṁ pavattā sammutikathā nāmā’’tiādi.",
  "tika-s0302t0:308_8": "Tatridaṁ sammutiparamatthānaṁ lakkhaṇaṁ – yasmiṁ bhinne buddhiyā vā avayavavinibbhoge kate na taṁsamaññā, sā ghaṭapaṭādippabhedā sammuti, tabbipariyāyato paramattho.",
  "tika-s0302t0:308_9": "Na hi kakkhaḷaphusanādisabhāve ayaṁ nayo labbhati.",
  "tika-s0302t0:308_10": "Tattha rūpādidhammaṁ samūhasantānavasena pavattamānaṁ upādāya ‘‘satto’’tiādi vohāroti āha ‘‘satto naro…pe… sammutikathā nāmā’’ti .",
  "tika-s0302t0:308_11": "Yasmā rūpādayo paramatthadhammā ‘‘khandhā dhātuyo’’tiādinā vuccanti, na vohāramattaṁ, tasmā ‘‘khandhā…pe… paramatthakathā nāmā’’ti vuttaṁ.",
  "tika-s0302t0:308_12": "Nanu khandhakathāpi sammutikathāva, sammuti hi saṅketo khandhaṭṭho rāsaṭṭho vā koṭṭhāsaṭṭho vāti?",
  "tika-s0302t0:308_13": "Saccametaṁ, ayaṁ pana khandhasamaññā phassādīsu tajjāpaññatti viya paramatthasannissayā tassa āsannatarā puggalasamaññādayo viya na dūreti paramatthasaṅgahatā vuttā.",
  "tika-s0302t0:308_14": "Khandhasīsena vā tadupādānā sabhāvadhammā eva gahitā.",
  "tika-s0302t0:308_15": "Nanu ca sabbepi sabhāvadhammā sammutimukheneva desanaṁ ārohanti, na sammukhenāti sabbāpi desanā sammutidesanāva siyāti?",
  "tika-s0302t0:308_16": "Nayidamevaṁ desetabbadhammavibhāgena desanāvibhāgassa adhippetattā, na ca saddo kenaci pavattinimittena vinā atthaṁ pakāsetīti.",
  "tika-s0302t0:308_17": "Tenāha ‘‘paramatthaṁ kathentāpi sammutiṁ amuñcitvāva kathentī’’ti.",
  "tika-s0302t0:308_18": "Saccameva aviparītameva kathenti.",
  "tika-s0302t0:309_0": "Sammutīti samaññā.",
  "tika-s0302t0:309_1": "Paramo uttamo atthoti paramattho, dhammānaṁ yathābhūtasabhāvo.",
  "tika-s0302t0:309_2": "Taṁ paramatthaṁ, sammuti pana lokassa saṅketamattasiddhā.",
  "tika-s0302t0:309_3": "Yadi evaṁ kathaṁ sammutikathāya saccatāti āha ‘‘lokasammutikāraṇa’’nti lokasamaññaṁ nissāya pavattanato.",
  "tika-s0302t0:309_4": "Lokasamaññāya hi abhinivesanaṁ vinā paññāpanā ekaccassa sutassa sāvanā viya, na musā anatikkamitabbato tassā.",
  "tika-s0302t0:309_5": "Tenāha bhagavā ‘‘janapadaniruttiṁ nābhiniveseyya, samaññaṁ nātidhāveyyā’’ti. Dhammānaṁ sabhāvadhammānaṁ.",
  "tika-s0302t0:309_6": "Bhūtalakkhaṇaṁ bhāvassa lakkhaṇaṁ dīpentīti katvā.",
  "tika-s0302t0:310_0": "Terasacetanābhedanti aṭṭhakāmāvacarakusalacetanāpañcarūpāvacarakusalacetanābhedaṁ.",
  "tika-s0302t0:310_1": "Attano santānassa punanato pujjabhavaphalassa abhisaṅkharaṇato puññābhisaṅkhāraṁ. Kammapuññenāti kammabhūtena.",
  "tika-s0302t0:310_2": "Vipākapuññenāti vipākasaṅkhātena.",
  "tika-s0302t0:310_3": "Puññaphalampi hi uttarapadalopena ‘‘puñña’’nti vuccati ‘‘evamidaṁ puññaṁ pavaḍḍhatī’’tiādīsu viya.",
  "tika-s0302t0:310_4": "‘‘Apuññūpagaṁ hoti viññāṇa’’nti idaṁ ‘‘puññūpagaṁ hoti viññāṇa’’nti ettha vuttanayamevāti na uddhataṁ.",
  "tika-s0302t0:310_5": "Apuññaphalaṁ uttarapadalopena ‘‘apuñña’’nti vuccati.",
  "tika-s0302t0:310_6": "Saṅkhāranti saṅkhārassa gahitattā ‘‘avijjāgatoya’’nti iminā saṅkhārassa paccayo gahito, ‘‘puññūpagaṁ hoti viññāṇa’’ntiādinā paccayuppannaṁ viññāṇaṁ.",
  "tika-s0302t0:310_7": "Tasmiñca gahite nāmarūpādi sabbaṁ gahitameva hoti.",
  "tika-s0302t0:310_8": "Tenāha ‘‘dvādasapadiko paccayākāro gahitova hotī’’ti.",
  "tika-s0302t0:311_0": "Vijjāti arahattamaggañāṇaṁ ukkaṭṭhaniddesena.",
  "tika-s0302t0:311_1": "Tassā hi uppādā sabbaso avijjā pahīnā hoti.",
  "tika-s0302t0:311_2": "Paṭhamamevāti idaṁ avijjāpahānavijjuppādānaṁ samānakālatādassanaṁ. Tenāha ‘‘yathā panā’’tiādi.",
  "tika-s0302t0:311_3": "Padīpujjalenāti padīpujjalanahetunā saheva.",
  "tika-s0302t0:311_4": "Vijjuppādāti vijjuppādahetu, evaṁ satīpi samakālatteti adhippāyo.",
  "tika-s0302t0:311_5": "Na gaṇhātīti ‘‘etaṁ mamā’’tiādinā na gaṇhāti.",
  "tika-s0302t0:311_6": "Na taṇhāyati na bhāyati taṇhāvuttino abhāvā, tato eva bhayavatthuno ca abhāvā.",
  "tika-s0302t0:312_0": "Gilitvā pariniṭṭhāpetvāti gilitvā viya aññassa avisayaṁ viya karaṇena pariniṭṭhāpetvā.",
  "tika-s0302t0:312_1": "Sāmisasukhassa anekadukkhānubandhabhāvato, sukhābhinandassa dukkhahetubhāvato ca sukhaṁ abhinandantoyeva dukkhaṁ abhinandati nāma aggisantāpasukhaṁ icchanto dhūmadukkhānuññāto viya.",
  "tika-s0302t0:312_2": "Dukkhaṁ patvā sukhaṁ patthanatoti ettha dubbalagahaṇikādayo nidassanabhāvena veditabbā.",
  "tika-s0302t0:312_3": "Te hi yāva sāyanhasamayāpi abhutvā sāyamāsādīni karonto jighacchādiṁ uppādetvā bhuñjanādīni karonti.",
  "tika-s0302t0:312_4": "Sukhassa vipariṇāmadukkhato sukhaṁ abhinandanto dukkhaṁ abhinandati nāmāti yojanā.",
  "tika-s0302t0:312_5": "Keci pana dukkhassa abhāvato vipariṇāmasukhato taṁ sukhaṁ abhinandanto dukkhaṁ abhinandatīti vadanti.",
  "tika-s0302t0:312_6": "Taṁ na, na hi tādisaṁ sukhanimittaṁ koci dukkhaṁ abhinandanto diṭṭho, dukkhahetuṁ pana sāmisaṁ sukhaṁ abhinandanto diṭṭho.",
  "tika-s0302t0:312_7": "Dukkhahetuṁ sāmisaṁ sukhaṁ abhinandanto atthato dukkhaṁ abhinandati nāmāti vuttovāyamattho.",
  "tika-s0302t0:312_8": "Kāyoti pañcadvārakāyo, so pariyanto avasānaṁ etassāti kāyapariyantikaṁ.",
  "tika-s0302t0:312_9": "Tenāha ‘‘yāva pañcadvārakāyo pavattati, tāva pavatta’’nti.",
  "tika-s0302t0:312_10": "Jīvitapariyantikanti etthāpi eseva nayo.",
  "tika-s0302t0:313_0": "Pacchā uppajjitvā paṭhamaṁ nirujjhatīti ekasmiṁ attabhāve manodvārikavedanāto pacchā uppajjitvā tato paṭhamaṁ nirujjhati, tato eva siddhamatthaṁ sarūpeneva dassetuṁ ‘‘manodvārikavedanā paṭhamaṁ uppajjitvā pacchā nirujjhatī’’ti vuttaṁ.",
  "tika-s0302t0:313_1": "Idāni tameva saṅkhepena vuttaṁ vivarituṁ ‘‘sā hī’’tiādimāha.",
  "tika-s0302t0:313_2": "Yāva tettiṁsavassāpi paṭhamavayo.",
  "tika-s0302t0:313_3": "Paṇṇāsavassakāleti paṭhamavayato yāva paññāsavassakālā, tāva ṭhitā hotīti vuḍḍhihāniyo anupagantvā sarūpeneva ṭhitā hoti. Mandāti mudukā atikhiṇā. Tadāti asītinavutivassakāle. Tathā ciraparivitakkepi.",
  "tika-s0302t0:313_4": "Bhaggā nittejā bhaggavibhaggā dubbalā.",
  "tika-s0302t0:313_5": "Hadayakoṭiṁyevāti cakkhādivatthūsu avattetvā tesaṁ khīṇattā koṭibhūtaṁ hadayavatthuṁyeva. Yāva esā vedanā vattati.",
  "tika-s0302t0:314_0": "Vāpiyāti mahātaḷākena.",
  "tika-s0302t0:314_1": "Pañcaudakamaggasampannanti pañcahi udakassa pavisananikkhamanamaggehi yuttaṁ.",
  "tika-s0302t0:314_2": "Tato tato vissandamānaṁ sabbaso puṇṇattā.",
  "tika-s0302t0:315_0": "Paṭhamaṁdeve vassantetiādi upamāsaṁsandanaṁ.",
  "tika-s0302t0:315_1": "Imaṁ vedanaṁ sandhāyāti imaṁ yathāvuttaṁ pariyosānappattaṁ manodvārikavedanaṁ sandhāya.",
  "tika-s0302t0:316_0": "Kāyassa bhedāti attabhāvassa vināsato.",
  "tika-s0302t0:316_1": "‘‘Uddhaṁ jīvitapariyādānā’’ti pāḷi, aṭṭhakathāyaṁ pana jīvitapariyādānā uddhanti paduddhāro kato. Paralokavasena agantvā.",
  "tika-s0302t0:316_2": "Vedanānaṁ sītibhāvo nāma saṅkhāradarathapariḷāhabhāvo, so panāyaṁ appavattivasenāti āha ‘‘pavatti…pe… bhavissantī’’ti.",
  "tika-s0302t0:316_3": "Dhātusarīrānīti aṭṭhikaṅkalasaṅkhātadhātusarīrāni.",
  "tika-s0302t0:316_4": "Sarīrekadese hi sarīrasamaññā.",
  "tika-s0302t0:317_0": "Kumbhakārapākāti kumbhakārapākato.",
  "tika-s0302t0:317_1": "Ettha paccatīti pāko, pacanaṭṭhānaṁ.",
  "tika-s0302t0:317_2": "Tadeva pācanavasena āvasanti etthāti āvāso, tasmā kumbhakārāvāsato.",
  "tika-s0302t0:317_3": "Avigatavūpasamaṁ saṅkharitaṁ kumbhaṁ uddharitvā ṭhapento chārikāya sati pidhānavasena ṭhapeti.",
  "tika-s0302t0:317_4": "Tathā ṭhapanaṁ pana sandhāya vuttaṁ ‘‘paṭisisseyyā’’ti.",
  "tika-s0302t0:317_5": "Kumbhassa padesabhūtatāya ābaddhā avayavā ‘‘kumbhakapālānī’’ti adhippetāni, na chinnabhinnāni.",
  "tika-s0302t0:317_6": "Avayavamukhena hi samudāyo vutto.",
  "tika-s0302t0:317_7": "Tattha kapālasamudāyo hi ghaṭo.",
  "tika-s0302t0:317_8": "Tenāha ‘‘mukhavaṭṭiyā ekabaddhānī’’ti.",
  "tika-s0302t0:317_9": "Avasisseyyunti vaṇṇavisesauṇhabhāvāpagatā ghaṭakārāneva tiṭṭheyyunti.",
  "tika-s0302t0:317_10": "Āditta…pe… tayo bhavā daṭṭhabbā ekādasahi aggīhi ādittabhāvato.",
  "tika-s0302t0:317_11": "Yathā kumbhakāro kumbhakārāvāsaṁ ādittaṁ paccavekkhati, evaṁ āraddhavipassakopesa bhavattayaṁ rāgādīhi ādittanti āha ‘‘kumbhakāro viya yogāvacaro’’ti.",
  "tika-s0302t0:317_12": "Nīharaṇadaṇḍakoviya arahattamaggañāṇaṁ bhavattayapākato nīharaṇato.",
  "tika-s0302t0:317_13": "Samo bhūmibhāgo viya nibbānatalaṁ sabbavisamā nivattanato.",
  "tika-s0302t0:318_0": "‘‘Ādānanikkhepanato, vayovuddhatthaṅgamato, āhāramayato, utumayato, cittasamuṭṭhānato, kammajato, dhammatārūpato’’ti (visuddhi.",
  "tika-s0302t0:318_1": "2.706) imehi sattahi ākārehi sammasanto rūpasattakaṁ vipassati nāma.",
  "tika-s0302t0:318_2": "‘‘Kalāpato, yamakato, khaṇikato, paṭipāṭito, diṭṭhiugghāṭanato, mānasamugghāṭato, nikantipariyādānato’’ti (visuddhi.",
  "tika-s0302t0:318_3": "2.717) imehi sattahi ākārehi sammasanto arūpasattakaṁ vipassati nāma, tasmā yathāvuttaṁ imaṁ rūpasattakaṁ arūpasattakañca nīharitvā vipassantassa.",
  "tika-s0302t0:318_4": "Yadipi arahato attabhāvo sabbabhavehipi uddhaṭo, yāva pana anupādisesaparinibbānaṁ na pāpuṇāti, tāva tasmimpi sugatibhave ṭhitoyevāti vattabbataṁ labbhatīti ‘‘catūhi apāyehi attabhāvaṁ uddharitvā’’icceva vuttaṁ.",
  "tika-s0302t0:318_5": "Tenāha ‘‘khīṇāsavo panā’’tiādi.",
  "tika-s0302t0:318_6": "Tathā ca vakkhati ‘‘anupādisesāya nibbānadhātuyā parinibbutassa vaṭṭavūpasamo veditabbo’’ti.",
  "tika-s0302t0:318_7": "Na parinibbāti anupādisesāya nibbānadhātuyāti adhippāyo, saupādisesāya pana nibbānadhātuyā parinibbānaṁ arahattappattiyeva.",
  "tika-s0302t0:318_8": "Abhisaṅkhārahetuto hettha pariḷāhavūpasamassa upasamabhāvena adhippetattā uṇhakumbhanibbānanidassanampi na virujjhati.",
  "tika-s0302t0:318_9": "Anupādinnakasarīrānīti utusamuṭṭhānikarūpakalāpe vadanti.",
  "tika-s0302t0:318_10": "Bhikkhaveti ettha iti-saddo ādiattho. Idaṁ pana vacanaṁ.",
  "tika-s0302t0:318_11": "Anuyogāropanatthanti kāyapariyantikaṁ vedanaṁ vedayamāno khīṇāsavo api nu puññābhisaṅkhārādikammaṁ kareyyāti pañhaṁ kātuṁ.",
  "tika-s0302t0:318_12": "Atha vā anuyogāropanatthanti ‘‘api nu kho khīṇāsavo bhikkhu puññābhisaṅkhāraṁ vā abhisaṅkhareyyā’’tiādinā anuyogaṁ āropetuṁ vuttaṁ, na tāva yathāraddhadesanaṁ niṭṭhāpetunti attho.",
  "tika-s0302t0:319_0": "Paṭisandhiviññāṇe siddhe tasmiṁ bhave uppajjanārahānaṁ viññāṇānaṁ siyā sambhavo, nāsatīti vuttaṁ ‘‘viññāṇaṁ paññāyethāti paṭisandhiviññāṇaṁ paññāyethā’’ti.",
  "tika-s0302t0:319_1": "Sabbaso saṅkhāresu asantesu paṭisandhiviññāṇaṁ api nu kho paññāyeyya.",
  "tika-s0302t0:319_2": "Tasmiñhi apaññāyamāne sabbaṁ viññāṇaṁ na paññāyeyya.",
  "tika-s0302t0:319_3": "Therānanti ‘‘bhikkhave’’ti ālapitattherānaṁ .",
  "tika-s0302t0:319_4": "Pañhabyākaraṇaṁ sampahaṁsati tassa sabbaññutaññāṇena saṁsandanato. Appaññāṇanti appaññāyanaṁ.",
  "tika-s0302t0:319_5": "Ādi-saddena viññāṇe asati nāmarūpassa appaññāṇanti evamādiṁ saṅgaṇhāti.",
  "tika-s0302t0:319_6": "Sanniṭṭhānasaṅkhātanti saddahanākārena pavattasanniṭṭhānasaṅkhātaṁ.",
  "tika-s0302t0:319_7": "Adhimokkhanti nicchayākāravimokkhaṁ saddhāvimokkhañca.",
  "tika-s0302t0:319_8": "Tenāha pāḷiyaṁ ‘‘saddahatha metaṁ, bhikkhave’’ti.",
  "tika-s0302t0:319_9": "Saddhāsahitañhi nicchayākāravimokkhaṁ sandhāyāha ‘‘sanniṭṭhānasaṅkhātaṁ adhimokkha’’nti. Antoti pariyanto.",
  "tika-s0302t0:319_10": "Parito chijjati etthāti paricchedo.",
  "tika-s0302t0:320_0": "Parivīmaṁsanasuttavaṇṇanā niṭṭhitā.",
  "tika-s0302t0:321_0": "2. Upādānasuttavaṇṇanā",
  "tika-s0302t0:322_0": "52.",
  "tika-s0302t0:322_1": "Ārammaṇādibhāvena saṁvattanato upādānānaṁ hitāni upādāniyāni, tesu upādāniyesu.",
  "tika-s0302t0:322_2": "Tenāha ‘‘catunnaṁ upādānānaṁ paccayesū’’ti.",
  "tika-s0302t0:322_3": "Assādaṁ anupassantassāti asādetabbaṁ micchāñāṇena anupassato.",
  "tika-s0302t0:322_4": "Tadāhāroti soḷasa vā vīsaṁ tiṁsaṁ cattālīsaṁ paññāsaṁ vā āhāro paccayo etassāti tadāhāro.",
  "tika-s0302t0:322_5": "Aggikkhandho viya tayo bhavā ekādasahi aggīhi ādittabhāvato etadeva bhavattayaṁ.",
  "tika-s0302t0:322_6": "Aggi…pe… puthujjano aggikkhandhasadisassa bhavattayassa paribandhanato.",
  "tika-s0302t0:323_0": "Kammaṭṭhānassāti vipassanākammaṭṭhānassa.",
  "tika-s0302t0:323_1": "Tenāha ‘‘tebhūmakadhammesū’’ti.",
  "tika-s0302t0:323_2": "Dhammapāsādanti lokuttaradhammapāsādaṁ.",
  "tika-s0302t0:323_3": "So hi accuggataṭṭhena ‘‘pāsādo’’ti vuccati.",
  "tika-s0302t0:323_4": "Satipaṭṭhānamahāvīthiyaṁ phalakkhaṇe pavattāyāti.",
  "tika-s0302t0:324_0": "Upādānasuttavaṇṇanā niṭṭhitā.",
  "tika-s0302t0:325_0": "3-4. Saṁyojanasuttadvayavaṇṇanā",
  "tika-s0302t0:326_0": "53-54.",
  "tika-s0302t0:326_1": "Mahantavaṭṭappabandhaopammabhāvena telapadīpassa āhatattā ‘‘mahantañca vaṭṭikapālaṁ gahetvā’’ti vuttaṁ.",
  "tika-s0302t0:326_2": "Purimanayenevāti purimasmiṁ upādāniyasutte vuttanayeneva.",
  "tika-s0302t0:326_3": "Tathā vinetabbānaṁ puggalānaṁ ajjhāsayavasena hi imesaṁ suttānaṁ evaṁ vacanaṁ evaṁ desanā. Esa nayo ito paresupi.",
  "tika-s0302t0:327_0": "Saṁyojanasuttadvayavaṇṇanā niṭṭhitā.",
  "tika-s0302t0:328_0": "5-6. Mahārukkhasuttadvayavaṇṇanā",
  "tika-s0302t0:329_0": "55-56.Ojaṁ abhiharantīti rasaharaṇiyo viya purisassa sarīre rukkhamūlāni rukkhassa pathavīāporase upari āropenti.",
  "tika-s0302t0:329_1": "Tesaṁ tathā āropanaṁ ‘‘ojāyā’’tiādinā vibhāveti.",
  "tika-s0302t0:329_2": "Hatthasatubbedhamassāti hatthasatubbedho, hatthasataṁ ubbiddhassapi.",
  "tika-s0302t0:329_3": "Etthāti etissaṁ vaṭṭakathāyaṁ. Kammārohananti kammapaccayo.",
  "tika-s0302t0:330_0": "Puna etthāti etissaṁ vivaṭṭakathāyaṁ.",
  "tika-s0302t0:330_1": "Vaṭṭadukkhaṁ nāsetukāmassa daḷhaṁ uppannasaṁvegañāṇaṁ sandhāya ‘‘kuddālo viyā’’ti āha.",
  "tika-s0302t0:330_2": "Tato nibbattitañāṇaṁ samādhipacchiyā ṭhitaṁ nissāya pavattetabbavipassanārambhañāṇaṁ.",
  "tika-s0302t0:330_3": "Rukkhacchedanapharasu viyāti evaṁbhūtassa vipassanā ekantato vaṭṭacchedāya hotiyevāti āha ‘‘rukkhassa…pe… manasikarontassa paññā’’ti.",
  "tika-s0302t0:330_4": "Tattha kammaṭṭhānanti vipassanākammaṭṭhānaṁ.",
  "tika-s0302t0:330_5": "Taṁ catubbidhavavatthānavasena vīsati pathavīkoṭṭhāsā, dvādasa āpokoṭṭhāsā, cattāro tejokoṭṭhāsā, cha vāyokoṭṭhāsāti dvecattālīsāya koṭṭhāsesu.",
  "tika-s0302t0:330_6": "Viññāṇassa cāti iti-saddo ādiattho pakārattho ca.",
  "tika-s0302t0:330_7": "Tena bhūtarūpāni viññāṇasampayuttadhamme ca saṅgaṇhāti.",
  "tika-s0302t0:330_8": "Sattasu sappāyesu yassa alabhantassa kammaṭṭhānaṁ vibhūtaṁ hutvā na upaṭṭhāti, taṁ sandhāyāha ‘‘aññataraṁ sappāya’’nti. Sesaṁ suviññeyyameva.",
  "tika-s0302t0:331_0": "Mahārukkhasuttadvayavaṇṇanā niṭṭhitā.",
  "tika-s0302t0:332_0": "7. Taruṇarukkhasuttavaṇṇanā",
  "tika-s0302t0:333_0": "57-59.Palimajjeyyāti allakaraṇavasena parito pāḷiṁ bandheyya.",
  "tika-s0302t0:333_1": "Tathā karonto yasmā ca tattha tiṇagacchādīnaṁ mūlasantānaggahaṇena taṁ ṭhānaṁ sodheti nāma, tasmā vuttaṁ ‘‘sodheyyā’’ti.",
  "tika-s0302t0:333_2": "Paṁsunti assa pavaḍḍhakārakaṁ, āgantukaṁ paṁsunti attho. Dadeyyāti pakkhipeyya. Tenāha ‘‘thaddha’’ntiādi.",
  "tika-s0302t0:333_3": "Vuttanayenevāti ‘‘rukkhaṁ nāsetukāmo puriso viyā’’tiādinā pañcamasutte vuttanayena.",
  "tika-s0302t0:333_4": "Aṭṭhamanavamāni uttānatthāneva vuttanayattā.",
  "tika-s0302t0:334_0": "Taruṇarukkhasuttavaṇṇanā niṭṭhitā.",
  "tika-s0302t0:335_0": "10. Nidānasuttavaṇṇanā",
  "tika-s0302t0:336_0": "60.Bahuvacanavasenāti kurū nāma jānapadino rājakumārā, tesaṁ nivāso ekopi janapado ruḷhīvasena ‘‘kurū’’ti evaṁ bahuvacanavasena.",
  "tika-s0302t0:336_1": "Yattha bhagavato vasanokāsabhūto koci vihāro na hoti, tattha kevalaṁ gocaragāmakittanaṁ nidānakathāya pakati yathā ‘‘sakkesu viharati devadahaṁ nāma sakyānaṁ nigamo’’ti.",
  "tika-s0302t0:336_2": "‘‘Āyasmā’’ti vā ‘‘devānaṁ piyo’’ti vā bhavanti vā piyasamudāhāro esoti āha ‘‘āyasmāti piyavacanameta’’nti.",
  "tika-s0302t0:336_3": "Tayidaṁ piyavacanaṁ gāravavasena vuccatīti āha ‘‘garuvacanameta’’nti.",
  "tika-s0302t0:336_4": "Atidūraṁ accāsannaṁ atisammukhā atipacchato uparivāto unnatappadesoti ime cha nisajjadosā.",
  "tika-s0302t0:336_5": "Nīlapītalohitodātamañjiṭṭhapabhassaravasena chabbaṇṇānaṁ.",
  "tika-s0302t0:337_0": "Kulasaṅgahatthāyāti kulānuddayatāvasena kulānuggaṇhanatthāya.",
  "tika-s0302t0:337_1": "Sahassabhaṇḍikaṁ nikkhipanto viya bhikkhāpaṭiggaṇhanena tesaṁ abhivādanādisampaṭicchanena ca puññābhisandassa jananena.",
  "tika-s0302t0:337_2": "Paṭisammajjitvāti antevāsikehi sammaṭṭhaṭṭhānaṁ sakkaccakāritāya puna sammajjitvā.",
  "tika-s0302t0:337_3": "Ubhayantato paṭṭhāya majjhanti ādito paṭṭhāya vedanaṁ, jarāmaraṇato paṭṭhāya ca vedanaṁ pāpetvā sammasanamāha.",
  "tika-s0302t0:337_4": "Tikkhattunti ‘‘ādito paṭṭhāya anta’’ntiādinā vuttacaturākārupasaṁhite tayo vāre.",
  "tika-s0302t0:337_5": "Tena dvādasakkhattuṁ sammasanamāha.",
  "tika-s0302t0:337_6": "Amhākaṁ bhagavatā gambhīrabhāveneva kathitattā sesabuddhehipi evameva kathitoti dhammanvaye ṭhatvā vuttaṁ ‘‘sabbabuddhehi…pe… kathito’’ti.",
  "tika-s0302t0:338_0": "Pamāṇātikkameti aparimāṇatthe ‘‘yāvañcidaṁ tena bhagavatā’’tiādīsu (dī. ni. 1.3) viya.",
  "tika-s0302t0:338_1": "Atirekabhāvajotano hi yaṁ yāva-saddo.",
  "tika-s0302t0:338_2": "Tenāha ‘‘atigambhīroti attho’’ti.",
  "tika-s0302t0:338_3": "Avabhāsati khāyati upaṭṭhāti ñāṇassa.",
  "tika-s0302t0:338_4": "Tathā upaṭṭhānañhi sandhāya ‘‘dissatī’’ti vuttaṁ.",
  "tika-s0302t0:338_5": "Nanu esa paṭiccasamuppādo ekantagambhīrova, atha kasmā gambhīrāvabhāsatā jotitāti?",
  "tika-s0302t0:338_6": "Saccametaṁ, ekantagambhīratādassanatthameva panassa gambhīrāvabhāsaggahaṇaṁ, tasmā aññattha labbhamānaṁ cātukoṭikaṁ byatirekamukhena nidassetvā tamevassa ekantagambhīrataṁ vibhāvetuṁ ‘‘ekaṁ hī’’tiādi vuttaṁ.",
  "tika-s0302t0:338_7": "Etaṁ natthīti agambhīro agambhīrāvabhāso cāti etaṁ dvayaṁ natthi.",
  "tika-s0302t0:338_8": "Tena yathādassite cātukoṭike pacchimā ekakoṭi labbhatīti dasseti. Tenāha ‘‘ayaṁ hī’’tiādi.",
  "tika-s0302t0:339_0": "Yehi gambhīrabhāvehi paṭiccasamuppādo ‘‘gambhīro’’ti vuccati, te catūhi upamāhi ulliṅgento ‘‘bhavaggaggahaṇāyā’’tiādimāha.",
  "tika-s0302t0:339_1": "Yathā bhavaggaggahaṇatthaṁ hatthaṁ pasāretvā gahetuṁ na sakkā dūrabhāvato, evaṁ saṅkhārādīnaṁ avijjādipaccayasambhūtasamudāgatattho pakatiñāṇena gahetuṁ na sakkā.",
  "tika-s0302t0:339_2": "Yathā sineruṁ bhinditvā miñjaṁ pabbatarasaṁ pākatikapurisena nīharituṁ na sakkā, evaṁ paṭiccasamuppādagate dhammatthādike pakatiñāṇena bhinditvā vibhajja paṭivijjhanavasena jānituṁ na sakkā.",
  "tika-s0302t0:339_3": "Yathā mahāsamuddaṁ pakatipurisassa bāhudvayavasena pāraṁ tarituṁ na sakkā.",
  "tika-s0302t0:339_4": "Evaṁ vepullaṭṭhena mahāsamuddasadisaṁ paṭiccasamuppādaṁ pakatiñāṇena desanāvasena pariharituṁ na sakkā.",
  "tika-s0302t0:339_5": "Yathā pathaviṁ parivattetvā pākatikapurisassa pathavojaṁ gahetuṁ na sakkā, evaṁ itthaṁ avijjādayo saṅkhārādīnaṁ paccayā hontīti tesaṁ paṭiccasamuppādasabhāvo pākatikañāṇena nīharitvā gahetuṁ na sakkoti, evaṁ catubbidhagambhīratāvasena catasso upamā yojetabbā.",
  "tika-s0302t0:339_6": "Pākatikañāṇavasena cāyamatthayojanā katā diṭṭhasaccānaṁ tattha paṭivedhasabbhāvato, tathāpi yasmā sāvakānaṁ paccekabuddhānañca tattha sappadesameva ñāṇaṁ, buddhānaṁyeva nippadesaṁ.",
  "tika-s0302t0:339_7": "Tasmā vuttaṁ ‘‘buddhavisayaṁ pañha’’nti.",
  "tika-s0302t0:340_0": "Māti paṭisedhe nipāto.",
  "tika-s0302t0:340_1": "Svāyaṁ ‘‘uttānakuttānako viya khāyatī’’ti vacanaṁ sandhāya vuttoti āha ‘‘mā bhaṇīti attho’’ti.",
  "tika-s0302t0:340_2": "Ussādentoti paññāvasena ukkaṁsantoti attho.",
  "tika-s0302t0:340_3": "Apasādentoti nibbhacchanto, niggaṇhantoti attho. Tenāti mahāpaññabhāvena.",
  "tika-s0302t0:341_0": "Tatthāti therassa satipi uttānabhāve paṭiccasamuppādassa aññesaṁ gambhīrabhāve.",
  "tika-s0302t0:341_1": "Subhojanarasapuṭṭhassāti sundarena bhojanarasena positassa.",
  "tika-s0302t0:341_2": "Katayogassāti nibbuddhapayoge kataparicayassa.",
  "tika-s0302t0:341_3": "Mallapāsāṇanti mallehi mahābaleheva khipitabbapāsāṇaṁ.",
  "tika-s0302t0:341_4": "Kuhiṁ imassa bhāriyaṭṭhānanti kasmiṁ passe imassa pāsāṇassa garutarapadesoti tassa sallahukabhāvaṁ dīpento vadati.",
  "tika-s0302t0:342_0": "Timirapiṅgalenevadīpenti tassa mahāvipphārabhāvato. Tenāha ‘‘tassa kirā’’tiādi.",
  "tika-s0302t0:342_1": "Pakkuthatīti pakkuthantaṁ viya parivattati parito vattati. Lakkhaṇavacanañhetaṁ.",
  "tika-s0302t0:342_2": "Piṭṭhiyaṁ sakalikaaṭṭhikā piṭṭhipattaṁ.",
  "tika-s0302t0:342_3": "Kāyūpapannassāti mahatā kāyena upetassa, mahākāyassāti attho. Piñcha vaṭṭīti piñcha kalāpo.",
  "tika-s0302t0:342_4": "Supaṇṇavātanti nāgaggahaṇādīsu pakkhapapphoṭanavasena uppajjanakavātaṁ.",
  "tika-s0302t0:343_0": "‘‘Pubbūpanissayasampattiyā’’tiādinā uddiṭṭhakāraṇāni vitthārato vivarituṁ ‘‘ito kirā’’tiādi vuttaṁ.",
  "tika-s0302t0:343_1": "Tattha itoti ito bhaddakappato.",
  "tika-s0302t0:343_2": "Satasahassimeti satasahassame.",
  "tika-s0302t0:343_3": "Haṁsavatī nāma nagaraṁ ahosi jātanagaraṁ.",
  "tika-s0302t0:343_4": "Dhurapattānīti bāhirapattāni, yāni dīghatamāni.",
  "tika-s0302t0:344_0": "Kaniṭṭhabhātāti vemātikabhātā kaniṭṭho yathā amhākaṁ bhagavato nandatthero.",
  "tika-s0302t0:344_1": "Buddhānañhi sahodarā bhātaro nāma na honti.",
  "tika-s0302t0:344_2": "Tattha jeṭṭhā tāva nuppajjanti, kaniṭṭhānaṁ pana asambhavo eva. Bhoganti vibhavaṁ.",
  "tika-s0302t0:344_3": "Upasantoti corajanitasaṅkhobhavūpasamena upasanto janapado.",
  "tika-s0302t0:345_0": "Dvesāṭake nivāsetvāti sāṭakadvayameva attano kāyaparihāriyaṁ katvā, itaraṁ sabbasambhāraṁ attanā mocetvā.",
  "tika-s0302t0:346_0": "Pattaggahaṇatthanti antopakkhittauṇhabhojanattā pattassa aparāparaṁ hatthe parivattentassa sukhena pattaggahaṇatthaṁ.",
  "tika-s0302t0:346_1": "Uttarisāṭakanti attano uttariyaṁ sāṭakaṁ.",
  "tika-s0302t0:346_2": "Etāni pākaṭaṭṭhānānīti etāni yathāvuttāni bhagavato desanāya pākaṭāni buddhe buddhasāvake ca uddissa therassa puññakaraṇaṭṭhānāni, paccekabuddhaṁ pana bodhisattañca uddissa therassa puññakaraṇaṭṭhānāni bahūniyeva.",
  "tika-s0302t0:347_0": "Paṭisandhiṁ gahetvāti amhākaṁ bodhisattassa paṭisandhiggahaṇadivaseyeva paṭisandhiṁ gahetvā.",
  "tika-s0302t0:348_0": "Uggahanaṁ pāḷiyā uggaṇhanaṁ, savanaṁ atthasavanaṁ, paripucchanaṁ gaṇṭhiṭṭhānesu atthaparipucchanaṁ, dhāraṇaṁ pāḷiyā pāḷiatthassa ca citte ṭhapanaṁ.",
  "tika-s0302t0:348_1": "Sabbañcetaṁ idha paṭiccasamuppādavasena veditabbaṁ, sabbassapi buddhavacanassa vasenātipi vaṭṭati.",
  "tika-s0302t0:348_2": "Sotāpannānañca…pe… upaṭṭhāti tattha sammohavigamena ‘‘yaṁ kiñci samudayadhammaṁ, sabbaṁ taṁ nirodhadhamma’’nti attapaccakkhavasena upaṭṭhānato .",
  "tika-s0302t0:348_3": "Nāmarūpaparicchedoti saha paccayena nāmarūpassa paricchijja avabodho.",
  "tika-s0302t0:348_4": "Catūhīti dhammagambhīrādīhi catūhi gambhīratāhi sabbāpi gambhīratā.",
  "tika-s0302t0:349_0": "Sāvakehi desitā desanāpi pana satthu eva desanāti āha ‘‘mayā dinnanaye ṭhatvā’’ti.",
  "tika-s0302t0:349_1": "‘‘Sekkhena nāma nibbānaṁ sabbākārena paṭividdhaṁ na hotī’’ti na tassa gambhīratāti tassa gambhīrassa upādānassa gambhīratā viya suṭṭhu diṭṭhā nāma hoti.",
  "tika-s0302t0:349_2": "Tasmā āha ‘‘idaṁ nibbānameva gambhīraṁ, paccayākāro pana uttānako jāto’’ti.",
  "tika-s0302t0:349_3": "Nibbānañhi sabbepi asekkhā sabbaso paṭivijjhanti nippadesattā, paccayākāraṁ pana sammāsambuddhāyeva anavasesato paṭivijjhanti, na itare.",
  "tika-s0302t0:349_4": "Tasmā paccayavasena ‘‘idaṁ aparaddha’’nti vuttaṁ theraṁ apasādentena.",
  "tika-s0302t0:349_5": "Tameva hissa anavasesato paṭivedhābhāvaṁ vibhāvetuṁ ‘‘atha kasmā’’tiādi vuttaṁ.",
  "tika-s0302t0:349_6": "Asatipi dhammato bhede saṁyojanatthaanusayatthavasena pana tesaṁ labbhamānabhedaṁ gahetvā ‘‘ime cattāro kilese’’ti vuttaṁ.",
  "tika-s0302t0:349_7": "Añño hi tesaṁ bandhanattho, añño thāmagamanaṭṭhoti. Esa nayo sesesupi.",
  "tika-s0302t0:349_8": "Iti imesaṁ kilesānaṁ appahīnattā tathārūpaṁ upanissayasampadaṁ abhāvayatova anuttānameva dhammaṁ uttānanti na vattabbamevāti adhippāyo.",
  "tika-s0302t0:349_9": "Cattāri aṭṭha soḷasa vā asaṅkhyeyyānīti idaṁ mahābodhisattānaṁ santāne bodhiparipācakadhammānaṁ tikkhamajjhimamudubhāvasiddhakālavisesadassanaṁ, tañca kho mahābhinīhārato paṭṭhāyāti vadanti.",
  "tika-s0302t0:349_10": "Etehīti yathāvuttabuddhasāvakaaggasāvakapaccekabuddhasammāsambuddhānaṁ visesādhigamehi.",
  "tika-s0302t0:349_11": "Paccanīkanti paṭikkūlaṁ viruddhaṁ.",
  "tika-s0302t0:349_12": "Sabbathā paccayākārapaṭivedho nāma sammāsambodhiyādhigamo evāti vuttaṁ ‘‘paccayākāraṁ paṭivijjhituṁ vāyamantassevā’’ti.",
  "tika-s0302t0:349_13": "Navahi ākārehīti uppādādīhi navahi paccayākārehi.",
  "tika-s0302t0:349_14": "Vuttañhetaṁ paṭisambhidāyaṁ (paṭi. ma. 1.45) –",
  "tika-s0302t0:350_0": "‘‘Avijjāsaṅkhārānaṁ uppādaṭṭhiti ca pavattaṭṭhiti ca nimittaṭṭhiti ca āyūhanaṭṭhiti ca saṁyogaṭṭhiti ca palibodhaṭṭhiti ca samudayaṭṭhiti ca hetuṭṭhiti ca paccayaṭṭhiti ca, imehi navahākārehi avijjā paccayo, saṅkhārā paccayasamuppannā’’tiādi.",
  "tika-s0302t0:351_0": "Tattha navahākārehīti navahi paccayabhāvūpagamanehi ākārehi.",
  "tika-s0302t0:351_1": "Uppajjati etasmā phalanti uppādo, phaluppattiyā kāraṇabhāvo.",
  "tika-s0302t0:351_2": "Sati ca avijjāya saṅkhārā uppajjanti, nāsati, tasmā avijjā saṅkhārānaṁ uppādo hoti.",
  "tika-s0302t0:351_3": "Tathā avijjāya sati saṅkhārā pavattanti ca nimiyanti ca.",
  "tika-s0302t0:351_4": "Yathā ca bhavādīsu khipanti, evaṁ tesaṁ avijjā paccayo hoti, tathā āyūhanti phaluppattiyā ghaṭenti saṁyujjanti attano phalena.",
  "tika-s0302t0:351_5": "Yasmiṁ santāne sayaṁ uppannā, taṁ palibundhanti paccayantarasamavāye udayanti uppajjanti, hinoti ca saṅkhārānaṁ kāraṇabhāvaṁ upagacchati.",
  "tika-s0302t0:351_6": "Paṭicca avijjaṁ saṅkhārā ayanti pavattantīti evaṁ avijjāya saṅkhārānaṁ kāraṇabhāvūpagamanavisesā uppādādayo veditabbāti.",
  "tika-s0302t0:351_7": "Uppādaṭṭhitīti ca tiṭṭhati etenāti ṭhiti, kāraṇaṁ. Uppādo eva ṭhiti uppādaṭhiti. Esa nayo sesesupi.",
  "tika-s0302t0:351_8": "Idañca paccayākāradassanaṁ yathā purimehi mahābodhimūle pavattitaṁ, tathā amhākaṁ bhagavatāpi pavattitanti acchariyavegābhihatā dasasahassilokadhātu saṅkampi sampakampīti dassento ‘‘diṭṭhamatte’’tiādimāha.",
  "tika-s0302t0:352_0": "Etassa dhammassāti etassa paṭiccasamuppādasaññitassa dhammassa.",
  "tika-s0302t0:352_1": "So pana yasmā atthato hetuppabhavānaṁ hetu.",
  "tika-s0302t0:352_2": "Tenāha ‘‘etassa paccayadhammassā’’ti .",
  "tika-s0302t0:352_3": "Jātiādīnaṁ jarāmaraṇapaccayatāyāti attho.",
  "tika-s0302t0:352_4": "Nāmarūpaparicchedo tassa ca paccayapariggaho na paṭhamābhinivesamattena hoti, atha kho tattha aparāparaṁ ñāṇuppattisaññitena anu anu bujjhanena.",
  "tika-s0302t0:352_5": "Tadubhayabhāvaṁ pana dassento ‘‘ñātapariññāvasena ananubujjhanā’’ti āha.",
  "tika-s0302t0:352_6": "Niccasaññādīnaṁ pajahanavasena pavattamānā vipassanādhamme paṭivijjhati eva nāma hoti paṭipakkhavikkhambhanena tikkhavisadabhāvāpattito, tadadhiṭṭhānabhūtā ca tīraṇapariññā ariyamaggo ca pariññāpahānābhisamayavasena pavattiyā tīraṇappahānapariññāsaṅgaho cāti tadubhayapaṭivedhābhāvaṁ dassento ‘‘tīraṇappahānapariññāvasena appaṭivijjhanā’’ti āha.",
  "tika-s0302t0:352_7": "Tantaṁ vuccati paṭavīnanatthaṁ tantavāyeti tantaṁ āvañchitvā pasāritasuttavaṭṭitaṁ nīyatīti katvā, taṁ pana tantākulatāya nidassanabhāvena ākulameva gahitanti āha ‘‘tantaṁ viya ākulajātā’’ti.",
  "tika-s0302t0:352_8": "Saṅkhepato vuttamatthaṁ vitthārato dassento ‘‘yathā nāmā’’tiādi vuttaṁ.",
  "tika-s0302t0:352_9": "Samānetunti pubbenāparaṁ samaṁ katvā ānetuṁ, avisamaṁ ujuṁ kātunti attho.",
  "tika-s0302t0:352_10": "Tantameva vā ākulaṁ tantākulaṁ, tantākulaṁ viya jātā bhūtā tantākulakajātā.",
  "tika-s0302t0:352_11": "Majjhimaṁ paṭipadaṁ anupagantvā antadvayapakkhandena paccayākāre khalitvā ākulabyākulā honti, teneva antadvayapakkhandena taṁtaṁdiṭṭhiggāhavasena paribbhamantā ujukaṁ dhammaṭṭhititantaṁ paṭivijjhituṁ na jānanti.",
  "tika-s0302t0:352_12": "Tenāha ‘‘na sakkonti paccayākāraṁ ujuṁ kātu’’nti.",
  "tika-s0302t0:352_13": "Dve bodhisatteti paccekabodhisattamahābodhisatte.",
  "tika-s0302t0:352_14": "Attano dhammatāyāti attano sabhāvena, paropadesena vināti attho.",
  "tika-s0302t0:352_15": "Tattha tattha guḷakajātanti tasmiṁ tasmiṁ ṭhāne jātaguḷakaṁ piṇḍisuttaṁ.",
  "tika-s0302t0:352_16": "Tato eva gaṇṭhibaddhanti vuttaṁ.",
  "tika-s0302t0:352_17": "Paccayesu pakkhalitvāti aniccadukkhānattādisabhāvesu paccayadhammesu niccādibhāvavasena pakkhalitvā.",
  "tika-s0302t0:352_18": "Paccaye ujuṁ kātuṁ asakkontoti tasseva niccādigāhassa avissajjanato paccayadhammanimittaṁ attano dassanaṁ ujuṁ kātuṁ asakkonto idaṁsaccābhinivesakāyaganthavasena gaṇṭhikajātā hontīti āha ‘‘dvāsaṭṭhi…pe… gaṇṭhibaddhā’’ti.",
  "tika-s0302t0:353_0": "Ye hi keci samaṇā vā brāhmaṇā vā sassatadiṭṭhiādi diṭṭhiyo nissitā allīnā, vinanato kulāti itthiliṅgavasena laddhanāmassa tantavāyassa gaṇṭhikaṁ nāma ākulabhāvena aggato vā mūlato vā duviññeyyāvayavaṁ khalitabandhasuttanti āha ‘‘kulāgaṇṭhikaṁ vuccati pesakārakañjiyasutta’’nti.",
  "tika-s0302t0:353_1": "Sakuṇikāti vaṭṭacāṭakasakuṇikā.",
  "tika-s0302t0:353_2": "Sā hi rukkhasākhāsu olambanakulāvakā hoti.",
  "tika-s0302t0:353_3": "Tañhi sā kulāvakaṁ tato tato tiṇahīrādike ānetvā tathā tathā vinandhati, yathā tesaṁ pesakārakañjiyasuttaṁ viya aggena vā aggaṁ, mūlena vā mūlaṁ samānetuṁ vivecetuṁ vā na sakkā. Tenāha ‘‘yathā’’tiādi.",
  "tika-s0302t0:353_4": "Tadubhayampīti kulāgaṇṭhikanti vuttaṁ kañjiyasuttaṁ kulāvakañca.",
  "tika-s0302t0:353_5": "Purimanayenevāti ‘‘evameva sattā’’tiādinā pubbe vuttanayeneva.",
  "tika-s0302t0:354_0": "Kāmaṁ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṁ vinandhitvā ākulāni hutvā tiṭṭhanti, tāni pana tathā dubbiveciyāni yathā rajjubhūtānīti dassetuṁ ‘‘yathā hī’’tiādi vuttaṁ.",
  "tika-s0302t0:354_1": "Sesamettha heṭṭhā vuttanayameva.",
  "tika-s0302t0:355_0": "Apāyoti ayena sukhena, sukhahetunā vā virahito.",
  "tika-s0302t0:355_1": "Dukkhassa gatibhāvatoti apāyikassa dukkhassa pavattiṭṭhānabhāvato.",
  "tika-s0302t0:355_2": "Sukhasamussayatoti ‘‘abbhudayato vinipatitattā’’ti virūpaṁ nipatitattā yathā tenattabhāvena sukhasamussayo na hoti, evaṁ nipatitattā.",
  "tika-s0302t0:355_3": "Itaroti saṁsāro nanu ‘‘apāya’’ntiādinā vuttopi saṁsāro evāti?",
  "tika-s0302t0:355_4": "Saccametaṁ, nirayādīnaṁ pana adhimattadukkhabhāvadassanatthaṁ apāyādiggahaṇaṁ gobalibaddañāyena ayamattho veditabbo.",
  "tika-s0302t0:355_5": "Khandhānañca paṭipāṭīti pañcannaṁ khandhānaṁ hetuphalabhāvena aparāparuppatti.",
  "tika-s0302t0:355_6": "Abbhocchinnaṁ vattamānāti avicchedena pavattamānā.",
  "tika-s0302t0:356_0": "Taṁ sabbampīti taṁ ‘‘apāya’’ntiādinā vuttaṁ sabbaṁ apāyadukkhañceva vaṭṭadukkhañca.",
  "tika-s0302t0:356_1": "Mahāsamudde vātakkhittā nāvā viyāti idaṁ paribbhamanaṭṭhānassa mahantabhāvadassanatthañceva paribbhamanassa anavattitadassanatthañca veditabbaṁ. Sesaṁ vuttanayameva.",
  "tika-s0302t0:357_0": "Nidānasuttavaṇṇanā niṭṭhitā.",
  "tika-s0302t0:358_0": "Dukkhavaggavaṇṇanā niṭṭhitā.",
  "tika-s0302t0:359_0": "7. Mahāvaggo",
  "tika-s0302t0:360_0": "1. Assutavāsuttavaṇṇanā",
  "tika-s0302t0:361_0": "61.‘‘Assutavā’’ti sotadvārānusārena upadhāritaṁ, upadhāraṇaṁ vā sutaṁ assa atthīti sutavā, tappaṭikkhepena na sutavāti assutavā.",
  "tika-s0302t0:361_1": "Vā-saddo cāyaṁ pasaṁsāyaṁ, atisayassa vā bodhanako, tasmā yassa pasaṁsitaṁ, atisayena vā sutaṁ atthi, so ‘‘sutavā’’ti saṁkilesaviddhaṁsanasamattho pariyattidhammaparicayo ‘‘taṁ sutvā tathattāya paṭipatti ca sutavā’’ti iminā padena pakāsito.",
  "tika-s0302t0:361_2": "Atha vā sotabbayuttaṁ sutvā kattabbanipphattiṁ suṇīti sutavā.",
  "tika-s0302t0:361_3": "Tappaṭikkhepena na sutavāti assutavā.",
  "tika-s0302t0:361_4": "Tenāhu porāṇā ‘‘āgamādhigamābhāvā, ñeyyo assutavā itī’’ti.",
  "tika-s0302t0:361_5": "Tathā cāha ‘‘khandhadhātu…pe… vinicchayarahito’’ti.",
  "tika-s0302t0:361_6": "Tattha vācuggatakaraṇaṁ uggaho, tattha paripucchanaṁ paripucchā, kusalehi saha codanāpariharaṇavasena vinicchayassa kāraṇaṁ vinicchayo. Puthūnanti bahūnaṁ.",
  "tika-s0302t0:361_7": "Kilesādīnaṁ kilesābhisaṅkhārānaṁ vitthāretabbaṁ paṭisambhidāmagganiddesesu (mahāni. 51, 94) āgatanayena.",
  "tika-s0302t0:361_8": "Andhaputhujjano gahito ‘‘nālaṁ nibbinditu’’ntiādivacanato.",
  "tika-s0302t0:361_9": "Āsannapaccakkhavācī idaṁ-saddoti āha ‘‘imasminti paccuppannapaccakkhakāyaṁ dassetī’’ti.",
  "tika-s0302t0:361_10": "Catūsu mahābhūtesu niyuttoti cātumahābhūtiko.",
  "tika-s0302t0:361_11": "Yathā pana mahāmattikāya nibbattaṁ mattikāmayaṁ, evamayaṁ catūhi mahābhūtehi nibbatto ‘‘catumahābhūtamayo’’ti vuttaṁ.",
  "tika-s0302t0:361_12": "Nibbindeyyāti nibbindanampi āpajjeyya.",
  "tika-s0302t0:361_13": "Nibbindanā nāma ukkaṇṭhanā anabhiratibhāvatoti vuttaṁ ‘‘ukkaṇṭheyyā’’ti.",
  "tika-s0302t0:361_14": "Virajjeyyāti vītarāgo bhaveyya. Tenāha ‘‘na rajjeyyā’’ti.",
  "tika-s0302t0:361_15": "Vimucceyyāti idha pana accantāya vimuccanaṁ adhippetanti āha ‘‘muccitukāmo bhaveyyā’’ti.",
  "tika-s0302t0:361_16": "Catūhi ca rūpajanakapaccayehi āgato cayoti, ācayo, vuddhi.",
  "tika-s0302t0:361_17": "Cayato apakkamoti apacayo, parihāni.",
  "tika-s0302t0:361_18": "Ādānanti gahaṇaṁ, paṭisandhiyā nibbatti. Bhedoti khandhānaṁ bhedo.",
  "tika-s0302t0:361_19": "So hi kaḷevarassa nikkhepoti vuttoti āha ‘‘nikkhepananti bhedo’’ti.",
  "tika-s0302t0:362_0": "Paññāyantīti pakārato ñāyanti.",
  "tika-s0302t0:362_1": "Rūpaṁ pariggahetuṁ pariggaṇhanavasenapi rūpaṁ ālambituṁ.",
  "tika-s0302t0:362_2": "Ayuttarūpaṁ katvā taṇhādīhi pariggahetuṁ arūpaṁ pariggaṇhituṁ yuttarūpaṁ karoti tesaṁ bhikkhūnaṁ sappāyabhāvato. Tenāha ‘‘kasmā’’tiādi.",
  "tika-s0302t0:362_3": "Nikkaḍḍhantoti tato gāhato nīharanto.",
  "tika-s0302t0:363_0": "Manāyatanassevanāmaṁ, na samādhipaññattīnaṁ ‘‘cittaṁ paññañca bhāvayaṁ (saṁ. ni. 1.23, 192; peṭako. 22; mi. pa.",
  "tika-s0302t0:363_1": "1.9.9), citto gahapatī’’tiādīsu (dha. pa. aṭṭha. 74) viya.",
  "tika-s0302t0:363_2": "Cittīkātabbabhūtaṁ vatthu etassāti cittavatthu, tassa bhāvo cittavatthutā, tena kāraṇena cittabhāvamāha.",
  "tika-s0302t0:363_3": "Cittagocaratāyāti cittavicittavisayatāya.",
  "tika-s0302t0:363_4": "Sampayuttadhammacittatāyāti rāgādisaddhādisampayuttadhammavasena cittasabhāvattā. Tena cittatāya cittattamāha.",
  "tika-s0302t0:363_5": "Vijānanaṭṭhenāti bujjhanaṭṭhena.",
  "tika-s0302t0:363_6": "Ajjhositanti ajjhosābhūtāya taṇhāya gahitaṁ. Tenāha ‘‘taṇhāyā’’tiādi.",
  "tika-s0302t0:363_7": "Parāmasitvāti dhammasabhāvaṁ aniccatādiṁ atikkamitvā parato niccādito āmasitvā.",
  "tika-s0302t0:363_8": "Aṭṭhasatanti aṭṭhādhikaṁ sataṁ.",
  "tika-s0302t0:363_9": "Nava mānāti seyyassa ‘‘seyyohamasmī’’tiādinā āgatā navavidhamānā.",
  "tika-s0302t0:363_10": "Brahmajāle āgatā sassatavādādayo dvāsaṭṭhidiṭṭhiyo. Evanti vuttākārena.",
  "tika-s0302t0:363_11": "Yasmā taṇhāmānadiṭṭhiggāhavasena puthujjanena daḷhaggāhaṁ gahitaṁ, tasmā so tattha nibbindituṁ nibbidāñāṇaṁ uppādetuṁ na samattho.",
  "tika-s0302t0:364_0": "Bhikkhaveti ettha iti-saddo ādiattho, tena ‘‘vara’’nti evamādikaṁ saṅgaṇhāti.",
  "tika-s0302t0:364_1": "Idaṁ anusandhivacanaṁ ‘‘kasmā āhā’’ti kathetukāmatāya kāraṇaṁ pucchati. Tenāha ‘‘paṭhamaṁ hī’’tiādi. Assutavatā puthujjanena. Tenāti bhagavatā.",
  "tika-s0302t0:364_2": "Ayuttarūpaṁ kataṁ ‘‘nibbindeyyā’’tiādinā ādīnavassa vibhāvitattā.",
  "tika-s0302t0:364_3": "Arūpe pana tathā ādīnavassa avibhāvitattā vuttaṁ ‘‘arūpaṁ pariggahetuṁ yuttarūpa’’nti, yuttarūpaṁ viya katanti adhippāyo. Gāhoti taṇhāmānadiṭṭhiggāho.",
  "tika-s0302t0:364_4": "‘‘Nikkhamitvā arūpaṁ gato’’ti idaṁ bhagavatā ādīnavaṁ dassetvā rūpe gāho paṭikkhitto, na arūpe, tasmā ‘‘kātabbo nu kho so tatthā’’ti micchāgaṇhantānaṁ so tato rūpato nikkhamitvā arūpaṁ gato viya hotīti katvā vuttaṁ. Tiṭṭhamānanti tiṭṭhantaṁ.",
  "tika-s0302t0:364_5": "‘‘Āpajjitvā viya hotī’’ti sabhāvena pavattamānaṁ ‘‘paṭhamavaye’’tiādinā rūpassa bhedaṁ vayādīhi vibhajitvā dasseti.",
  "tika-s0302t0:365_0": "Pādassa uddharaṇeti yathā ṭhapitassa pādassa ukkhipane.",
  "tika-s0302t0:365_1": "Atiharaṇanti yathāuddhataṁ yathāṭṭhitaṭṭhānaṁ atikkamitvā haraṇaṁ.",
  "tika-s0302t0:365_2": "Vītiharaṇanti uddhato pādo yathāṭṭhitaṁ pādaṁ yathā na ghaṭṭeti, evaṁ thokaṁ passato pariṇāmetvā haraṇaṁ.",
  "tika-s0302t0:365_3": "Vossajjananti tathā parapādaṁ vītisāretvā bhūmiyaṁ nikkhipanatthaṁ avossajjanaṁ.",
  "tika-s0302t0:365_4": "Sannikkhepananti vossajjetvā bhūmiyaṁ samaṁ nikkhipanaṁ ṭhapanaṁ.",
  "tika-s0302t0:365_5": "Sannirujjhananti nikkhittassa sabbaso nirujjhanaṁ uppīḷanaṁ.",
  "tika-s0302t0:365_6": "Tattha tatthevāti tasmiṁ tasmiṁ paṭhamavayādike eva.",
  "tika-s0302t0:365_7": "Avadhāraṇena tesaṁ koṭṭhāsantarasaṅkamanābhāvamāha.",
  "tika-s0302t0:365_8": "Odhīti bhāvo, pabbanti sandhi.",
  "tika-s0302t0:365_9": "Paṭhamavayādayo eva hettha odhi pabbanti ca adhippetā.",
  "tika-s0302t0:365_10": "Paṭapaṭāyantāti ‘‘paṭapaṭā’’iti karontā viya, tena nesaṁ pavattikkhaṇassa ittarataṁ dasseti.",
  "tika-s0302t0:365_11": "Etanti etaṁ rūpadhammānaṁ yathāvuttaṁ tattha tattheva bhijjanaṁ evaṁ vuttappakārameva.",
  "tika-s0302t0:365_12": "Vaṭṭippadesanti vaṭṭiyā pulakaṁ barahaṁ.",
  "tika-s0302t0:365_13": "Tañhi vaṭṭiyā pulakaṁ anatikkamitvāva sā dīpajālā bhijjati.",
  "tika-s0302t0:365_14": "Paveṇisambandhavasenāti santativasena.",
  "tika-s0302t0:366_0": "Rattinti rattiyaṁ.",
  "tika-s0302t0:366_1": "Bhummatthe hetaṁ upayogavacanaṁ.",
  "tika-s0302t0:366_2": "Evaṁ pana attho na gahetabbo anuppannassa nirodhābhāvato.",
  "tika-s0302t0:366_3": "Purimapaveṇitoti rūpe vuttapaveṇito.",
  "tika-s0302t0:366_4": "Anekāni cittakoṭisatasahassāni uppajjantīti vuttamatthaṁ theravādena dīpetuṁ ‘‘vuttampi ceta’’ntiādi vuttaṁ.",
  "tika-s0302t0:366_5": "Aḍḍhacūḷanti thokena ūnaṁ upaḍḍhaṁ, tassa pana upaḍḍhaṁ adhikārato vāhasatassāti viññāyati.",
  "tika-s0302t0:366_6": "‘‘Aḍḍhacuddasa’’nti keci, ‘‘aḍḍhacatuttha’’nti apare.",
  "tika-s0302t0:366_7": "‘‘Sādhikaṁ diyaḍḍhasataṁ vāhā’’ti daḷhaṁ katvā vadantīti vīmaṁsitabbaṁ. Catunāḷiko tumbo.",
  "tika-s0302t0:366_8": "Mahāraññatāya pavaddhaṁ vanaṁ pavananti āha ‘‘pavaneti mahāvane’’ti. Tanti paṭhamaṁ gahitasākhaṁ.",
  "tika-s0302t0:366_9": "Ayamatthoti ayaṁ bhūmiṁ anotaritvā ṭhitasākhāya eva gahaṇasaṅkhāto attho.",
  "tika-s0302t0:366_10": "Etadatthameva hi bhagavā ‘‘araññe’’ti vatvāpi ‘‘pavane’’ti āha.",
  "tika-s0302t0:367_0": "Araññamahāvanaṁ viyāti araññaṭṭhāne brahāraññe viya.",
  "tika-s0302t0:367_1": "Ārammaṇolambananti ārammaṇassa avalambanaṁ.",
  "tika-s0302t0:367_2": "Na vattabbaṁ ārammaṇapaccayena vinā anuppajjanato.",
  "tika-s0302t0:367_3": "Ekajātiyanti rūpādinīlādiekasabhāvaṁ.",
  "tika-s0302t0:367_4": "‘‘Dissati, bhikkhave, imassa cātumahābhūtikassa kāyassa ācayopi apacayopī’’ti vadantena rūpato nīharitvā arūpe gāho patiṭṭhāpito nāma, ‘‘varaṁ, bhikkhave, assutavā puthujjano’’tiādiṁ vadantena arūpato nīharitvā rūpe gāho patiṭṭhāpito nāma.",
  "tika-s0302t0:368_0": "Nanti gāhaṁ.",
  "tika-s0302t0:368_1": "Ubhayatoti rūpato ca arūpato ca. Harissāmīti nīharissāmi.",
  "tika-s0302t0:368_2": "Parivattetvāti mantaṁ jappitvā.",
  "tika-s0302t0:368_3": "Kaṇṇe dhumetvāti kaṇṇe dhametvā. Assāti visassa.",
  "tika-s0302t0:368_4": "Nimmathetvāti nimmadditvā, nīharitvāti adhippāyo.",
  "tika-s0302t0:369_0": "Maggoti lokuttaramaggo.",
  "tika-s0302t0:369_1": "‘‘Nibbinda’’nti iminā balavavipassanā kathitā.",
  "tika-s0302t0:370_0": "Assutavāsuttavaṇṇanā niṭṭhitā.",
  "tika-s0302t0:371_0": "2. Dutiyaassutavāsuttavaṇṇanā",
  "tika-s0302t0:372_0": "62.",
  "tika-s0302t0:372_1": "Paccayabhāvena sukhavedanāya hitanti sukhavedaniyaṁ.",
  "tika-s0302t0:372_2": "Tenāha ‘‘sukhavedanāya paccaya’’nti.",
  "tika-s0302t0:372_3": "Paccayabhāvo ca upanissayakoṭiyā, na sahajātakoṭiyā. Tenāha ‘‘nanu cā’’tiādi.",
  "tika-s0302t0:372_4": "Javanavedanāyāti javanacittasahagatāya vedanāya.",
  "tika-s0302t0:372_5": "Taṁ sandhāyāti taṁ upanissayapaccayataṁ sandhāya.",
  "tika-s0302t0:372_6": "Etanti etaṁ ‘‘sukhavedanāya paccaya’’nti vacanaṁ vuttaṁ.",
  "tika-s0302t0:372_7": "Eseva nayoti iminā ‘‘nanu ca sotasamphasso sukhavedanāya paccayo na hotī’’ti evamādiṁ atidisati.",
  "tika-s0302t0:372_8": "So samphasso jāti uppattiṭṭhānaṁ etassāti tajjātikaṁ, vedayitaṁ.",
  "tika-s0302t0:372_9": "Taṁ pana yasmā tassa phassassa anucchavikameva hoti, tasmā tassāruppaṁ tassa phassassa anurūpanti ca attho vutto.",
  "tika-s0302t0:372_10": "Vuttanayenāti ‘‘sukhavedanāya paccayo’’tiādinā vuttavidhianusārena.",
  "tika-s0302t0:372_11": "Adharāraṇiyaṁ uttarāraṇiyā mantanavasena ghaṭṭanaṁ iva saṅghaṭṭanaṁ phassena yugaggāho, tassa pana ghaṭṭanassa nirantarappavattiyā piṇḍitabhāvo idha samodhānaṁ, na kesañci dvinnaṁ tiṇṇaṁ vā sahāvaṭṭhānanti vuttaṁ ‘‘saṅghaṭṭanasampiṇḍanenāti attho’’ti. Aggicuṇṇoti vipphuliṅgaṁ.",
  "tika-s0302t0:372_12": "Vatthūti cakkhādivatthu visayasaṅghaṭṭanato.",
  "tika-s0302t0:372_13": "Labbhamānova dhammo saṅghaṭṭanaṁ viya gayhatīti vuttaṁ ‘‘saṅghaṭṭanaṁ viya phasso’’ti.",
  "tika-s0302t0:372_14": "Usmādhātu viya vedanā dukkhasabhāvattā.",
  "tika-s0302t0:373_0": "Dutiyaassutavāsuttavaṇṇanā niṭṭhitā.",
  "tika-s0302t0:374_0": "3. Puttamaṁsūpamasuttavaṇṇanā",
  "tika-s0302t0:375_0": "63.Vuttanayamevāti heṭṭhā āhāravaggassa paṭhamasutte vuttanayameva.",
  "tika-s0302t0:375_1": "Lābhasakkārenāti lābhasakkārasaṅkhātāya aṭṭhuppattiyāti keci.",
  "tika-s0302t0:375_2": "Lābhasakkāre vā aṭṭhuppattiyāti apare.",
  "tika-s0302t0:375_3": "Yo hi lābhasakkāranimittaṁ paccayesu gedhena bhikkhūnaṁ apaccavekkhitaparibhogo jāto, taṁ aṭṭhuppattiṁ katvā bhagavā imaṁ desanaṁ nikkhipi.",
  "tika-s0302t0:375_4": "Yamakamahāmeghoti heṭṭhā olambanaupariuggamanavasena satapaṭalasahassapaṭalo yugaḷamahāmegho.",
  "tika-s0302t0:376_0": "Tiṭṭhanti ceva bhagavati katthaci nibaddhavāsaṁ vasante, cārikampi gacchante anubandhanti ca.",
  "tika-s0302t0:376_1": "Bhikkhūnampi yebhuyyena kappasatasahassaṁ tato bhiyyopi pūritadānapāramisañcayattā tadā mahālābhasakkāro uppajjatīti vuttaṁ ‘‘evaṁ bhikkhusaṅghassapī’’ti. Sakkatoti sakkārappatto. Garukatoti garukārappatto.",
  "tika-s0302t0:376_2": "Mānitoti bahumato manasā piyāyito ca.",
  "tika-s0302t0:376_3": "Pūjitoti mālādipūjāya ceva catupaccayābhipūjāya ca pūjito. Apacitoti apacāyanappatto.",
  "tika-s0302t0:376_4": "Yassa hi cattāro paccaye sakkatvā suabhisaṅkhate paṇītapaṇīte upanenti, so sakkato.",
  "tika-s0302t0:376_5": "Yasmiṁ garubhāvaṁ paccupaṭṭhapetvā denti, so garukato.",
  "tika-s0302t0:376_6": "Yaṁ manasā piyāyanti bahumaññanti, so bahumato.",
  "tika-s0302t0:376_7": "Yassa sabbametaṁ pūjāvasena karonti, so pūjito.",
  "tika-s0302t0:376_8": "Yassa abhivādanapaccuṭṭhānañjalikammādivasena paramanipaccakāraṁ karonti, so apacito.",
  "tika-s0302t0:376_9": "Bhagavati bhikkhusaṅghe ca loko evaṁ paṭipanno.",
  "tika-s0302t0:376_10": "Tena vuttaṁ ‘‘tena kho pana samayena…pe… parikkhārāna’’nti (udā. 14; saṁ. ni. 2.70).",
  "tika-s0302t0:376_11": "Lābhaggayasaggappattanti lābhassa ca yasassa ca aggaṁ ukkaṁsaṁ pattaṁ.",
  "tika-s0302t0:377_0": "Paṭhamāhāravaṇṇanā",
  "tika-s0302t0:378_0": "Assāti bhagavato.",
  "tika-s0302t0:378_1": "Dhammasabhāvacintāvasena pavattaṁ sahottappañāṇaṁ dhammasaṁvego.",
  "tika-s0302t0:378_2": "Dhuvapaṭisevanaṭṭhānañhetaṁ sattānaṁ, yadidaṁ āhāraparibhogo, tasmā na tattha apaccavekkhaṇamattena pārājikaṁ paññapetuṁ sakkāti adhippāyo.",
  "tika-s0302t0:378_3": "Āhārāti ‘‘paccayā’’tiādinā pubbe āhāresu vuttavidhiṁ sandhāya āha ‘‘āhārā’’tiādi.",
  "tika-s0302t0:378_4": "Idāni tattha kattabbaṁ atthavaṇṇanaṁ sandhāya ‘‘heṭṭhā vuttatthamevā’’ti vuttaṁ.",
  "tika-s0302t0:379_0": "Ādīnavanti dosaṁ. Jāyāti bhariyā. Patīti bhattā.",
  "tika-s0302t0:379_1": "Apekkhāsaddā cete pitāputtasaddā viya, pāḷiyaṁ pana ā-kārassa rassattaṁ sānunāsikañca katvā vuttaṁ ‘‘jāyampatikā’’ti.",
  "tika-s0302t0:379_2": "Sammā phalaṁ vahatīti sambalaṁ, sukhāvahanti attho.",
  "tika-s0302t0:379_3": "Tathā hi taṁ ‘‘pathe hitanti pātheyya’’nti vuccati.",
  "tika-s0302t0:379_4": "Maggassa kantārapariyāpannattā vuttaṁ ‘‘kantārabhūtaṁ magga’’nti.",
  "tika-s0302t0:379_5": "Dullabhatāya taṁ udakaṁ tattha tāretīti kantāraṁ, nirudakaṁ mahāvanaṁ.",
  "tika-s0302t0:379_6": "Ruḷhīvasena itarampi mahāvanaṁ tathā vuccatīti āha ‘‘corakantāra’’ntiādi.",
  "tika-s0302t0:379_7": "Pararājūnaṁ veriādīnañca vasena sappaṭibhayampi araññaṁ ettheva saṅgahaṁ gacchatīti vuttaṁ ‘‘pañcavidha’’nti.",
  "tika-s0302t0:380_0": "Ghanaghanaṭṭhānatoti maṁsassa bahalabahalaṁ thūlathūlaṁ hutvā ṭhitaṭṭhānato.",
  "tika-s0302t0:380_1": "‘‘Tādisañhi maṁsaṁ gahetvā sukkhāpitaṁ vallūraṁ.",
  "tika-s0302t0:380_2": "Sūle āvunitvā pakkamaṁsaṁ sūlamaṁsaṁ.",
  "tika-s0302t0:380_3": "Viraḷacchāyāyaṁ nisīdiṁsu gantuṁ asamattho hutvā.",
  "tika-s0302t0:380_4": "Govatakukkuravatadevatāyācanādīhīti govatakukkuravatādivatacaraṇehi ceva devatāyācanādīhi paṇidhikammehi ca mahantaṁ dukkhaṁ anubhūtaṁ.",
  "tika-s0302t0:381_0": "Yasmā pana sāsane sammāpaṭipajjantassa bhikkhuno āhāraparibhogassa opammabhāvena tesaṁ jāyampatikānaṁ puttamaṁsaparibhogo idha bhagavatā ānīto, tasmāssa nānākārehi opammattaṁ vibhāvetuṁ ‘‘tesaṁ so puttamaṁsāhāro’’tiādi āraddhaṁ.",
  "tika-s0302t0:381_1": "Tattha sajātimaṁsatāyāti samānajātikamaṁsabhāvena, manussamaṁsabhāvenāti attho.",
  "tika-s0302t0:381_2": "Masussamaṁsañhi kulappasutamanussānaṁ amanuññaṁ hoti aparicitabhāvato gārayhabhāvato ca, tato eva ñātiādimaṁsatāyātiādi vuttaṁ.",
  "tika-s0302t0:381_3": "Taruṇamaṁsatāyātiādi pana sabhāvato anabhisaṅkhārato ca amanuññāti katvā vuttaṁ.",
  "tika-s0302t0:381_4": "Adhūpitatāyāti adhūpitabhāvato. Majjhattabhāveyeva ṭhitā.",
  "tika-s0302t0:381_5": "Tato eva nicchandarāgaparibhoge ṭhitāti vuttaṁ kantārato nittharaṇajjhāsayatāya.",
  "tika-s0302t0:381_6": "Idāni ye ca te anapanītāhāro, na yāvadatthaparibhogo vigatamaccheramalatā sammohābhāvo āyatiṁ tattha patthanābhāvo sannidhikārābhāvo apariccajanamadatthābhāvo ahīḷanā avivādaparibhogo cāti upamāyaṁ labbhamānā pakāravisesā, te tathā nīharitvā upameyye yojetvā dassetuṁ ‘‘naaṭṭhinhārucammanissitaṭṭhānānī’’tiādi vuttaṁ.",
  "tika-s0302t0:381_7": "Taṁ kāraṇanti taṁ tesaṁ jāyampatīnaṁ yāvadeva kantāranittharaṇatthāya puttamaṁsaparibhogasaṅkhātaṁ kāraṇaṁ.",
  "tika-s0302t0:382_0": "Nissandapāṭikulyataṁ paccavekkhantopi kabaḷīkārāhāraṁ parivīmaṁsati.",
  "tika-s0302t0:382_1": "Yathā te jāyampatikātiādipi opammasaṁsandanaṁ.",
  "tika-s0302t0:382_2": "‘‘Paribhuñjitabbo āhāro’’ti padaṁ ānetvā sambandhitabbaṁ. Esa nayo ito paresupi. Apaṭikkhipitvāti anapanetvā.",
  "tika-s0302t0:382_3": "Vaṭṭakena viya kukkuṭena viya cāti visadisūdāharaṇaṁ.",
  "tika-s0302t0:382_4": "Odhiṁ adassetvāti mahantaggahaṇavasena odhiṁ akatvā.",
  "tika-s0302t0:382_5": "Sīhena viyāti sadisūdāharaṇaṁ. So kira sapadānameva khādati.",
  "tika-s0302t0:383_0": "Agadhitaamucchitādibhāvena paribhuñjitabbato ‘‘amaccharāyitvā’’tiādi vuttaṁ.",
  "tika-s0302t0:383_1": "Abbhantare attā nāma atthīti diṭṭhi attūpaladdhi, taṁsahagatena sammohena attā āhāraṁ paribhuñjatīti.",
  "tika-s0302t0:383_2": "Satisampajaññavasenapīti ‘‘asite pīte khāyite sāyite sampajānakārī hotī’’ti ettha vuttasatisampajaññavasenapi.",
  "tika-s0302t0:384_0": "‘‘Aho vata mayaṁ…pe… labheyya’’nti patthanaṁ vā, ‘‘hiyyo viya…pe… na laddha’’nti anusocanaṁ vā akatvāti yojanā.",
  "tika-s0302t0:385_0": "‘‘Sannidhiṁ na akaṁsu, bhūmiyaṁ vā nikhaṇiṁsu, agginā vā jhāpayiṁsū’’ti na-kāraṁ ānetvā yojanā. Evaṁ sabbattha.",
  "tika-s0302t0:386_0": "Piṇḍapātaṁ vā ahīḷentena dāyakaṁ vā ahīḷentena paribhuñjitabboti yojanā.",
  "tika-s0302t0:386_1": "Sa pattapāṇīti so pattahattho. Nāvajāniyāti na avajāniyā.",
  "tika-s0302t0:386_2": "Atimaññatīti atikkamitvā maññati, avajānātīti attho.",
  "tika-s0302t0:387_0": "‘‘Tīhi pariññāhi pariññāte’’ti vatvā tāhi kabaḷīkārāhārassa parijānanavidhiṁ dassento ‘‘katha’’ntiādimāha.",
  "tika-s0302t0:387_1": "Tattha savatthukavasenāti sasambhāravasena, sabhāvato pana rūpāharaṇaṁ ojamattaṁ hoti.",
  "tika-s0302t0:387_2": "Idañhi kabaḷīkārāhārassa lakkhaṇaṁ.",
  "tika-s0302t0:387_3": "Kāmaṁ rasārammaṇaṁ jivhāpasāde paṭihaññati, tena pana avinābhāvato sampattavisayagāhitāya ca jivhāpasādassa ‘‘ojaṭṭhamakarūpaṁ kattha paṭihaññatī’’ti vuttaṁ. Tassāti jivhāpasādassa .",
  "tika-s0302t0:387_4": "Ime dhammāti ime yathāvuttabhūtupādāyadhammā. Tanti rūpakhandhaṁ.",
  "tika-s0302t0:387_5": "Pariggaṇhatoti pariggaṇhantassa.",
  "tika-s0302t0:387_6": "Uppannā phassapañcamakā dhammāti sabbepi ye yathāniddhāritā, tehi sahappavattāva sabbepi ime.",
  "tika-s0302t0:387_7": "Sarasalakkhaṇatoti attano kiccato lakkhaṇato ca.",
  "tika-s0302t0:387_8": "Tesaṁ nāmarūpabhāvena vavatthapitānaṁ pañcannaṁ khandhānaṁ paccayo viññāṇaṁ.",
  "tika-s0302t0:387_9": "‘‘Tassa saṅkhārā tesaṁ avijjā’’ti evaṁ uddhaṁ ārohanavasena paccayaṁ.",
  "tika-s0302t0:387_10": "Adhoorohanavasena pana saḷāyatanādike pariyesanto anulomapaṭilomaṁ paṭiccasamuppādaṁ passati.",
  "tika-s0302t0:387_11": "Saḷāyatanādayopi hi rūpārūpadhammānaṁ yathārahaṁ paccayabhāvena vavatthapetabbāti.",
  "tika-s0302t0:387_12": "Yāthāvato diṭṭhattāti ‘‘idaṁ rūpaṁ, ettakaṁ rūpaṁ, na ito bhiyyo, idaṁ nāmaṁ, ettakaṁ nāmaṁ, na ito bhiyyo’’ti ca yathābhūtaṁ diṭṭhattā.",
  "tika-s0302t0:387_13": "Aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imāsaṁ sattannaṁ anupassanānaṁ vasena. Soti kabaḷīkārāhāro.",
  "tika-s0302t0:387_14": "Tilakkhaṇa…pe… saṅkhātāyāti aniccatādīnaṁ tiṇṇaṁ lakkhaṇānaṁ paṭivijjhanavasena lakkhaṇavantasammasanavasena ca pavattañāṇasaṅkhātāya.",
  "tika-s0302t0:387_15": "Pariññāto hoti anavasesato nāmarūpassa ñātattā tappariyāpannattā ca āhārassa. Tenāha ‘‘tasmiṁ yevā’’tiādi.",
  "tika-s0302t0:387_16": "Chandarāgāvakaḍḍhanenāti chandarāgassa pajahanena.",
  "tika-s0302t0:388_0": "Pañca kāmaguṇā kāraṇabhūtā etassa atthīti pañcakāmaguṇiko.",
  "tika-s0302t0:388_1": "Tenāha ‘‘pañcakāmaguṇasambhavo’’ti.",
  "tika-s0302t0:388_2": "Ekissā taṇhāya pariññā ekapariññā.",
  "tika-s0302t0:388_3": "Sabbassa pañcakāmaguṇikassa rāgassa pariññā, sabbapariññā.",
  "tika-s0302t0:388_4": "Tadubhayassapi mūlabhūtassa āhārassa pariññā mūlapariññā.",
  "tika-s0302t0:388_5": "Idāni imā tissopi pariññāyo vibhāgena dassetuṁ ‘‘yo bhikkhū’’tiādi āraddhaṁ.",
  "tika-s0302t0:388_6": "Jivhādvāre ekarasataṇhaṁ parijānātīti jivhāya rasaṁ sāyitvā iti paṭisañcikkhati ‘‘yo yamettha raso, so vatthukāmavasena ojaṭṭhamakarūpaṁ hoti jivhāyatanaṁ pasādo. So kiṁ nissito? Catumahābhūtanissito.",
  "tika-s0302t0:388_7": "Taṁsahajāto vaṇṇo gandho raso ojā jīvitindriyanti ime dhammā rūpakkhandho nāma.",
  "tika-s0302t0:388_8": "Yo tasmiṁ rase assādo, ayaṁ rasataṇhā.",
  "tika-s0302t0:388_9": "Taṁsahagatā phassādayo dhammā cattāro arūpakkhandhā’’tiādivasena.",
  "tika-s0302t0:388_10": "Sabbaṁ aṭṭhakathāyaṁ āgatavasena veditabbaṁ.",
  "tika-s0302t0:388_11": "Tenāha ‘‘tena pañcakāmaguṇiko rāgo pariññātova hotī’’ti.",
  "tika-s0302t0:388_12": "Tattha tenāti yo bhikkhu jivhādvāre rasataṇhaṁ parijānāti, tena.",
  "tika-s0302t0:388_13": "Kathaṁ pana ekasmiṁ dvāre taṇhaṁ parijānato pañcasu dvāresu rāgo pariññāto hotīti āha ‘‘kasmā’’tiādi.",
  "tika-s0302t0:388_14": "Tassāyevāti taṇhāya eva taṇhāsāmaññato ekattanayavasena vuttaṁ. Tatthāti pañcasu dvāresu.",
  "tika-s0302t0:388_15": "Uppajjanatoti rūparāgādibhāvena uppajjanato.",
  "tika-s0302t0:388_16": "Lobho eva hi taṇhāyanaṭṭhena ‘‘taṇhā’’tipi, rajjanaṭṭhena ‘‘rāgo’’tipi vuccati. Tenāha ‘‘sāyeva hī’’tiādi.",
  "tika-s0302t0:388_17": "Idāni vuttamevatthaṁ ‘‘yathā’’tiādinā upamāya sampiṇḍeti.",
  "tika-s0302t0:388_18": "Pañcamagge hanatoti pañcasu maggesu sañcarittaṁ karontena maggagāmino hananto ‘‘magge hanato’’ti vutto.",
  "tika-s0302t0:389_0": "Sabyañjane piṇḍapātasaññite bhattasamūhe manuññe rūpe rūpasaddādayo labbhanti, tattha pañcakāmaguṇarāgassa sambhavaṁ dassetuṁ ‘‘katha’’ntiādi vuttaṁ.",
  "tika-s0302t0:389_1": "Satisampajaññena pariggahetvāti sabbabhāgiyena kammaṭṭhānaparipālakena pariggahetvā.",
  "tika-s0302t0:389_2": "Nicchandarāgaparibhogenāti maggādhigamasiddhena nicchandarāgaparibhogena paribhutte. Soti kāmaguṇiko rāgo.",
  "tika-s0302t0:390_0": "Tasmiṁ satīti kabaḷīkārāhāre sati.",
  "tika-s0302t0:390_1": "Tassāti pañcakāmaguṇikarāgassa. Uppattitoti uppajjanato.",
  "tika-s0302t0:390_2": "Na hi āhārālābhena jighacchādubbalyaparetassa kāmaparibhogicchā sambhavati.",
  "tika-s0302t0:390_3": "Upanijjhānacittanti rāgavasena aññamaññaṁ olokanacittaṁ.",
  "tika-s0302t0:391_0": "Natthi taṁ saṁyojananti pañcavidhampi uddhambhāgiyasaṁyojanaṁ sandhāya vuttaṁ.",
  "tika-s0302t0:391_1": "Tenāha ‘‘tena rāgena…pe… natthī’’ti. Tenāti kāmarāgena.",
  "tika-s0302t0:391_2": "Ettakenāti yathāvuttāya desanāya.",
  "tika-s0302t0:391_3": "Kathetuṁ vaṭṭatīti imaṁ paṭhamāhārakathaṁ kathentena dhammakathikena.",
  "tika-s0302t0:392_0": "Paṭhamāhāravaṇṇanā niṭṭhitā.",
  "tika-s0302t0:393_0": "Dutiyāhāravaṇṇanā",
  "tika-s0302t0:394_0": "Dutiyeti dutiye āhāre.",
  "tika-s0302t0:394_1": "Uddālitacammāti uppāṭitacammā, sabbaso apanītacammāti attho.",
  "tika-s0302t0:394_2": "Na sakkoti dubbalabhāvato, tathā hi itthī ‘‘abalā’’ti vuccati.",
  "tika-s0302t0:394_3": "Silākuṭṭādīnanti ādi-saddena iṭṭhakakuṭṭamattikākuṭṭādīnaṁ saṅgaho. Uṇṇanābhīti makkaṭakaṁ. Sarabūti gharagoḷikā .",
  "tika-s0302t0:394_4": "Uccāliṅgapāṇakā nāma lomasā pāṇakā. Ākāsanissitāti ākāsacārino. Luñcitvāti uppāṭetvā.",
  "tika-s0302t0:395_0": "Tisso pariññāti heṭṭhā vuttā ñātapariññādayo tisso pariññā.",
  "tika-s0302t0:395_1": "Tammūlakattāti phassamūlakattā.",
  "tika-s0302t0:395_2": "Desanā yāva arahattā kathitā sabbaso vedanāsu pariññātāsu kilesānaṁ lesassapi abhāvato.",
  "tika-s0302t0:396_0": "Dutiyāhāravaṇṇanā niṭṭhitā.",
  "tika-s0302t0:397_0": "Tatiyāhāravaṇṇanā",
  "tika-s0302t0:398_0": "Aṅgārakāsunti aṅgārarāsiṁ.",
  "tika-s0302t0:398_1": "Phuṇantīti attano upari sayameva ākirantīti attho.",
  "tika-s0302t0:398_2": "Tenāha ‘‘narā rudantā paridaḍḍhagattā’’ti.",
  "tika-s0302t0:398_3": "Narāti purisāti attho, na manussā.",
  "tika-s0302t0:398_4": "Bhayañhi maṁ vindatīti bhayassa vasena karonto bhayaṁ labhati nāma.",
  "tika-s0302t0:398_5": "Santaramānovāti suṭṭhu taramāno eva hutvā.",
  "tika-s0302t0:398_6": "Porisaṁ vuccati purisappamāṇaṁ, tasmā atirekaporisā purisappamāṇato adhikā.",
  "tika-s0302t0:398_7": "Tenāha ‘‘pañcaratanappamāṇā’’ti. Assāti kāsuyā.",
  "tika-s0302t0:398_8": "Tadabhāveti tesaṁ jālādhūmānaṁ abhāve. Ārakāvassāti ārakā eva assa.",
  "tika-s0302t0:399_0": "Aṅgārakāsu viya tebhūmakavaṭṭaṁ ekādasannaṁ aggīnaṁ vasena mahāpariḷāhato.",
  "tika-s0302t0:399_1": "Jivi…pe… puthujjano tehi aggīhi dahitabbato.",
  "tika-s0302t0:399_2": "Dve bala…pe… kammaṁ anicchantasseva tassa vaṭṭadukkhe pātanato.",
  "tika-s0302t0:399_3": "Āyūhanūpakaḍḍhanānaṁ kālabhedo na cintetabbo ekantabhāvino phalassa nipphāditattāti āha ‘‘kammaṁ hī’’tiādi.",
  "tika-s0302t0:400_0": "Phasse vuttanayenevāti tattha ‘‘phasso saṅkhārakkhandho’’ti vuttaṁ, idha ‘‘manosañcetanā saṅkhārakkhandho’’ti vattabbaṁ. Sesaṁ vuttanayamevāti.",
  "tika-s0302t0:400_1": "‘‘Taṇhāpaccayā upādānaṁ, upādānapaccayā bhavo’’ti vacanato manosañcetanāya taṇhā mūlakāraṇanti āha ‘‘taṇhāmūlakattā manosañcetanāyā’’ti. Tenāha ‘‘na hī’’tiādi.",
  "tika-s0302t0:400_2": "Keci pana yasmā manosañcetanāya phalabhūtaṁ vedanaṁ paṭicca taṇhā uppajjati, tasmā evaṁ vuttanti vadanti.",
  "tika-s0302t0:401_0": "Tatiyāhāravaṇṇanā niṭṭhitā.",
  "tika-s0302t0:402_0": "Catutthāhāravaṇṇanā",
  "tika-s0302t0:403_0": "Aniṭṭhapāpanavasena taṁsamaṅgīpuggalaṁ āgacchatīti āgu, pāpaṁ, taṁ carati sīlenāti āgucārī. Tenāha ‘‘pāpacāri’’nti.",
  "tika-s0302t0:404_0": "Rājā viya kammaṁ paramissarabhāvato.",
  "tika-s0302t0:404_1": "Āgucārī puriso viya…pe… puthujjano dukkhavatthubhāvato.",
  "tika-s0302t0:404_2": "Ādinnappahāravaṇāni tīṇi sattisatāni viya puthujjanassa āturamānamahādukkhapatiṭṭhaṁ paṭisandhiviññāṇaṁ. Tenāha satti…pe… dukkhanti.",
  "tika-s0302t0:405_0": "Tammūlakattāti paṭisandhiviññāṇamūlakattā ito paraṁ pavattanāmarūpassa.",
  "tika-s0302t0:406_0": "Catutthāhāravaṇṇanā niṭṭhitā.",
  "tika-s0302t0:407_0": "Puttamaṁsūpamasuttavaṇṇanā niṭṭhitā.",
  "tika-s0302t0:408_0": "4. Atthirāgasuttavaṇṇanā",
  "tika-s0302t0:409_0": "64. Catutthe soti lobho.",
  "tika-s0302t0:409_1": "Rañjanavasenāti raṅgajātaṁ viya tassa cittassa anurañjanavasena.",
  "tika-s0302t0:409_2": "Nandanavasenāti sappītikatāya ārammaṇassa abhinandanavasena.",
  "tika-s0302t0:409_3": "Taṇhāyanavasenāti visayakattukāmatāya vasena.",
  "tika-s0302t0:409_4": "Eko eva hi lobho pavattiākāravasena tathā vutto. Patiṭṭhitanti laddhasabhāvaṁ. Tatthāti vaṭṭe. Āhāreti keci.",
  "tika-s0302t0:409_5": "Viññāṇanti abhisaṅkhāraviññāṇaṁ.",
  "tika-s0302t0:409_6": "Viruḷhanti phalanibbattiyā viruḷhippattaṁ.",
  "tika-s0302t0:409_7": "Tenāha ‘‘kammaṁ javāpetvā’’tiādi.",
  "tika-s0302t0:409_8": "Tattha javāpetvāti phalaṁ gāhāpetvā.",
  "tika-s0302t0:409_9": "Abhisaṅkhāraviññāṇañhi attanā sahajātānaṁ sahajātādipaccayehi ceva āhārapaccayena ca paccayo hutvā tassa attano phaluppādane sāmatthiyattā viruḷhippattaṁ.",
  "tika-s0302t0:409_10": "Tenāha ‘‘kammaṁ santāne laddhabhāvaṁ viruḷhippattañcassa hotī’’ti.",
  "tika-s0302t0:409_11": "Vaṭṭakathā esāti katvā ‘‘yatthāti tebhūmakavaṭṭe bhumma’’nti vuttaṁ. Sabbatthāti sabbesu.",
  "tika-s0302t0:409_12": "Purimapade etaṁ bhummanti ‘‘yattha tatthā’’ti āgataṁ etaṁ bhummavacanaṁ purimasmiṁ purimasmiṁ pade visayabhūte.",
  "tika-s0302t0:409_13": "Tañhi ārabbha etaṁ ‘‘yattha tatthā’’ti bhummavacanaṁ vuttaṁ.",
  "tika-s0302t0:409_14": "Imasmiṁ vipākavaṭṭeti paccuppanne vipākavaṭṭe.",
  "tika-s0302t0:409_15": "Āyatiṁ vaṭṭahetuke saṅkhāre sandhāya vuttaṁ ‘‘yattha atthi āyatiṁ punabbhavābhinibbattī’’ti vacanato .",
  "tika-s0302t0:409_16": "Punabbhavābhinibbattīti ca paṭisandhi adhippetāti vuttaṁ ‘‘yattha atthi āyatiṁ punabbhavābhinibbatti, atthi tattha āyatiṁ jātijarāmaraṇa’’nti.",
  "tika-s0302t0:409_17": "Jātīti cettha mātukucchito nikkhamanaṁ adhippetaṁ.",
  "tika-s0302t0:409_18": "Yasmiṁ ṭhāneti yasmiṁ kāraṇe sati.",
  "tika-s0302t0:410_0": "Kāraṇañcettha saṅkhārā veditabbā.",
  "tika-s0302t0:410_1": "Te hi āyatiṁ punabbhavābhinibbattiyā hetū, taṇhāavijjāyo, kālagatiādayo ca kammassa sambhārā.",
  "tika-s0302t0:410_2": "Keci pana kilesavaṭṭakammagatikālā cāti adhippāyena ‘‘kālagatiādayo ca kammassa sambhārā’’ti vadanti.",
  "tika-s0302t0:410_3": "Taṁtaṁbhavapatthanāya tathā tathā gato tividho bhavova tebhūmakavaṭṭaṁ.",
  "tika-s0302t0:410_4": "Tenāha ‘‘yatthāti tebhūmakavaṭṭe’’ti.",
  "tika-s0302t0:410_5": "Tathā cāha ‘‘sasambhārakakammaṁ bhavesu rūpaṁ samuṭṭhāpetī’’ti. Rūpanti attabhāvaṁ.",
  "tika-s0302t0:411_0": "Saṅkhipitvāti tīsu akatvā viññāṇena ekasaṅkhepaṁ katvāti attho.",
  "tika-s0302t0:411_1": "Eko sandhīti eko hetuphalasandhi.",
  "tika-s0302t0:411_2": "Vipākavidhinti saḷāyatanādikaṁ vedanāvasānaṁ vipākavidhiṁ.",
  "tika-s0302t0:411_3": "‘‘Nāmarūpena saddhi’’nti padaṁ ānetvā sambandho.",
  "tika-s0302t0:411_4": "Nāmarūpenāti vā sahayoge karaṇavacanaṁ.",
  "tika-s0302t0:411_5": "Idha eko sandhīti eko hetuphalasandhi.",
  "tika-s0302t0:411_6": "Āyatibhavassāti āyatiṁ upapattibhavassa.",
  "tika-s0302t0:411_7": "Tena cettha eko sandhi hetuphalasandhi veditabbo.",
  "tika-s0302t0:412_0": "Khīṇāsavassa aggamaggādhigamanatova pavattakammassa maggena sahāyavekallassa katattā avijjamānaṁ.",
  "tika-s0302t0:412_1": "Sūriyarasmisamanti tato eva vuttanayeneva appatiṭṭhitasūriyarasmisamaṁ. Sāti rasmi. Kāyādayoti kāyadvārādayo.",
  "tika-s0302t0:412_2": "Katakammanti paccayehi katabhāvaṁ upādāya vuttaṁ, na kammalakkhaṇapattato.",
  "tika-s0302t0:412_3": "Tenāha ‘‘kusalākusalaṁ nāma na hotī’’ti.",
  "tika-s0302t0:412_4": "Kiriyamatteti avipākadhammattā kāyikādipayogamatte ṭhatvā.",
  "tika-s0302t0:412_5": "Avipākaṁ hoti tesaṁ avipākadhammattā.",
  "tika-s0302t0:413_0": "Atthirāgasuttavaṇṇanā niṭṭhitā.",
  "tika-s0302t0:414_0": "5. Nagarasuttavaṇṇanā",
  "tika-s0302t0:415_0": "65.",
  "tika-s0302t0:415_1": "Pañcamasutte ‘‘pubbeva me, bhikkhave, sambodhā’’tiādi heṭṭhā saṁvaṇṇitamevāti avuttameva saṁvaṇṇetuṁ ‘‘nāmarūpe kho satī’’ti āraddho .",
  "tika-s0302t0:415_2": "Tattha dvādasapadike paṭiccasamuppāde imasmiṁ sutte yāni dve padāni aggahitāni, nesaṁ aggahaṇe kāraṇaṁ pucchitvā vissajjetukāmo tesaṁ gahetabbakāraṇaṁ tāva dassento ‘‘etthā’’tiādimāha.",
  "tika-s0302t0:415_3": "Paccakkhabhūtaṁ paccuppannaṁ bhavaṁ paṭhamaṁ gahetvā tadanantaraṁ anāgatassa ‘‘dutiya’’nti gahaṇe atīto tatiyo hotīti āha ‘‘avijjāsaṅkhārā hi tatiyo bhavo’’ti.",
  "tika-s0302t0:415_4": "Nanu cettha anāgatassa bhavassa gahaṇaṁ na sambhavati paccuppannabhavavasena abhinivesassa jotitattāti?",
  "tika-s0302t0:415_5": "Saccametaṁ, kāraṇe pana gahite phalaṁ gahitameva hotīti tathā vuttanti daṭṭhabbaṁ.",
  "tika-s0302t0:415_6": "Apicettha anāgato addhā atthato saṅgahito eva yato ‘‘nāmarūpapaccayā saḷāyatana’’ntiādinā anāgataddhasaṁgāhitā desanā pavattā, catuvokāravasena viññāṇapaccayā nāmanti viseso atthi.",
  "tika-s0302t0:415_7": "Tasmā ‘‘pañcavokāravasenā’’ti vuttaṁ.",
  "tika-s0302t0:415_8": "Tehīti avijjāsaṅkhārehi ārammaṇabhūtehi.",
  "tika-s0302t0:415_9": "Ayaṁ vipassanāti addhāpaccuppannavasena udayabbayaṁ passantassa pavattavipassanā. Na ghaṭīyatīti na samijjhati.",
  "tika-s0302t0:415_10": "Mahā…pe… abhiniviṭṭhoti na ghaṭane kāraṇamāha, heṭṭhā gahitattā pāṭiyekkaṁ sammasanīyaṁ na hotīti adhippāyo.",
  "tika-s0302t0:416_0": "Adiṭṭhesūti anavabuddhesu.",
  "tika-s0302t0:416_1": "Catusaccassa anubodhena na bhavitabbanti āha ‘‘na sakkā buddhena bhavitu’’nti. Imināti mahāsattena. Teti avijjāsaṅkhārā.",
  "tika-s0302t0:416_2": "Bhavaupādānataṇhāvasenāti bhavaupādānataṇhādassanavasena.",
  "tika-s0302t0:416_3": "Diṭṭhāva ‘‘taṁsahagatā’’ti samānayogakkhamattā.",
  "tika-s0302t0:416_4": "Na parabhāgaṁ khaneyya attanā icchitassa gahitattā parabhāge aññassa abhāvato ca.",
  "tika-s0302t0:416_5": "Tenāha ‘‘kassaci natthitāyā’’ti. Paṭinivattesīti paṭisaṁhari.",
  "tika-s0302t0:416_6": "Paṭinivattane pana kāraṇaṁ dassetuṁ ‘‘tadeta’’ntiādi vuttaṁ.",
  "tika-s0302t0:416_7": "Abhinnaṭṭhānanti akhaṇitaṭṭhānaṁ.",
  "tika-s0302t0:417_0": "Paccayatoti hetuto, saṅkhāratoti attho.",
  "tika-s0302t0:417_1": "‘‘Kimhi nu kho sati jarāmaraṇaṁ hotī’’tiādinā hetuparamparavasena phalaparamparāya kittamānāya, kimhi nu kho sati viññāṇaṁ hotīti ca vicāraṇāya saṅkhāre kho sati viññāṇassa visesato kāraṇabhūto saṅkhāro aggahito, tato viññāṇaṁ paṭinivattati nāma, na sabbapaccayato.",
  "tika-s0302t0:417_2": "Tenevāha ‘‘nāmarūpe kho sati viññāṇaṁ hotī’’ti.",
  "tika-s0302t0:417_3": "Kiṁ nāma hettha sahajātādivaseneva paccayabhūtaṁ adhippetaṁ, na kammūpanissayavasena paccuppannavasena abhinivesassa jotitattā.",
  "tika-s0302t0:417_4": "Ārammaṇatoti avijjāsaṅkhārasaṅkhātaārammaṇato, atītabhavasaṅkhātaārammaṇato.",
  "tika-s0302t0:417_5": "Atītaddhapariyāpannā hi avijjāsaṅkhārā.",
  "tika-s0302t0:417_6": "Tato paṭinivattamānaṁ viññāṇaṁ atītabhavopi paṭinivattati nāma.",
  "tika-s0302t0:417_7": "Ubhayampīti paṭisandhiviññāṇaṁ vipassanāviññāṇampi.",
  "tika-s0302t0:417_8": "Nāmarūpaṁ na atikkamatīti paccayabhūtaṁ ārammaṇabhūtañca nāmarūpaṁ na atikkamati tena vinā avattanato.",
  "tika-s0302t0:417_9": "Tenāha ‘‘nāmarūpato paraṁ na gacchatī’’ti.",
  "tika-s0302t0:417_10": "Viññāṇe nāmarūpassa paccaye honteti paṭisandhiviññāṇe nāmarūpassa paccaye honte.",
  "tika-s0302t0:417_11": "Nāmarūpe viññāṇassa paccaye honteti nāmarūpe paṭisandhiviññāṇassa paccaye honte.",
  "tika-s0302t0:417_12": "Catuvokārapañcavokārabhavavasena yathārahaṁ yojanā veditabbā.",
  "tika-s0302t0:417_13": "Dvīsupi aññamaññaṁ paccayesu hontesūti pana pañcavokārabhavavasena.",
  "tika-s0302t0:417_14": "Ettakenāti evaṁ viññāṇanāmarūpānaṁ aññamaññaṁ upatthambhavasena pavattiyā.",
  "tika-s0302t0:417_15": "Jāyetha vā upapajjetha vāti ‘‘satto jāyati upapajjatī’’ti samaññā hoti viññāṇanāmarūpavinimuttassa sattapaññattiyā upādānabhūtassa dhammassa abhāvato. Tenāha ‘‘ito hī’’tiādi.",
  "tika-s0302t0:417_16": "Etadevāti ‘‘viññāṇaṁ nāmarūpa’’nti etaṁ dvayameva.",
  "tika-s0302t0:418_0": "Aparāparacutipaṭisandhīhīti aparāparacutipaṭisandhidīpakehi ‘‘cavati, upapajjatī’’ti dvīhi padehi.",
  "tika-s0302t0:418_1": "Pañca padānīti ‘‘jāyetha vā’’tiādīni pañca padāni.",
  "tika-s0302t0:418_2": "Nanu tattha paṭhamatatiyehi catutthapañcamāni atthato abhinnānīti?",
  "tika-s0302t0:418_3": "Saccaṁ, viññāṇanāmarūpānaṁ aparāparuppattidassanatthaṁ evaṁ vuttaṁ.",
  "tika-s0302t0:418_4": "Tenāha ‘‘aparāparacutipaṭisandhīhī’’ti.",
  "tika-s0302t0:418_5": "Ettāvatāti vuttamevatthanti yo ‘‘ettāvatā’’ti padena pubbe vutto, tameva yathāvuttamatthaṁ ‘‘yadida’’ntiādinā niyyātento puna vatvā.",
  "tika-s0302t0:418_6": "Anulomapaccayākāravasenāti paccayadhammadassanapubbakapaccayuppannadhammadassanavasena.",
  "tika-s0302t0:418_7": "Paccayadhammānañhi attano paccayuppannassa paccayabhāvo idappaccayatā paccayākāro, so ca ‘‘avijjāpaccayā saṅkhārā’’tiādinā vutto saṅkhāruppattiyā anulomanato anulomapaccayākāro, tassa vasena.",
  "tika-s0302t0:419_0": "Āpatoti parikhāgataudakato.",
  "tika-s0302t0:419_1": "Dvārasampattiyā tattha vasantānaṁ pavesananiggamanaphāsutāya upabhogaparibhogavatthusampattiyā sarīracittasukhatāya nagarassa manuññatāti vuttaṁ ‘‘samantā …pe… ramaṇīya’’nti.",
  "tika-s0302t0:419_2": "Pubbe suññabhāvena araññasadisaṁ hutvā ṭhitaṁ janavāsaṁ karonte nagarassa lakkhaṇappattaṁ hotīti vuttaṁ ‘‘taṁ aparena samayena iddhañceva assa phītañcā’’ti.",
  "tika-s0302t0:420_0": "‘‘Pubbeva kho panassa kāyakammaṁ vacīkammaṁ ājīvo ca suparisuddho’’ti vacanato tīhi viratīhi saddhiṁ pubbabhāgamaggopi aṭṭhaṅgikavohāraṁ laddhuṁ arahatīti vuttaṁ ‘‘aṭṭhaṅgikassa vipassanāmaggassā’’ti.",
  "tika-s0302t0:420_1": "Vipassanāya ciṇṇanteti vipassanāya sañcaritatāya tattha tattha tāya vipassanāya tīrite pariyesite.",
  "tika-s0302t0:420_2": "Lokuttaramaggadassananti anumānādivasena lokuttaramaggassa dassanaṁ.",
  "tika-s0302t0:420_3": "Tathā hi nibbānanagarassa dassanaṁ daṭṭhabbaṁ.",
  "tika-s0302t0:420_4": "Diṭṭhakāloti adhigamavasena diṭṭhakālo.",
  "tika-s0302t0:420_5": "Maggaphalavasena uppannā paropaṇṇāsa anavajjadhammā, paccavekkhaṇañāṇaṁ pana tesaṁ vavatthāpakaṁ. Yāpetvāti carāpetvā.",
  "tika-s0302t0:421_0": "Avattamānakaṭṭhenāti buddhasuññe loke kassaci santāne appavattanatova uppādādivasena vattamānavasena.",
  "tika-s0302t0:421_1": "Tathā hi bhagavā ‘‘anuppannassa maggassa uppādetā, asañjātassa sañjanetā’’tiādikehi thomito.",
  "tika-s0302t0:421_2": "Pubbakehi mahesīhi paṭipanno hi ariyamaggo itarehi antarā kehici avaḷañjitoti vuttaṁ ‘‘avaḷañjanaṭṭhena purāṇamaggo’’ti.",
  "tika-s0302t0:421_3": "Jhānassādenāti jhānasukhena jhānapītiyā.",
  "tika-s0302t0:421_4": "Subhikkhaṁ paṇītadhammāmatatāya tittiāvahaṁ. Pupphitaṁ upasobhitaṁ.",
  "tika-s0302t0:421_5": "Yāva dasasahassacakkavāḷeti vuttaṁ ‘‘ekissā lokadhātuyā’’ti paricchinnabuddhakhettattā.",
  "tika-s0302t0:421_6": "Tassa atthitāya hi paricchedo atthi.",
  "tika-s0302t0:421_7": "Etasmiṁ antareti etasmiṁ okāse.",
  "tika-s0302t0:422_0": "Nagarasuttavaṇṇanā niṭṭhitā.",
  "tika-s0302t0:423_0": "6. Sammasasuttavaṇṇanā",
  "tika-s0302t0:424_0": "66. Chaṭṭhe assāti bhagavato.",
  "tika-s0302t0:424_1": "Saṇhasukhumadhammaparidīpanato sukhumā.",
  "tika-s0302t0:424_2": "Tīhi lakkhaṇehi aṅkiyattā tilakkhaṇāhatā, aniccādilakkhaṇaparidīpinīti attho.",
  "tika-s0302t0:424_3": "Ariyadhammādhigamassa upanissayabhūtena hetunā sahetukā.",
  "tika-s0302t0:424_4": "Tihetukapaṭisandhipaññāya pāṭihāriyapaññāya ca atthitāya paññavanto na kevalaṁ ajjhattikaaṅgasampattiyeva, bāhiraṅgasampattipi nesamatthīti dassetuṁ ‘‘siniddhānī’’tiādi vuttaṁ. Abbhantaranti ajjhattaṁ.",
  "tika-s0302t0:424_5": "Paccayasammasananti paccayuppannānaṁ paccayavīmaṁsaṁ.",
  "tika-s0302t0:425_0": "Ārambhānurūpā anusandhi yathānusandhi. Na gatāti na sampattā.",
  "tika-s0302t0:425_1": "Asambhinnapadanti avomissakapadaṁ, aññattha evaṁ anāgataṁ vākyanti attho.",
  "tika-s0302t0:425_2": "Tenāha ‘‘aññattha hi evaṁ vuttaṁ nāma natthī’’ti.",
  "tika-s0302t0:425_3": "Evanti ‘‘tenahānandā’’ti ekavacanaṁ, ‘‘suṇātha manasi karothā’’ti bahuvacanaṁ katvā vuttaṁ nāma natthīti attho.",
  "tika-s0302t0:425_4": "Keci pana ‘‘tenahānandā’’ti idhāpi bahuvacanameva katvā paṭhanti ‘‘sādhu anuruddhā’’tiādīsu viya.",
  "tika-s0302t0:425_5": "Upadhīti adhippetaṁ upadhīyati ettha dukkhanti.",
  "tika-s0302t0:425_6": "Uppajjati uppādakkhaṇaṁ udayaṁ paṭilabhati ‘‘pākaṭabhāvo ṭhitiko, attalābho udayo’’ti.",
  "tika-s0302t0:425_7": "Nivisati nivesaṁ okāsaṁ paṭilabhati.",
  "tika-s0302t0:425_8": "Ekavārameva hi uppannamattassa dhammassa dubbalattena okāse viya patiṭṭhahanaṁ natthi, punappunaṁ ārammaṇe pavattamānaṁ niviṭṭhaṁ patiṭṭhitaṁ nāma hoti.",
  "tika-s0302t0:425_9": "Tenāha ‘‘nivisatīti punappunaṁ pavattivasena patiṭṭhahatī’’ti.",
  "tika-s0302t0:426_0": "Piyasabhāvanti piyāyitabbajātikaṁ.",
  "tika-s0302t0:426_1": "Madhurasabhāvanti iṭṭhajātikaṁ.",
  "tika-s0302t0:426_2": "Abhiniviṭṭhāti taṇhābhinivesena otiṇṇā.",
  "tika-s0302t0:426_3": "Sampattiyanti bhavasampattiyaṁ.",
  "tika-s0302t0:426_4": "Nimittaggahaṇānusārenāti paṭibimbaggahaṇānusārena.",
  "tika-s0302t0:426_5": "Kaṇṇassa chiddapadesaṁ rajatanāḷikaṁ viya, kaṇṇabaddhaṁ pana pāmaṅgasuttaṁ viya.",
  "tika-s0302t0:426_6": "Tuṅgā uccā dīghā nāsikā tuṅganāsā.",
  "tika-s0302t0:426_7": "Evaṁ laddhavohāraṁ attano ghānaṁ. ‘‘Laddhavohārā’’ti vā pāṭho.",
  "tika-s0302t0:426_8": "Tasmiṁ sati tuṅgā nāsā yesaṁ te tuṅganāsā.",
  "tika-s0302t0:426_9": "Evaṁ laddhavohārā sattā attano ghānanti yojanā vaṇṇasaṇṭhānato rattakambalapaṭalaṁ viya.",
  "tika-s0302t0:426_10": "Samphassato mudusiniddhaṁ kiccato siniddhamadhurarasadaṁ. Sālalaṭṭhinti sālakkhandhaṁ.",
  "tika-s0302t0:427_0": "Addasaṁsūti passiṁsu.",
  "tika-s0302t0:427_1": "Evaṁ vuttanti ‘‘kaṁse’’ti evaṁ vuttaṁ adhiṭṭhānavohārena.",
  "tika-s0302t0:428_0": "Sampattinti vaṇṇādiguṇaṁ. Ādīnavanti maraṇaggatato.",
  "tika-s0302t0:429_0": "Sattupānīyenāti sattuṁ pakkhipitvā ālolitapānīyena.",
  "tika-s0302t0:429_1": "Cattāri pānāni viya cattāro maggā taṇhāpipāsāvūpasamanato.",
  "tika-s0302t0:430_0": "Sammasasuttavaṇṇanā niṭṭhitā.",
  "tika-s0302t0:431_0": "7. Naḷakalāpīsuttavaṇṇanā",
  "tika-s0302t0:432_0": "67.",
  "tika-s0302t0:432_1": "Sattame kasmā pucchatīti mahākoṭṭhikatthero sayaṁ tattha nikkaṅkho samāno kasmā pucchatīti adhippāyo.",
  "tika-s0302t0:432_2": "Ajjhāsayajānanatthanti idampi tassa mahāsāvakassa paracittajānanena appāṭihīraṁ siyā, tena taṁ aparitussanto ‘‘apicā’’tiādimāha.",
  "tika-s0302t0:432_3": "Tattha dve aggasāvakāti sīlādiguṇehi uttamasāvakāti attho, na hi mahākoṭṭhikatthero aggasāvakalakkhaṇappatto, atha kho mahāsāvakalakkhaṇappatto.",
  "tika-s0302t0:432_4": "Idāneva kho mayantiādi heṭṭhā paccayuppannaṁ anāloḷentena dassetvā desanā āhaṭā, na aññamaññapaccayatāvasena, idha pana yenādhippāyena taṁ āloḷetvā nivattetvā kathitaṁ mahātherena, tamevassa adhippāyaṁ teneva pakāsetukāmo mahākoṭṭhikatthero āha ‘‘idāneva kho maya’’ntiādi. Tenāha ‘‘idaṁ thero’’tiādi.",
  "tika-s0302t0:433_0": "Ettake ṭhāneti ‘‘kiṁ nu kho āvuso’’tiādinā paṭhamārambhato paṭṭhāya yāva ‘‘nirodho hotī’’ti padaṁ, ettake ṭhāne.",
  "tika-s0302t0:433_1": "Avijjāsaṅkhāre aggahetvā ‘‘nāmarūpapaccayā viññāṇa’’nti desanāya pavattattā ‘‘paccayuppannapañcavokārabhavavasena desanā kathitā’’ti vuttaṁ.",
  "tika-s0302t0:433_2": "‘‘Phale gahite kāraṇaṁ gahitamevā’’ti viññāṇe gahite saṅkhārā, tesañca kāraṇabhūtā avijjā gahitā eva hotīti vuttaṁ ‘‘heṭṭhā vissajjitesu dvādasasu padesū’’ti. Ekekasminti ekekasmiṁ pade.",
  "tika-s0302t0:433_3": "Tiṇṇaṁ tiṇṇaṁ vasenāti ‘‘nirodhāya dhammaṁ desesi, nirodhāya paṭipanno hoti, nirodhā anupādāvinimutto hotī’’ti evamāgatānaṁ tiṇṇaṁ tiṇṇaṁ vārānaṁ vasena.",
  "tika-s0302t0:433_4": "‘‘Aṭṭhārasahi vatthūhī’’tiādīsu (mahāva.",
  "tika-s0302t0:433_5": "468) viya idha vatthusaddo kāraṇapariyāyoti āha ‘‘chattiṁsāya kāraṇehī’’ti. Paṭhamo anumodanāvidhi.",
  "tika-s0302t0:433_6": "Dhammakathikaguṇoti vipassanāvisayo abhedopacārena vutto. Sesadvayesupi eseva nayo.",
  "tika-s0302t0:433_7": "Dutiyo anumodanā, tatiyaṁ anumodananti abhidheyyānurūpaṁ vattabbaṁ.",
  "tika-s0302t0:433_8": "Desanāsampatti kathitā ‘‘nibbidāya…pe… dhammaṁ desetī’’ti vuttattā.",
  "tika-s0302t0:433_9": "Sekkhabhūmi kathitā ‘‘nibbidāya…pe… paṭipanno hotī’’ti vuttattā.",
  "tika-s0302t0:433_10": "Asekkhabhūmi kathitā ‘‘nibbidā …pe… anupādāvimutto hotī’’ti vuttattā.",
  "tika-s0302t0:434_0": "Naḷakalāpīsuttavaṇṇanā niṭṭhitā.",
  "tika-s0302t0:435_0": "8. Kosambisuttavaṇṇanā",
  "tika-s0302t0:436_0": "68.",
  "tika-s0302t0:436_1": "Aṭṭhame parassa saddahitvāti parassa vacanaṁ saddahitvā.",
  "tika-s0302t0:436_2": "Tenāha ‘‘yaṁ esa bhaṇati, taṁ bhūtanti gaṇhātī’’ti.",
  "tika-s0302t0:436_3": "Parapattiyo hi eso paraneyyabuddhiko.",
  "tika-s0302t0:436_4": "Yaṁ kāraṇanti yaṁ attanā cintitavatthu.",
  "tika-s0302t0:436_5": "Ruccatīti ‘‘evametaṁ bhavissati, na aññathā’’ti attano matiyā cintentassa ruccati.",
  "tika-s0302t0:436_6": "Ruciyā gaṇhātīti parapattiyo ahutvā sayameva tathā rocento gaṇhāti.",
  "tika-s0302t0:436_7": "Anussavoti ‘‘anu anu suta’’nti evaṁ cirakālagatāya anussutiyā labbhamānaṁ ‘‘kathamidaṁ siyā, kasmā bhūtameta’’nti anussavena gaṇhāti.",
  "tika-s0302t0:436_8": "Vitakkayatoti ‘‘evametaṁ siyā’’ti parikappentassa.",
  "tika-s0302t0:436_9": "Ekaṁ kāraṇaṁ upaṭṭhātīti yathāparikappitavatthu cittassa upaṭṭhāti.",
  "tika-s0302t0:436_10": "Ākāraparivitakkenāti attanā kappitākārenā taṁ gaṇhāti.",
  "tika-s0302t0:436_11": "Ekā diṭṭhi uppajjatīti ‘‘yathāparikappitaṁ kiñci atthaṁ evametaṁ, nāññathā’’ti abhinivisantassa eko abhiniveso uppajjati.",
  "tika-s0302t0:436_12": "Yāyassāti yāya diṭṭhiyā assa puggalassa.",
  "tika-s0302t0:436_13": "Nijjhāyantassāti paccakkhaṁ viya nirūpetvā cintentassa.",
  "tika-s0302t0:436_14": "Khamatīti tathā gahaṇakkhamo hoti. Tenāha ‘‘so…pe… gaṇhātī’’ti. Etānīti saddhādīni.",
  "tika-s0302t0:436_15": "Tāni hi saddheyyānaṁ vatthūnaṁ gahaṇahetubhāvato ‘‘kāraṇānī’’ti vuttāni.",
  "tika-s0302t0:436_16": "Bhavanirodho nibbānanti navavidhopi bhavo nirujjhati ettha etasmiṁ adhigateti bhavanirodho, nibbānaṁ.",
  "tika-s0302t0:436_17": "Svāyaṁ bhavo pañcakkhandhasaṅgaho tabbinimutto natthīti āha ‘‘pañcakkhandhanirodho nibbāna’’nti.",
  "tika-s0302t0:436_18": "Bhavanirodho nibbānaṁ nāmāti ‘‘nibbānaṁ nāma bhavanirodho’’ti esa pañho sekkhehipi jānitabbo, na asekkheheva.",
  "tika-s0302t0:436_19": "Imaṁ ṭhānanti imaṁ yāthāvakāraṇaṁ.",
  "tika-s0302t0:437_0": "Suṭṭhu diṭṭhanti ‘‘bhavanirodho nibbāna’’nti mayā suṭṭhu yāthāvato diṭṭhaṁ, bhavassa pīḷanasaṅkhatasantāpavipariṇāmaṭṭhānaṁ, bhavanirodhassa ca nissaraṇavivekāsaṅkhatāmataṭṭhānaṁ yathābhūtaṁ sammappaññāya diṭṭhattā.",
  "tika-s0302t0:437_1": "Anāgāmiphale ṭhito hi anāgāmimagge ṭhito eva nāma uparimaggassa anadhigatattāti vuttaṁ ‘‘anāgāmimagge ṭhitattā’’ti.",
  "tika-s0302t0:437_2": "Nibbānaṁ ārabbha pavattampi therassetaṁ ñāṇaṁ ‘‘nibbānaṁ paccavekkhatī’’ti vuttañāṇaṁ viya na hotīti vuttaṁ ‘‘ekūnavīsatiyā…pe… paccavekkhaṇañāṇa’’nti.",
  "tika-s0302t0:437_3": "Etena etaṁ nibbānapaccavekkhaṇā viya na hoti sappadesabhāvatoti dasseti.",
  "tika-s0302t0:437_4": "Evañca katvā idha udapānanidassanampi samatthitanti daṭṭhabbaṁ.",
  "tika-s0302t0:437_5": "Paccavekkhaṇañāṇenāti avasesakilesānaṁ, nibbānasseva vā paccavekkhaṇañāṇena.",
  "tika-s0302t0:437_6": "Upari arahattaphalasamayoti upari sijjhanato arahattapaṭilābho tathā atthi.",
  "tika-s0302t0:437_7": "‘‘Yenāhaṁ taṁ pariyesato nibbānaṁ sacchikarissāmī’’ti jānāti.",
  "tika-s0302t0:438_0": "Kosambisuttavaṇṇanā niṭṭhitā.",
  "tika-s0302t0:439_0": "9. Upayantisuttavaṇṇanā",
  "tika-s0302t0:440_0": "69.",
  "tika-s0302t0:440_1": "Navame udakavaḍḍhanasamayeti sabbadivasesu mahāsamuddassa anto mahantacandakantamaṇipabbatānaṁ juṇhasamphassena pahatattā jalābhisandanavasena udakassa vaḍḍhanasamaye.",
  "tika-s0302t0:440_2": "Upari gacchantoti pakatiyā udakassa tiṭṭhaṭṭhānassa tato upari gacchantoti attho.",
  "tika-s0302t0:440_3": "Upari yāpetīti udakaṁ tattha uparūpari vaḍḍheti.",
  "tika-s0302t0:440_4": "Tathābhūto ca taṁ brūhento pūrentoti vuccatīti āha ‘‘vaḍḍheti pūretīti attho’’ti.",
  "tika-s0302t0:440_5": "Yasmā paccayadhammā attano phalasamavāyapaccaye honte tassa upari ṭhito viya hoti tassa attano vase vattāpanato, tasmā vuttaṁ ‘‘avijjā upari gacchantī’’ti.",
  "tika-s0302t0:440_6": "Paccayabhāvena hi sā tathā vuccati.",
  "tika-s0302t0:440_7": "Tenāha ‘‘saṅkhārānaṁ paccayo bhavituṁ sakkuṇantī’’ti. Apagacchanto yāyanto.",
  "tika-s0302t0:440_8": "Tenāha ‘‘osaranto’’ti, avaḍḍhanto parihīyamānoti attho.",
  "tika-s0302t0:441_0": "Upayantisuttavaṇṇanā niṭṭhitā.",
  "tika-s0302t0:442_0": "10. Susimasuttavaṇṇanā",
  "tika-s0302t0:443_0": "70.",
  "tika-s0302t0:443_1": "Dasame garukatoti garubhāvahetūnaṁ uttamaguṇānaṁ matthakappattiyā anaññasādhāraṇena garukārena garukato.",
  "tika-s0302t0:443_2": "Mānitoti sammāpaṭipattiyā mānito.",
  "tika-s0302t0:443_3": "Tāya hi viññūnaṁ manāpatāti āha ‘‘manena piyāyito’’ti.",
  "tika-s0302t0:443_4": "Catupaccayapūjāya ca pūjitoti idaṁ atthavacanaṁ.",
  "tika-s0302t0:443_5": "Yadatthaṁ saṁgītikārehi ‘‘tena kho pana samayena bhagavā sakkato hotī’’tiādinā imassa suttassa nidānaṁ nikkhittaṁ, tassa atthassa ulliṅgavasena vuttanti daṭṭhabbaṁ. Esa nayo sesapadesupi.",
  "tika-s0302t0:443_6": "Aṁsakūṭatoti uttarāsaṅgena ubho aṁsakūṭe paṭicchādetvā ṭhitā dakkhiṇaaṁsakūṭato, ubhayato vā apanenti.",
  "tika-s0302t0:443_7": "Paricitaganthavasena paṇḍitaparibbājako, yato pacchā visesabhāgī jāto.",
  "tika-s0302t0:443_8": "Vicittanayāya dhammakathāya kathanato ‘‘kaviseṭṭho’’ti āhaṁsu.",
  "tika-s0302t0:444_0": "Tejussadoti mahātejo.",
  "tika-s0302t0:444_1": "Purebhattakiccādīnaṁ niyatabhāvena niyamamanuyutto.",
  "tika-s0302t0:444_2": "Vipassanālakkhaṇamhīti ñāṇaṁ tattha kathitaṁ.",
  "tika-s0302t0:444_3": "Dhammanti tassaṁ tassaṁ parisāyaṁ therassa asammukhā desitaṁ dhammaṁ.",
  "tika-s0302t0:444_4": "Āharitvā katheti tathā varassa dinnattā.",
  "tika-s0302t0:445_0": "Kiñcāpi susimo pūraṇādayo viya satthupaṭiñño na hoti, titthiyehi pana ‘‘ayaṁ brāhmaṇapabbajito paññavā vedaṅgakusalo’’ti gaṇācariyaṭṭhāne ṭhapito, tathā cassa sambhāvito.",
  "tika-s0302t0:445_1": "Tena vuttaṁ ‘‘ahaṁ satthāti paṭijānanto’’ti, na sassatadiṭṭhikattā.",
  "tika-s0302t0:445_2": "Tathā hesa bhagavato sammukhā upagantuṁ asakkhi.",
  "tika-s0302t0:446_0": "Aññāti arahattassa nāmaṁ aññindriyassa ciṇṇante pavattattā.",
  "tika-s0302t0:446_1": "Taṁ pavattinti yaṁ aññabyākaraṇaṁ vuttaṁ, taṁ sutvā.",
  "tika-s0302t0:446_2": "Assa susimassa, paramappamāṇanti uttamakoṭi.",
  "tika-s0302t0:446_3": "Ācariyamuṭṭhīti ācariyassa muṭṭhikatadhammo.",
  "tika-s0302t0:447_0": "Aṅgasantatāyāti nīvaraṇādīnaṁ paccanīkadhammānaṁ vidūrabhāvena jhānaṅgānaṁ vūpasantatāya.",
  "tika-s0302t0:447_1": "Nibbutasabbadarathapariḷāhatāya hi tesaṁ jhānānaṁ paṇītatarabhāvo.",
  "tika-s0302t0:447_2": "Ārammaṇasantatāyāti rūpapatibhāgavigamena saṇhasukhumādibhāvappattassa ārammaṇassa santabhāvena.",
  "tika-s0302t0:447_3": "Yadaggena hi tesaṁ bhāvanātisayasambhāvitasaṇhasukhumappakārāni ārammaṇāni santāni, tadaggena jhānaṅgānaṁ santatā veditabbā.",
  "tika-s0302t0:447_4": "Ārammaṇasantatāya vā tadārammaṇadhammānaṁ santatā lokuttaradhammārammaṇāhi paccavekkhaṇāhi dīpetabbā.",
  "tika-s0302t0:447_5": "Āruppavimokkhāti arūpajjhānasaññāvimokkhā.",
  "tika-s0302t0:447_6": "Paññāmatteneva vimuttā, na ubhatobhāgavimuttā.",
  "tika-s0302t0:447_7": "Dhammānaṁ ṭhitatā taṁsabhāvatā dhammaṭṭhiti, aniccadukkhānattatā, tattha ñāṇaṁ dhammaṭṭhitiñāṇanti āha ‘‘vipassanāñāṇa’’nti.",
  "tika-s0302t0:447_8": "Evamāhāti ‘‘pubbe kho, susima, dhammaṭṭhitiñāṇaṁ, pacchā nibbāne ñāṇa’’nti evamādi.",
  "tika-s0302t0:448_0": "Vināpisamādhinti samathalakkhaṇappattaṁ purimasiddhaṁ vināpi samādhinti vipassanāyānikaṁ sandhāya vuttaṁ. Evanti vuttākārena.",
  "tika-s0302t0:448_1": "Na samādhinissando anupubbavihārā viya.",
  "tika-s0302t0:448_2": "Na samādhiānisaṁso lokiyābhiññā viya.",
  "tika-s0302t0:448_3": "Na samādhissa nipphatti sabbabhavaggaṁ viya.",
  "tika-s0302t0:448_4": "Vipassanāya nipphatti maggo vā phalaṁ vāti yojanā.",
  "tika-s0302t0:449_0": "Rūpādīsu cetesu tiṇṇaṁ lakkhaṇānaṁ parivattanavasena desanā teparivaṭṭadesanā.",
  "tika-s0302t0:449_1": "Anuyogaṁ āropentoti nanu vuttaṁ, susima, idāni arahattādhigamena sabbaso paccayākāraṁ paṭivijjhitvā tattha vigatasammohoti anuyogaṁ karonto.",
  "tika-s0302t0:449_2": "Pākaṭakaraṇatthanti yathā tvaṁ, susima, nijjhānako sukkhavipassako ca hutvā āsavānaṁ khayasammasane suppatiṭṭhito, evametepi bhikkhū, tasmā ‘‘api pana tumhe āyasmanto’’tiādinā na te tayā anuyuñjitabbāti.",
  "tika-s0302t0:450_0": "Susimasuttavaṇṇanā niṭṭhitā.",
  "tika-s0302t0:451_0": "Mahāvaggavaṇṇanā niṭṭhitā.",
  "tika-s0302t0:452_0": "8. Samaṇabrāhmaṇavaggo",
  "tika-s0302t0:453_0": "1. Jarāmaraṇasuttādivaṇṇanā",
  "tika-s0302t0:454_0": "71-72.Ekekaṁ suttaṁ katvā ekādasa suttāni vuttāni avijjāya vasena desanāya anāgatattā, tathānāgamanañcassā catusaccavasena ekekassa padassa uddhaṭattā.",
  "tika-s0302t0:454_1": "Kāmañca ‘‘āsavasamudayā avijjāsamudayo’’ti attheva aññattha suttapadaṁ, idha pana veneyyajjhāsayavasena tathā na vuttanti daṭṭhabbaṁ.",
  "tika-s0302t0:455_0": "Jarāmaraṇasuttādivaṇṇanā niṭṭhitā.",
  "tika-s0302t0:456_0": "Samaṇabrāhmaṇavaggavaṇṇanā niṭṭhitā.",
  "tika-s0302t0:457_0": "9. Antarapeyyālavaggo",
  "tika-s0302t0:458_0": "1. Satthusuttādivaṇṇanā",
  "tika-s0302t0:459_0": "73.Ayaṁsatthā nāmāti ayaṁ ariyamaggassa atthāya sāsati vimuttidhammaṁ anusāsatīti satthā nāma.",
  "tika-s0302t0:459_1": "Adhisīlādivasena tividhāpi sikkhā. Yogoti bhāvanānuyogo.",
  "tika-s0302t0:459_2": "Chandoti niyyānetā kattukamyatākusalacchando.",
  "tika-s0302t0:459_3": "Sabbaṁ bhāvanāya parissayaṁ sahati, sabbaṁ vāssa upakārāvahaṁ sahati vāhetīti sabbasahaṁ.",
  "tika-s0302t0:459_4": "Appaṭivānīti na paṭinivattatīti appaṭivānī.",
  "tika-s0302t0:459_5": "Antarāya sahanaṁ mohanāsanavīriyaṁ ātappati kileseti ātappaṁ.",
  "tika-s0302t0:459_6": "Vidhinā īretabbattā pavattetabbattā vīriyaṁ.",
  "tika-s0302t0:459_7": "Satataṁ pavattiyamānabhāvanānuyogakammaṁ sātaccanti āha ‘‘satatakiriya’’nti.",
  "tika-s0302t0:459_8": "Tādisamevāti yādisī sati vuttā, tādisameva ñāṇaṁ, jarāmaraṇādivasena catusaccapariggāhakaṁ ñāṇanti attho.",
  "tika-s0302t0:460_0": "Antarapeyyālavaggavaṇṇanā niṭṭhitā.",
  "tika-s0302t0:461_0": "Sāratthappakāsiniyā saṁyuttanikāya-aṭṭhakathāya",
  "tika-s0302t0:462_0": "Nidānasaṁyuttavaṇṇanāya līnatthappakāsanā samattā."
}